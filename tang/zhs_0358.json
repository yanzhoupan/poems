[
  {
    "volume": 358,
    "sequence": 1,
    "title": "始闻蝉有怀白宾客去岁白有闻蝉见寄诗…兼遣报君知之句",
    "author": "刘禹锡",
    "content": [
      "蝉韵极清切，始闻何处悲。",
      "人含不平意，景值欲秋时。",
      "此岁方晼晚，谁家无别离。",
      "君言催我老，已是去年诗。"
    ]
  },
  {
    "volume": 358,
    "sequence": 2,
    "title": "赠乐天",
    "author": "刘禹锡",
    "content": [
      "一别旧游尽，相逢俱涕零。",
      "在人虽晚达，于树似冬青。",
      "痛饮连宵醉，狂吟满坐听。",
      "终期抛印绶，共占少微星。"
    ]
  },
  {
    "volume": 358,
    "sequence": 3,
    "title": "到郡未浃日登西楼见乐天题诗因即事以寄",
    "author": "刘禹锡",
    "content": [
      "湖上收宿雨，城中无昼尘。",
      "楼依新柳贵，池带乱苔青。",
      "云水正一望，簿书来绕身。",
      "烟波洞庭路，愧彼扁舟人。"
    ]
  },
  {
    "volume": 358,
    "sequence": 4,
    "title": "秋夕不寐寄乐天",
    "author": "刘禹锡",
    "content": [
      "洞户夜帘卷，华堂秋簟清。",
      "萤飞过池影，蛩思绕阶声。",
      "老枕知将雨，高窗报欲明。",
      "何人谙此景，远问白先生。"
    ]
  },
  {
    "volume": 358,
    "sequence": 5,
    "title": "冬日晨兴寄乐天",
    "author": "刘禹锡",
    "content": [
      "庭树晓禽动，郡楼残点声。",
      "灯挑红烬落，酒暖白光生。",
      "发少嫌梳利，颜衰恨镜明。",
      "独吟谁应和，须寄洛阳城。"
    ]
  },
  {
    "volume": 358,
    "sequence": 6,
    "title": "答乐天见忆",
    "author": "刘禹锡",
    "content": [
      "与老无期约，到来如等闲。",
      "偏伤朋友尽，移兴子孙间。",
      "笔底心无毒，杯前胆不豩。",
      "唯馀忆君梦，飞过武牢关。"
    ]
  },
  {
    "volume": 358,
    "sequence": 7,
    "title": "和乐天诮失婢榜者",
    "author": "刘禹锡",
    "content": [
      "把镜朝犹在，添香夜不归。",
      "鸳鸯拂瓦去，鹦鹉透笼飞。",
      "不逐张公子，即随刘武威。",
      "新知正相乐，从此脱青衣。"
    ]
  },
  {
    "volume": 358,
    "sequence": 8,
    "title": "八月十五日夜半云开然后玩月因书一时之景寄呈乐天",
    "author": "刘禹锡",
    "content": [
      "半夜碧云收，中天素月流。",
      "开城邀好客，置酒赏清秋。",
      "影透衣香润，光凝歌黛愁。",
      "斜辉犹可玩，移宴上西楼。"
    ]
  },
  {
    "volume": 358,
    "sequence": 9,
    "title": "秋日书怀寄白宾客",
    "author": "刘禹锡",
    "content": [
      "州远雄无益，年高健亦衰。",
      "兴情逢酒在，筋力上楼知。",
      "蝉噪芳意尽，雁来愁望时。",
      "商山紫芝客，应不向秋悲。"
    ]
  },
  {
    "volume": 358,
    "sequence": 10,
    "title": "酬乐天初冬早寒见寄",
    "author": "刘禹锡",
    "content": [
      "乍起衣犹冷，微吟帽半欹。",
      "霜凝南屋瓦，鸡唱后园枝。",
      "洛水碧云晓，吴宫黄叶时。",
      "两传千里意，书札不如诗。"
    ]
  },
  {
    "volume": 358,
    "sequence": 11,
    "title": "和令狐相公郡斋对紫薇花",
    "author": "刘禹锡",
    "content": [
      "明丽碧天霞，丰茸紫绶花。",
      "香闻荀令宅，艳入孝王家。",
      "几岁自荣乐，高情方叹嗟。",
      "有人移上苑，犹足占年华。"
    ]
  },
  {
    "volume": 358,
    "sequence": 12,
    "title": "令狐相公俯赠篇章斐然仰谢",
    "author": "刘禹锡",
    "content": [
      "鄂渚临流别，梁园冲雪来。",
      "旅愁随冻释，欢意待花开。",
      "城晓乌频起，池春雁欲回。",
      "饮和心自醉，何必管弦催。"
    ]
  },
  {
    "volume": 358,
    "sequence": 13,
    "title": "酬令狐相公早秋见寄",
    "author": "刘禹锡",
    "content": [
      "公来第四秋，乐国号无愁。",
      "军士游书肆，商人占酒楼。",
      "熊罴交黑槊，宾客满青油。",
      "今日文章主，梁王不姓刘。"
    ]
  },
  {
    "volume": 358,
    "sequence": 14,
    "title": "和令狐相公入潼关",
    "author": "刘禹锡",
    "content": [
      "寒光照旌节，关路晓无尘。",
      "吏谒前丞相，山迎旧主人。",
      "东瞻军府静，西望敕书频。",
      "心共黄河水，同升天汉津。"
    ]
  },
  {
    "volume": 358,
    "sequence": 15,
    "title": "和令狐相公寻白阁老见留小饮因赠",
    "author": "刘禹锡",
    "content": [
      "傲士更逢酒，乐天仍对花。",
      "文章管星历，情兴占年华。",
      "宦达翻思退，名高却不夸。",
      "惟存浩然气，相共赏烟霞。"
    ]
  },
  {
    "volume": 358,
    "sequence": 16,
    "title": "酬令狐相公雪中游玄都见忆",
    "author": "刘禹锡",
    "content": [
      "好雪动高情，心期在玉京。",
      "人披鹤氅出，马踏象筵行。",
      "照耀楼台变，淋漓松桂清。",
      "玄都留五字，使入步虚声。"
    ]
  },
  {
    "volume": 358,
    "sequence": 17,
    "title": "和令狐相公以司空裴相见招南亭看雪四韵",
    "author": "刘禹锡",
    "content": [
      "重门不下关，枢务有馀闲。",
      "上客同看雪，高亭尽见山。",
      "瑞呈霄汉外，兴入笑言间。",
      "知是平阳会，人人带酒还。"
    ]
  },
  {
    "volume": 358,
    "sequence": 18,
    "title": "和郓州令狐相公春晚对花",
    "author": "刘禹锡",
    "content": [
      "朱门退公后，高兴对花枝。",
      "望阙无穷思，看书欲尽时。",
      "含芳朝竞发，凝艳晚相宜。",
      "人意殷勤惜，狂风岂得知。"
    ]
  },
  {
    "volume": 358,
    "sequence": 19,
    "title": "酬令狐相公春日言怀见寄",
    "author": "刘禹锡",
    "content": [
      "前陪看花处，邻里近王昌。",
      "今想临戎地，旌旗出汶阳。",
      "营飞柳絮雪，门耀戟枝霜。",
      "东望清河水，心随艑上郎。"
    ]
  },
  {
    "volume": 358,
    "sequence": 20,
    "title": "途次大梁雪中奉天平令狐相公书问兼…形于短篇以申仰谢",
    "author": "刘禹锡",
    "content": [
      "远守宦情薄，故人书信来。",
      "共曾花下别，今独雪中回。",
      "纸尾得新什，眉头还暂开。",
      "此时同雁鹜，池上一徘徊。"
    ]
  },
  {
    "volume": 358,
    "sequence": 21,
    "title": "酬令狐相公秋怀见寄",
    "author": "刘禹锡",
    "content": [
      "寂寞蝉声静，差池燕羽回。",
      "秋风怜越绝，朔气想台骀。",
      "相去数千里，无因同一杯。",
      "殷勤望飞雁，新自塞垣来。"
    ]
  },
  {
    "volume": 358,
    "sequence": 22,
    "title": "酬太原令狐相公见寄",
    "author": "刘禹锡",
    "content": [
      "书信来天外，琼瑶满匣中。",
      "衣冠南渡远，旌节北门雄。",
      "鹤唳华亭月，马嘶榆塞风。",
      "山川几千里，惟有两心同。"
    ]
  },
  {
    "volume": 358,
    "sequence": 23,
    "title": "酬令狐相公岁暮远怀见寄（依韵）",
    "author": "刘禹锡",
    "content": [
      "别侣孤鹤怨，冲天威凤归。",
      "容光一以间，梦想是耶非。",
      "芳讯远弥重，知音老更稀。",
      "不如湖上雁，北向整毛衣。"
    ]
  },
  {
    "volume": 358,
    "sequence": 24,
    "title": "酬令狐相公亲仁郭家花下即事见寄",
    "author": "刘禹锡",
    "content": [
      "荀令园林好，山公游赏频。",
      "岂无花下侣，远望眼中人。",
      "斜日渐移影，落英纷委尘。",
      "一吟相思曲，惆怅江南春。"
    ]
  },
  {
    "volume": 358,
    "sequence": 25,
    "title": "酬令狐相公首夏闲居书怀见寄",
    "author": "刘禹锡",
    "content": [
      "蕙草芳未歇，绿槐阴已成。",
      "金罍唯独酌，瑶瑟有离声。",
      "翔泳各殊势，篇章空寄情。",
      "应怜三十载，未变使君名。"
    ]
  },
  {
    "volume": 358,
    "sequence": 26,
    "title": "酬令狐相公庭前白菊花谢偶书所怀见寄",
    "author": "刘禹锡",
    "content": [
      "数丛如雪色，一旦冒霜开。",
      "寒蕊差池落，清香断续来。",
      "思深含别怨，芳谢惜年催。",
      "千里难同赏，看看又早梅。"
    ]
  },
  {
    "volume": 358,
    "sequence": 27,
    "title": "酬令狐相公季冬南郊宿斋见寄",
    "author": "刘禹锡",
    "content": [
      "坛下雪初霁，南城冻欲生。",
      "斋心祠上帝，高步领名卿。",
      "沐浴含芳泽，周旋听佩声。",
      "犹怜广平守，寂寞竟何成。"
    ]
  },
  {
    "volume": 358,
    "sequence": 28,
    "title": "贞元中侍郎舅氏牧华州时余再忝科第前后…因成篇题旧寺",
    "author": "刘禹锡",
    "content": [
      "曾作关中客，频经伏毒岩。",
      "晴烟沙苑树，晚日渭川帆。",
      "昔是青春貌，今悲白雪髯。",
      "郡楼空一望，含意卷高帘。"
    ]
  },
  {
    "volume": 358,
    "sequence": 29,
    "title": "酬令狐相公杏园花下饮有怀见寄",
    "author": "刘禹锡",
    "content": [
      "年年曲江望，花发即经过。",
      "未饮心先醉，临风思倍多。",
      "三春看又尽，两地欲如何。",
      "日望长安道，空成劳者歌。"
    ]
  },
  {
    "volume": 358,
    "sequence": 30,
    "title": "令狐相公见示题洋州崔侍郎宅双木瓜花顷…来什辄成和章",
    "author": "刘禹锡",
    "content": [
      "金牛蜀路远，玉树帝城春。",
      "荣耀生华馆，逢迎欠主人。",
      "帘前疑小雪，墙外丽行尘。",
      "来去皆回首，情深是德邻。"
    ]
  },
  {
    "volume": 358,
    "sequence": 31,
    "title": "和令狐相公春早朝回盐铁使院中作",
    "author": "刘禹锡",
    "content": [
      "柳动御沟清，威迟堤上行。",
      "城隅日未过，山色雨初晴。",
      "莺避传呼起，花临府署明。",
      "簿书盈几案，要自有高情。"
    ]
  },
  {
    "volume": 358,
    "sequence": 32,
    "title": "和令狐仆射相公题龙回寺",
    "author": "刘禹锡",
    "content": [
      "兹地回銮日，皇家禅圣时。",
      "路无胡马迹，人识汉官仪。",
      "天子旌旗度，法王龙象随。",
      "知怀去家叹，经此益迟迟。"
    ]
  },
  {
    "volume": 358,
    "sequence": 33,
    "title": "令狐相公频示新什早春南望遐想汉中因抒短章以寄情愫",
    "author": "刘禹锡",
    "content": [
      "军城临汉水，旌旆起春风。",
      "远思见江草，归心看塞鸿。",
      "野花沿古道，新叶映行宫。",
      "惟有诗兼酒，朝朝两不同。"
    ]
  },
  {
    "volume": 358,
    "sequence": 34,
    "title": "和令狐相公咏栀子花",
    "author": "刘禹锡",
    "content": [
      "蜀国花已尽，越桃今已开。",
      "色疑琼树倚，香似玉京来。",
      "且赏同心处，那忧别叶催。",
      "佳人如拟咏，何必待寒梅。"
    ]
  },
  {
    "volume": 358,
    "sequence": 35,
    "title": "酬令狐相公新蝉见寄",
    "author": "刘禹锡",
    "content": [
      "相去三千里，闻蝉同此时。",
      "清吟晓露叶，愁噪夕阳枝。",
      "忽尔弦断绝，俄闻管参差。",
      "洛桥碧云晚，西望佳人期。"
    ]
  },
  {
    "volume": 358,
    "sequence": 36,
    "title": "酬乐天闲卧见寄",
    "author": "刘禹锡",
    "content": [
      "散诞向阳眠，将闲敌地仙。",
      "诗情茶助爽，药力酒能宣。",
      "风碎竹间日，露明池底天。",
      "同年未同隐，缘欠买山钱。"
    ]
  },
  {
    "volume": 358,
    "sequence": 37,
    "title": "酬乐天小亭寒夜有怀",
    "author": "刘禹锡",
    "content": [
      "寒夜阴云起，疏林宿鸟惊。",
      "斜风闪灯影，迸雪打窗声。",
      "竟夕不能寐，同年知此情。",
      "汉皇无奈老，何况本书生。"
    ]
  },
  {
    "volume": 358,
    "sequence": 38,
    "title": "将之官留辞裴令公留守",
    "author": "刘禹锡",
    "content": [
      "祖帐临伊水，前旌指渭河。",
      "风烟里数少，云雨别情多。",
      "重叠受恩久，邅回如命何。",
      "东山与东阁，终异再经过。"
    ]
  },
  {
    "volume": 358,
    "sequence": 39,
    "title": "酬喜相遇同州与乐天替代",
    "author": "刘禹锡",
    "content": [
      "旧托松心契，新交竹使符。",
      "行年同甲子，筋力羡丁夫。",
      "别后诗成帙，携来酒满壶。",
      "今朝停五马，不独为罗敷。"
    ]
  },
  {
    "volume": 358,
    "sequence": 40,
    "title": "闲坐忆乐天以诗问酒熟未",
    "author": "刘禹锡",
    "content": [
      "案头开缥帙，肘后检青囊。",
      "唯有达生理，应无治老方。",
      "减书存眼力，省事养心王。",
      "君酒何时熟，相携入醉乡。"
    ]
  },
  {
    "volume": 358,
    "sequence": 41,
    "title": "秋中暑退赠乐天",
    "author": "刘禹锡",
    "content": [
      "暑服宜秋著，清琴入夜弹。",
      "人情皆向菊，风意欲摧兰。",
      "岁稔贫心泰，天凉病体安。",
      "相逢取次第，却甚少年欢。"
    ]
  },
  {
    "volume": 358,
    "sequence": 42,
    "title": "乐天池馆夏景方妍白莲初开彩舟空泊唯邀缁侣因以戏之",
    "author": "刘禹锡",
    "content": [
      "池馆今正好，主人何寂然。",
      "白莲方出水，碧树未鸣蝉。",
      "静室宵闻磬，斋厨晚绝烟。",
      "蕃僧如共载，应不是神仙。"
    ]
  },
  {
    "volume": 358,
    "sequence": 43,
    "title": "酬乐天感秋凉见寄",
    "author": "刘禹锡",
    "content": [
      "庭晚初辨色，林秋微有声。",
      "槿衰犹强笑，莲迥却多情。",
      "檐燕归心动，鞲鹰俊气生。",
      "闲人占闲景，酒熟且同倾。"
    ]
  },
  {
    "volume": 358,
    "sequence": 44,
    "title": "秋晚新晴夜月如练有怀乐天",
    "author": "刘禹锡",
    "content": [
      "雨歇晚霞明，风调夜景清。",
      "月高微晕散，云薄细鳞生。",
      "露草百虫思，秋林千叶声。",
      "相望一步地，脉脉万重情。"
    ]
  },
  {
    "volume": 358,
    "sequence": 45,
    "title": "新秋对月寄乐天",
    "author": "刘禹锡",
    "content": [
      "月露发光彩，此时方见秋。",
      "夜凉金气应，天静火星流。",
      "蛩响偏依井，萤飞直过楼。",
      "相知尽白首，清景复追游。"
    ]
  },
  {
    "volume": 358,
    "sequence": 46,
    "title": "酬乐天小台晚坐见忆",
    "author": "刘禹锡",
    "content": [
      "小台堪远望，独上清秋时。",
      "有酒无人劝，看山只自知。",
      "幽禽啭新竹，孤莲落静池。",
      "高门勿遽掩，好客无前期。"
    ]
  },
  {
    "volume": 358,
    "sequence": 47,
    "title": "早秋雨后寄乐天",
    "author": "刘禹锡",
    "content": [
      "夜云起河汉，朝雨洒高林。",
      "梧叶先风落，草虫迎湿吟。",
      "簟凉扇恩薄，室静琴思深。",
      "且喜炎前别，安能怀寸阴。"
    ]
  },
  {
    "volume": 358,
    "sequence": 48,
    "title": "秋晚病中乐天以诗见问力疾奉酬",
    "author": "刘禹锡",
    "content": [
      "耳虚多听远，展转晨鸡鸣。",
      "一室背灯卧，中宵扫叶声。",
      "兰芳经雨败，鹤病得秋轻。",
      "肯踏衡门草，唯应是友生。"
    ]
  },
  {
    "volume": 358,
    "sequence": 49,
    "title": "和乐天烧药不成命酒独醉",
    "author": "刘禹锡",
    "content": [
      "九转欲成就，百神应主持。",
      "婴啼鼎上去，老貌镜前悲。",
      "却顾空丹灶，回心向酒卮。",
      "醺然耳热后，暂似少年时。"
    ]
  },
  {
    "volume": 358,
    "sequence": 50,
    "title": "元日乐天见过因举酒为贺",
    "author": "刘禹锡",
    "content": [
      "渐入有年数，喜逢新岁来。",
      "震方天籁动，寅位帝车回。",
      "门巷扫残雪，林园惊早梅。",
      "与君同甲子，寿酒让先杯。"
    ]
  },
  {
    "volume": 358,
    "sequence": 51,
    "title": "酬马大夫以愚献通草茇葜酒感通拔二字因而寄别之作",
    "author": "刘禹锡",
    "content": [
      "泥沙难振拔，谁复问穷通。",
      "莫讶提壶赠，家传枕曲风。",
      "成谣独酌后，深意片言中。",
      "不进终无已，应须荀令公。"
    ]
  },
  {
    "volume": 358,
    "sequence": 52,
    "title": "奉和司空裴相公中书即事通简旧僚之作",
    "author": "刘禹锡",
    "content": [
      "谭笑在岩廊，人人尽所长。",
      "仪形见山立，文字动星光。",
      "日运丹青笔，时看赤白囊。",
      "伫闻戎马息，入贺领鸳行。"
    ]
  },
  {
    "volume": 358,
    "sequence": 53,
    "title": "微之镇武昌中路见寄蓝桥怀旧之作凄然继和兼寄安平",
    "author": "刘禹锡",
    "content": [
      "今日油幢引，他年黄纸追。",
      "同为三楚客，独有九霄期。",
      "宿草恨长在，伤禽飞尚迟。",
      "武昌应已到，新柳映红旗。"
    ]
  },
  {
    "volume": 358,
    "sequence": 54,
    "title": "将赴苏州途出洛阳留守李相公累申宴饯宠行…以申仰谢",
    "author": "刘禹锡",
    "content": [
      "岁杪风物动，雪馀宫苑晴。",
      "兔园宾客至，金谷管弦声。",
      "洛水故人别，吴宫新燕迎。",
      "越郎忧不浅，怀袖有琼英。"
    ]
  },
  {
    "volume": 358,
    "sequence": 55,
    "title": "牛相公留守见示城外新墅有溪竹秋月亲情多往…兼命同作",
    "author": "刘禹锡",
    "content": [
      "别墅洛城外，月明村野通。",
      "光辉满地上，丝管发舟中。",
      "堤艳菊花露，岛凉松叶风。",
      "高情限清禁，寒漏滴深宫。"
    ]
  },
  {
    "volume": 358,
    "sequence": 56,
    "title": "牛相公林亭雨后偶成",
    "author": "刘禹锡",
    "content": [
      "飞雨过池阁，浮光生草树。",
      "新竹开粉奁，初莲爇香注。",
      "野花无时节，水鸟自来去。",
      "若问知境人，人间第一处。"
    ]
  },
  {
    "volume": 358,
    "sequence": 57,
    "title": "酬滑州李尚书秋日见寄",
    "author": "刘禹锡",
    "content": [
      "一入石渠署，三闻宫树蝉。",
      "丹霄未得路，白发又添年。",
      "双节外台贵，孤箫中禁传。",
      "征黄在旦夕，早晚发南燕。"
    ]
  },
  {
    "volume": 358,
    "sequence": 58,
    "title": "和西川李尚书汉州微月游房太尉西湖",
    "author": "刘禹锡",
    "content": [
      "木落汉川夜，西湖悬玉钩。",
      "旌旗环水次，舟楫泛中流。",
      "目极想前事，神交如共游。",
      "瑶琴久已绝，松韵自悲秋。"
    ]
  },
  {
    "volume": 358,
    "sequence": 59,
    "title": "和重题",
    "author": "刘禹锡",
    "content": [
      "林端落照尽，湖上远岚清。",
      "水榭芝兰室，仙舟鱼鸟情。",
      "人琴久寂寞，烟月若平生。",
      "一泛钓璜处，再吟锵玉声。"
    ]
  },
  {
    "volume": 358,
    "sequence": 60,
    "title": "酬李相公喜归乡国自巩县夜泛洛水见寄",
    "author": "刘禹锡",
    "content": [
      "巩树烟月上，清光含碧流。",
      "且无三已色，犹泛五湖舟。",
      "鹏息风还起，凤归林正秋。",
      "虽攀小山桂，此地不淹留。"
    ]
  },
  {
    "volume": 358,
    "sequence": 61,
    "title": "和李相公平泉潭上喜见初月",
    "author": "刘禹锡",
    "content": [
      "家山见初月，林壑悄无尘。",
      "幽境此何夕，清光如为人。",
      "潭空破镜入，风动翠蛾嚬。",
      "会向琐窗望，追思伊洛滨。"
    ]
  },
  {
    "volume": 358,
    "sequence": 62,
    "title": "和李相公初归平泉过龙门南岭遥望山居即事",
    "author": "刘禹锡",
    "content": [
      "暂别明庭去，初随优诏还。",
      "曾为鹏鸟赋，喜过凿龙山。",
      "新墅烟火起，野程泉石间。",
      "岩廊人望在，只得片时闲。"
    ]
  },
  {
    "volume": 358,
    "sequence": 63,
    "title": "和李相公以平泉新墅获方外之名因为诗…兼见寄之什",
    "author": "刘禹锡",
    "content": [
      "业继韦平后，家依昆阆间。",
      "恩华辞北第，潇洒爱东山。",
      "满室图书在，入门松菊闲。",
      "垂天虽暂息，一举出人寰。"
    ]
  },
  {
    "volume": 358,
    "sequence": 64,
    "title": "发苏州后登武丘寺望海楼（一作望梅楼）",
    "author": "刘禹锡",
    "content": [
      "独宿望海楼，夜深珍木冷。",
      "僧房已闭户，山月方出岭。",
      "碧池涵剑彩，宝刹摇星影。",
      "却忆郡斋中，虚眠此时景。"
    ]
  },
  {
    "volume": 358,
    "sequence": 65,
    "title": "松江送处州奚使君",
    "author": "刘禹锡",
    "content": [
      "吴越古今路，沧波朝夕流。",
      "从来别离地，能使管弦愁。",
      "江草带烟暮，海云含雨秋。",
      "知君五陵客，不乐石门游。"
    ]
  },
  {
    "volume": 358,
    "sequence": 66,
    "title": "题报恩寺",
    "author": "刘禹锡",
    "content": [
      "云外支硎寺，名声敌虎丘。",
      "石文留马迹，峰势耸牛头。",
      "泉眼潜通海，松门预带秋。",
      "迟回好风景，王谢昔曾游。"
    ]
  },
  {
    "volume": 358,
    "sequence": 67,
    "title": "罢郡姑苏北归渡扬子津（后首一作姑苏台诗）",
    "author": "刘禹锡",
    "content": [
      "几岁悲南国，今朝赋北征。",
      "归心渡江勇，病体得秋轻。",
      "海阔石门小，城高粉堞明。",
      "金山旧游寺，过岸听钟声。",
      "故国荒台在，前临震泽波。",
      "绮罗随世尽，麋鹿古时多。",
      "筑用金鎚力，摧因石鼠窠。",
      "昔年雕辇路，唯有采樵歌。"
    ]
  },
  {
    "volume": 358,
    "sequence": 68,
    "title": "寻汪道士不遇",
    "author": "刘禹锡",
    "content": [
      "仙子东南秀，泠然善驭风。",
      "笙歌五云里，天地一壶中。",
      "受箓金华洞，焚香玉帝宫。",
      "我来君闭户，应是向崆峒。"
    ]
  },
  {
    "volume": 358,
    "sequence": 69,
    "title": "谢柳子厚寄叠石砚",
    "author": "刘禹锡",
    "content": [
      "常时同砚席，寄砚感离群。",
      "清越敲寒玉，参差叠碧云。",
      "烟岚餘斐亹，水墨两氛氲。",
      "好与陶贞白，松窗写紫文。"
    ]
  },
  {
    "volume": 358,
    "sequence": 70,
    "title": "元日感怀",
    "author": "刘禹锡",
    "content": [
      "振蛰春潜至，湘南人未归。",
      "身加一日长，心觉去年非。",
      "燎火委虚烬，儿童衒彩衣。",
      "异乡无旧识，车马到门稀。"
    ]
  },
  {
    "volume": 358,
    "sequence": 71,
    "title": "谢宣州崔相公赐马",
    "author": "刘禹锡",
    "content": [
      "浮云金络膝，昨日别朱轮。",
      "衔草如怀恋，嘶风尚意频。",
      "曾将比君子，不是换佳人。",
      "从此西归路，应容蹑后尘。"
    ]
  },
  {
    "volume": 358,
    "sequence": 72,
    "title": "南中书来",
    "author": "刘禹锡",
    "content": [
      "君书问风俗，此地接炎州。",
      "淫祀多青鬼，居人少白头。",
      "旅情偏在夜，乡思岂唯秋。",
      "每羡朝宗水，门前尽日流。"
    ]
  },
  {
    "volume": 358,
    "sequence": 73,
    "title": "题招隐寺",
    "author": "刘禹锡",
    "content": [
      "隐士遗尘在，高僧精舍开。",
      "地形临渚断，江势触山回。",
      "楚野花多思，南禽声例哀。",
      "殷勤最高顶，闲即望乡来。"
    ]
  },
  {
    "volume": 358,
    "sequence": 74,
    "title": "思归寄山中友人",
    "author": "刘禹锡",
    "content": [
      "萧条对秋色，相忆在云泉。",
      "木落病身死，潮平归思悬。",
      "凉钟山顶寺，暝火渡头船。",
      "此地非吾士，闲留又一年。"
    ]
  },
  {
    "volume": 358,
    "sequence": 75,
    "title": "有感",
    "author": "刘禹锡",
    "content": [
      "死且不自觉，其馀安可论。",
      "昨宵凤池客，今日雀罗门。",
      "骑吏尘未息，铭旌风已翻。",
      "平生红粉爱，惟解哭黄昏。"
    ]
  },
  {
    "volume": 358,
    "sequence": 76,
    "title": "途次敷水驿伏睹华州舅氏昔日行县题诗处潸然有感",
    "author": "刘禹锡",
    "content": [
      "昔日股肱守，朱轮兹地游。",
      "繁华日已谢，章句此空留。",
      "蔓草佳城闭，故林棠树秋。",
      "今来重垂泪，不忍过西州。"
    ]
  },
  {
    "volume": 358,
    "sequence": 77,
    "title": "奉和郑相公以考功十弟山姜花俯赐篇咏",
    "author": "刘禹锡",
    "content": [
      "采撷黄姜蕊，封题青琐闱。",
      "共闻调膳日，正是退朝归。",
      "响为纤筵发，情随彩翰飞。",
      "故将天下宝，万里与光辉。"
    ]
  },
  {
    "volume": 358,
    "sequence": 78,
    "title": "题淳于髡墓",
    "author": "刘禹锡",
    "content": [
      "生为齐赘婿，死作楚先贤。",
      "应以客卿葬，故临官道边。",
      "寓言本多兴，放意能合权。",
      "我有一石酒，置君坟树前。"
    ]
  }
]