[
  {
    "volume": 24,
    "sequence": 1,
    "title": "杂曲歌辞·秦女休行",
    "author": "李白",
    "content": [
      "西门秦氏女，秀色如琼花。",
      "手挥白杨刀，清昼杀仇家。",
      "罗袖洒赤血，英声凌紫霞。",
      "直上西山去，关吏相邀遮。",
      "婿为燕国王，身被诏狱加。",
      "犯刑若履虎，不畏落爪牙。",
      "素颈未及断，摧眉伏泥沙。",
      "金鸡忽放赦，大辟得宽赊。",
      "何惭聂政姊，万古共惊嗟。"
    ]
  },
  {
    "volume": 24,
    "sequence": 2,
    "title": "杂曲歌辞·出门行二首",
    "author": "孟郊",
    "content": [
      "长河悠悠去无极，百龄同此可叹息。",
      "秋风白露沾人衣，壮心凋落夺颜色。",
      "少年出门将诉谁，川无梁兮路无岐。",
      "一闻陌上苦寒奏，使我伫立惊且悲。",
      "君今得意厌粱肉，岂复念我贫贱时。",
      "海风萧萧天雨霜，穷愁独坐夜何长。",
      "驱车旧忆太行险，始知游子悲故乡。",
      "美人相思隔天阙，长望云端不可越。",
      "手持琅玕欲有赠，爱而不见心断绝。",
      "南山峨峨白石烂，碧海之波浩漫漫。",
      "参辰出没不相待，我欲横天无羽翰。"
    ]
  },
  {
    "volume": 24,
    "sequence": 3,
    "title": "杂曲歌辞·出门行",
    "author": "元稹",
    "content": [
      "兄弟同出门，同行不同志。",
      "凄凄分岐路，各各营所为。",
      "兄上荆山巅，翻石辨虹气。",
      "弟沉沧海底，偷珠待龙睡。",
      "出门不数年，同归亦同遂。",
      "俱用私所珍，升沉自兹异。",
      "献珠龙王宫，值龙觅珠次。",
      "但喜复得珠，不求珠所自。",
      "酬客双龙女，授客六龙辔。",
      "遣充行雨神，雨泽随客意。",
      "雩夏钟鼓繁，艹宗秋玉帛积。",
      "彩色画廊庙，奴僮被珠翠。",
      "骥騄千万双，鸳鸯七十二。",
      "言者禾稼枯，无人敢轻议。",
      "其兄因献璞，再刖不履地。",
      "门户亲戚疏，匡床妻妾弃。",
      "铭心有所待，视足无所愧。",
      "持璞自枕头，泪痕双血渍。",
      "一朝龙醒寤，本问偷珠事。",
      "因知行雨偏，妻子五刑备。",
      "仁兄捧尸哭，势友掉头讳。",
      "丧车黔首葬，吊客青蝇至。",
      "楚有望气人，王前忽长跪。",
      "贺王得贵宝，不远王所莅。",
      "求之果如言，剖则浮云腻。",
      "白珩无颜色，垂棘有瑕累。",
      "在楚列地封，入赵连城贵。",
      "秦遣李斯书，书为传国瑞。",
      "秦亡汉魏传，传者得神器。",
      "卞和名永永，与宝不相坠。",
      "劝尔出门行，行难莫行易。",
      "易得还易失，难同亦难离。",
      "善贾识贪廉，良田无稙稚。",
      "磨剑莫磨锥，磨锥成小利。"
    ]
  },
  {
    "volume": 24,
    "sequence": 4,
    "title": "杂曲歌辞·出自蓟北门行",
    "author": "李白",
    "content": [
      "虏阵横北荒，胡星曜精芒。",
      "羽书速惊电，烽火昼连光。",
      "虎竹救边急，戎车森已行。",
      "明主不安席，按剑心飞扬。",
      "推毂出猛将，连旗登战场。",
      "兵威冲绝漠，杀气凌穹苍。",
      "列卒赤山下，开营紫塞傍。",
      "途冬沙风紧，旌旗飒凋伤。",
      "画角悲海月，征衣卷天霜。",
      "挥刃斩楼兰，弯弓射贤王。",
      "单于一平荡，种落自奔亡。",
      "收功报天子，行歌归咸阳。"
    ]
  },
  {
    "volume": 24,
    "sequence": 5,
    "title": "杂曲歌辞·蓟门行五首",
    "author": "高適",
    "content": [
      "边城十一月，雨雪乱霏霏。",
      "元戎号令严，人马亦轻肥。",
      "羌胡无尽日，征战几人归。",
      "幽州多骑射，结发重横行。",
      "一朝事将军，出入有声名。",
      "纷纷猎秋草，相向角弓鸣。",
      "蓟门逢古老，独立思氛氲。",
      "一身既零丁，头鬓白纷纷。",
      "勋庸今已矣，不识霍将军。",
      "茫茫长城外，日没更烟尘。",
      "胡骑虽凭陵，汉兵不顾身。",
      "古树满空塞，黄云愁杀人。",
      "汉家能用武，开拓穷异域。",
      "戍卒厌糠核，降胡饱衣食。",
      "开亭试一望，吾欲涕沾臆。"
    ]
  },
  {
    "volume": 24,
    "sequence": 6,
    "title": "杂曲歌辞·蓟门行",
    "author": "李希仲",
    "content": [
      "旄头有精芒，胡骑猎秋草。",
      "羽檄南渡河，边庭用兵早。",
      "汉家爱征战，宿将今已老。",
      "辛苦羽林儿，从戎榆关道。",
      "一身救边速，烽火连蓟门。",
      "前军鸟飞断，格斗尘沙昏。",
      "寒日鼓声急，单于夜火奔。",
      "当须徇忠义，身死报国恩。"
    ]
  },
  {
    "volume": 24,
    "sequence": 7,
    "title": "杂曲歌辞·君子有所思行",
    "author": "李白",
    "content": [
      "紫阁连终南，青冥天倪色。",
      "凭崖望咸阳，宫阙罗北极。",
      "万井惊画出，九衢如弦直。",
      "渭水清银河，横天流不息。",
      "朝野盛文物，衣冠何翕赩。",
      "厩马散连山，军容威绝域。",
      "伊皋运元化，卫霍输筋力。",
      "歌钟乐未休，荣去老还逼。",
      "圆光过满缺，太阳移中昃。",
      "不散东海金，何争西辉匿。",
      "无作牛山悲，恻怆泪沾臆。"
    ]
  },
  {
    "volume": 24,
    "sequence": 8,
    "title": "杂曲歌辞·君子有所思行",
    "author": "贯休",
    "content": [
      "我爱正考甫，思贤作商颂。",
      "我爱扬子云，理乱皆如凤。",
      "振衣中夜起，露花香旖旎。",
      "扑碎骊龙明月珠，敲出凤凰五色髓。",
      "陋巷萧萧风淅淅，缅想斯人胜珪璧。",
      "寂寥千载不相逢，无限区区尽虚掷。",
      "君不见沉约道，佳人不在兹，春光为谁惜。",
      "安得龙猛笔，点石为黄金。",
      "散问酷吏家，使无贪残心。",
      "甘棠密叶成翠幄，颍凤不来天地塞。",
      "所以倾城人，如今不可得。"
    ]
  },
  {
    "volume": 24,
    "sequence": 9,
    "title": "杂曲歌辞·伤歌行",
    "author": "张籍",
    "content": [
      "黄门诏下促收捕，京兆君系御史府。",
      "出门无复部曲随，亲戚相逢不容语。",
      "辞成谪尉南海州，受命不得须臾留。",
      "身着青衫骑恶马，东门之东无送者。",
      "邮夫防吏急喧驱，往往惊堕马蹄下。",
      "长安里中荒大宅，朱门已除十二戟。",
      "高堂舞榭锁管弦，美人遥望西南天。"
    ]
  },
  {
    "volume": 24,
    "sequence": 10,
    "title": "杂曲歌辞·伤歌行",
    "author": "孟郊",
    "content": [
      "众毒蔓贞松，一枝难久荣。",
      "岂知黄庭客，仙骨生不成。",
      "春色舍芳蕙，秋风绕枯茎。",
      "弹琴不成曲，始觉知音倾。",
      "馆月改旧照，吊宾写馀情。",
      "还舟空江上，波浪送铭旌。"
    ]
  },
  {
    "volume": 24,
    "sequence": 11,
    "title": "杂曲歌辞·伤歌行",
    "author": "庄南杰",
    "content": [
      "兔走乌飞不相见，人事依稀速如电。",
      "王母夭桃一度开，玉楼红粉千回变。",
      "车驰马走咸阳道，石家旧宅空荒草。",
      "秋雨无情不惜花，芙蓉一一惊香倒。",
      "劝君莫谩栽荆棘，秦皇虚费驱山力。",
      "英风一去更无言，白骨沉埋暮山碧。"
    ]
  },
  {
    "volume": 24,
    "sequence": 12,
    "title": "杂曲歌辞·悲歌",
    "author": "李白",
    "content": [
      "悲来乎，悲来乎，主人有酒且莫斟，听我一曲悲来吟。",
      "悲来不吟还不笑，天下无人知我心。",
      "君有数斗酒，我有三尺琴。",
      "琴鸣酒乐两相得，一杯不啻千钧金。",
      "悲来乎，悲来乎，天虽长，地虽久，金玉满堂应不守。",
      "富贵百年能几何，死生一度人皆有。",
      "孤猿坐啼坟上月，且须一尽杯中酒。",
      "悲来乎，悲来乎，凤鸟不至河无图，微子去之箕子奴。",
      "汉帝不忆李将军，楚王放却屈大夫。",
      "悲来乎，悲来乎，秦家李斯早追悔，虚名拨向身之外。",
      "范子何曾爱五湖，功成名遂身自退。",
      "剑是一夫用，书能知姓名。",
      "惠施不肯干万乘，卜式未必穷一经。",
      "还须黑头取方伯，莫谩白首为儒生。"
    ]
  },
  {
    "volume": 24,
    "sequence": 13,
    "title": "杂曲歌辞·悲哉行",
    "author": "孟云卿",
    "content": [
      "孤儿去慈亲，远客丧主人。",
      "莫吟苦辛曲，谁忍闻可闻。",
      "可闻不可说，去去无期别。",
      "行人念前程，不待参辰没。",
      "朝亦常苦饥，暮亦常苦饥。",
      "飘飘万馀里，贫贱多是非。",
      "少年莫远游，远游多不归。"
    ]
  },
  {
    "volume": 24,
    "sequence": 14,
    "title": "杂曲歌辞·悲哉行",
    "author": "白居易",
    "content": [
      "悲哉为儒者，力学不能疲。",
      "读书眼欲暗，秉笔手生胝。",
      "十上方一第，成名常苦迟。",
      "纵有宦达者，两鬓已成丝。",
      "可怜少壮日，适在穷贱时。",
      "丈夫老且病，焉用富贵为。",
      "沉沉朱门宅，中有乳臭儿。",
      "状貌如妇人，光明膏粱肌。",
      "手不把书卷，身不擐戎衣。",
      "二十袭封爵，门承勋戚资。",
      "春来日日出，服御何轻肥。",
      "朝从博徒饮，暮有倡楼期。",
      "评封还酒债，堆金选蛾眉。",
      "声色狗马外，其馀一无知。",
      "山苗与涧松，地势随高卑。",
      "古来无奈何，非君独伤悲。"
    ]
  },
  {
    "volume": 24,
    "sequence": 15,
    "title": "杂曲歌辞·悲哉行",
    "author": "鲍溶",
    "content": [
      "促促晨复昏，死生同一源。",
      "贵年不惧老，贱老伤久存。",
      "朗朗哭前歌，绛旌引幽魂。",
      "来为千金子，去卧百草根。",
      "黄土塞生路，悲风送回辕。",
      "金鞍旧良马，四顾不出门。",
      "生结千岁念，荣及百代孙。",
      "黄金买性命，白刃仇一言。",
      "宁知北山上，松柏侵田园。"
    ]
  },
  {
    "volume": 24,
    "sequence": 16,
    "title": "杂曲歌辞·妾薄命",
    "author": "崔国辅",
    "content": [
      "虽入秦帝宫，不上秦帝床。",
      "夜夜玉窗里，与他卷罗裳。"
    ]
  },
  {
    "volume": 24,
    "sequence": 17,
    "title": "杂曲歌辞·妾薄命",
    "author": "武平一",
    "content": [
      "有女妖且丽，裴回湘水湄。",
      "水湄兰杜芳，采之将寄谁。",
      "瓠犀发皓齿，双蛾颦翠眉。",
      "红脸如开莲，素肤若凝脂。",
      "绰约多逸态，轻盈不自持。",
      "常矜绝代色，复恃倾城姿。",
      "子夫前入侍，飞燕复当时。",
      "正悦掌中舞，宁哀团扇诗。",
      "洛川昔云遇，高唐今尚违。",
      "幽阁禽雀噪，闲阶草露滋。",
      "流景一何速，年华不可追。",
      "解佩安所赠，怨咽空自悲。"
    ]
  },
  {
    "volume": 24,
    "sequence": 18,
    "title": "杂曲歌辞·妾薄命",
    "author": "李百药",
    "content": [
      "团扇秋风起，长门夜月明。",
      "羞闻拊背入，恨说舞腰轻。",
      "太常应已醉，刘君恒带酲。",
      "横陈每虚设，吉梦竟何成。"
    ]
  },
  {
    "volume": 24,
    "sequence": 19,
    "title": "杂曲歌辞·妾薄命",
    "author": "杜审言",
    "content": [
      "草绿长门闭，苔青永巷幽。",
      "宠移新爱夺，泣下故情留。",
      "啼鸟惊残梦，飞花搅独愁。",
      "自怜春色罢，团扇复迎秋。"
    ]
  },
  {
    "volume": 24,
    "sequence": 20,
    "title": "杂曲歌辞·妾薄命",
    "author": "刘元淑",
    "content": [
      "自从离别守空闺，遥闻征战起云梯。",
      "夜夜愁君辽海外，年年弃妾渭桥西。",
      "阳春白日照空暖，紫燕衔花向庭满。",
      "彩鸾琴里怨声多，飞鹊镜前妆梳断。",
      "谁家夫婿不从征，应是渔阳别有情。",
      "莫道红颜燕地少，家家还似洛阳城。",
      "且逐新人殊未归，还令秋至夜霜飞。",
      "北斗星前横度雁，南楼月下捣寒衣。",
      "夜深闻雁肠欲绝，独坐缝衣灯又灭。",
      "暗啼罗帐空自怜，梦度阳关向谁说。",
      "每怜容貌宛如神，如何薄命不胜人。",
      "愿君朝夕燕山至，好作明年杨柳春。"
    ]
  },
  {
    "volume": 24,
    "sequence": 21,
    "title": "杂曲歌辞·妾薄命",
    "author": "李白",
    "content": [
      "汉帝重阿娇，贮之黄金屋。",
      "咳唾落九天，随风生珠玉。",
      "宠极爱还歇，妒深情却疏。",
      "长门一步地，不肯暂回车。",
      "雨落不上天，水覆难再收。",
      "君情与妾意，各自东西流。",
      "昔日芙蓉花，今成断根草。",
      "以色事他人，能得几时好。"
    ]
  },
  {
    "volume": 24,
    "sequence": 22,
    "title": "杂曲歌辞·妾薄命",
    "author": "孟郊",
    "content": [
      "不惜十指弦，为君千万弹。",
      "常恐新声至，坐使故声残。",
      "弃置今日悲，即是昨日欢。",
      "将新变故易，持故为新难。",
      "青山有蘼芜，泪叶长不干。",
      "空令后代人，采掇幽思攒。"
    ]
  },
  {
    "volume": 24,
    "sequence": 23,
    "title": "杂曲歌辞·妾薄命",
    "author": "张籍",
    "content": [
      "薄命妇，良家子，无事从军去万里。",
      "汉家天子平四夷，护羌都尉裹尸归。",
      "念君此行为死别，对君裁缝泉下衣。",
      "与君一日为夫妇，千年万岁亦相守。",
      "君爱龙城征战功，妾愿青楼欢乐同。",
      "人生各各有所欲，讵得将心入君腹。"
    ]
  },
  {
    "volume": 24,
    "sequence": 24,
    "title": "杂曲歌辞·妾薄命三首",
    "author": "李端",
    "content": [
      "忆妾初嫁君，花鬟如绿云。",
      "回灯入绮帐，对面脱罗裙。",
      "折步教人学，偷香与客熏。",
      "容颜南国重，名字北方闻。",
      "一从失恩意，转觉身憔悴。",
      "对镜不梳头，倚窗空落泪。",
      "新人莫恃新，秋至会无春。",
      "从来闭在长门者，必是宫中第一人。",
      "玉垒城边争走马，铜蹄市里共乘舟。",
      "鸣环动佩思无尽，掩袖低巾泪不流。",
      "畴昔将歌邀客醉，如今欲舞对君羞。",
      "忍怀贱妾平生曲，独上襄阳旧酒楼。",
      "自从君弃妾，憔悴不羞人。",
      "惟馀坏粉泪，未免映衫匀。"
    ]
  },
  {
    "volume": 24,
    "sequence": 25,
    "title": "杂曲歌辞·妾薄命",
    "author": "卢纶",
    "content": [
      "妾年初二八，两度嫁狂夫。",
      "薄命今犹在，坚贞扫地无。"
    ]
  },
  {
    "volume": 24,
    "sequence": 26,
    "title": "杂曲歌辞·妾薄命",
    "author": "卢弼",
    "content": [
      "君恩已断尽成空，追想娇欢恨莫穷。",
      "长为蕣华光晓日，谁知团扇送秋风。",
      "黄金买赋心徒切，清路飞尘信莫通。",
      "闲凭玉栏思旧事，几回春暮泣残红。"
    ]
  },
  {
    "volume": 24,
    "sequence": 27,
    "title": "杂曲歌辞·妾薄命",
    "author": "胡曾",
    "content": [
      "阿娇初失汉皇恩，旧赐罗衣亦罢熏。",
      "欹枕夜悲金屋雨，卷帘朝泣玉楼云。",
      "宫前叶落鸳鸯瓦，架上尘生翡翠裙。",
      "龙骑不巡时渐久，长门长掩绿苔文。"
    ]
  },
  {
    "volume": 24,
    "sequence": 28,
    "title": "杂曲歌辞·妾薄命",
    "author": "王贞白",
    "content": [
      "薄命头欲白，频年嫁不成。",
      "秦娥未十五，昨夜事公卿。",
      "岂有机杼力，空传歌舞名。",
      "妾专修妇德，媒氏却相轻。"
    ]
  },
  {
    "volume": 24,
    "sequence": 29,
    "title": "杂曲歌辞·羽林行",
    "author": "王建",
    "content": [
      "长安恶少出名字，楼下劫商楼上醉。",
      "天明下直明光宫，散入五陵松柏中。",
      "百回杀人身合死，赦书尚有收城功。",
      "九衢一日消息定，乡吏籍中重改姓。",
      "出来依旧属羽林，立在殿前射飞禽。"
    ]
  },
  {
    "volume": 24,
    "sequence": 30,
    "title": "杂曲歌辞·羽林行",
    "author": "孟郊",
    "content": [
      "朔雪寒断指，朔风劲裂冰。",
      "胡中射雕者，此日犹不能。",
      "翩翩羽林儿，锦臂飞苍鹰。",
      "挥鞭决白马，走出黄河凌。"
    ]
  },
  {
    "volume": 24,
    "sequence": 31,
    "title": "杂曲歌辞·羽林行",
    "author": "鲍溶",
    "content": [
      "朝出羽林宫，入参云台议。",
      "独请万里行，不奏和亲事。",
      "君王重年少，深纳开边利。",
      "宝马雕玉鞍，一朝从万骑。",
      "煌煌都门外，祖帐光七贵。",
      "歌钟乐行军，云物惨别地。",
      "箫笳整部曲，幢盖动郊次。",
      "临风亲戚怀，满袖儿女泪。",
      "行行复何赠，长剑报恩字。"
    ]
  },
  {
    "volume": 24,
    "sequence": 32,
    "title": "杂曲歌辞·白马篇",
    "author": "李白",
    "content": [
      "龙马花雪毛，金鞍五陵豪。",
      "秋霜切玉剑，落日明珠袍。",
      "斗鸡事万乘，轩盖一何高。",
      "弓摧宜山虎，手接泰山猱。",
      "酒后竞风彩，三杯弄宝刀。",
      "杀人如翦草，剧孟同游遨。",
      "发愤去函谷，从军向临洮。",
      "叱咤万战场，匈奴尽波涛。",
      "归来使酒气，未肯拜萧曹。",
      "羞入原宪室，荒径隐蓬蒿。"
    ]
  },
  {
    "volume": 24,
    "sequence": 33,
    "title": "杂曲歌辞·升天行",
    "author": "齐己",
    "content": [
      "身不沉，骨不重。",
      "驱青鸾，驾白凤。",
      "幢盖飘飘入冷空，天风瑟瑟星河动。",
      "瑶阙参差阿母家，楼台戏闭凝彤霞。",
      "五三仙子乘龙车，堂前碾烂蟠桃花。",
      "回头却顾蓬山顶，一点浓岚在深井。"
    ]
  },
  {
    "volume": 24,
    "sequence": 34,
    "title": "杂曲歌辞·神仙曲",
    "author": "李贺",
    "content": [
      "碧峰海面藏灵书，上帝拣作神仙居。",
      "晴时笑语闻空虚，斗乘巨浪骑鲸鱼。",
      "春罗翦字邀王母，共宴红楼最深处。",
      "鹤羽冲风过海迟，不如却使青龙去。",
      "犹疑王母不相许，垂露娃鬟更传语。"
    ]
  },
  {
    "volume": 24,
    "sequence": 35,
    "title": "杂曲歌辞·北风行",
    "author": "李白",
    "content": [
      "烛龙栖寒门，光曜犹旦开。",
      "日月照之何不及此，惟有北风怒号天上来。",
      "燕山雪花大如席，片片吹落轩辕台。",
      "幽州思妇十二月，停歌罢笑双蛾摧。",
      "倚门望行人，念君长城苦寒良可哀。",
      "别时提剑救边去，遗此虎文金髀钗。",
      "中有一双白羽箭，蜘蛛结网生尘埃。",
      "箭空在，人今战死不复回。",
      "不忍见此物，焚之已成灰。",
      "黄河捧土尚可塞，北风雨雪恨难裁。"
    ]
  },
  {
    "volume": 24,
    "sequence": 36,
    "title": "杂曲歌辞·苦热行",
    "author": "王维",
    "content": [
      "赤日满天地，火云成山岳。",
      "草木尽焦卷，川泽皆竭涸。",
      "轻纨觉衣重，密树苦阴薄。",
      "莞簟不可近，絺绤再三濯。",
      "思出宇宙外，旷然在寥廓。",
      "长风万里来，江海荡烦浊。",
      "却顾身为患，始知心未觉。",
      "忽入甘露门，宛然清凉乐。"
    ]
  },
  {
    "volume": 24,
    "sequence": 37,
    "title": "杂曲歌辞·苦热行",
    "author": "王毂",
    "content": [
      "祝融南来鞭火龙，火旗焰焰烧天红。",
      "日轮当午凝不去，万国如在洪炉中。",
      "五岳翠干云彩灭，阳侯海底愁波竭。",
      "何当一夕金风发，为我扫却天下热。"
    ]
  },
  {
    "volume": 24,
    "sequence": 38,
    "title": "杂曲歌辞·苦热行",
    "author": "皎然",
    "content": [
      "六月金数伏，兹辰日在庚。",
      "炎曦曝肌肤，毒雾昏檐楹。",
      "安得奋翅翮，超遥出云征。",
      "不知天地心，如何匠生成。",
      "火德烧百卉，瑶草不及荣。",
      "省客当此时，忽贻怀中琼。",
      "捧玩烦袂涤，啸歌美风生。",
      "迟君佐元气，调使四序平。",
      "中令霜不袄，火馀气常贞。",
      "江南诗骚客，休吟苦热行。"
    ]
  },
  {
    "volume": 24,
    "sequence": 39,
    "title": "杂曲歌辞·苦热行",
    "author": "齐己",
    "content": [
      "离宫划开赤帝怒，喝起六龙奔日驭。",
      "下土熬熬若煎煮，苍生惶惶无处处。",
      "火云峥嵘焚泬寥，东皋老农肠欲焦。",
      "何当一雨苏我苗，为君击壤歌帝尧。"
    ]
  },
  {
    "volume": 24,
    "sequence": 40,
    "title": "杂曲歌辞·太行苦热行",
    "author": "刘长卿",
    "content": [
      "迢迢太行路，自古称险恶。",
      "千骑俨欲前，群峰望如削。",
      "火云从中起，仰视飞鸟落。",
      "汗马卧高原，危旌倚长薄。",
      "清风何不至，赤日方煎烁。",
      "石露山木焦，鳞穷水泉涸。",
      "九重今旰食，万里传明略。",
      "诸将候轩车，元凶愁鼎镬。",
      "何劳短兵接，自有长缨缚。",
      "通越事岂难，渡泸功未博。",
      "朝辞羊肠坂，夕望贝丘郭。",
      "漳水斜绕营，常山遥入幕。",
      "永怀姑苏下，因寄建安作。",
      "白雪和诚难，沧波意空托。",
      "陈琳书记好，王粲从军乐。",
      "早晚归汉庭，随君上麟阁。"
    ]
  },
  {
    "volume": 24,
    "sequence": 41,
    "title": "杂曲歌辞·太行苦热行",
    "author": "独孤及",
    "content": [
      "驷马上太行，修途亘辽碣。",
      "王程无留驾，日昃未遑歇。",
      "请问此何时，恢台朱明月。",
      "长蛇稽天讨，上将方北伐。",
      "明主命使臣，皇华得时杰。",
      "已忘羊肠险，岂惮温风入。",
      "摇策汗滂沱，登崖思纡结。",
      "炎云如烟火，溪谷将恐竭。",
      "昼景赩可畏，凉飙何由发。",
      "山长飞鸟堕，目极行车绝。",
      "赵魏方俶扰，安危俟明哲。",
      "归路岂不怀，饮冰有苦节。",
      "会同传檄至，疑议立谈决。",
      "况有阮元瑜，翩翩秉书札。",
      "起予歌赤坂，永好逾白雪。",
      "维念剖竹人，无因执羁绁。"
    ]
  },
  {
    "volume": 24,
    "sequence": 42,
    "title": "杂曲歌辞·春日行",
    "author": "李白",
    "content": [
      "深宫高楼入紫清，金作蛟龙盘绣楹。",
      "佳人当窗弄白日，弦将手语弹鸣筝。",
      "春风吹落君王耳，此曲乃是升天行。",
      "因出天池泛蓬瀛，楼船蹙沓波浪惊。",
      "三千双蛾献歌笑，挝钟考鼓宫殿倾，万姓聚舞歌太平。",
      "我无为，人自宁。",
      "三十六帝欲相迎，仙人飘翩下云軿。",
      "帝不去，留镐京。",
      "安能为轩辕，独往入窅冥。",
      "小臣拜献南山寿，陛下万古垂鸿名。"
    ]
  },
  {
    "volume": 24,
    "sequence": 43,
    "title": "杂曲歌辞·春日行",
    "author": "张籍",
    "content": [
      "春日融融池上暖，竹牙出土兰心短。",
      "草堂晨起酒半醒，家童报我园花满。",
      "头上皮冠未曾整，直入花间不寻径。",
      "树树殷勤尽绕行，举枝未遍春日暝。",
      "不用积金着青天，不用服药求神仙。",
      "但愿园里花长好，一生饮酒花前老。"
    ]
  },
  {
    "volume": 24,
    "sequence": 44,
    "title": "杂曲歌辞·朗月行",
    "author": "李白",
    "content": [
      "小时不识月，呼作白玉盘。",
      "又疑瑶台镜，飞在青云端。",
      "仙人垂两足，桂树作团团。",
      "白兔捣药成，问言与谁餐。",
      "蟾蜍蚀圜影，天明夜已残。",
      "羿昔落九乌，天人清且安。",
      "阴精此沦惑，去去不足观。",
      "忧来其如何，恻怆摧心肝。"
    ]
  },
  {
    "volume": 24,
    "sequence": 45,
    "title": "杂曲歌辞·前有一尊酒行二首",
    "author": "李白",
    "content": [
      "春风东来忽相过，金尊绿酒生微波。",
      "落花纷纷稍觉多，美人欲醉朱颜酡。",
      "青轩桃李能几何，流光欺人忽蹉跎。",
      "君起舞，日西夕，当年意气不肯倾，白发如丝叹何益。",
      "琴奏龙门之绿桐，玉壶美酒清若空。",
      "催弦拂柱与君饮，看朱成碧颜始红。",
      "胡姬貌如花，当炉笑春风。",
      "笑春风，舞罗衣，君今不醉欲安归。"
    ]
  },
  {
    "volume": 24,
    "sequence": 46,
    "title": "杂曲歌辞·缓歌行",
    "author": "李颀",
    "content": [
      "小来托身攀贵游，倾财破产无所忧。",
      "暮拟经过石渠署，朝将出入铜龙楼。",
      "结交杜陵轻薄子，谓言可生复可死。",
      "一沉一浮会有时，弃我翻然如脱屣。",
      "男儿立身须自强，十五闭户颍水阳。",
      "业就功成见明主，击钟鼎食坐华堂。",
      "二八蛾眉梳堕马，美酒清歌曲房下。",
      "文昌宫中赐锦衣，长安陌上退朝归。",
      "五侯宾从莫敢视，三省官僚揖者稀。",
      "早知今日读书是，悔作从来任侠非。"
    ]
  },
  {
    "volume": 24,
    "sequence": 47,
    "title": "杂曲歌辞·结客少年场行",
    "author": "虞世南",
    "content": [
      "韩魏多奇节，倜傥遗名利。",
      "共矜然诺心，各负纵横志。",
      "结友一言重，相思千里至。",
      "绿沈明月弦，金络浮云辔。",
      "吹箫入吴市，击筑游燕肆。",
      "寻源博望侯，结客远相求。",
      "少年重一顾，长驱背陇头。",
      "焰焰霜戈动，耿耿剑虹浮。",
      "天山冬夏雪，交河南北流。",
      "云起龙沙暗，木落雁行秋。",
      "轻生殉知己，非是为身谋。"
    ]
  },
  {
    "volume": 24,
    "sequence": 48,
    "title": "杂曲歌辞·结客少年场行",
    "author": "虞羽客",
    "content": [
      "幽并侠少年，金络控连钱。",
      "窃符方救赵，击筑正怀燕。",
      "轻生辞凤阙，挥袂上祁连。",
      "陆离横宝剑，出没惊徂旃。",
      "蒙轮恒顾敌，超乘忽争先。",
      "摧枯逾百战，拓地远三千。",
      "骨都魂已散，楼兰首复传。",
      "龙城含晓雾，瀚海隔遥天。",
      "歌吹金微返，振旅玉门旋。",
      "烽火今已息，非复照甘泉。"
    ]
  },
  {
    "volume": 24,
    "sequence": 49,
    "title": "杂曲歌辞·结客少年场行",
    "author": "卢照邻",
    "content": [
      "长安重游侠，洛阳富才雄。",
      "玉剑浮云骑，金鞍明月弓。",
      "斗鸡过渭北，走马向关东。",
      "孙宾遥见待，郭解暗相通。",
      "不受千金爵，谁论万里功。",
      "将军下天上，虏骑入云中。",
      "烽火夜似月，兵气晓成虹。",
      "横行徇知己，负羽远从戎。",
      "龙旌昏朔雾，鸟阵卷寒风。",
      "追奔瀚海咽，战罢阴山空。",
      "归来谢天子，何如马上翁。"
    ]
  },
  {
    "volume": 24,
    "sequence": 50,
    "title": "杂曲歌辞·结客少年场行",
    "author": "李白",
    "content": [
      "紫燕黄金瞳，啾啾摇绿鬃。",
      "平明相驰逐，结客洛门东。",
      "少年学剑术，凌轹白猿公。",
      "珠袍曳锦带，匕首插吴鸿。",
      "由来万夫勇，挟此生雄风。",
      "托交从剧孟，买醉入新丰。",
      "笑尽一杯酒，杀人都市中。",
      "羞道易水寒，从令日贯虹。",
      "燕丹事不立，虚没秦帝宫。",
      "舞阳死灰人，安可与成功。"
    ]
  },
  {
    "volume": 24,
    "sequence": 51,
    "title": "杂曲歌辞·结客少年场行",
    "author": "沈彬",
    "content": [
      "重义轻生一剑知，白虹贯日报仇归。",
      "片心惆怅清平世，酒市无人问布衣。"
    ]
  },
  {
    "volume": 24,
    "sequence": 52,
    "title": "杂曲歌辞·少年子",
    "author": "李百药",
    "content": [
      "少年飞翠盖，上路动金镳。",
      "始酌文君酒，新吹弄玉箫。",
      "少年不欢乐，何以尽芳朝。",
      "千金笑里面，一搦抱中腰。",
      "挂冠岂惮宿，迎拜不胜娇。",
      "寄语少年子，无辞归路遥。"
    ]
  },
  {
    "volume": 24,
    "sequence": 53,
    "title": "杂曲歌辞·少年子",
    "author": "李白",
    "content": [
      "青云少年子，挟弹章台左。",
      "鞍马四边开，突如流星过。",
      "金丸落飞鸟，夜入琼楼卧。",
      "夷齐是何人，独守西山饿。"
    ]
  },
  {
    "volume": 24,
    "sequence": 54,
    "title": "杂曲歌辞·少年乐",
    "author": "李贺",
    "content": [
      "芳草落花如锦地，二十长游醉乡里。",
      "红缨不重白马骄，垂柳金丝香拂水。",
      "吴娥未笑花不开，绿鬓耸堕兰云起。",
      "陆郎倚醉牵罗袂，夺得宝钗金翡翠。"
    ]
  },
  {
    "volume": 24,
    "sequence": 55,
    "title": "杂曲歌辞·少年乐",
    "author": "张祜",
    "content": [
      "二十便封侯，名居第一流。",
      "绿鬟深小院，清管下高楼。",
      "醉把金船掷，闲敲玉镫游。",
      "带盘红鼹鼠，袍砑紫犀牛。",
      "锦袋归调箭，罗鞋起拨球。",
      "眼前长贵盛，那信世间愁。"
    ]
  },
  {
    "volume": 24,
    "sequence": 56,
    "title": "杂曲歌辞·少年行三首",
    "author": "李白",
    "content": [
      "击筑饮美酒，剑歌易水湄。",
      "经过燕太子，结托并州儿。",
      "少年负壮气，奋烈自有时。",
      "因声鲁句践，争情勿相欺。",
      "五陵年少金市东，银鞍白马度春风。",
      "落花踏尽游何处，笑入胡姬酒肆中。",
      "君不见淮南少年游侠客，白日球猎夜拥掷。",
      "呼卢百万终不惜，报仇千里如咫尺。",
      "少年游侠好经过，浑身装束皆绮罗。",
      "兰蕙相随喧妓女，风光去处满笙歌。",
      "骄矜自言不可有，侠士堂中养来久。",
      "好鞍好马乞与人，十千五千旋沽酒。",
      "赤心用尽为知己，黄金不惜栽桃李。",
      "桃李栽来几度春，一回花落一回新。",
      "府县尽为门下客，王侯皆是平交人。",
      "男儿百年且乐命，何须徇书受贫病。",
      "男儿百年且荣身，何须徇节甘风尘。",
      "衣冠半是征战士，穷儒浪作林泉民。",
      "遮莫枝根长百丈，不如当代多还往。",
      "遮莫姻亲连帝城，不如当身自簪缨。",
      "看取富贵眼前者，何用悠悠身后名。"
    ]
  },
  {
    "volume": 24,
    "sequence": 57,
    "title": "杂曲歌辞·少年行四首",
    "author": "王维",
    "content": [
      "新丰美酒斗十千，咸阳游侠多少年。",
      "相逢意气为君饮，系马高楼垂柳边。",
      "汉家君臣欢宴终，高议云台论战功。",
      "天子临轩赐侯印，将军佩出明光宫。",
      "出身仕汉羽林郎，初随骠骑战渔阳。",
      "孰知不向边庭苦，纵死犹闻侠骨香。",
      "一身能臂两雕弧，虏骑千群只似无。",
      "偏坐金鞍调白羽，纷纷射杀五单于。"
    ]
  },
  {
    "volume": 24,
    "sequence": 58,
    "title": "杂曲歌辞·少年行二首",
    "author": "王昌龄",
    "content": [
      "西陵侠年少，送客过长亭。",
      "青槐夹两路，白马如流星。",
      "闻道羽书急，单于寇井陉。",
      "气高轻赴难，谁顾燕山铭。",
      "走马还相寻，西楼下夕阴。",
      "结交期一剑，留意赠千金。",
      "高阁歌声远，重关柳色深。",
      "夜闲须尽醉，莫负百年心。"
    ]
  },
  {
    "volume": 24,
    "sequence": 59,
    "title": "杂曲歌辞·少年行",
    "author": "张籍",
    "content": [
      "少年从出猎长杨，禁中新拜羽林郎。",
      "独到辇前射双虎，君王手赐黄金铛。",
      "日日斗鸡都市里，赢得宝刀重刻字。",
      "百里报仇夜出城，平明还在倡楼醉。",
      "遥闻虏到平陵下，不待诏书行上马。",
      "斩得名王献桂宫，封侯起第一日中。",
      "不为六郡良家子，百战始取边城功。"
    ]
  },
  {
    "volume": 24,
    "sequence": 60,
    "title": "杂曲歌辞·少年行三首",
    "author": "李嶷",
    "content": [
      "十八羽林郎，戎衣事汉王。",
      "臂鹰金殿侧，挟弹玉舆旁。",
      "驰道春风起，陪游出建章。",
      "侍猎长杨下，承恩更射飞。",
      "尘生马影灭，箭落雁行稀。",
      "薄暮归随仗，联翩入琐闱。",
      "玉剑膝边横，金杯马上倾。",
      "朝游茂陵道，暮宿凤凰城。",
      "豪吏多猜忌，无劳问姓名。"
    ]
  },
  {
    "volume": 24,
    "sequence": 61,
    "title": "杂曲歌辞·少年行",
    "author": "刘长卿",
    "content": [
      "射飞夸侍猎，行乐爱联镳。",
      "荐枕青娥艳，鸣鞭白马骄。",
      "曲房珠翠合，深巷管弦调。",
      "日晚春风里，衣香满路飘。"
    ]
  },
  {
    "volume": 24,
    "sequence": 62,
    "title": "杂曲歌辞·少年行四首",
    "author": "令狐楚",
    "content": [
      "少小边州惯放狂，骣骑蕃马射黄羊。",
      "如今年事无筋力，犹倚营门数雁行。",
      "家本清河住五城，须凭弓箭得功名。",
      "等闲飞鞚秋原上，独向寒云试射声。",
      "弓背霞明剑照霜，秋风走马出咸阳。",
      "未收天子河湟地，不拟回头望故乡。",
      "霜满中庭月过楼，金尊玉柱对清秋。",
      "当年称意须为乐，不到天明未肯休。"
    ]
  },
  {
    "volume": 24,
    "sequence": 63,
    "title": "杂曲歌辞·少年行二首",
    "author": "杜牧",
    "content": [
      "官为骏马监，职帅羽林儿。",
      "两绶藏不见，落花何处期。",
      "猎敲白玉镫，怒袖紫金锤。",
      "田窦长留醉，苏辛曲护岐。",
      "豪持出塞节，笑别远山眉。",
      "捷报云台贺，公卿拜寿卮。",
      "连环羁玉声光碎，绿锦蔽泥虬卷高。",
      "春风细雨走马去，珠落璀璀白罽袍。"
    ]
  },
  {
    "volume": 24,
    "sequence": 64,
    "title": "杂曲歌辞·少年行三首",
    "author": "杜甫",
    "content": [
      "莫笑田家老瓦盆，自从盛酒长儿孙。",
      "倾银注瓦惊人眼，共醉终同卧竹根。",
      "巢燕养雏浑去尽，红花结子已无多。",
      "黄衫年少来宜数，不见堂前东逝波。",
      "马上谁家白面郎，临阶下马坐人床。",
      "不通姓字粗豪甚，指点银瓶索酒尝。"
    ]
  },
  {
    "volume": 24,
    "sequence": 65,
    "title": "杂曲歌辞·少年行",
    "author": "张祜",
    "content": [
      "少年足风情，垂鞭卖眼行。",
      "带金师子小，裘锦骐驎狞。",
      "选匠装金镫，推钱买钿筝。",
      "李陵虽效死，时论得虚名。"
    ]
  },
  {
    "volume": 24,
    "sequence": 66,
    "title": "杂曲歌辞·少年行",
    "author": "韩翃",
    "content": [
      "千点斓斒喷玉骢，青丝结尾绣缠骏。",
      "鸣鞭晚出章台路，叶叶春依杨柳风。"
    ]
  },
  {
    "volume": 24,
    "sequence": 67,
    "title": "杂曲歌辞·少年行",
    "author": "施肩吾",
    "content": [
      "醉骑白马走空衢，恶少皆称电不如。",
      "五凤街头闲勒辔，半垂衫袖揖金吾。"
    ]
  },
  {
    "volume": 24,
    "sequence": 68,
    "title": "杂曲歌辞·少年行三首",
    "author": "贯休",
    "content": [
      "锦衣鲜华手擎鹘，闲行气貌多轻忽。",
      "稼穑艰难总不知，五帝三皇是何物。",
      "自拳五色球，迸入他人宅。",
      "却捉苍头奴，玉鞭打一百。",
      "面白如削玉，猖狂曲江曲。",
      "马上黄金鞍，适来新赌得。"
    ]
  },
  {
    "volume": 24,
    "sequence": 69,
    "title": "杂曲歌辞·少年行",
    "author": "韦庄",
    "content": [
      "五陵豪客多，买酒黄金贱。",
      "醉下酒家楼，美人双翠幰。",
      "挥剑邯郸市，走马梁王苑。",
      "乐事殊未央，年华已云晚。"
    ]
  },
  {
    "volume": 24,
    "sequence": 70,
    "title": "杂曲歌辞·汉宫少年行",
    "author": "李益",
    "content": [
      "君不见上宫警夜营八屯，冬冬街鼓朝朱轩。",
      "玉阶霜仗拥未合，少年排入铜龙门。",
      "暗闻弦管九天上，宫漏沉沉清吹繁。",
      "才明走马绝驰道，呼鹰挟弹通缭垣。",
      "玉笼金琐养黄口，探雏取卵伴王孙。",
      "分曹六博快一掷，迎欢先意笑语喧。",
      "巧为柔媚学优孟，儒衣嬉戏冠沐猿。",
      "晚来香街经柳市，行过倡市宿桃根。",
      "相逢杯酒一言失，回朱点白闻至尊。",
      "金张许史伺颜色，王侯将相莫敢论。",
      "岂知人事无定势，朝欢暮戚如掌翻。",
      "椒房宠移子爱夺，一夕秋风生戾园。",
      "徒用黄金将买赋，宁知白玉暗成痕。",
      "持杯收水水已覆，徙薪避火火更燔。",
      "欲求四老张丞相，南山如天不可上。"
    ]
  },
  {
    "volume": 24,
    "sequence": 71,
    "title": "杂曲歌辞·长乐少年行",
    "author": "崔国辅",
    "content": [
      "遗却珊瑚鞭，白马骄不行。",
      "章台折杨柳，春草路旁情。"
    ]
  },
  {
    "volume": 24,
    "sequence": 72,
    "title": "杂曲歌辞·长安少年行十首",
    "author": "李廓",
    "content": [
      "金紫少年郎，绕街鞍马光。",
      "身从左中尉，官属右春坊。",
      "刬戴扬州帽，重熏异国香。",
      "垂鞭踏青草，来去杏园芳。",
      "追逐轻薄伴，闲游不着绯。",
      "长拢出猎马，数换打球衣。",
      "晓日寻花去，春风带酒归。",
      "青楼无昼夜，歌舞歇时稀。",
      "日高春睡足，帖马赏年华。",
      "倒插银鱼袋，行随金犊车。",
      "还携新市酒，远醉曲江花。",
      "几度归侵黑，金吾送到家。",
      "好胜耽长行，天明烛满楼。",
      "留人看独脚，赌马换偏头。",
      "乐奏曾无歇，杯巡不暂休。",
      "时时遥冷笑，怪客有春愁。",
      "遨游携艳妓，装束似男儿。",
      "杯酒逢花住，笙歌簇马吹。",
      "莺声催曲急，春色讶归迟。",
      "不以闻街鼓，华筵待月移。",
      "赏春惟逐胜，大宅可曾归。",
      "不乐还逃席，多狂惯衩衣。",
      "歌人踏月起，语燕卷帘飞。",
      "好妇惟相妒，倡楼不醉稀。",
      "戟门连日闭，苦饮惜残春。",
      "开琐通新客，教姬屈醉人。",
      "请歌牵白马，自舞踏红茵。",
      "时辈皆相许，平生不负身。",
      "新年高殿上，始见有光辉。",
      "玉雁排方带，金鹅立仗衣。",
      "酒深和碗赐，马疾打珂飞。",
      "朝下人争看，香街意气归。",
      "游市慵骑马，随姬入坐车。",
      "楼边听歌吹，帘外市钗花。",
      "乐眼从人闹，归心畏日斜。",
      "苍头来去报，饮伴到倡家。",
      "小妇教鹦鹉，头边唤醉醒。",
      "犬娇眠玉簟，鹰掣撼金铃。",
      "碧地攒花障，红泥待客亭。",
      "虽然长按曲，不饮不曾听。"
    ]
  },
  {
    "volume": 24,
    "sequence": 73,
    "title": "杂曲歌辞·长安少年行",
    "author": "皎然",
    "content": [
      "翠楼春酒虾蟆陵，长安少年皆共矜。",
      "纷纷半醉绿槐道，蹀躞花骢骄不胜。"
    ]
  },
  {
    "volume": 24,
    "sequence": 74,
    "title": "杂曲歌辞·渭城少年行",
    "author": "崔颢",
    "content": [
      "洛阳二月梨花飞，秦地行人春忆归。",
      "扬鞭走马城南陌，朝逢驿使秦川客。",
      "驿使前日发章台，传道长安春早来。",
      "棠梨宫中燕初至，葡萄馆里花正开。",
      "念此使人归更早，三月便达长安道。",
      "长安道上春可怜，摇风荡日曲河边。",
      "万户楼台临渭水，五陵花柳满秦川。",
      "秦川寒食盛繁华，游子春来喜见花。",
      "斗鸡下杜尘初合，走马章台日半斜。",
      "章台帝城称贵里，青楼日晚歌钟起。",
      "贵里豪家白马骄，五陵年少不相饶。",
      "双双挟弹来金市，两两鸣鞭上渭桥。",
      "渭城桥头酒新熟，金鞍白马谁家宿。",
      "可怜锦瑟筝琵琶，玉台清酒就君家。",
      "小妇春来不解羞，娇歌一曲杨柳花。"
    ]
  },
  {
    "volume": 24,
    "sequence": 75,
    "title": "杂曲歌辞·邯郸少年行",
    "author": "高適",
    "content": [
      "邯郸城南游侠子，自矜生长邯郸里。",
      "千场纵博家仍富，几度报仇身不死。",
      "宅中歌笑日纷纷，门外车马如云屯。",
      "未知肝胆向谁是，令人却忆平原君。",
      "君不见今人交态薄，黄金用尽还疏索。",
      "以兹感激辞旧游，更于时事无所求。",
      "且与少年饮美酒，往来射猎西山头。"
    ]
  },
  {
    "volume": 24,
    "sequence": 76,
    "title": "杂曲歌辞·邯郸少年行",
    "author": "郑锡",
    "content": [
      "霞鞍金口骝，豹袖紫貂裘。",
      "家住丛台下，门前漳水流。",
      "唤人呈楚舞，借客试吴钩。",
      "见说秦兵至，甘心赴国仇。"
    ]
  }
]