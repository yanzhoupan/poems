[
  {
    "volume": 411,
    "sequence": 1,
    "title": "杏园（此后并校书郎已前诗）",
    "author": "元稹",
    "content": [
      "浩浩长安车马尘，狂风吹送每年春。",
      "门前本是虚空界，何事栽花误世人。"
    ]
  },
  {
    "volume": 411,
    "sequence": 2,
    "title": "菊花",
    "author": "元稹",
    "content": [
      "秋丛绕舍似陶家，遍绕篱边日渐斜。",
      "不是花中偏爱菊，此花开尽更无花。"
    ]
  },
  {
    "volume": 411,
    "sequence": 3,
    "title": "酬哥舒大少府寄同年科第",
    "author": "元稹",
    "content": [
      "前年科第偏年少，未解知羞最爱狂。",
      "九陌争驰好鞍马，八人同著彩衣裳。",
      "自言行乐朝朝是，岂料浮生渐渐忙。",
      "赖得官闲且疏散，到君花下忆诸郎。"
    ]
  },
  {
    "volume": 411,
    "sequence": 4,
    "title": "幽栖",
    "author": "元稹",
    "content": [
      "野人自爱幽栖所，近对长松远是山。",
      "尽日望云心不系，有时看月夜方闲。",
      "壶中天地乾坤外，梦里身名旦暮间。",
      "辽海若思千岁鹤，且留城市会飞还。"
    ]
  },
  {
    "volume": 411,
    "sequence": 5,
    "title": "清都春霁，寄胡三、吴十一",
    "author": "元稹",
    "content": [
      "蕊珠宫殿经微雨，草树无尘耀眼光。",
      "白日当空天气暖，好风飘树柳阴凉。",
      "蜂怜宿露攒芳久，燕得新泥拂户忙。",
      "时节催年春不住，武陵花谢忆诸郎。"
    ]
  },
  {
    "volume": 411,
    "sequence": 6,
    "title": "华岳寺",
    "author": "元稹",
    "content": [
      "山前古寺临长道，来往淹留为爱山。",
      "双燕营巢始西别，百花成子又东还。",
      "暝驱羸马频看堠，晓听鸣鸡欲度关。",
      "羞见窦师无外役，竹窗依旧老身闲。"
    ]
  },
  {
    "volume": 411,
    "sequence": 7,
    "title": "天坛上境",
    "author": "元稹",
    "content": [
      "野人性僻穷深僻，芸署官闲不似官。",
      "万里洞中朝玉帝，九光霞外宿天坛。",
      "洪涟浩渺东溟曙，白日低回上境寒。",
      "因为南昌检仙籍，马君家世奉还丹。"
    ]
  },
  {
    "volume": 411,
    "sequence": 8,
    "title": "寻西明寺僧不在",
    "author": "元稹",
    "content": [
      "春来日日到西林，飞锡经行不可寻。",
      "莲池旧是无波水，莫逐狂风起浪心。"
    ]
  },
  {
    "volume": 411,
    "sequence": 9,
    "title": "与吴侍御春游",
    "author": "元稹",
    "content": [
      "苍龙阙下陪骢马，紫阁峰头见白云。",
      "满眼流光随日度，今朝花落更纷纷。"
    ]
  },
  {
    "volume": 411,
    "sequence": 10,
    "title": "晚春",
    "author": "元稹",
    "content": [
      "昼静帘疏燕语频，双双斗雀动阶尘。",
      "柴扉日暮随风掩，落尽闲花不见人。"
    ]
  },
  {
    "volume": 411,
    "sequence": 11,
    "title": "先醉",
    "author": "元稹",
    "content": [
      "今日樽前败饮名，三杯未尽不能倾。",
      "怪来花下长先醉，半是春风荡酒情。"
    ]
  },
  {
    "volume": 411,
    "sequence": 12,
    "title": "独醉",
    "author": "元稹",
    "content": [
      "一树芳菲也当春，漫随车马拥行尘。",
      "桃花解笑莺能语，自醉自眠那藉人。"
    ]
  },
  {
    "volume": 411,
    "sequence": 13,
    "title": "宿醉",
    "author": "元稹",
    "content": [
      "风引春心不自由，等闲冲席饮多筹。",
      "朝来始向花前觉，度却醒时一夜愁。"
    ]
  },
  {
    "volume": 411,
    "sequence": 14,
    "title": "惧醉（答卢子蒙）",
    "author": "元稹",
    "content": [
      "闻道秋来怯夜寒，不辞泥水为杯盘。",
      "殷勤惧醉有深意，愁到醒时灯火阑。"
    ]
  },
  {
    "volume": 411,
    "sequence": 15,
    "title": "羡醉",
    "author": "元稹",
    "content": [
      "绮陌高楼竞醉眠，共期憔悴不相怜。",
      "也应自有寻春日，虚度而今正少年。"
    ]
  },
  {
    "volume": 411,
    "sequence": 16,
    "title": "忆醉",
    "author": "元稹",
    "content": [
      "自叹旅人行意速，每嫌杯酒缓归期。",
      "今朝偏遇醒时别，泪落风前忆醉时。"
    ]
  },
  {
    "volume": 411,
    "sequence": 17,
    "title": "病醉（戏作吴吟，赠卢十九经济张三十四弘辛丈丘度）",
    "author": "元稹",
    "content": [
      "醉伴见侬因病酒，道侬无酒不相窥。",
      "那知下药还沽底，人去人来剩一卮。"
    ]
  },
  {
    "volume": 411,
    "sequence": 18,
    "title": "拟醉（自此至《狂醉》，皆是夕所赋）",
    "author": "元稹",
    "content": [
      "九月闲宵初向火，一尊清酒始行杯。",
      "怜君城外遥相忆，冒雨冲泥黑地来。"
    ]
  },
  {
    "volume": 411,
    "sequence": 19,
    "title": "劝醉",
    "author": "元稹",
    "content": [
      "窦家能酿销愁酒，但是愁人便与销。",
      "愿我共君俱寂寞，只应连夜复连朝。"
    ]
  },
  {
    "volume": 411,
    "sequence": 20,
    "title": "任醉",
    "author": "元稹",
    "content": [
      "本怕酒醒浑不饮，因君相劝觉情来。",
      "殷勤满酌从听醉，乍可欲醒还一杯。"
    ]
  },
  {
    "volume": 411,
    "sequence": 21,
    "title": "同醉（吕子元、庾及之、杜归和同隐客泛韦氏池）",
    "author": "元稹",
    "content": [
      "柏树台中推事人，杏花坛上炼形真。",
      "心源一种闲如水，同醉樱桃林下春。"
    ]
  },
  {
    "volume": 411,
    "sequence": 22,
    "title": "狂醉",
    "author": "元稹",
    "content": [
      "一自柏台为御史，二年辜负两京春。",
      "岘亭今日颠狂醉，舞引红娘乱打人。"
    ]
  },
  {
    "volume": 411,
    "sequence": 23,
    "title": "伴僧行",
    "author": "元稹",
    "content": [
      "春来求事百无成，因向愁中识道情。",
      "花满杏园千万树，几人能伴老僧行。"
    ]
  },
  {
    "volume": 411,
    "sequence": 24,
    "title": "古寺",
    "author": "元稹",
    "content": [
      "古寺春馀日半斜，竹风萧爽胜人家。",
      "花时不到有花院，意在寻僧不在花。"
    ]
  },
  {
    "volume": 411,
    "sequence": 25,
    "title": "定僧",
    "author": "元稹",
    "content": [
      "落魄闲行不著家，遍寻春寺赏年华。",
      "野僧偶向花前定，满树狂风满树花。"
    ]
  },
  {
    "volume": 411,
    "sequence": 26,
    "title": "观心处",
    "author": "元稹",
    "content": [
      "满坐喧喧笑语频，独怜方丈了无尘。",
      "灯前便是观心处，要似观心有几人。"
    ]
  },
  {
    "volume": 411,
    "sequence": 27,
    "title": "智度师二首",
    "author": "元稹",
    "content": [
      "四十年前马上飞，功名藏尽拥禅衣。",
      "石榴园下擒生处，独自闲行独自归。",
      "三陷思明三突围，铁衣抛尽衲禅衣。",
      "天津桥上无人识，闲凭栏干望落晖。"
    ]
  },
  {
    "volume": 411,
    "sequence": 28,
    "title": "西明寺牡丹",
    "author": "元稹",
    "content": [
      "花向琉璃地上生，光风炫转紫云英。",
      "自从天女盘中见，直至今朝眼更明。"
    ]
  },
  {
    "volume": 411,
    "sequence": 29,
    "title": "忆杨十二",
    "author": "元稹",
    "content": [
      "去时芍药才堪赠，看却残花已度春。",
      "只为情深偏怆别，等闲相见莫相亲。"
    ]
  },
  {
    "volume": 411,
    "sequence": 30,
    "title": "送复梦赴韦令幕",
    "author": "元稹",
    "content": [
      "世上于今重检身，吾徒耽酒作狂人。",
      "西曹旧事多持法，慎莫吐他丞相茵。"
    ]
  },
  {
    "volume": 411,
    "sequence": 31,
    "title": "送刘太白（太白居从善坊）",
    "author": "元稹",
    "content": [
      "洛阳大底居人少，从善坊西最寂寥。",
      "想得刘君独骑马，古堤愁树隔中桥。"
    ]
  },
  {
    "volume": 411,
    "sequence": 32,
    "title": "奉诚园（马司徒旧宅）",
    "author": "元稹",
    "content": [
      "萧相深诚奉至尊，旧居求作奉诚园。",
      "秋来古巷无人扫，树满空墙闭戟门。"
    ]
  },
  {
    "volume": 411,
    "sequence": 33,
    "title": "与太白同之东洛至栎阳太白染疾驻行…雪后望山",
    "author": "元稹",
    "content": [
      "共作洛阳千里伴，老刘因疾驻行轩。",
      "今朝独自山前立，雪满三峰倚寺门。"
    ]
  },
  {
    "volume": 411,
    "sequence": 34,
    "title": "野狐泉柳林",
    "author": "元稹",
    "content": [
      "去日野狐泉上柳，紫牙初绽拂眉低。",
      "秋来寥落惊风雨，叶满空林踏作泥。"
    ]
  },
  {
    "volume": 411,
    "sequence": 35,
    "title": "酬胡三凭人问牡丹",
    "author": "元稹",
    "content": [
      "窃见胡三问牡丹，为言依旧满西栏。",
      "花时何处偏相忆，寥落衰红雨后看。"
    ]
  },
  {
    "volume": 411,
    "sequence": 36,
    "title": "酬乐天秋兴见赠…莫怪独吟秋兴苦比君校近二毛年",
    "author": "元稹",
    "content": [
      "劝君休作悲秋赋，白发如星也任垂。",
      "毕竟百年同是梦，长年何异少何为。"
    ]
  }
]