[
  {
    "volume": 501,
    "sequence": 1,
    "title": "和东都令狐留守相公（一作奉寄东都留守令狐相公）",
    "author": "姚合",
    "content": [
      "除官东守洛阳宫，恩比藩方任更雄。",
      "拜表出时传七刻，排班衙日有三公。",
      "旌旗严重临关外，庭宇清深接禁中。",
      "三十六峰诗酒思，朝朝闲望与谁同。"
    ]
  },
  {
    "volume": 501,
    "sequence": 2,
    "title": "和高谏议蒙兼宾客时入翰苑",
    "author": "姚合",
    "content": [
      "兼秩恩归第一流，时寻仙路向瀛洲。",
      "钟声迢递银河晓，林色葱笼玉露秋。",
      "紫殿讲筵邻御座，青宫宾榻入龙楼。",
      "从来共结归山侣，今日多应独自休。"
    ]
  },
  {
    "volume": 501,
    "sequence": 3,
    "title": "和卢给事酬裴员外",
    "author": "姚合",
    "content": [
      "南山雪色彻皇州，钟鼓声交晓气浮。",
      "鸳鹭簪裾上龙尾，蓬莱宫殿压鳌头。",
      "夕郎夜直吟仙掖，天乐和声下禁楼。",
      "赠答诗成才思敌，病夫欲和几朝愁。"
    ]
  },
  {
    "volume": 501,
    "sequence": 4,
    "title": "和裴结端公早朝（一作和郭端公早朝）",
    "author": "姚合",
    "content": [
      "鱼钥千门启，鸡人唱晓传。",
      "冕旒临玉殿，丞相入炉烟。",
      "列位同居左，分行忝在前。",
      "仰闻天语近，俯拜珮声连。",
      "彩仗祥光动，彤庭霁色鲜。",
      "威仪谁可纪，柱史有新篇。"
    ]
  },
  {
    "volume": 501,
    "sequence": 5,
    "title": "和门下李相饯西蜀相公",
    "author": "姚合",
    "content": [
      "圣朝同舜日，作相有夔龙。",
      "理化知无外，烝黎尽可封。",
      "燮和皆达识，出入并登庸。",
      "武骑增馀勇，儒冠贵所从。",
      "赠诗全六义，出镇越千峰。",
      "连日陈天乐，芳筵叠酒钟。",
      "乌台情已洽，凤阁分弥浓。",
      "栈转旌摇水，崖高马蹋松。",
      "恩深施远俗，化美见前踪。",
      "江晓流巴字，山晴耸剑峰。",
      "双油拥上宰，四海羡临邛。",
      "先路声华远，离京诏旨重。",
      "岁除今向尽，春色即相逢。",
      "嫩叶抽赪蕊，新苔长翠茸。",
      "冰销鱼潎潎，林暖鸟噰噰。",
      "泉落闻难尽，花开看不供。",
      "青城方眷恋，黄阁竟从容。",
      "计日归台席，还听长乐钟。"
    ]
  },
  {
    "volume": 501,
    "sequence": 6,
    "title": "和座主相公西亭秋日即事",
    "author": "姚合",
    "content": [
      "西亭秋望好，宁要更垂帘。",
      "夫子墙还峻，酂侯宅过谦。",
      "微风红叶下，新雨绿苔黏。",
      "窗外松初长，栏中药旋添。",
      "海图装玉轴，书目记牙签。",
      "竹色晴连地，山光远入檐。",
      "酒浓杯稍重，诗冷语多尖。",
      "属和才虽浅，题高免客嫌。"
    ]
  },
  {
    "volume": 501,
    "sequence": 7,
    "title": "和秘书崔少监春日游青龙寺僧院",
    "author": "姚合",
    "content": [
      "官清书府足闲时，晓起攀花折柳枝。",
      "九陌城中寻不尽，千峰寺里看相宜。",
      "高人酒味多和药，自古风光只属诗。",
      "见说往来多静者，未知前日更逢谁。"
    ]
  },
  {
    "volume": 501,
    "sequence": 8,
    "title": "和李绅助教不赴看花",
    "author": "姚合",
    "content": [
      "笑辞聘礼深坊住，门馆长闲似退居。",
      "太学官资清品秩，高人公事说经书。",
      "年华未是登朝晚，春色何因向酒疏。",
      "且看牡丹吟丽句，不知此外复何如。"
    ]
  },
  {
    "volume": 501,
    "sequence": 9,
    "title": "和李十二舍人冬至日",
    "author": "姚合",
    "content": [
      "献寿人皆庆，南山复北堂。",
      "从今千万日，此日又初长。"
    ]
  },
  {
    "volume": 501,
    "sequence": 10,
    "title": "和裴令公新成绿野堂即事",
    "author": "姚合",
    "content": [
      "结构立嘉名，轩窗四面明。",
      "丘墙高莫比，萧宅僻还清。",
      "池际龟潜戏，庭前药旋生。",
      "树深檐稍邃，石峭径难平。",
      "道旷襟情远，神闲视听精。",
      "古今功独出，大小隐俱成。",
      "曙雨新苔色，秋风长桂声。",
      "携诗就竹写，取酒对花倾。",
      "古寺招僧饭，方塘看鹤行。",
      "人间无此贵，半仗暮归城。"
    ]
  },
  {
    "volume": 501,
    "sequence": 11,
    "title": "和厉玄侍御题户部李相公庐山西林草堂",
    "author": "姚合",
    "content": [
      "茅屋临江起，登庸复应期。",
      "遥知归去日，自致太平时。",
      "幽药禅僧护，高窗宿鸟窥。",
      "行人尽歌咏，唯子独能诗。"
    ]
  },
  {
    "volume": 501,
    "sequence": 12,
    "title": "和郑相演杨尚书蜀中唱和诗",
    "author": "姚合",
    "content": [
      "天福坤维厚，忠贤拥节旄。",
      "江同渭滨远，山似傅岩高。",
      "元气符才格，文星照笔毫。",
      "五言全丽则，六义出风骚。",
      "圣日麻双下，洪炉柄共操。",
      "宠荣连雨露，先后比萧曹。",
      "唱绝时难和，吟多客讵劳。",
      "四方虽纸贵，谁怕费钱刀。"
    ]
  },
  {
    "volume": 501,
    "sequence": 13,
    "title": "和户部侍郎省中晚归",
    "author": "姚合",
    "content": [
      "寒日南宫晚，闲吟半醉归。",
      "位高行路静，诗好和人稀。",
      "古树苔文匝，遥峰雪色微。",
      "宁知逢彩笔，寂寞有光辉。"
    ]
  },
  {
    "volume": 501,
    "sequence": 14,
    "title": "和元八郎中秋居",
    "author": "姚合",
    "content": [
      "圣代无为化，郎中似散仙。",
      "晚眠随客醉，夜坐学僧禅。",
      "酒用林花酿，茶将野水煎。",
      "人生知此味，独恨少因缘。"
    ]
  },
  {
    "volume": 501,
    "sequence": 15,
    "title": "和李十二舍人、裴四二舍人两阁老酬白少傅见寄",
    "author": "姚合",
    "content": [
      "罢草王言星岁久，嵩高山色日相亲。",
      "萧条雨夜吟连晓，撩乱花时看尽春。",
      "此世逍遥应独得，古来闲散有谁邻。",
      "林中长老呼居士，天下书生仰达人。",
      "酒挈数瓶杯亦阔，诗成千首语皆新。",
      "纶闱并命诚宜贺，不念衰年寄上频。"
    ]
  },
  {
    "volume": 501,
    "sequence": 16,
    "title": "和刘禹锡主客冬初拜表怀上都故人",
    "author": "姚合",
    "content": [
      "九陌喧喧骑吏催，百官拜表禁城开。",
      "林疏晓日明红叶，尘静寒霜覆绿苔。",
      "玉佩声微班始定，金函光动按初来。",
      "此时共想朝天客，谢食方从阁里回。"
    ]
  },
  {
    "volume": 501,
    "sequence": 17,
    "title": "和太仆田卿酬殷尧藩侍御见寄",
    "author": "姚合",
    "content": [
      "往还知分熟，酬赠思同新。",
      "嗜饮殷偏逸，闲吟卿亦贫。",
      "古苔寒更翠，修竹静无邻。",
      "促席灯浮酒，听鸿霜满身。",
      "浅才唯是我，高论更何人。",
      "携手宜相访，穷行少路尘。"
    ]
  },
  {
    "volume": 501,
    "sequence": 18,
    "title": "和膳部李郎中秋夕",
    "author": "姚合",
    "content": [
      "淅淅复修修，凉风似水流。",
      "此生难免老，举世大同愁。",
      "萤影明苔藓，鸿声傍斗牛。",
      "犹分省署直，何日是归休。"
    ]
  },
  {
    "volume": 501,
    "sequence": 19,
    "title": "和前吏部韩侍郎夜泛南溪",
    "author": "姚合",
    "content": [
      "辞得官来疾渐平，世间难有此高情。",
      "新秋月满南溪里，引客乘船处处行。"
    ]
  },
  {
    "volume": 501,
    "sequence": 20,
    "title": "和王郎中题华州李中丞厅",
    "author": "姚合",
    "content": [
      "莲华峰下郡斋前，绕砌穿池贮瀑泉。",
      "君到亦应闲不得，主人草圣复诗仙。"
    ]
  },
  {
    "volume": 501,
    "sequence": 21,
    "title": "和厉玄侍御、无可上人会宿见寄",
    "author": "姚合",
    "content": [
      "九衢难会宿，况复是寒天。",
      "朝客清贫老，林僧默悟禅。",
      "眠迟消漏水，吟苦堕寒涎。",
      "异日来寻我，沧江有钓船。"
    ]
  },
  {
    "volume": 501,
    "sequence": 22,
    "title": "和令狐六员外直夜即事寄上相公",
    "author": "姚合",
    "content": [
      "霜台同处轩窗接，粉署先登语笑疏。",
      "皓月满帘听玉漏，紫泥盈手发天书。",
      "吟诗清美招闲客，对酒逍遥卧直庐。",
      "荣贵人间难有比，相公离此十年余。"
    ]
  },
  {
    "volume": 501,
    "sequence": 23,
    "title": "答孟侍御早朝见寄",
    "author": "姚合",
    "content": [
      "河倾月向西，九陌鼓声齐。",
      "尘静霜华远，烟生曙色低。",
      "禁门人已度，宫树鸟犹栖。",
      "疏懒劳相问，登山有旧梯。"
    ]
  },
  {
    "volume": 501,
    "sequence": 24,
    "title": "和友人新居园上",
    "author": "姚合",
    "content": [
      "新居多野思，不似在京城。",
      "墙上云相压，庭前竹乱生。",
      "寻师望药力，依谱上琴声。",
      "好是中秋夜，无尘有月明。"
    ]
  },
  {
    "volume": 501,
    "sequence": 25,
    "title": "和裴令公游南庄忆白二十、韦七二宾客",
    "author": "姚合",
    "content": [
      "四郊初雨歇，高树滴犹残。",
      "池满红莲湿，云收绿野宽。",
      "花开半山晓，竹动数村寒。",
      "斗雀翻衣袂，惊鱼触钓竿。",
      "樽前多野客，膝下尽郎官。",
      "劚石通泉脉，移松出药栏。",
      "关东分务重，天下似公难。",
      "半醉思韦白，题诗染彩翰。"
    ]
  },
  {
    "volume": 501,
    "sequence": 26,
    "title": "和李舍人秋日卧疾言怀",
    "author": "姚合",
    "content": [
      "闲卧襟情远，西风菊渐芳。",
      "虚窗通晓景，珍簟卷秋光。",
      "果坠青莎径，尘离绿藓墙。",
      "药奁开静室，书阁出丛篁。",
      "对酒吟难尽，思山梦稍长。",
      "王言生彩笔，朝服惹炉香。",
      "松影幽连砌，虫声冷到床。",
      "诗成谁敢和，清思若怀霜。"
    ]
  },
  {
    "volume": 501,
    "sequence": 27,
    "title": "和李十二舍人直日放朝对雪",
    "author": "姚合",
    "content": [
      "今朝街鼓何人听，朝客开门对雪眠。",
      "岂比直庐丹禁里，九重天近色弥鲜。"
    ]
  },
  {
    "volume": 501,
    "sequence": 28,
    "title": "答李频秀才",
    "author": "姚合",
    "content": [
      "一年离九陌，壁上挂朝袍。",
      "物外诗情远，人间酒味高。",
      "思归知病长，失寝觉神劳。",
      "衰老无多思，因君把笔毫。"
    ]
  },
  {
    "volume": 501,
    "sequence": 29,
    "title": "答胡遇",
    "author": "姚合",
    "content": [
      "一会一分离，贫游少定期。",
      "酒多为客稳，米贵入城迟。",
      "晴日偷将睡，秋山乞与诗。",
      "纵然眉得展，不似见君时。"
    ]
  },
  {
    "volume": 501,
    "sequence": 30,
    "title": "答友人招游",
    "author": "姚合",
    "content": [
      "不来知尽怪，失意懒春游。",
      "闻鸟宁惊梦，看花怕引愁。",
      "赌棋招敌手，沽酒自扶头。",
      "何似华筵上，推辞候到筹。"
    ]
  },
  {
    "volume": 501,
    "sequence": 31,
    "title": "答窦知言",
    "author": "姚合",
    "content": [
      "冬日易惨恶，暴风拔山根。",
      "尘沙落黄河，浊波如地翻。",
      "飞鸟皆束翼，居人不开门。",
      "独我赴省期，冒此驰毂辕。",
      "陕城城西边，逢子亦且奔。",
      "所趋事一心，相见如弟昆。",
      "我惨得子舒，我寒得子温。",
      "同行十日程，僮仆性亦敦。",
      "到京人事多，日无闲精魂。",
      "念子珍重我，吐辞发蒙昏。",
      "反复千万意，一百六十言。",
      "格高思清冷，山低济浑浑。",
      "尝闻朋友惠，赠言始为恩。",
      "金玉日消费，好句长存存。",
      "倒篚别收贮，不与俗士论。",
      "每当清夜吟，使我如哀猿。"
    ]
  },
  {
    "volume": 501,
    "sequence": 32,
    "title": "酬田就",
    "author": "姚合",
    "content": [
      "闲居多僻静，犹恐道相违。",
      "只是夜深坐，那堪春未归。",
      "嫩苔粘野色，香絮扑人衣。",
      "纵有野僧到，终朝不话非。"
    ]
  },
  {
    "volume": 501,
    "sequence": 33,
    "title": "酬礼部李员外见寄",
    "author": "姚合",
    "content": [
      "本求仙郡是闲居，岂向郎官更有书。",
      "溪石谁思玉匠爱，烟鸿愿与弋人疏。",
      "自来江上眠方稳，旧在城中病悉除。",
      "唯见君诗难便舍，寒宵吟到晓更初。"
    ]
  },
  {
    "volume": 501,
    "sequence": 34,
    "title": "酬令狐郎中见寄",
    "author": "姚合",
    "content": [
      "昨是儿童今是翁，人间日月急如风。",
      "常闻欲向沧江去，除我无人与子同。"
    ]
  },
  {
    "volume": 501,
    "sequence": 35,
    "title": "酬李廓精舍南台望月见寄",
    "author": "姚合",
    "content": [
      "看月空门里，诗家境有余。",
      "露寒僧梵出，林静鸟巢疏。",
      "远色当秋半，清光胜夜初。",
      "独无台上思，寂寞守吾庐。"
    ]
  },
  {
    "volume": 501,
    "sequence": 36,
    "title": "酬光禄田卿末伏见寄",
    "author": "姚合",
    "content": [
      "下伏秋期近，还知扇渐疏。",
      "惊飙坠邻果，暴雨落江鱼。",
      "贵寺虽同秩，闲曹只管书。",
      "朝朝廊下食，相庇在肴菹。"
    ]
  },
  {
    "volume": 501,
    "sequence": 37,
    "title": "酬薛奉礼见赠之作",
    "author": "姚合",
    "content": [
      "栖栖沧海一耕人，诏遣江边作使君。",
      "山顶雨馀青到地，涛头风起白连云。",
      "诗成客见书墙和，药熟僧来就鼎分。",
      "珍重来章相借分，芳名未识已曾闻。"
    ]
  },
  {
    "volume": 501,
    "sequence": 38,
    "title": "酬卢汀谏议",
    "author": "姚合",
    "content": [
      "粟如流水帛如山，依念仓边语笑间。",
      "篇什纵横文案少，亲朋撩乱吏人闲。",
      "杯觞引满从衣湿，墙壁书多任手顽。",
      "遥贺来年二三月，彩衣先辈过春关。"
    ]
  },
  {
    "volume": 501,
    "sequence": 39,
    "title": "酬万年张郎中见寄",
    "author": "姚合",
    "content": [
      "贡籍常同府，周行今一时。",
      "谏曹诚已忝，京邑岂相宜。",
      "黑发年来尽，沧江归去迟。",
      "何时得携手，林下静吟诗。"
    ]
  },
  {
    "volume": 501,
    "sequence": 40,
    "title": "酬光禄田卿六韵见寄",
    "author": "姚合",
    "content": [
      "以病辞朝谒，迂疏种药翁。",
      "心弥念鱼鸟，诏遣理兵戎。",
      "绕户旌旗影，吹人鼓角风。",
      "雪晴嵩岳顶，树老陕城宫。",
      "莅职才微薄，归山路未通。",
      "名卿诗句峭，诮我在关东。"
    ]
  },
  {
    "volume": 501,
    "sequence": 41,
    "title": "酬杨汝士尚书喜人移居",
    "author": "姚合",
    "content": [
      "未得沧江外，衰残读药书。",
      "圣朝优上秩，仁里许闲居。",
      "树对枝相接，泉同井不疏。",
      "酬章深自鄙，欲寄复踌躇。"
    ]
  },
  {
    "volume": 501,
    "sequence": 42,
    "title": "酬田卿书斋即事见寄",
    "author": "姚合",
    "content": [
      "幽斋琴思静，晚下紫宸朝。",
      "旧隐同溪远，周行隔品遥。",
      "深槐蝉唧唧，疏竹雨萧萧。",
      "不是相寻懒，烦君举酒瓢。"
    ]
  },
  {
    "volume": 501,
    "sequence": 43,
    "title": "酬张籍司业见寄",
    "author": "姚合",
    "content": [
      "日日在心中，青山青桂丛。",
      "高人多爱静，归路亦应同。",
      "罢吏方无病，因僧得解空。",
      "新诗劳见问，吟对竹林风。"
    ]
  },
  {
    "volume": 501,
    "sequence": 44,
    "title": "谢汾州田大夫寄茸毡葡萄",
    "author": "姚合",
    "content": [
      "筐封紫葡萄，筒卷白茸毛。",
      "卧暖身应健，含消齿免劳。",
      "衾衣疏不称，梨栗鄙难高。",
      "晓起题诗报，寒澌满笔毫。"
    ]
  },
  {
    "volume": 501,
    "sequence": 45,
    "title": "牧杭州谢李太尉德裕",
    "author": "姚合",
    "content": [
      "皇恩特许拜杭坛，欲谢旌旄去就难。",
      "偷拟白头瞻画戟，四神俱散发毛寒。"
    ]
  },
  {
    "volume": 501,
    "sequence": 46,
    "title": "杏园宴上谢座主",
    "author": "姚合",
    "content": [
      "得陪桃李植芳丛，别感生成太昊功。",
      "今日无言春雨后，似含冷涕谢东风。"
    ]
  },
  {
    "volume": 501,
    "sequence": 47,
    "title": "谢韬光上人",
    "author": "姚合",
    "content": [
      "上方清净无因住，唯愿他生得住持。",
      "只恐无生复无我，不知何处更逢师。"
    ]
  },
  {
    "volume": 501,
    "sequence": 48,
    "title": "谢秦校书与无可上人见访",
    "author": "姚合",
    "content": [
      "道同无宿约，三伏自从容。",
      "窗豁山侵座，扇摇风下松。",
      "客吟多绕竹，僧饭只凭钟。",
      "向晚分归路，莓苔行迹重。"
    ]
  },
  {
    "volume": 501,
    "sequence": 49,
    "title": "喜胡遇至",
    "author": "姚合",
    "content": [
      "穷居稀出入，门户满尘埃。",
      "病少闲人问，贫唯密友来。",
      "茅斋从扫破，药酒遣生开。",
      "多事经时别，还愁不宿回。",
      "就林烧嫩笋，绕树拣香梅。",
      "相对题新什，迟成举罚杯。"
    ]
  },
  {
    "volume": 501,
    "sequence": 50,
    "title": "喜贾岛至",
    "author": "姚合",
    "content": [
      "布囊悬蹇驴，千里到贫居。",
      "饮酒谁堪伴，留诗自与书。",
      "爱眠知不醉，省语似相疏。",
      "军吏衣裳窄，还应暗笑余。"
    ]
  },
  {
    "volume": 501,
    "sequence": 51,
    "title": "喜喻凫至",
    "author": "姚合",
    "content": [
      "欲出心还懒，闲吟绕寝床。",
      "道书虫食尽，酒律客偷将。",
      "愁至为多病，贫来减得狂。",
      "见君何所似，如热得清凉。"
    ]
  },
  {
    "volume": 501,
    "sequence": 52,
    "title": "喜雍陶秋夜访宿",
    "author": "姚合",
    "content": [
      "晓立侍炉烟，夜归蓬荜眠。",
      "露华明菊上，萤影灭灯前。",
      "清漏和砧叠，栖禽与叶连。",
      "高人来此宿，为似在山颠。"
    ]
  },
  {
    "volume": 501,
    "sequence": 53,
    "title": "喜贾岛雨中访宿",
    "author": "姚合",
    "content": [
      "雨里难逢客，闲吟不复眠。",
      "虫声秋并起，林色夜相连。",
      "爱酒此生里，趋朝未老前。",
      "终须携手去，沧海棹鱼船。"
    ]
  },
  {
    "volume": 501,
    "sequence": 54,
    "title": "喜马戴冬夜见过期无可上人不至",
    "author": "姚合",
    "content": [
      "客来初夜里，药酒自开封。",
      "老渐多归思，贫惟长病容。",
      "苦寒灯焰细，近晓鼓声重。",
      "僧可还相舍，深居闭古松。",
      "内殿臣相命，开樽话旧时。",
      "夜钟催鸟绝，积雪阻僧期。",
      "林静寒声远，天阴曙色迟。",
      "今宵复何夕，鸣珮坐相随。"
    ]
  },
  {
    "volume": 501,
    "sequence": 55,
    "title": "访僧法通不遇",
    "author": "姚合",
    "content": [
      "访师师不遇，礼佛佛无言。",
      "依旧将烦恼，黄昏入宅门。"
    ]
  },
  {
    "volume": 501,
    "sequence": 56,
    "title": "夜期友生不至",
    "author": "姚合",
    "content": [
      "忍寒停酒待君来，酒作凌澌火作灰。",
      "半夜出门重立望，月明先自下高台。"
    ]
  },
  {
    "volume": 501,
    "sequence": 57,
    "title": "寻僧不遇",
    "author": "姚合",
    "content": [
      "入门愁自散，不假见僧翁。",
      "花落煎茶水，松生醒酒风。",
      "拂床寻古画，拔刺看新丛。",
      "别有游人见，多疑住此中。"
    ]
  },
  {
    "volume": 501,
    "sequence": 58,
    "title": "过友人山庄",
    "author": "姚合",
    "content": [
      "蕙带缠腰复野蔬，一庄水竹数房书。",
      "举头忽见南山雪，便说休官相近居。"
    ]
  },
  {
    "volume": 501,
    "sequence": 59,
    "title": "奉和前司封苏郎中喜严常侍萧给事见访惊斑鬓之什",
    "author": "姚合",
    "content": [
      "绕鬓沧浪有几茎，珥貂相问夕郎惊。",
      "只应为酒微微变，不是因年渐渐生。",
      "东观诗成号良史，中台官罢揖高名。",
      "即提彩笔裁天诏，谁得吟诗自在行。"
    ]
  },
  {
    "volume": 501,
    "sequence": 60,
    "title": "奉和门下相公雨中寄裴给事",
    "author": "姚合",
    "content": [
      "晓起闲看雨，垂檐自滴阶。",
      "风清想林壑，云湿似江淮。",
      "石信浮沤重，泥从积藓埋。",
      "气消浓酒力，心助独吟怀。",
      "飒飒通琴韵，萧萧静竹斋。",
      "彩毫无限思，念与夕郎乖。"
    ]
  },
  {
    "volume": 501,
    "sequence": 61,
    "title": "答韩湘",
    "author": "姚合",
    "content": [
      "疏散无世用，为文乏天格。",
      "把笔日不休，忽忽有所得。",
      "所得良自慰，不求他人识。",
      "子独访我来，致诗过相饰。",
      "君子无浮言，此诗应亦直。",
      "但虑忧我深，鉴亦随之惑。",
      "子在名场中，屡战还屡北。",
      "我无数子明，端坐空叹息。",
      "昨闻过春关，名系吏部籍。",
      "三十登高科，前涂浩难测。",
      "诗人多峭冷，如水在胸臆。",
      "岂随寻常人，五藏为酒食。",
      "期来作酬章，危坐吟到夕。",
      "难为间其辞，益贵我纸墨。"
    ]
  },
  {
    "volume": 501,
    "sequence": 62,
    "title": "奉和四松",
    "author": "姚合",
    "content": [
      "四松相对植，苍翠映中台。",
      "擢干凌空去，移根劚石开。",
      "阴阳气潜煦，造化手亲栽。",
      "日月滋佳色，烟霄长异材。",
      "清音胜在涧，寒影遍生苔。",
      "静绕霜沾履，闲看酒满杯。",
      "同荣朱户际，永日白云隈。",
      "密叶闻风度，高枝见鹤来。",
      "赏心难可尽，丽什妙难裁。",
      "此地无因到，循环几百回。"
    ]
  }
]