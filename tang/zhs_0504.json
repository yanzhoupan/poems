[
  {
    "volume": 504,
    "sequence": 1,
    "title": "泊灵溪馆",
    "author": "郑巢",
    "content": [
      "孤吟疏雨绝，荒馆乱峰前。",
      "晓鹭栖危石，秋萍满败船。",
      "溜从华顶落，树与赤城连。",
      "已有求闲意，相期在暮年。"
    ]
  },
  {
    "volume": 504,
    "sequence": 2,
    "title": "瀑布寺贞上人院",
    "author": "郑巢",
    "content": [
      "林疏多暮蝉，师去宿山烟。",
      "古壁灯熏画，秋琴雨润弦。",
      "竹间窥远鹤，岩上取寒泉。",
      "西岳沙房在，归期更几年。"
    ]
  },
  {
    "volume": 504,
    "sequence": 3,
    "title": "寄贞法师",
    "author": "郑巢",
    "content": [
      "巡礼知难尽，幽人见亦稀。",
      "几年潭上过，何待雪中归。",
      "远瀑穿经室，寒螀发定衣。",
      "无因寻道者，独坐对松扉。"
    ]
  },
  {
    "volume": 504,
    "sequence": 4,
    "title": "送灵溪李侍郎",
    "author": "郑巢",
    "content": [
      "貂裘离阙下，初佐汉元勋。",
      "河偃流澌叠，沙晴远树分。",
      "牛羊下暮霭，鼓角调寒云。",
      "中夕萧关宿，边声不可闻。"
    ]
  },
  {
    "volume": 504,
    "sequence": 5,
    "title": "送姚郎中罢郡游越",
    "author": "郑巢",
    "content": [
      "逍遥方罢郡，高兴接东瓯。",
      "几处行杉径，何时宿石楼。",
      "湘声穿古窦，华影在空舟。",
      "惆怅云门路，无因得从游。"
    ]
  },
  {
    "volume": 504,
    "sequence": 6,
    "title": "送魏校书赴夏口从事",
    "author": "郑巢",
    "content": [
      "西风吹远蝉，驿路在云边。",
      "独梦诸山外，高谈大旆前。",
      "夜灯分楚塞，秋角满湘船。",
      "郡邑多岩窦，何方便学仙。"
    ]
  },
  {
    "volume": 504,
    "sequence": 7,
    "title": "送衡州薛从事",
    "author": "郑巢",
    "content": [
      "吟去望双旌，沧洲晚气清。",
      "遥分高岳色，乱出远蝉声。",
      "楚霁云连寺，湘寒浪浸城。",
      "孤猿不可听，一听白髭生。"
    ]
  },
  {
    "volume": 504,
    "sequence": 8,
    "title": "送边使",
    "author": "郑巢",
    "content": [
      "关河度几重，边色上离容。",
      "灞水方为别，沙场又入冬。",
      "曙雕回大旆，夕雪没前峰。",
      "汉使多长策，须令远国从。"
    ]
  },
  {
    "volume": 504,
    "sequence": 9,
    "title": "送人赴举",
    "author": "郑巢",
    "content": [
      "篇章动玉京，坠叶满前程。",
      "旧国与僧别，秋江罢钓行。",
      "马过隋代寺，樯出楚山城。",
      "应近嵩阳宿，潜闻瀑布声。"
    ]
  },
  {
    "volume": 504,
    "sequence": 10,
    "title": "送袁肇归山阴",
    "author": "郑巢",
    "content": [
      "论文意有违，寒雨洒行衣。",
      "南渡久谁语，后吟今独归。",
      "河帆因树落，沙鸟背潮飞。",
      "若值云门侣，多因宿翠微。"
    ]
  },
  {
    "volume": 504,
    "sequence": 11,
    "title": "送李式",
    "author": "郑巢",
    "content": [
      "潇湘路杳然，清兴起秋前。",
      "去寺多随磬，看山半在船。",
      "绿云天外鹤，红树雨中蝉。",
      "莫使游华顶，逍遥更过年。"
    ]
  },
  {
    "volume": 504,
    "sequence": 12,
    "title": "送韦弇",
    "author": "郑巢",
    "content": [
      "挂席曙钟初，家山半在吴。",
      "橹声过远寺，江色润秋芜。",
      "陂鹤巢城木，边鸿宿岸芦。",
      "知君当永夜，独钓五湖隅。"
    ]
  },
  {
    "volume": 504,
    "sequence": 13,
    "title": "送人南游",
    "author": "郑巢",
    "content": [
      "南京路悄然，欹石漱流泉。",
      "远寺寒云外，扬帆暑雨前。",
      "雁行回晓岫，蜃色上湖田。",
      "更想清吟处，多同隐者眠。"
    ]
  },
  {
    "volume": 504,
    "sequence": 14,
    "title": "送省空上人归南岳",
    "author": "郑巢",
    "content": [
      "又归衡岳寺，旧院树冥冥。",
      "坐石缝寒衲，寻龛补坏经。",
      "峤云笼曙磬，潭草落秋萍。",
      "谁伴高窗宿，禅衣挂桂馨。"
    ]
  },
  {
    "volume": 504,
    "sequence": 15,
    "title": "送象上人还山中",
    "author": "郑巢",
    "content": [
      "竹锡与袈裟，灵山笑暗霞。",
      "泉痕生净藓，烧力落寒花。",
      "高户闲听雪，空窗静捣茶。",
      "终期宿华顶，须会说三巴。"
    ]
  },
  {
    "volume": 504,
    "sequence": 16,
    "title": "送僧归富春",
    "author": "郑巢",
    "content": [
      "忆过僧禅处，遥山抱竹门。",
      "古房关藓色，秋径扫潮痕。",
      "石净闻泉落，沙寒见鹤翻。",
      "终当从此望，更与道人言。"
    ]
  },
  {
    "volume": 504,
    "sequence": 17,
    "title": "送琇上人",
    "author": "郑巢",
    "content": [
      "古殿焚香外，清羸坐石棱。",
      "茶烟开瓦雪，鹤迹上潭冰。",
      "孤磬侵云动，灵山隔水登。",
      "白云归意远，旧寺在庐陵。"
    ]
  },
  {
    "volume": 504,
    "sequence": 18,
    "title": "哭虚海上人",
    "author": "郑巢",
    "content": [
      "一化西风外，禅流稍稍分。",
      "买碑行暮雨，斫石葬寒云。",
      "静户关松色，荒斋聚鸟群。",
      "朗吟声不倦，高传有遗文。"
    ]
  },
  {
    "volume": 504,
    "sequence": 19,
    "title": "和姚郎中题凝公院",
    "author": "郑巢",
    "content": [
      "后房寒竹连，白昼坐冥然。",
      "片衲何山至，空堂几夜禅。",
      "叶侵经上字，冰结砚中泉。",
      "雪夕谁同话，悬灯古像前。"
    ]
  },
  {
    "volume": 504,
    "sequence": 20,
    "title": "赠丘先生",
    "author": "郑巢",
    "content": [
      "云泉心不爽，垂日坐柴关。",
      "砚取檐前雨，图开异国山。",
      "原僧招过宿，沙鸟伴长闲。",
      "地与中峰近，残阳独不还。"
    ]
  },
  {
    "volume": 504,
    "sequence": 21,
    "title": "赠蛮僧",
    "author": "郑巢",
    "content": [
      "南海何年过，中林一磬微。",
      "病逢秋雨发，心逐暮潮归。",
      "久卧前山寺，犹逢故国衣。",
      "近来慵步履，石藓满柴扉。"
    ]
  },
  {
    "volume": 504,
    "sequence": 22,
    "title": "秋思",
    "author": "郑巢",
    "content": [
      "寒蛩鸣不定，郭外水云幽。",
      "南浦雁来日，北窗人卧秋。",
      "病身多在远，生计少于愁。",
      "薄暮西风急，清砧响未休。"
    ]
  },
  {
    "volume": 504,
    "sequence": 23,
    "title": "楚城秋夕",
    "author": "郑巢",
    "content": [
      "故苑多愁夕，西风木叶黄。",
      "寒江浸雾月，晓角满城霜。",
      "弟侄来书少，关河去路长。",
      "几时停桂楫，故国隔潇湘。"
    ]
  },
  {
    "volume": 504,
    "sequence": 24,
    "title": "秋日陪姚郎中登郡中南亭",
    "author": "郑巢",
    "content": [
      "云水生寒色，高亭发远心。",
      "雁来疏角韵，槐落减秋阴。",
      "隔石尝茶坐，当山抱瑟吟。",
      "谁知潇洒意，不似有朝簪。"
    ]
  },
  {
    "volume": 504,
    "sequence": 25,
    "title": "宿天竺寺",
    "author": "郑巢",
    "content": [
      "暮过潭上寺，独宿白云间。",
      "钟磬遥连树，星河半隔山。",
      "石中泉暗落，松外户初关。",
      "却忆终南里，前秋此夕还。"
    ]
  },
  {
    "volume": 504,
    "sequence": 26,
    "title": "陈氏园林",
    "author": "郑巢",
    "content": [
      "当门三四峰，高兴几人同。",
      "寻鹤新泉外，留僧古木中。",
      "蝉鸣槐叶雨，鱼散芰荷风。",
      "多喜陪幽赏，清吟绕石丛。"
    ]
  },
  {
    "volume": 504,
    "sequence": 27,
    "title": "题崔中丞北斋",
    "author": "郑巢",
    "content": [
      "湖近草侵庭，秋来道兴生。",
      "寒潮添井味，远漏带松声。",
      "放卷听泉坐，寻僧踏雪行。",
      "何年各无事，高论宿青城。"
    ]
  },
  {
    "volume": 504,
    "sequence": 28,
    "title": "题崔行先石室别墅",
    "author": "郑巢",
    "content": [
      "山空水绕篱，几日此栖迟。",
      "采菊频秋醉，留僧拟夜棋。",
      "桂阴生野菌，石缝结寒澌。",
      "更喜连幽洞，唯君与我知。"
    ]
  },
  {
    "volume": 504,
    "sequence": 29,
    "title": "题灵隐寺皖公院",
    "author": "郑巢",
    "content": [
      "山寒叶满衣，孤鹤偶清羸。",
      "已在云房老，休为内殿期。",
      "岚昏声磬早，果熟唤猿迟。",
      "未得终高论，明朝更别离。"
    ]
  }
]