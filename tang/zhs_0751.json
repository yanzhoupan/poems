[
  {
    "volume": 751,
    "sequence": 1,
    "title": "早春左省寓直",
    "author": "徐铉",
    "content": [
      "旭景鸾台上，微云象阙间。",
      "时清政事少，日永直官闲。",
      "远籁飞箫管，零冰响珮环。",
      "终军年二十，默坐叩玄关。"
    ]
  },
  {
    "volume": 751,
    "sequence": 2,
    "title": "寒食宿陈公塘上",
    "author": "徐铉",
    "content": [
      "垂杨界官道，茅屋倚高坡。",
      "月下春塘水，风中牧竖歌。",
      "折花闲立久，对酒远情多。",
      "今夜孤亭梦，悠扬奈尔何。"
    ]
  },
  {
    "volume": 751,
    "sequence": 3,
    "title": "将去广陵别史员外南斋",
    "author": "徐铉",
    "content": [
      "家声曾与金张辈，官署今居何宋间。",
      "起得高斋临静曲，种成奇树学他山。",
      "鸳鸾终日同醒醉，萝薜常时共往还。",
      "贱子今朝独南去，不堪回首望清闲。"
    ]
  },
  {
    "volume": 751,
    "sequence": 4,
    "title": "将过江题白沙馆",
    "author": "徐铉",
    "content": [
      "少长在维扬，依然认故乡。",
      "金陵佳丽地，不道少风光。",
      "稍望吴台远，行登楚塞长。",
      "殷勤语江岭，归梦莫相妨。"
    ]
  },
  {
    "volume": 751,
    "sequence": 5,
    "title": "登甘露寺北望",
    "author": "徐铉",
    "content": [
      "京口潮来曲岸平，海门风起浪花生。",
      "人行沙上见日影，舟过江中闻橹声。",
      "芳草远迷扬子渡，宿烟深映广陵城。",
      "游人乡思应如橘，相望须含两地情。"
    ]
  },
  {
    "volume": 751,
    "sequence": 6,
    "title": "山路花",
    "author": "徐铉",
    "content": [
      "不共垂杨映绮寮，倚山临路自娇饶。",
      "游人过去知香远，谷鸟飞来见影摇。",
      "半隔烟岚遥隐隐，可堪风雨暮萧萧。",
      "城中春色还如此，几处笙歌按舞腰。"
    ]
  },
  {
    "volume": 751,
    "sequence": 7,
    "title": "京口江际弄水",
    "author": "徐铉",
    "content": [
      "退公求静独临川，扬子江南二月天。",
      "百尺翠屏甘露阁，数帆晴日海门船。",
      "波澄濑石寒如玉，草接汀蘋绿似烟。",
      "安得乘槎更东去，十洲风外弄潺湲。"
    ]
  },
  {
    "volume": 751,
    "sequence": 8,
    "title": "早春旬假独直寄江舍人",
    "author": "徐铉",
    "content": [
      "省署皆归沐，西垣公事稀。",
      "咏诗前砌立，听漏向申归。",
      "远思风醒酒，余寒雨湿衣。",
      "春光已堪探，芝盖共谁飞？"
    ]
  },
  {
    "volume": 751,
    "sequence": 9,
    "title": "从驾东幸呈诸公",
    "author": "徐铉",
    "content": [
      "吴公台下旧京城，曾掩衡门过十春。",
      "别后不知新景象，信来空问故交亲。",
      "宦游京口无高兴，习隐钟山限俗尘。",
      "今日喜为华表鹤，况陪鹓鹭免迷津。"
    ]
  },
  {
    "volume": 751,
    "sequence": 10,
    "title": "重游木兰亭",
    "author": "徐铉",
    "content": [
      "缭绕长堤带碧浔，昔年游此尚青衿。",
      "兰桡破浪城阴直，玉勒穿花苑树深。",
      "宦路尘埃成久别，仙家风景有谁寻？",
      "那知年长多情后，重凭栏干一独吟。"
    ]
  },
  {
    "volume": 751,
    "sequence": 11,
    "title": "赋得彩燕",
    "author": "徐铉",
    "content": [
      "缕彩成飞燕，迎和启蛰时。",
      "翠翘生玉指，绣羽拂文楣。",
      "讵费衔泥力，无劳剪爪期。",
      "化工今在此，翻怪社来迟。"
    ]
  },
  {
    "volume": 751,
    "sequence": 12,
    "title": "送魏舍人仲甫为蕲州判官",
    "author": "徐铉",
    "content": [
      "从事蕲春兴自长，蕲人应识紫薇郎。",
      "山资足后抛名路，莼菜秋来忆故乡。",
      "以道卷舒犹自适，临戎谈笑固无妨。",
      "如闻郡阁吹横笛，时望青溪忆野王。"
    ]
  },
  {
    "volume": 751,
    "sequence": 13,
    "title": "题殷舍人宅木芙蓉",
    "author": "徐铉",
    "content": [
      "怜君庭下木芙蓉，袅袅纤枝淡淡红。",
      "晓吐芳心零宿露，晚摇娇影媚清风。",
      "似含情态愁秋雨，暗减馨香借菊丛。",
      "默饮数杯应未称，不知歌管与谁同？"
    ]
  },
  {
    "volume": 751,
    "sequence": 14,
    "title": "送史馆高员外使岭南",
    "author": "徐铉",
    "content": [
      "东观时闲暇，还修喻蜀书。",
      "双旌驰县道，百越从轺车。",
      "桂蠹晨餐罢，贪泉访古初。",
      "春江多好景，莫使醉吟疏。"
    ]
  },
  {
    "volume": 751,
    "sequence": 15,
    "title": "春日紫岩山期客不至",
    "author": "徐铉",
    "content": [
      "郊外春华好，人家带碧溪。",
      "浅莎藏鸭戏，轻霭隔鸡啼。",
      "掩映红桃谷，夤缘翠柳堤。",
      "王孙竟不至，芳草自萋萋。"
    ]
  },
  {
    "volume": 751,
    "sequence": 16,
    "title": "宿蒋帝庙，明日游山南诸寺",
    "author": "徐铉",
    "content": [
      "便返城闉尚未甘，更从山北到山南。",
      "花枝似雪春虽半，桂魄如眉日始三。",
      "松盖遮门寒黯黯，柳丝妨路翠毵毵。",
      "登临莫怪偏留恋，游宦多年事事谙。"
    ]
  },
  {
    "volume": 751,
    "sequence": 17,
    "title": "赋得有所思",
    "author": "徐铉",
    "content": [
      "所思何在杳难寻，路远山长水复深。",
      "衰草满庭空伫立，清风吹袂更长吟。",
      "忘情好醉青田酒，寄恨宜调绿绮琴。",
      "落日鲜云偏聚散，可能知我独伤心。"
    ]
  },
  {
    "volume": 751,
    "sequence": 18,
    "title": "赠王贞素先生",
    "author": "徐铉",
    "content": [
      "先生尝已佩真形，绀发朱颜骨气清。",
      "道秘未传鸿宝术，院深时听步虚声。",
      "辽东几度悲城郭，吴市终应变姓名。",
      "三十六天皆有籍，他年何处问归程。"
    ]
  },
  {
    "volume": 751,
    "sequence": 19,
    "title": "春夜月",
    "author": "徐铉",
    "content": [
      "幽人春望本多情，况是花繁月正明。",
      "竟夕无言亦无寐，绕阶芳草影随行。"
    ]
  },
  {
    "volume": 751,
    "sequence": 20,
    "title": "爱敬寺有老僧尝游长安言秦雍间事历历可听…示同行客",
    "author": "徐铉",
    "content": [
      "白首栖禅者，尝谈灞浐游。",
      "能令过江客，偏起失乡愁。",
      "室倚桃花崦，门临杜若洲。",
      "城中无此景，将子剩淹留。"
    ]
  },
  {
    "volume": 751,
    "sequence": 21,
    "title": "游蒋山题辛夷花寄陈奉礼（本约陈同游，不至）",
    "author": "徐铉",
    "content": [
      "今岁游山已恨迟，山中仍喜见辛夷。",
      "簪缨且免全为累，桃李犹堪别作期。",
      "晴后日高偏照灼，晚来风急渐离披。",
      "山郎不作同行伴，折得何由寄所思。"
    ]
  },
  {
    "volume": 751,
    "sequence": 22,
    "title": "和殷舍人萧员外春雪",
    "author": "徐铉",
    "content": [
      "万里春阴乍履端，广庭风起玉尘干。",
      "梅花岭上连天白，蕙草阶前特地寒。",
      "晴去便为经岁别，兴来何惜彻宵看。",
      "此时鸳侣皆闲暇，赠答诗成禁漏残。"
    ]
  },
  {
    "volume": 751,
    "sequence": 23,
    "title": "寄蕲州高郎中",
    "author": "徐铉",
    "content": [
      "贾傅栖迟楚泽东，兰皋三度换秋风。",
      "纷纷世事来无尽，黯黯离魂去不通，直道未能胜社鼠，孤飞徒自叹冥鸿。",
      "知君多少思乡恨，并在山城一笛中。"
    ]
  },
  {
    "volume": 751,
    "sequence": 24,
    "title": "寄和州韩舍人",
    "author": "徐铉",
    "content": [
      "急景駸駸度，遥怀处处生。",
      "风头乍寒暖，天色半阴晴。",
      "久别魂空断，终年道不行。",
      "殷勤云上雁，为过历阳城。"
    ]
  },
  {
    "volume": 751,
    "sequence": 25,
    "title": "从兄龙武将军没于边戍，过旧营宅作",
    "author": "徐铉",
    "content": [
      "前年都尉没边城，帐下何人领旧兵。",
      "徼外瘴烟沉鼓角，山前秋日照铭旌。",
      "笙歌却返乌衣巷，部曲皆还细柳营。",
      "今日园林过寒食，马蹄犹拟入门行。"
    ]
  },
  {
    "volume": 751,
    "sequence": 26,
    "title": "景阳台怀古",
    "author": "徐铉",
    "content": [
      "后主忘家不悔，江南异代长春。",
      "今日景阳台上，闲人何用伤神。"
    ]
  },
  {
    "volume": 751,
    "sequence": 27,
    "title": "春分日",
    "author": "徐铉",
    "content": [
      "仲春初四日，春色正中分。",
      "绿野徘徊月，晴天断续云。",
      "燕飞犹个个，花落已纷纷。",
      "思妇高楼晚，歌声不可闻。"
    ]
  },
  {
    "volume": 751,
    "sequence": 28,
    "title": "寄驾部郎中（瞻）",
    "author": "徐铉",
    "content": [
      "贱子乖慵性，频为省直牵。",
      "交亲每相见，多在相门前。",
      "君独疏名路，为郎过十年。",
      "炎风久成别，南望思悠然。"
    ]
  },
  {
    "volume": 751,
    "sequence": 29,
    "title": "和王庶子寄题兄长建州廉使新亭",
    "author": "徐铉",
    "content": [
      "谢守高斋结构新，一方风景万家情。",
      "群贤讵减山阴会，远俗初闻正始声。",
      "水槛片云长不去，讼庭纤草转应生。",
      "阿连诗句偏多思，遥想池塘昼梦成。"
    ]
  },
  {
    "volume": 751,
    "sequence": 30,
    "title": "谢文靖墓下作（时闽岭用师，契丹陷梁宋）",
    "author": "徐铉",
    "content": [
      "越徼稽天讨，周京乱虏尘。",
      "苍生何可奈，江表更无人。",
      "岂惮寻荒垄，犹思认后身。",
      "春风白杨里，独步泪沾巾。"
    ]
  }
]