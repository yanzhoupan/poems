[
  {
    "volume": 230,
    "sequence": 1,
    "title": "偶题",
    "author": "杜甫",
    "content": [
      "文章千古事，得失寸心知。",
      "作者皆殊列，名声岂浪垂。",
      "骚人嗟不见，汉道盛于斯。",
      "前辈飞腾入，馀波绮丽为。",
      "后贤兼旧列，历代各清规。",
      "法自儒家有，心从弱岁疲。",
      "永怀江左逸，多病邺中奇。",
      "騄骥皆良马，骐驎带好儿。",
      "车轮徒已斫，堂构惜仍亏。",
      "漫作潜夫论，虚传幼妇碑。",
      "缘情慰漂荡，抱疾屡迁移。",
      "经济惭长策，飞栖假一枝。",
      "尘沙傍蜂虿，江峡绕蛟螭。",
      "萧瑟唐虞远，联翩楚汉危。",
      "圣朝兼盗贼，异俗更喧卑。",
      "郁郁星辰剑，苍苍云雨池。",
      "两都开幕府，万宇插军麾。",
      "南海残铜柱，东风避月支。",
      "音书恨乌鹊，号怒怪熊罴。",
      "稼穑分诗兴，柴荆学土宜。",
      "故山迷白阁，秋水隐黄陂。",
      "不敢要佳句，愁来赋别离。"
    ]
  },
  {
    "volume": 230,
    "sequence": 2,
    "title": "秋兴八首",
    "author": "杜甫",
    "content": [
      "玉露凋伤枫树林，巫山巫峡气萧森。",
      "江间波浪兼天涌，塞上风云接地阴。",
      "丛菊两开他日泪，孤舟一系故园心。",
      "寒衣处处催刀尺，白帝城高急暮砧。",
      "夔府孤城落日斜，每依南斗望京华。",
      "听猿实下三声泪，奉使虚随八月查。",
      "画省香炉违伏枕，山楼粉堞隐悲笳。",
      "请看石上藤萝月，已映洲前芦荻花。",
      "千家山郭静朝晖，一日江楼坐翠微。",
      "信宿渔人还泛泛，清秋燕子故飞飞。",
      "匡衡抗疏功名薄，刘向传经心事违。",
      "同学少年多不贱，五陵衣马自轻肥。",
      "闻道长安似弈棋，百年世事不胜悲。",
      "王侯第宅皆新主，文武衣冠异昔时。",
      "直北关山金鼓振，征西车马羽书迟。",
      "鱼龙寂寞秋江冷，故国平居有所思。",
      "蓬莱宫阙对南山，承露金茎霄汉间。",
      "西望瑶池降王母，东来紫气满函关。",
      "云移雉尾开宫扇，日绕龙鳞识圣颜。",
      "一卧沧江惊岁晚，几回青琐照朝班。",
      "瞿唐峡口曲江头，万里风烟接素秋。",
      "花萼夹城通御气，芙蓉小苑入边愁。",
      "朱帘绣柱围黄鹤，锦缆牙樯起白鸥。",
      "回首可怜歌舞地，秦中自古帝王州。",
      "昆明池水汉时功，武帝旌旗在眼中。",
      "织女机丝虚月夜，石鲸鳞甲动秋风。",
      "波漂菰米沈云黑，露冷莲房坠粉红。",
      "关塞极天唯鸟道，江湖满地一渔翁。",
      "昆吾御宿自逶迤，紫阁峰阴入渼陂。",
      "香稻啄馀鹦鹉粒，碧梧栖老凤凰枝。",
      "佳人拾翠春相问，仙侣同舟晚更移。",
      "彩笔昔游干气象，白头吟望苦低垂。"
    ]
  },
  {
    "volume": 230,
    "sequence": 3,
    "title": "咏怀古迹五首",
    "author": "杜甫",
    "content": [
      "支离东北风尘际，漂泊西南天地间。",
      "三峡楼台淹日月，五溪衣服共云山。",
      "羯胡事主终无赖，词客哀时且未还。",
      "庾信平生最萧瑟，暮年诗赋动江关。",
      "摇落深知宋玉悲，风流儒雅亦吾师。",
      "怅望千秋一洒泪，萧条异代不同时。",
      "江山故宅空文藻，云雨荒台岂梦思。",
      "最是楚宫俱泯灭，舟人指点到今疑。",
      "群山万壑赴荆门，生长明妃尚有村。",
      "一去紫台连朔漠，独留青冢向黄昏。",
      "画图省识春风面，环佩空归月夜魂。",
      "千载琵琶作胡语，分明怨恨曲中论。",
      "蜀主窥吴幸三峡，崩年亦在永安宫。",
      "翠华想像空山里，玉殿虚无野寺中。",
      "古庙杉松巢水鹤，岁时伏腊走村翁。",
      "武侯祠屋常邻近，一体君臣祭祀同。",
      "诸葛大名垂宇宙，宗臣遗像肃清高。",
      "三分割据纡筹策，万古云霄一羽毛。",
      "伯仲之间见伊吕，指挥若定失萧曹。",
      "福移汉祚难恢复，志决身歼军务劳。"
    ]
  },
  {
    "volume": 230,
    "sequence": 4,
    "title": "诸将五首",
    "author": "杜甫",
    "content": [
      "汉朝陵墓对南山，胡虏千秋尚入关。",
      "昨日玉鱼蒙葬地，早时金碗出人间。",
      "见愁汗马西戎逼，曾闪朱旗北斗殷。",
      "多少材官守泾渭，将军且莫破愁颜。",
      "韩公本意筑三城，拟绝天骄拔汉旌。",
      "岂谓尽烦回纥马，翻然远救朔方兵。",
      "胡来不觉潼关隘，龙起犹闻晋水清。",
      "独使至尊忧社稷，诸君何以答升平。",
      "洛阳宫殿化为烽，休道秦关百二重。",
      "沧海未全归禹贡，蓟门何处尽尧封。",
      "朝廷衮职虽多预，天下军储不自供。",
      "稍喜临边王相国，肯销金甲事春农。",
      "回首扶桑铜柱标，冥冥氛祲未全销。",
      "越裳翡翠无消息，南海明珠久寂寥。",
      "殊锡曾为大司马，总戎皆插侍中貂。",
      "炎风朔雪天王地，只在忠臣翊圣朝。",
      "锦江春色逐人来，巫峡清秋万壑哀。",
      "正忆往时严仆射，共迎中使望乡台。",
      "主恩前后三持节，军令分明数举杯。",
      "西蜀地形天下险，安危须仗出群材。"
    ]
  },
  {
    "volume": 230,
    "sequence": 5,
    "title": "秋日夔府咏怀奉寄郑监李宾客一百韵",
    "author": "杜甫",
    "content": [
      "绝塞乌蛮北，孤城白帝边。",
      "飘零仍百里，消渴已三年。",
      "雄剑鸣开匣，群书满系船。",
      "乱离心不展，衰谢日萧然。",
      "筋力妻孥问，菁华岁月迁。",
      "登临多物色，陶冶赖诗篇。",
      "峡束沧江起，岩排石树圆。",
      "拂云霾楚气，朝海蹴吴天。",
      "煮井为盐速，烧畬度地偏。",
      "有时惊叠嶂，何处觅平川。",
      "鸂鶒双双舞，猕猿垒垒悬。",
      "碧萝长似带，锦石小如钱。",
      "春草何曾歇，寒花亦可怜。",
      "猎人吹戍火，野店引山泉。",
      "唤起搔头急，扶行几屐穿。",
      "两京犹薄产，四海绝随肩。",
      "幕府初交辟，郎官幸备员。",
      "瓜时犹旅寓，萍泛苦夤缘。",
      "药饵虚狼藉，秋风洒静便。",
      "开襟驱瘴疠，明目扫云烟。",
      "高宴诸侯礼，佳人上客前。",
      "哀筝伤老大，华屋艳神仙。",
      "南内开元曲，常时弟子传。",
      "法歌声变转，满座涕潺湲。",
      "吊影夔州僻，回肠杜曲煎。",
      "即今龙厩水，莫带犬戎膻。",
      "耿贾扶王室，萧曹拱御筵。",
      "乘威灭蜂虿，戮力效鹰鹯。",
      "旧物森犹在，凶徒恶未悛。",
      "国须行战伐，人忆止戈鋋。",
      "奴仆何知礼，恩荣错与权。",
      "胡星一彗孛，黔首遂拘挛。",
      "哀痛丝纶切，烦苛法令蠲。",
      "业成陈始王，兆喜出于畋。",
      "宫禁经纶密，台阶翊戴全。",
      "熊罴载吕望，鸿雁美周宣。",
      "侧听中兴主，长吟不世贤。",
      "音徽一柱数，道里下牢千。",
      "郑李光时论，文章并我先。",
      "阴何尚清省，沈宋欻联翩。",
      "律比昆仑竹，音知燥湿弦。",
      "风流俱善价，惬当久忘筌。",
      "置驿常如此，登龙盖有焉。",
      "虽云隔礼数，不敢坠周旋。",
      "高视收人表，虚心味道玄。",
      "马来皆汗血，鹤唳必青田。",
      "羽翼商山起，蓬莱汉阁连。",
      "管宁纱帽净，江令锦袍鲜。",
      "东郡时题壁，南湖日扣舷。",
      "远游凌绝境，佳句染华笺。",
      "每欲孤飞去，徒为百虑牵。",
      "生涯已寥落，国步乃迍邅。",
      "衾枕成芜没，池塘作弃捐。",
      "别离忧怛怛，伏腊涕涟涟。",
      "露菊班丰镐，秋蔬影涧瀍。",
      "共谁论昔事，几处有新阡。",
      "富贵空回首，喧争懒著鞭。",
      "兵戈尘漠漠，江汉月娟娟。",
      "局促看秋燕，萧疏听晚蝉。",
      "雕虫蒙记忆，烹鲤问沈绵。",
      "卜羡君平杖，偷存子敬毡。",
      "囊虚把钗钏，米尽坼花钿。",
      "甘子阴凉叶，茅斋八九椽。",
      "阵图沙北岸，市暨瀼西巅。",
      "羁绊心常折，栖迟病即痊。",
      "紫收岷岭芋，白种陆池莲。",
      "色好梨胜颊，穰多栗过拳。",
      "敕厨唯一味，求饱或三鳣。",
      "儿去看鱼笱，人来坐马鞯。",
      "缚柴门窄窄，通竹溜涓涓。",
      "堑抵公畦棱，村依野庙壖。",
      "缺篱将棘拒，倒石赖藤缠。",
      "借问频朝谒，何如稳醉眠。",
      "谁云行不逮，自觉坐能坚。",
      "雾雨银章涩，馨香粉署妍。",
      "紫鸾无近远，黄雀任翩翾。",
      "困学违从众，明公各勉旃。",
      "声华夹宸极，早晚到星躔。",
      "恳谏留匡鼎，诸儒引服虔。",
      "不逢输鲠直，会是正陶甄。",
      "宵旰忧虞轸，黎元疾苦骈。",
      "云台终日画，青简为谁编。",
      "行路难何有，招寻兴已专。",
      "由来具飞楫，暂拟控鸣弦。",
      "身许双峰寺，门求七祖禅。",
      "落帆追宿昔，衣褐向真诠。",
      "安石名高晋，昭王客赴燕。",
      "途中非阮籍，查上似张骞。",
      "披拂云宁在，淹留景不延。",
      "风期终破浪，水怪莫飞涎。",
      "他日辞神女，伤春怯杜鹃。",
      "淡交随聚散，泽国绕回旋。",
      "本自依迦叶，何曾藉偓佺。",
      "炉峰生转盼，橘井尚高褰。",
      "东走穷归鹤，南征尽跕鸢。",
      "晚闻多妙教，卒践塞前愆。",
      "顾凯丹青列，头陀琬琰镌。",
      "众香深黯黯，几地肃芊芊。",
      "勇猛为心极，清羸任体孱。",
      "金篦空刮眼，镜象未离铨。"
    ]
  },
  {
    "volume": 230,
    "sequence": 6,
    "title": "赠李八秘书别三十韵",
    "author": "杜甫",
    "content": [
      "往时中补右，扈跸上元初。",
      "反气凌行在，妖星下直庐。",
      "六龙瞻汉阙，万骑略姚墟。",
      "玄朔回天步，神都忆帝车。",
      "一戎才汗马，百姓免为鱼。",
      "通籍蟠螭印，差肩列凤舆。",
      "事殊迎代邸，喜异赏朱虚。",
      "寇盗方归顺，乾坤欲晏如。",
      "不才同补衮，奉诏许牵裾。",
      "鸳鹭叨云阁，麒麟滞玉除。",
      "文园多病后，中散旧交疏。",
      "飘泊哀相见，平生意有馀。",
      "风烟巫峡远，台榭楚宫虚。",
      "触目非论故，新文尚起予。",
      "清秋凋碧柳，别浦落红蕖。",
      "消息多旗帜，经过叹里闾。",
      "战连唇齿国，军急羽毛书。",
      "幕府筹频问，山家药正锄。",
      "台星入朝谒，使节有吹嘘。",
      "西蜀灾长弭，南翁愤始摅。",
      "对扬抏士卒，干没费仓储。",
      "势藉兵须用，功无礼忽诸。",
      "御鞍金騕褭，宫砚玉蟾蜍。",
      "拜舞银钩落，恩波锦帕舒。",
      "此行非不济，良友昔相于。",
      "去旆依颜色，沿流想疾徐。",
      "沈绵疲井臼，倚薄似樵渔。",
      "乞米烦佳客，钞诗听小胥。",
      "杜陵斜晚照，潏水带寒淤。",
      "莫话清溪发，萧萧白映梳。"
    ]
  },
  {
    "volume": 230,
    "sequence": 7,
    "title": "寄刘峡州伯华使君四十韵",
    "author": "杜甫",
    "content": [
      "峡内多云雨，秋来尚郁蒸。",
      "远山朝白帝，深水谒彝陵。",
      "迟暮嗟为客，西南喜得朋。",
      "哀猿更起坐，落雁失飞腾。",
      "伏枕思琼树，临轩对玉绳。",
      "青松寒不落，碧海阔逾澄。",
      "昔岁文为理，群公价尽增。",
      "家声同令闻，时论以儒称。",
      "太后当朝肃，多才接迹升。",
      "翠虚捎魍魉，丹极上鹍鹏。",
      "宴引春壶满，恩分夏簟冰。",
      "雕章五色笔，紫殿九华灯。",
      "学并卢王敏，书偕褚薛能。",
      "老兄真不坠，小子独无承。",
      "近有风流作，聊从月继征。",
      "放蹄知赤骥，捩翅服苍鹰。",
      "卷轴来何晚，襟怀庶可凭。",
      "会期吟讽数，益破旅愁凝。",
      "雕刻初谁料，纤毫欲自矜。",
      "神融蹑飞动，战胜洗侵凌。",
      "妙取筌蹄弃，高宜百万层。",
      "白头遗恨在，青竹几人登。",
      "回首追谈笑，劳歌跼寝兴。",
      "年华纷已矣，世故莽相仍。",
      "刺史诸侯贵，郎官列宿应。",
      "潘生骖阁远，黄霸玺书增。",
      "乳贙号攀石，饥鼯诉落藤。",
      "药囊亲道士，灰劫问胡僧。",
      "凭久乌皮折，簪稀白帽棱。",
      "林居看蚁穴，野食行鱼罾。",
      "筋力交凋丧，飘零免战兢。",
      "皆为百里宰，正似六安丞。",
      "姹女萦新裹，丹砂冷旧秤。",
      "但求椿寿永，莫虑杞天崩。",
      "炼骨调情性，张兵挠棘矜。",
      "养生终自惜，伐数必全惩。",
      "政术甘疏诞，词场愧服膺。",
      "展怀诗诵鲁，割爱酒如渑。",
      "咄咄宁书字，冥冥欲避矰。",
      "江湖多白鸟，天地有青蝇。"
    ]
  },
  {
    "volume": 230,
    "sequence": 8,
    "title": "夔府书怀四十韵",
    "author": "杜甫",
    "content": [
      "昔罢河西尉，初兴蓟北师。",
      "不才名位晚，敢恨省郎迟。",
      "扈圣崆峒日，端居滟滪时。",
      "萍流仍汲引，樗散尚恩慈。",
      "遂阻云台宿，常怀湛露诗。",
      "翠华森远矣，白首飒凄其。",
      "拙被林泉滞，生逢酒赋欺。",
      "文园终寂寞，汉阁自磷缁。",
      "病隔君臣议，惭纡德泽私。",
      "扬镳惊主辱，拔剑拨年衰。",
      "社稷经纶地，风云际会期。",
      "血流纷在眼，涕洒乱交颐。",
      "四渎楼船泛，中原鼓角悲。",
      "贼壕连白翟，战瓦落丹墀。",
      "先帝严灵寝，宗臣切受遗。",
      "恒山犹突骑，辽海竞张旗。",
      "田父嗟胶漆，行人避蒺藜。",
      "总戎存大体，降将饰卑词。",
      "楚贡何年绝，尧封旧俗疑。",
      "长吁翻北寇，一望卷西夷。",
      "不必陪玄圃，超然待具茨。",
      "凶兵铸农器，讲殿辟书帷。",
      "庙算高难测，天忧实在兹。",
      "形容真潦倒，答效莫支持。",
      "使者分王命，群公各典司。",
      "恐乖均赋敛，不似问疮痍。",
      "万里烦供给，孤城最怨思。",
      "绿林宁小患，云梦欲难追。",
      "即事须尝胆，苍生可察眉。",
      "议堂犹集凤，正观是元龟。",
      "处处喧飞檄，家家急竞锥。",
      "萧车安不定，蜀使下何之。",
      "钓濑疏坟籍，耕岩进弈棋。",
      "地蒸馀破扇，冬暖更纤絺。",
      "豺遘哀登楚，麟伤泣象尼。",
      "衣冠迷适越，藻绘忆游睢。",
      "赏月延秋桂，倾阳逐露葵。",
      "大庭终反朴，京观且僵尸。",
      "高枕虚眠昼，哀歌欲和谁。",
      "南宫载勋业，凡百慎交绥。"
    ]
  },
  {
    "volume": 230,
    "sequence": 9,
    "title": "解闷十二首",
    "author": "杜甫",
    "content": [
      "草阁柴扉星散居，浪翻江黑雨飞初。",
      "山禽引子哺红果，溪友得钱留白鱼。",
      "商胡离别下扬州，忆上西陵故驿楼。",
      "为问淮南米贵贱，老夫乘兴欲东流。",
      "一辞故国十经秋，每见秋瓜忆故丘。",
      "今日南湖采薇蕨，何人为觅郑瓜州。",
      "沈范早知何水部，曹刘不待薛郎中。",
      "独当省署开文苑，兼泛沧浪学钓翁。",
      "李陵苏武是吾师，孟子论文更不疑。",
      "一饭未曾留俗客，数篇今见古人诗。",
      "复忆襄阳孟浩然，清诗句句尽堪传。",
      "即今耆旧无新语，漫钓槎头缩颈鳊。",
      "陶冶性灵在底物，新诗改罢自长吟。",
      "孰知二谢将能事，颇学阴何苦用心。",
      "不见高人王右丞，蓝田丘壑漫寒藤。",
      "最传秀句寰区满，未绝风流相国能。",
      "先帝贵妃今寂寞，荔枝还复入长安。",
      "炎方每续朱樱献，玉座应悲白露团。",
      "忆过泸戎摘荔枝，青峰隐映石逶迤。",
      "京中旧见无颜色，红颗酸甜只自知。",
      "翠瓜碧李沈玉甃，赤梨葡萄寒露成。",
      "可怜先不异枝蔓，此物娟娟长远生。",
      "侧生野岸及江蒲，不熟丹宫满玉壶。",
      "云壑布衣骀背死，劳生重马翠眉须。"
    ]
  },
  {
    "volume": 230,
    "sequence": 10,
    "title": "复愁十二首",
    "author": "杜甫",
    "content": [
      "人烟生处僻，虎迹过新蹄。",
      "野鹘翻窥草，村船逆上溪。",
      "钓艇收缗尽，昏鸦接翅归。",
      "月生初学扇，云细不成衣。",
      "万国尚防寇，故园今若何。",
      "昔归相识少，早已战场多。",
      "身觉省郎在，家须农事归。",
      "年深荒草径，老恐失柴扉。",
      "金丝镂箭镞，皂尾制旗竿。",
      "一自风尘起，犹嗟行路难。",
      "胡虏何曾盛，干戈不肯休。",
      "闾阎听小子，谈话觅封侯。",
      "贞观铜牙弩，开元锦兽张。",
      "花门小前好，此物弃沙场。",
      "今日翔麟马，先宜驾鼓车。",
      "无劳问河北，诸将觉荣华。",
      "任转江淮粟，休添苑囿兵。",
      "由来貔虎士，不满凤凰城。",
      "江上亦秋色，火云终不移。",
      "巫山犹锦树，南国且黄鹂。",
      "每恨陶彭泽，无钱对菊花。",
      "如今九日至，自觉酒须赊。",
      "病减诗仍拙，吟多意有馀。",
      "莫看江总老，犹被赏时鱼。"
    ]
  },
  {
    "volume": 230,
    "sequence": 11,
    "title": "承闻河北诸道节度入朝欢喜口号绝句十二首",
    "author": "杜甫",
    "content": [
      "禄山作逆降天诛，更有思明亦已无。",
      "汹汹人寰犹不定，时时斗战欲何须。",
      "社稷苍生计必安，蛮夷杂种错相干。",
      "周宣汉武今王是，孝子忠臣后代看。",
      "喧喧道路多歌谣，河北将军尽入朝。",
      "始是乾坤王室正，却交江汉客魂销。",
      "不道诸公无表来，茫然庶事遣人猜。",
      "拥兵相学干戈锐，使者徒劳百万回。",
      "鸣玉锵金尽正臣，修文偃武不无人。",
      "兴王会静妖氛气，圣寿宜过一万春。",
      "英雄见事若通神，圣哲为心小一身。",
      "燕赵休矜出佳丽，宫闱不拟选才人。",
      "抱病江天白首郎，空山楼阁暮春光。",
      "衣冠是日朝天子，草奏何时入帝乡。",
      "澶漫山东一百州，削成如桉抱青丘。",
      "苞茅重入归关内，王祭还供尽海头。",
      "东逾辽水北滹沱，星象风云喜共和。",
      "紫气关临天地阔，黄金台贮俊贤多。",
      "渔阳突骑邯郸儿，酒酣并辔金鞭垂。",
      "意气即归双阙舞，雄豪复遣五陵知。",
      "李相将军拥蓟门，白头虽老赤心存。",
      "竟能尽说诸侯入，知有从来天子尊。",
      "十二年来多战场，天威已息阵堂堂。",
      "神灵汉代中兴主，功业汾阳异姓王。"
    ]
  },
  {
    "volume": 230,
    "sequence": 12,
    "title": "喜闻盗贼蕃寇总退口号五首",
    "author": "杜甫",
    "content": [
      "萧关陇水入官军，青海黄河卷塞云。",
      "北极转愁龙虎气，西戎休纵犬羊群。",
      "赞普多教使入秦，数通和好止烟尘。",
      "朝廷忽用哥舒将，杀伐虚悲公主亲。",
      "崆峒西极过昆仑，驼马由来拥国门。",
      "逆气数年吹路断，蕃人闻道渐星奔。",
      "勃律天西采玉河，坚昆碧碗最来多。",
      "旧随汉使千堆宝，少答胡王万匹罗。",
      "今春喜气满乾坤，南北东西拱至尊。",
      "大历二年调玉烛，玄元皇帝圣云孙。"
    ]
  },
  {
    "volume": 230,
    "sequence": 13,
    "title": "洞房",
    "author": "杜甫",
    "content": [
      "洞房环佩冷，玉殿起秋风。",
      "秦地应新月，龙池满旧宫。",
      "系舟今夜远，清漏往时同。",
      "万里黄山北，园陵白露中。"
    ]
  },
  {
    "volume": 230,
    "sequence": 14,
    "title": "宿昔",
    "author": "杜甫",
    "content": [
      "宿昔青门里，蓬莱仗数移。",
      "花娇迎杂树，龙喜出平池。",
      "落日留王母，微风倚少儿。",
      "宫中行乐秘，少有外人知。"
    ]
  },
  {
    "volume": 230,
    "sequence": 15,
    "title": "能画",
    "author": "杜甫",
    "content": [
      "能画毛延寿，投壶郭舍人。",
      "每蒙天一笑，复似物皆春。",
      "政化平如水，皇恩断若神。",
      "时时用抵戏，亦未杂风尘。"
    ]
  },
  {
    "volume": 230,
    "sequence": 16,
    "title": "斗鸡",
    "author": "杜甫",
    "content": [
      "斗鸡初赐锦，舞马既登床。",
      "帘下宫人出，楼前御柳长。",
      "仙游终一閟，女乐久无香。",
      "寂寞骊山道，清秋草木黄。"
    ]
  },
  {
    "volume": 230,
    "sequence": 17,
    "title": "鹦鹉（一作翦羽）",
    "author": "杜甫",
    "content": [
      "鹦鹉含愁思，聪明忆别离。",
      "翠衿浑短尽，红觜漫多知。",
      "未有开笼日，空残旧宿枝。",
      "世人怜复损，何用羽毛奇。"
    ]
  },
  {
    "volume": 230,
    "sequence": 18,
    "title": "历历",
    "author": "杜甫",
    "content": [
      "历历开元事，分明在眼前。",
      "无端盗贼起，忽已岁时迁。",
      "巫峡西江外，秦城北斗边。",
      "为郎从白首，卧病数秋天。"
    ]
  },
  {
    "volume": 230,
    "sequence": 19,
    "title": "洛阳",
    "author": "杜甫",
    "content": [
      "洛阳昔陷没，胡马犯潼关。",
      "天子初愁思，都人惨别颜。",
      "清笳去宫阙，翠盖出关山。",
      "故老仍流涕，龙髯幸再攀。"
    ]
  },
  {
    "volume": 230,
    "sequence": 20,
    "title": "骊山",
    "author": "杜甫",
    "content": [
      "骊山绝望幸，花萼罢登临。",
      "地下无朝烛，人间有赐金。",
      "鼎湖龙去远，银海雁飞深。",
      "万岁蓬莱日，长悬旧羽林。"
    ]
  },
  {
    "volume": 230,
    "sequence": 21,
    "title": "提封",
    "author": "杜甫",
    "content": [
      "提封汉天下，万国尚同心。",
      "借问悬车守，何如俭德临。",
      "时征俊乂入，草窃犬羊侵。",
      "愿戒兵犹火，恩加四海深。"
    ]
  },
  {
    "volume": 230,
    "sequence": 22,
    "title": "覆舟二首",
    "author": "杜甫",
    "content": [
      "巫峡盘涡晓，黔阳贡物秋。",
      "丹砂同陨石，翠羽共沉舟。",
      "羁使空斜影，龙居閟积流。",
      "篙工幸不溺，俄顷逐轻鸥。",
      "竹宫时望拜，桂馆或求仙。",
      "姹女临波日，神光照夜年。",
      "徒闻斩蛟剑，无复爨犀船。",
      "使者随秋色，迢迢独上天。"
    ]
  },
  {
    "volume": 230,
    "sequence": 23,
    "title": "垂白（一作白首）",
    "author": "杜甫",
    "content": [
      "垂白冯唐老，清秋宋玉悲。",
      "江喧长少睡，楼迥独移时。",
      "多难身何补，无家病不辞。",
      "甘从千日醉，未许七哀诗。"
    ]
  },
  {
    "volume": 230,
    "sequence": 24,
    "title": "草阁",
    "author": "杜甫",
    "content": [
      "草阁临无地，柴扉永不关。",
      "鱼龙回夜水，星月动秋山。",
      "久露清初湿，高云薄未还。",
      "泛舟惭小妇，飘泊损红颜。"
    ]
  },
  {
    "volume": 230,
    "sequence": 25,
    "title": "江月",
    "author": "杜甫",
    "content": [
      "江月光于水，高楼思杀人。",
      "天边长作客，老去一沾巾。",
      "玉露团清影，银河没半轮。",
      "谁家挑锦字，灭烛翠眉颦。"
    ]
  },
  {
    "volume": 230,
    "sequence": 26,
    "title": "江上",
    "author": "杜甫",
    "content": [
      "江上日多雨，萧萧荆楚秋。",
      "高风下木叶，永夜揽貂裘。",
      "勋业频看镜，行藏独倚楼。",
      "时危思报主，衰谢不能休。"
    ]
  },
  {
    "volume": 230,
    "sequence": 27,
    "title": "中夜",
    "author": "杜甫",
    "content": [
      "中夜江山静，危楼望北辰。",
      "长为万里客，有愧百年身。",
      "故国风云气，高堂战伐尘。",
      "胡雏负恩泽，嗟尔太平人。"
    ]
  },
  {
    "volume": 230,
    "sequence": 28,
    "title": "江汉",
    "author": "杜甫",
    "content": [
      "江汉思归客，乾坤一腐儒。",
      "片云天共远，永夜月同孤。",
      "落日心犹壮，秋风病欲疏。",
      "古来存老马，不必取长途。"
    ]
  },
  {
    "volume": 230,
    "sequence": 29,
    "title": "白露",
    "author": "杜甫",
    "content": [
      "白露团甘子，清晨散马蹄。",
      "圃开连石树，船渡入江溪。",
      "凭几看鱼乐，回鞭急鸟栖。",
      "渐知秋实美，幽径恐多蹊。"
    ]
  },
  {
    "volume": 230,
    "sequence": 30,
    "title": "孟氏（集有过孟十二仓曹十四主簿兄弟诗）",
    "author": "杜甫",
    "content": [
      "孟氏好兄弟，养亲唯小园。",
      "承颜胝手足，坐客强盘飧。",
      "负米力葵外，读书秋树根。",
      "卜邻惭近舍，训子学谁门。"
    ]
  },
  {
    "volume": 230,
    "sequence": 31,
    "title": "吾宗（卫仓曹崇简）",
    "author": "杜甫",
    "content": [
      "吾宗老孙子，质朴古人风。",
      "耕凿安时论，衣冠与世同。",
      "在家常早起，忧国愿年丰。",
      "语及君臣际，经书满腹中。"
    ]
  },
  {
    "volume": 230,
    "sequence": 32,
    "title": "有叹",
    "author": "杜甫",
    "content": [
      "壮心久零落，白首寄人间。",
      "天下兵常斗，江东客未还。",
      "穷猿号雨雪，老马怯关山。",
      "武德开元际，苍生岂重攀。"
    ]
  },
  {
    "volume": 230,
    "sequence": 33,
    "title": "冬深（一作即日）",
    "author": "杜甫",
    "content": [
      "花叶随天意，江溪共石根。",
      "早霞随类影，寒水各依痕。",
      "易下杨朱泪，难招楚客魂。",
      "风涛暮不稳，舍棹宿谁门。"
    ]
  },
  {
    "volume": 230,
    "sequence": 34,
    "title": "不寐",
    "author": "杜甫",
    "content": [
      "瞿塘夜水黑，城内改更筹。",
      "翳翳月沉雾，辉辉星近楼。",
      "气衰甘少寐，心弱恨和愁。",
      "多垒满山谷，桃源无处求。"
    ]
  },
  {
    "volume": 230,
    "sequence": 35,
    "title": "月圆",
    "author": "杜甫",
    "content": [
      "孤月当楼满，寒江动夜扉。",
      "委波金不定，照席绮逾依。",
      "未缺空山静，高悬列宿稀。",
      "故园松桂发，万里共清辉。"
    ]
  },
  {
    "volume": 230,
    "sequence": 36,
    "title": "中宵",
    "author": "杜甫",
    "content": [
      "西阁百寻馀，中宵步绮疏。",
      "飞星过水白，落月动沙虚。",
      "择木知幽鸟，潜波想巨鱼。",
      "亲朋满天地，兵甲少来书。"
    ]
  },
  {
    "volume": 230,
    "sequence": 37,
    "title": "遣愁",
    "author": "杜甫",
    "content": [
      "养拙蓬为户，茫茫何所开。",
      "江通神女馆，地隔望乡台。",
      "渐惜容颜老，无由弟妹来。",
      "兵戈与人事，回首一悲哀。"
    ]
  },
  {
    "volume": 230,
    "sequence": 38,
    "title": "秋清",
    "author": "杜甫",
    "content": [
      "高秋苏病气，白发自能梳。",
      "药饵憎加减，门庭闷扫除。",
      "杖藜还客拜，爱竹遣儿书。",
      "十月江平稳，轻舟进所如。"
    ]
  },
  {
    "volume": 230,
    "sequence": 39,
    "title": "伤秋",
    "author": "杜甫",
    "content": [
      "林僻来人少，山长去鸟微。",
      "高秋收画扇，久客掩荆扉。",
      "懒慢头时栉，艰难带减围。",
      "将军犹汗马，天子尚戎衣。",
      "白蒋风飙脆，殷柽晓夜稀。",
      "何年减豺虎，似有故园归。"
    ]
  },
  {
    "volume": 230,
    "sequence": 40,
    "title": "秋峡",
    "author": "杜甫",
    "content": [
      "江涛万古峡，肺气久衰翁。",
      "不寐防巴虎，全生狎楚童。",
      "衣裳垂素发，门巷落丹枫。",
      "常怪商山老，兼存翊赞功。"
    ]
  },
  {
    "volume": 230,
    "sequence": 41,
    "title": "南极",
    "author": "杜甫",
    "content": [
      "南极青山众，西江白谷分。",
      "古城疏落木，荒戍密寒云。",
      "岁月蛇常见，风飙虎或闻。",
      "近身皆鸟道，殊俗自人群。",
      "睥睨登哀柝，矛弧照夕曛。",
      "乱离多醉尉，愁杀李将军。"
    ]
  },
  {
    "volume": 230,
    "sequence": 42,
    "title": "摇落",
    "author": "杜甫",
    "content": [
      "摇落巫山暮，寒江东北流。",
      "烟尘多战鼓，风浪少行舟。",
      "鹅费羲之墨，貂馀季子裘。",
      "长怀报明主，卧病复高秋。"
    ]
  },
  {
    "volume": 230,
    "sequence": 43,
    "title": "耳聋",
    "author": "杜甫",
    "content": [
      "生年鹖冠子，叹世鹿皮翁。",
      "眼复几时暗，耳从前月聋。",
      "猿鸣秋泪缺，雀噪晚愁空。",
      "黄落惊山树，呼儿问朔风。"
    ]
  },
  {
    "volume": 230,
    "sequence": 44,
    "title": "独坐二首",
    "author": "杜甫",
    "content": [
      "竟日雨冥冥，双崖洗更青。",
      "水花寒落岸，山鸟暮过庭。",
      "暖老须燕玉，充饥忆楚萍。",
      "胡笳在楼上，哀怨不堪听。",
      "白狗斜临北，黄牛更在东。",
      "峡云常照夜，江月会兼风。",
      "晒药安垂老，应门试小童。",
      "亦知行不逮，苦恨耳多聋。"
    ]
  },
  {
    "volume": 230,
    "sequence": 45,
    "title": "远游",
    "author": "杜甫",
    "content": [
      "江阔浮高栋，云长出断山。",
      "尘沙连越巂，风雨暗荆蛮。",
      "雁矫衔芦内，猿啼失木间。",
      "弊裘苏季子，历国未知还。"
    ]
  },
  {
    "volume": 230,
    "sequence": 46,
    "title": "夜（一作秋夜客舍）",
    "author": "杜甫",
    "content": [
      "露下天高秋水清，空山独夜旅魂惊。",
      "疏灯自照孤帆宿，新月犹悬双杵鸣。",
      "南菊再逢人卧病，北书不至雁无情。",
      "步蟾倚杖看牛斗，银汉遥应接凤城。"
    ]
  },
  {
    "volume": 230,
    "sequence": 47,
    "title": "暮春",
    "author": "杜甫",
    "content": [
      "卧病拥塞在峡中，潇湘洞庭虚映空。",
      "楚天不断四时雨，巫峡常吹千里风。",
      "沙上草阁柳新暗，城边野池莲欲红。",
      "暮春鸳鹭立洲渚，挟子翻飞还一丛。"
    ]
  },
  {
    "volume": 230,
    "sequence": 48,
    "title": "晴二首",
    "author": "杜甫",
    "content": [
      "久雨巫山暗，新晴锦绣文。",
      "碧知湖外草，红见海东云。",
      "竟日莺相和，摩霄鹤数群。",
      "野花干更落，风处急纷纷。",
      "啼乌争引子，鸣鹤不归林。",
      "下食遭泥去，高飞恨久阴。",
      "雨声冲塞尽，日气射江深。",
      "回首周南客，驱驰魏阙心。"
    ]
  },
  {
    "volume": 230,
    "sequence": 49,
    "title": "雨",
    "author": "杜甫",
    "content": [
      "始贺天休雨，还嗟地出雷。",
      "骤看浮峡过，密作渡江来。",
      "牛马行无色，蛟龙斗不开。",
      "干戈盛阴气，未必自阳台。"
    ]
  },
  {
    "volume": 230,
    "sequence": 50,
    "title": "月三首",
    "author": "杜甫",
    "content": [
      "断续巫山雨，天河此夜新。",
      "若无青嶂月，愁杀白头人。",
      "魍魉移深树，虾蟆动半轮。",
      "故园当北斗，直指照西秦。",
      "并照巫山出，新窥楚水清。",
      "羁栖愁里见，二十四回明。",
      "必验升沉体，如知进退情。",
      "不违银汉落，亦伴玉绳横。",
      "万里瞿塘峡，春来六上弦。",
      "时时开暗室，故故满青天。",
      "爽合风襟静，高当泪脸悬。",
      "南飞有乌鹊，夜久落江边。"
    ]
  },
  {
    "volume": 230,
    "sequence": 51,
    "title": "雨",
    "author": "杜甫",
    "content": [
      "万木云深隐，连山雨未开。",
      "风扉掩不定，水鸟过仍回。",
      "鲛馆如鸣杼，樵舟岂伐枚。",
      "清凉破炎毒，衰意欲登台。"
    ]
  },
  {
    "volume": 230,
    "sequence": 52,
    "title": "晚晴",
    "author": "杜甫",
    "content": [
      "返照斜初彻，浮云薄未归。",
      "江虹明远饮，峡雨落馀飞。",
      "凫雁终高去，熊罴觉自肥。",
      "秋分客尚在，竹露夕微微。"
    ]
  },
  {
    "volume": 230,
    "sequence": 53,
    "title": "夜雨",
    "author": "杜甫",
    "content": [
      "小雨夜复密，回风吹早秋。",
      "野凉侵闭户，江满带维舟。",
      "通籍恨多病，为郎忝薄游。",
      "天寒出巫峡，醉别仲宣楼。"
    ]
  },
  {
    "volume": 230,
    "sequence": 54,
    "title": "更题",
    "author": "杜甫",
    "content": [
      "只应踏初雪，骑马发荆州。",
      "直怕巫山雨，真伤白帝秋。",
      "群公苍玉佩，天子翠云裘。",
      "同舍晨趋侍，胡为淹此留。"
    ]
  },
  {
    "volume": 230,
    "sequence": 55,
    "title": "归",
    "author": "杜甫",
    "content": [
      "束带还骑马，东西却渡船。",
      "林中才有地，峡外绝无天。",
      "虚白高人静，喧卑俗累牵。",
      "他乡悦迟暮，不敢废诗篇。"
    ]
  },
  {
    "volume": 230,
    "sequence": 56,
    "title": "返照",
    "author": "杜甫",
    "content": [
      "楚王宫北正黄昏，白帝城西过雨痕。",
      "返照入江翻石壁，归云拥树失山村。",
      "衰年肺病唯高枕，绝塞愁时早闭门。",
      "不可久留豺虎乱，南方实有未招魂。"
    ]
  },
  {
    "volume": 230,
    "sequence": 57,
    "title": "热三首",
    "author": "杜甫",
    "content": [
      "雷霆空霹雳，云雨竟虚无。",
      "炎赫衣流汗，低垂气不苏。",
      "乞为寒水玉，愿作冷秋菰。",
      "何似儿童岁，风凉出舞雩。",
      "瘴云终不灭，泸水复西来。",
      "闭户人高卧，归林鸟却回。",
      "峡中都似火，江上只空雷。",
      "想见阴宫雪，风门飒踏开。",
      "朱李沈不冷，雕胡炊屡新。",
      "将衰骨尽痛，被褐味空频。",
      "欻翕炎蒸景，飘摇征戍人。",
      "十年可解甲，为尔一沾巾。"
    ]
  },
  {
    "volume": 230,
    "sequence": 58,
    "title": "日暮",
    "author": "杜甫",
    "content": [
      "牛羊下来久，各已闭柴门。",
      "风月自清夜，江山非故园。",
      "石泉流暗壁，草露滴秋根。",
      "头白灯明里，何须花烬繁。"
    ]
  },
  {
    "volume": 230,
    "sequence": 59,
    "title": "八月十五夜月二首",
    "author": "杜甫",
    "content": [
      "满目飞明镜，归心折大刀。",
      "转蓬行地远，攀桂仰天高。",
      "水路疑霜雪，林栖见羽毛。",
      "此时瞻白兔，直欲数秋毫。",
      "稍下巫山峡，犹衔白帝城。",
      "气沈全浦暗，轮仄半楼明。",
      "刁斗皆催晓，蟾蜍且自倾。",
      "张弓倚残魄，不独汉家营。"
    ]
  },
  {
    "volume": 230,
    "sequence": 60,
    "title": "十六夜玩月",
    "author": "杜甫",
    "content": [
      "旧挹金波爽，皆传玉露秋。",
      "关山随地阔，河汉近人流。",
      "谷口樵归唱，孤城笛起愁。",
      "巴童浑不寝，半夜有行舟。"
    ]
  },
  {
    "volume": 230,
    "sequence": 61,
    "title": "十七夜对月",
    "author": "杜甫",
    "content": [
      "秋月仍圆夜，江村独老身。",
      "卷帘还照客，倚杖更随人。",
      "光射潜虬动，明翻宿鸟频。",
      "茅斋依橘柚，清切露华新。"
    ]
  },
  {
    "volume": 230,
    "sequence": 62,
    "title": "村雨",
    "author": "杜甫",
    "content": [
      "雨声传两夜，寒事飒高秋。",
      "挈带看朱绂，开箱睹黑裘。",
      "世情只益睡，盗贼敢忘忧。",
      "松菊新沾洗，茅斋慰远游。"
    ]
  },
  {
    "volume": 230,
    "sequence": 63,
    "title": "雨晴",
    "author": "杜甫",
    "content": [
      "雨时山不改，晴罢峡如新。",
      "天路看殊俗，秋江思杀人。",
      "有猿挥泪尽，无犬附书频。",
      "故国愁眉外，长歌欲损神。"
    ]
  },
  {
    "volume": 230,
    "sequence": 64,
    "title": "晚晴吴郎见过北舍",
    "author": "杜甫",
    "content": [
      "圃畦新雨润，愧子废锄来。",
      "竹杖交头拄，柴扉隔径开。",
      "欲栖群鸟乱，未去小童催。",
      "明日重阳酒，相迎自酦醅。"
    ]
  },
  {
    "volume": 230,
    "sequence": 65,
    "title": "暝",
    "author": "杜甫",
    "content": [
      "日下四山阴，山庭岚气侵。",
      "牛羊归径险，鸟雀聚枝深。",
      "正枕当星剑，收书动玉琴。",
      "半扉开烛影，欲掩见清砧。"
    ]
  },
  {
    "volume": 230,
    "sequence": 66,
    "title": "云",
    "author": "杜甫",
    "content": [
      "龙似瞿唐会，江依白帝深。",
      "终年常起峡，每夜必通林。",
      "收获辞霜渚，分明在夕岑。",
      "高斋非一处，秀气豁烦襟。"
    ]
  },
  {
    "volume": 230,
    "sequence": 67,
    "title": "月",
    "author": "杜甫",
    "content": [
      "四更山吐月，残夜水明楼。",
      "尘匣元开镜，风帘自上钩。",
      "兔应疑鹤发，蟾亦恋貂裘。",
      "斟酌姮娥寡，天寒耐九秋。"
    ]
  },
  {
    "volume": 230,
    "sequence": 68,
    "title": "雨四首",
    "author": "杜甫",
    "content": [
      "微雨不滑道，断云疏复行。",
      "紫崖奔处黑，白鸟去边明。",
      "秋日新沾影，寒江旧落声。",
      "柴扉临野碓，半得捣香粳。",
      "江雨旧无时，天晴忽散丝。",
      "暮秋沾物冷，今日过云迟。",
      "上马迥休出，看鸥坐不辞。",
      "高轩当滟滪，润色静书帷。",
      "物色岁将晏，天隅人未归。",
      "朔风鸣淅淅，寒雨下霏霏。",
      "多病久加饭，衰容新授衣。",
      "时危觉凋丧，故旧短书稀。",
      "楚雨石苔滋，京华消息迟。",
      "山寒青兕叫，江晚白鸥饥。",
      "神女花钿落，鲛人织杼悲。",
      "繁忧不自整，终日洒如丝。"
    ]
  },
  {
    "volume": 230,
    "sequence": 69,
    "title": "夜",
    "author": "杜甫",
    "content": [
      "绝岸风威动，寒房烛影微。",
      "岭猿霜外宿，江鸟夜深飞。",
      "独坐亲雄剑，哀歌叹短衣。",
      "烟尘绕阊阖，白首壮心违。"
    ]
  },
  {
    "volume": 230,
    "sequence": 70,
    "title": "晨雨",
    "author": "杜甫",
    "content": [
      "小雨晨光内，初来叶上闻。",
      "雾交才洒地，风逆旋随云。",
      "暂起柴荆色，轻沾鸟兽群。",
      "麝香山一半，亭午未全分。"
    ]
  },
  {
    "volume": 230,
    "sequence": 71,
    "title": "返照",
    "author": "杜甫",
    "content": [
      "返照开巫峡，寒空半有无。",
      "已低鱼复暗，不尽白盐孤。",
      "荻岸如秋水，松门似画图。",
      "牛羊识僮仆，既夕应传呼。"
    ]
  },
  {
    "volume": 230,
    "sequence": 72,
    "title": "向夕",
    "author": "杜甫",
    "content": [
      "畎亩孤城外，江村乱水中。",
      "深山催短景，乔木易高风。",
      "鹤下云汀近，鸡栖草屋同。",
      "琴书散明烛，长夜始堪终。"
    ]
  },
  {
    "volume": 230,
    "sequence": 73,
    "title": "晓望",
    "author": "杜甫",
    "content": [
      "白帝更声尽，阳台曙色分。",
      "高峰寒上日，叠岭宿霾云。",
      "地坼江帆隐，天清木叶闻。",
      "荆扉对麋鹿，应共尔为群。"
    ]
  },
  {
    "volume": 230,
    "sequence": 74,
    "title": "雷",
    "author": "杜甫",
    "content": [
      "巫峡中宵动，沧江十月雷。",
      "龙蛇不成蛰，天地划争回。",
      "却碾空山过，深蟠绝壁来。",
      "何须妒云雨，霹雳楚王台。"
    ]
  },
  {
    "volume": 230,
    "sequence": 75,
    "title": "雨",
    "author": "杜甫",
    "content": [
      "冥冥甲子雨，已度立春时。",
      "轻箑烦相向，纤絺恐自疑。",
      "烟添才有色，风引更如丝。",
      "直觉巫山暮，兼催宋玉悲。"
    ]
  },
  {
    "volume": 230,
    "sequence": 76,
    "title": "朝二首",
    "author": "杜甫",
    "content": [
      "清旭楚宫南，霜空万岭含。",
      "野人时独往，云木晓相参。",
      "俊鹘无声过，饥乌下食贪。",
      "病身终不动，摇落任江潭。",
      "浦帆晨初发，郊扉冷未开。",
      "村疏黄叶坠，野静白鸥来。",
      "础润休全湿，云晴欲半回。",
      "巫山冬可怪，昨夜有奔雷。"
    ]
  },
  {
    "volume": 230,
    "sequence": 77,
    "title": "晚",
    "author": "杜甫",
    "content": [
      "杖藜寻晚巷，炙背近墙暄。",
      "人见幽居僻，吾知拙养尊。",
      "朝廷问府主，耕稼学山村。",
      "归翼飞栖定，寒灯亦闭门。"
    ]
  },
  {
    "volume": 230,
    "sequence": 78,
    "title": "夜二首",
    "author": "杜甫",
    "content": [
      "白夜月休弦，灯花半委眠。",
      "号山无定鹿，落树有惊蝉。",
      "暂忆江东鲙，兼怀雪下船。",
      "蛮歌犯星起，空觉在天边。",
      "城郭悲笳暮，村墟过翼稀。",
      "甲兵年数久，赋敛夜深归。",
      "暗树依岩落，明河绕塞微。",
      "斗斜人更望，月细鹊休飞。"
    ]
  }
]