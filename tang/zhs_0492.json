[
  {
    "volume": 492,
    "sequence": 1,
    "title": "吴宫",
    "author": "殷尧藩",
    "content": [
      "吴王爱歌舞，夜夜醉婵娟。",
      "见日吹红烛，和尘扫翠钿。",
      "徒令勾践霸，不信子胥贤。",
      "莫问长洲草，荒凉无限年。"
    ]
  },
  {
    "volume": 492,
    "sequence": 2,
    "title": "久雨",
    "author": "殷尧藩",
    "content": [
      "云影蔽遥空，无端淡复浓。",
      "两旬绵密雨，二月似深冬。",
      "诗酒从教数，帘帏一任重。",
      "孰知春有地，微露小桃红。"
    ]
  },
  {
    "volume": 492,
    "sequence": 3,
    "title": "郊行逢社日",
    "author": "殷尧藩",
    "content": [
      "酒熟送迎便，村村庆有年。",
      "妻孥亲稼穑，老稚效渔畋。",
      "红树青林外，黄芦白鸟边。",
      "稔看风景美，宁不羡归田。"
    ]
  },
  {
    "volume": 492,
    "sequence": 4,
    "title": "过友人幽居",
    "author": "殷尧藩",
    "content": [
      "身坐众香国，蒲团诗思新。",
      "一贫曾累我，此兴未输人。",
      "陋巷谁为俗，寒窗不染尘。",
      "石斋盟四友，年下顿生春。"
    ]
  },
  {
    "volume": 492,
    "sequence": 5,
    "title": "过雍陶博士邸中饮（一作赠陈十四）",
    "author": "殷尧藩",
    "content": [
      "落叶下萧萧，幽居远市朝。",
      "偶成投辖饮，不待致书招。",
      "塞雁冲寒过，山云傍槛飘。",
      "此身何所似，天地一渔樵。"
    ]
  },
  {
    "volume": 492,
    "sequence": 6,
    "title": "游王羽士山房",
    "author": "殷尧藩",
    "content": [
      "落日半楼明，琳宫事事清。",
      "山横万古色，鹤带九皋声。",
      "易作神仙侣，难忘父子情。",
      "道人应识我，未肯说长生。"
    ]
  },
  {
    "volume": 492,
    "sequence": 7,
    "title": "署中答武功姚合",
    "author": "殷尧藩",
    "content": [
      "原中多阴雨，惟留一室明。",
      "自宜居静者，谁得问先生。",
      "深井泉香出，危沙药更荣。",
      "全家笑无辱，曾不见戈兵。"
    ]
  },
  {
    "volume": 492,
    "sequence": 8,
    "title": "赠龙阳尉马戴",
    "author": "殷尧藩",
    "content": [
      "早学全身术，惟令耕近田。",
      "自输官税后，常卧晚云边。",
      "细草沿阶长，高萝出石悬。",
      "向来名姓茂，空被外情牵。"
    ]
  },
  {
    "volume": 492,
    "sequence": 9,
    "title": "上巳日赠都上人",
    "author": "殷尧藩",
    "content": [
      "三月初三日，千家与万家。",
      "蝶飞秦地草，莺入汉宫花。",
      "鞍马皆争丽，笙歌尽斗奢。",
      "吾师无所愿，惟愿老烟霞。",
      "曲水公卿宴，香尘尽满街。",
      "无心修禊事，独步到禅斋。",
      "细草萦愁目，繁花逆旅怀。",
      "绮罗人走马，遗落凤凰钗。"
    ]
  },
  {
    "volume": 492,
    "sequence": 10,
    "title": "送沈亚之尉南康",
    "author": "殷尧藩",
    "content": [
      "行迈南康路，客心离怨多。",
      "暮烟葵叶屋，秋月竹枝歌。",
      "孤鹤唳残梦，惊猿啸薜萝。",
      "对江翘首望，愁泪叠如波。"
    ]
  },
  {
    "volume": 492,
    "sequence": 11,
    "title": "奉送刘使君王屋山隐居",
    "author": "殷尧藩",
    "content": [
      "散发风檐下，沈沈日渐曛。",
      "鹰拳擒野雀，蛛网猎飞蚊。",
      "群动能归计，吾生亦谩勤。",
      "尘缘难著眼，晚兴寄青云。"
    ]
  },
  {
    "volume": 492,
    "sequence": 12,
    "title": "寄许浑秀才",
    "author": "殷尧藩",
    "content": [
      "文字饥难煮，为农策最良。",
      "兴来鉏晓月，倦后卧斜阳。",
      "秋稼连千顷，春花醉几场。",
      "任他名利客，车马闹康庄。"
    ]
  },
  {
    "volume": 492,
    "sequence": 13,
    "title": "送客游吴",
    "author": "殷尧藩",
    "content": [
      "吴国水中央，波涛白渺茫。",
      "衣逢梅雨渍，船入稻花香。",
      "海戍通盐灶，山村带蜜房。",
      "欲知苏小小，君试到钱塘。"
    ]
  },
  {
    "volume": 492,
    "sequence": 14,
    "title": "陆丞相故宅",
    "author": "殷尧藩",
    "content": [
      "衣冠零落久，今日事堪伤。",
      "厨起青烟薄，门开白日长。",
      "残梅欹古道，名石卧颓墙。",
      "山色依然好，兴衰未可量。"
    ]
  },
  {
    "volume": 492,
    "sequence": 15,
    "title": "中元日观诸道士步虚",
    "author": "殷尧藩",
    "content": [
      "玄都开秘箓，白石礼先生。",
      "上界秋光净，中元夜气清。",
      "星辰朝帝处，鸾鹤步虚声。",
      "玉洞花长发，珠宫月最明。",
      "扫坛天地肃，投简鬼神惊。",
      "倘赐刀圭药，还留不死名。"
    ]
  },
  {
    "volume": 492,
    "sequence": 16,
    "title": "醉赠刘十二（一作寄岭南张明府）",
    "author": "殷尧藩",
    "content": [
      "春草正凄凄，知君过恶溪。",
      "莺将吉了语，猿共猓然啼。",
      "别路魂先断，还家梦几迷。",
      "定寻雷令剑，应识越王笄。",
      "树色多于北，潮声少向西。",
      "椰花好为酒，谁伴醉如泥。"
    ]
  },
  {
    "volume": 492,
    "sequence": 17,
    "title": "早朝",
    "author": "殷尧藩",
    "content": [
      "曙钟催入紫宸朝，列炬流虹映绛绡。",
      "天近鳌头花簇仗，风低豹尾乐鸣韶。",
      "衣冠一变无夷俗，律令重颁有正条。",
      "昨日钟山甘露降，玻璃满赐出宫瓢。"
    ]
  },
  {
    "volume": 492,
    "sequence": 18,
    "title": "帝京二首",
    "author": "殷尧藩",
    "content": [
      "列郡征才起俊髦，万机独使圣躬劳。",
      "开藩上相颁龙节，破虏将军展豹韬。",
      "地入黄图三辅壮，天垂华盖七星高。",
      "迎春别赐瑶池宴，捧进金盘五色桃。",
      "龙虎山河御气通，遥瞻帝阙五云红。",
      "英雄尽入江东籍，将相多收蓟北功。",
      "礼乐日稽三代盛，梯航岁贡万方同。",
      "都将俭德熙文治，淳俗应还太古风。"
    ]
  },
  {
    "volume": 492,
    "sequence": 19,
    "title": "宫词",
    "author": "殷尧藩",
    "content": [
      "悄悄深宫不见人，倚阑惟见石麒麟。",
      "芙蓉帐冷愁长夜，翡翠帘垂隔小春。",
      "天远难通青鸟信，风寒欲动锦花茵。",
      "夜深怕有羊车过，自起笼灯看雪纹。"
    ]
  },
  {
    "volume": 492,
    "sequence": 20,
    "title": "郊居作",
    "author": "殷尧藩",
    "content": [
      "碧树浓阴护短垣，苍江春暖渚凫喧。",
      "买鱼试唤鸣榔艇，寻鹤因行隔垄村。",
      "生理何凭文是业，世情纵遣酒盈樽。",
      "相逢谓我迂疏甚，欲辨还憎恐失言。"
    ]
  },
  {
    "volume": 492,
    "sequence": 21,
    "title": "闲居",
    "author": "殷尧藩",
    "content": [
      "茂苑闲居木石同，旋开小径翦蒿蓬。",
      "虚游心在鸿濛外，穴处身疑培塿中。",
      "花影一阑吟夜月，松声半榻卧秋风。",
      "百年寄傲聊容膝，何必高车驷马通。"
    ]
  },
  {
    "volume": 492,
    "sequence": 22,
    "title": "暮春述怀",
    "author": "殷尧藩",
    "content": [
      "为客山南二十年，愁来怳近落花天。",
      "阴云带雨连山脊，湿气成岚滴树巅。",
      "邻屋有声敲石火，野禽无语避茶烟。",
      "此时若遇孙阳顾，肯服盐车不受鞭。"
    ]
  },
  {
    "volume": 492,
    "sequence": 23,
    "title": "端午日",
    "author": "殷尧藩",
    "content": [
      "少年佳节倍多情，老去谁知感慨生。",
      "不效艾符趋习俗，但祈蒲酒话升平。",
      "鬓丝日日添头白，榴锦年年照眼明。",
      "千载贤愚同瞬息，几人湮没几垂名。"
    ]
  },
  {
    "volume": 492,
    "sequence": 24,
    "title": "九日",
    "author": "殷尧藩",
    "content": [
      "万里飘零十二秋，不堪今倚夕阳楼。",
      "壮怀空掷班超笔，久客谁怜季子裘。",
      "瘴雨蛮烟朝暮景，平芜野草古今愁。",
      "酣歌欲尽登高兴，强把黄花插满头。"
    ]
  },
  {
    "volume": 492,
    "sequence": 25,
    "title": "九日病起",
    "author": "殷尧藩",
    "content": [
      "重阳开满菊花金，病起支床惜赏心。",
      "紫蟹霜肥秋纵好，绿醅蚁滑晚慵斟。",
      "眼窥薄雾行殊倦，身怯寒风坐未禁。",
      "沈醉又成来岁约，遣怀聊作记时吟。"
    ]
  },
  {
    "volume": 492,
    "sequence": 26,
    "title": "寒夜",
    "author": "殷尧藩",
    "content": [
      "云冷江空岁暮时，竹阴梅影月参差。",
      "鸡催梦枕司晨早，更咽寒城报点迟。",
      "人事纷华潜动息，天心静默运推移。",
      "凭谁荡涤穷残候，入眼东风喜在期。"
    ]
  },
  {
    "volume": 492,
    "sequence": 27,
    "title": "喜雨",
    "author": "殷尧藩",
    "content": [
      "临岐终日自裴回，干我茅斋半亩苔。",
      "山上乱云随手变，浙东飞雨过江来。",
      "一元和气归中正，百怪苍渊起蛰雷。",
      "千里稻花应秀色，酒樽风月醉亭台。"
    ]
  },
  {
    "volume": 492,
    "sequence": 28,
    "title": "春游",
    "author": "殷尧藩",
    "content": [
      "明日城东看杏花，叮咛童子蚤将车。",
      "路从丹凤楼前过，酒向金鱼馆里赊。",
      "绿水满沟生杜若，暖云将雨湿泥沙。",
      "绝胜羊傅襄阳道，车骑西风拥鼓笳。"
    ]
  },
  {
    "volume": 492,
    "sequence": 29,
    "title": "夜酌溪楼",
    "author": "殷尧藩",
    "content": [
      "楼居溪上凉生早，坐对城头起暮笳。",
      "打鼓泊船何处客，捣衣隔竹是谁家。",
      "玉绳低转宵初迥，银烛高烧月近斜。",
      "得意引杯须痛饮，好怀那许负年华。"
    ]
  },
  {
    "volume": 492,
    "sequence": 30,
    "title": "旅行（一作金陵道中）",
    "author": "殷尧藩",
    "content": [
      "烟树寒林半有无，野人行李更萧疏。",
      "堠长堠短逢官马，山北山南闻鹧鸪。",
      "万里关河成传舍，五更风雨忆呼卢。",
      "寂寥一点寒灯在，酒熟邻家许夜沽。"
    ]
  },
  {
    "volume": 492,
    "sequence": 31,
    "title": "下第东归作",
    "author": "殷尧藩",
    "content": [
      "十载驱驰倦荷锄，三年生计鬓萧疏。",
      "辛勤几逐英雄后，乙榜犹然姓氏虚。",
      "欲射狼星把弓箭，休将萤火读诗书。",
      "身贱自惭贫骨相，朗啸东归学钓鱼。"
    ]
  },
  {
    "volume": 492,
    "sequence": 32,
    "title": "还京口",
    "author": "殷尧藩",
    "content": [
      "黄鹤山头雪未消，行人归计在今朝。",
      "城高铁瓮江山壮，地接金陵草木凋。",
      "北府市楼闻旧酒，南桥官柳识归桡。",
      "吏民莫见参军面，水宿风餐鬓发焦。"
    ]
  },
  {
    "volume": 492,
    "sequence": 33,
    "title": "襄口阻风",
    "author": "殷尧藩",
    "content": [
      "雪浪排空接海门，孤舟三日阻龙津。",
      "曹瞒曾堕周郎计，王导难遮庾亮尘。",
      "鸥散白云沈远浦，花飞红雨送残春。",
      "篙师整缆候明发，仍谒荒祠问鬼神。"
    ]
  },
  {
    "volume": 492,
    "sequence": 34,
    "title": "潭州独步",
    "author": "殷尧藩",
    "content": [
      "鹤发垂肩懒著巾，晚凉独步楚江滨。",
      "一帆暝色鸥边雨，数尺筇枝物外身。",
      "习巧未逢医拙手，闻歌先识采莲人。",
      "笑看斥鷃飞翔去，乐处蓬莱便有春。"
    ]
  },
  {
    "volume": 492,
    "sequence": 35,
    "title": "金陵怀古",
    "author": "殷尧藩",
    "content": [
      "黄道天清拥珮珂，东南王气秣陵多。",
      "江吞彭蠡来三蜀，地接昆仑带九河。",
      "凤阙晓霞红散绮，龙池春水绿生波。",
      "华夷混一归真主，端拱无为乐太和。"
    ]
  },
  {
    "volume": 492,
    "sequence": 36,
    "title": "登凤凰台二首",
    "author": "殷尧藩",
    "content": [
      "凤凰台上望长安，五色宫袍照水寒。",
      "彩笔十年留翰墨，银河一夜卧阑干。",
      "三山飞鸟江天暮，六代离宫草树残。",
      "始信人生如一梦，壮怀莫使酒杯干。",
      "梧桐叶落秋风老，人去台空凤不来。",
      "梁武台城芳草合，吴王宫殿野花开。",
      "石头城下春生水，燕子堂前雨长苔。",
      "莫问人间兴废事，百年相遇且衔杯。"
    ]
  },
  {
    "volume": 492,
    "sequence": 37,
    "title": "韩信庙",
    "author": "殷尧藩",
    "content": [
      "长空鸟尽将军死，无复中原入马蹄。",
      "身向九泉还属汉，功超诸将合封齐。",
      "荒凉古庙惟松柏，咫尺长陵又鹿麋。",
      "此日深怜萧相国，竟无一语到金闺。"
    ]
  },
  {
    "volume": 492,
    "sequence": 38,
    "title": "访许浑",
    "author": "殷尧藩",
    "content": [
      "去郭来寻隐者居，柳阴假步小篮舆。",
      "每期会面初偿约，却计论心旧得书。",
      "浅绿垣墙绵薜荔，淡红池沼映芙渠。",
      "为言肯共留连饮，涧有青芹罟有鱼。"
    ]
  },
  {
    "volume": 492,
    "sequence": 39,
    "title": "李舍人席上感遇",
    "author": "殷尧藩",
    "content": [
      "微云敛雨天气清，松声出树秋泠泠。",
      "窗户长含碧萝色，溪流时带蛟龙腥。",
      "一官到手不可避，万事役我徒劳形。",
      "飘然曳杖出门去，无数好山江上横。"
    ]
  },
  {
    "volume": 492,
    "sequence": 40,
    "title": "和赵相公登鹳雀楼（楼在河中府，前瞻中条，下瞰大河）",
    "author": "殷尧藩",
    "content": [
      "危楼高架泬寥天，上相闲登立彩旃。",
      "树色到京三百里，河流归汉几千年。",
      "晴峰耸日当周道，秋谷垂花满舜田。",
      "云路何人见高志，最看西面赤阑前。"
    ]
  },
  {
    "volume": 492,
    "sequence": 41,
    "title": "冬至酬刘使君",
    "author": "殷尧藩",
    "content": [
      "异乡冬至又今朝，回首家山入梦遥。",
      "渐喜一阳从地复，却怜群沴逐冰消。",
      "梅含露蕊知迎腊，柳拂宫袍忆候朝。",
      "多少故人承宴赏，五云堆里听箫韶。"
    ]
  },
  {
    "volume": 492,
    "sequence": 42,
    "title": "李节度平虏诗",
    "author": "殷尧藩",
    "content": [
      "百万王师下日边，将军雄略可图全。",
      "元勋未论封茅异，捷势应知破竹然。",
      "燕警无烽清朔漠，秦文有宝进蓝田。",
      "太平从此销兵甲，记取红羊换劫年。"
    ]
  },
  {
    "volume": 492,
    "sequence": 43,
    "title": "金陵上李公垂侍郎",
    "author": "殷尧藩",
    "content": [
      "海国微茫散晓暾，郁葱佳气满乾坤。",
      "六朝空据长江险，一统今归圣代尊。",
      "西北诸峰连朔漠，东南众水合昆仑。",
      "愿从吾道禧文运，再使河清俗化淳。"
    ]
  },
  {
    "volume": 492,
    "sequence": 44,
    "title": "赠惟俨师",
    "author": "殷尧藩",
    "content": [
      "焕然文采照青春，一策江湖自在身。",
      "云锁木龛聊息影，雪香纸袄不生尘。",
      "谈禅早续灯无尽，护法重编论有神。",
      "拟扫绿阴浮佛寺，桫椤高树结为邻。"
    ]
  },
  {
    "volume": 492,
    "sequence": 45,
    "title": "寄许浑秀才",
    "author": "殷尧藩",
    "content": [
      "万木惊秋叶渐稀，静探造化见玄机。",
      "眼前谁悟先天理，去后还知今日非。",
      "树拥秣陵千嶂合，云开萧寺一僧归。",
      "汉廷累下征贤诏，未许严陵老钓矶。"
    ]
  },
  {
    "volume": 492,
    "sequence": 46,
    "title": "送白舍人渡江",
    "author": "殷尧藩",
    "content": [
      "晓发龙江第一程，诸公同济似登瀛。",
      "海门日上千峰出，桃叶波平一棹轻。",
      "横锁已沈王濬筏，投鞭难阻谢玄兵。",
      "片时喜得东风便，回首钟声隔凤城。"
    ]
  },
  {
    "volume": 492,
    "sequence": 47,
    "title": "送刘禹锡侍御出刺连州",
    "author": "殷尧藩",
    "content": [
      "遐荒迢递五羊城，归兴浓消客里情。",
      "家近似忘山路险，土甘殊觉瘴烟轻。",
      "梅花清入罗浮梦，荔子红分广海程。",
      "此去定知偿隐趣，石田春雨读书耕。"
    ]
  },
  {
    "volume": 492,
    "sequence": 48,
    "title": "送韦侍御报使西蕃",
    "author": "殷尧藩",
    "content": [
      "归奏圣朝行万里，却衔天诏报蕃臣。",
      "本是诸生守文墨，今将匹马静烟尘。",
      "旅宿关河逢暮雨，春耕亭障识遗民。",
      "此去多应收故地，宁辞沙塞往来频。"
    ]
  },
  {
    "volume": 492,
    "sequence": 49,
    "title": "寒食城南即事因访蓝田韦明府",
    "author": "殷尧藩",
    "content": [
      "闲出城南禁火天，路傍骑马独摇鞭。",
      "青松古墓伤碑碣，红杏春园羡管弦。",
      "徒说鸊鹈膏玉剑，漫夸蚨血点铜钱。",
      "世间尽是悠悠事，且饮韦家冷酒眠。"
    ]
  },
  {
    "volume": 492,
    "sequence": 50,
    "title": "送源中丞使新罗（一作姚合诗）",
    "author": "殷尧藩",
    "content": [
      "赤墀奉命使殊方，官重霜台紫绶光。",
      "玉节在船清海怪，金函开诏抚夷王。",
      "云晴渐觉山川异，风便宁知道路长。",
      "谁得似君将雨露，海东万里洒扶桑。"
    ]
  },
  {
    "volume": 492,
    "sequence": 51,
    "title": "送景玄上人还山",
    "author": "殷尧藩",
    "content": [
      "嵩阳听罢讲经钟，远访庭闱锡度空。",
      "蒲履谩从归后织，衲衣犹记别时缝。",
      "地横龙朔连沙暝，山入乌桓碧树重。",
      "梵宇传来金贝叶，花前拜捧慰亲容。"
    ]
  },
  {
    "volume": 492,
    "sequence": 52,
    "title": "宫人入道",
    "author": "殷尧藩",
    "content": [
      "卸却宫妆锦绣衣，黄冠素服制相宜。",
      "锡名近奉君王旨，佩箓新参老氏师。",
      "白昼无情趋玉陛，清宵有梦步瑶池。",
      "绿鬟女伴含愁别，释尽当年妒宠私。"
    ]
  },
  {
    "volume": 492,
    "sequence": 53,
    "title": "友人山中梅花",
    "author": "殷尧藩",
    "content": [
      "南国看花动远情，沈郎诗苦瘦容生。",
      "铁心自儗山中赋，玉笛谁将月下横。",
      "临水一枝春占早，照人千树雪同清。",
      "好风吹醒罗浮梦，莫听空林翠羽声。"
    ]
  },
  {
    "volume": 492,
    "sequence": 54,
    "title": "客中有感",
    "author": "殷尧藩",
    "content": [
      "天地一身在，头颅五十过。",
      "流年消壮志，空使泪成河。"
    ]
  },
  {
    "volume": 492,
    "sequence": 55,
    "title": "忆家二首",
    "author": "殷尧藩",
    "content": [
      "新霁飏林初，蘋花贴岸舒。",
      "故乡今夜月，犹得照孤庐。",
      "树拥溪边阁，山浮雨后岚。",
      "白头归未得，梦里望江南。"
    ]
  },
  {
    "volume": 492,
    "sequence": 56,
    "title": "江行二首",
    "author": "殷尧藩",
    "content": [
      "暝色沧州迥，秋声玉峡长。",
      "只因江上月，不觉过浔阳。",
      "晚泊长江口，寒沙白似霜。",
      "年光流不尽，东去水声长。"
    ]
  },
  {
    "volume": 492,
    "sequence": 57,
    "title": "偶题",
    "author": "殷尧藩",
    "content": [
      "越女收龙眼，蛮儿拾象牙。",
      "长安千万里，走马送谁家。"
    ]
  },
  {
    "volume": 492,
    "sequence": 58,
    "title": "关中伤乱后",
    "author": "殷尧藩",
    "content": [
      "去岁干戈险，今年蝗旱忧。",
      "关西归战马，海内卖耕牛。"
    ]
  },
  {
    "volume": 492,
    "sequence": 59,
    "title": "楚江怀古",
    "author": "殷尧藩",
    "content": [
      "骚灵不可见，楚些竟谁闻。",
      "欲采蘋花去，沧州隔暮云。"
    ]
  },
  {
    "volume": 492,
    "sequence": 60,
    "title": "张飞庙",
    "author": "殷尧藩",
    "content": [
      "威名垂万古，勇力冠当时。",
      "回首三分国，何人赋黍离。"
    ]
  },
  {
    "volume": 492,
    "sequence": 61,
    "title": "生公讲台",
    "author": "殷尧藩",
    "content": [
      "暝色护楼台，阴云昼未开。",
      "一尘无处著，花雨遍苍苔。"
    ]
  },
  {
    "volume": 492,
    "sequence": 62,
    "title": "席上听琴",
    "author": "殷尧藩",
    "content": [
      "高堂流月明，万籁不到耳。",
      "一听清心魂，飞絮春纷起。"
    ]
  },
  {
    "volume": 492,
    "sequence": 63,
    "title": "酬雍秀才二首",
    "author": "殷尧藩",
    "content": [
      "晚市人烟合，归帆带夕阳。",
      "栖迟未归客，犹著锦衣裳。",
      "卧病茅窗下，惊闻两月过。",
      "兴来聊赋咏，清婉逼阴何。"
    ]
  },
  {
    "volume": 492,
    "sequence": 64,
    "title": "竹",
    "author": "殷尧藩",
    "content": [
      "窗户尽萧森，空阶凝碧阴。",
      "不缘冰雪里，为识岁寒心。"
    ]
  },
  {
    "volume": 492,
    "sequence": 65,
    "title": "春怨",
    "author": "殷尧藩",
    "content": [
      "柳花扑帘春欲尽，绿阴障林莺乱啼。",
      "只愁明日送春去，落日满园啼竹鸡。"
    ]
  },
  {
    "volume": 492,
    "sequence": 66,
    "title": "馆娃宫",
    "author": "殷尧藩",
    "content": [
      "宫女三千去不回，真珠翠羽是尘埃。",
      "夫差旧国久破碎，红燕自归花自开。"
    ]
  },
  {
    "volume": 492,
    "sequence": 67,
    "title": "汉宫词三首",
    "author": "殷尧藩",
    "content": [
      "成帝夫人泪满怀，璧宫相趁落空阶。",
      "可怜玉貌花前死，惟有君恩白燕钗。",
      "霍家有女字成君，年少教人著绣裙。",
      "枉杀宫中许皇后，椒房恩泽是浮云。",
      "骏马金鞍白玉鞭，宫中来取李延年。",
      "承恩直日鸳鸯殿，一曲清歌在九天。"
    ]
  },
  {
    "volume": 492,
    "sequence": 68,
    "title": "同州端午",
    "author": "殷尧藩",
    "content": [
      "鹤发垂肩尺许长，离家三十五端阳。",
      "儿童见说深惊讶，却问何方是故乡。"
    ]
  },
  {
    "volume": 492,
    "sequence": 69,
    "title": "夜过洞庭",
    "author": "殷尧藩",
    "content": [
      "笙歌只解闹花天，谁是敲冰掉小船。",
      "为觅潇湘幽隐处，夜深载月听鸣泉。"
    ]
  },
  {
    "volume": 492,
    "sequence": 70,
    "title": "游山南寺二首",
    "author": "殷尧藩",
    "content": [
      "山中尽日无人到，竹外交加百鸟鸣。",
      "昨日小楼微雨过，樱桃花落晚风晴。",
      "踏碎羊山黄叶堆，天飞细雨隐轻雷。",
      "朗陵莫讶来何晚，不忍听君话别杯。"
    ]
  },
  {
    "volume": 492,
    "sequence": 71,
    "title": "寄太仆田卿二首",
    "author": "殷尧藩",
    "content": [
      "客窗强饮太匆匆，急雨寒风意万重。",
      "蓦上心来消未得，梦回又听五更钟。",
      "一阳才动伏群阴，万物于今寓太音。",
      "若喜长生添线日，微微消息识天心。"
    ]
  },
  {
    "volume": 492,
    "sequence": 72,
    "title": "新昌井",
    "author": "殷尧藩",
    "content": [
      "辘轳千转劳筋力，待得甘泉渴杀人。",
      "且共山麋同饮涧，玉沙铺底浅磷磷。"
    ]
  },
  {
    "volume": 492,
    "sequence": 73,
    "title": "经靖安里",
    "author": "殷尧藩",
    "content": [
      "巷底萧萧绝市尘，供愁疏雨打黄昏。",
      "悠然一曲泉明调，浅立闲愁轻闭门。"
    ]
  },
  {
    "volume": 492,
    "sequence": 74,
    "title": "闻筝歌",
    "author": "殷尧藩",
    "content": [
      "凄凄切切断肠声，指滑音柔万种情。",
      "花影深沈遮不住，度帏穿幕又残更。"
    ]
  },
  {
    "volume": 492,
    "sequence": 75,
    "title": "吹笙歌",
    "author": "殷尧藩",
    "content": [
      "伶儿竹声愁绕空，秦女泪湿燕支红。",
      "玉桃花片落不住，三十六簧能唤风。"
    ]
  },
  {
    "volume": 492,
    "sequence": 76,
    "title": "赠歌人郭婉二首",
    "author": "殷尧藩",
    "content": [
      "石家金谷旧歌人，起唱花筵泪满巾。",
      "红粉少年诸弟子，一时惆怅望梁尘。",
      "云满衣裳月满身，轻盈归步过流尘。",
      "五更无限留连意，常恐风花又一春。"
    ]
  },
  {
    "volume": 492,
    "sequence": 77,
    "title": "潭州席上赠舞柘枝妓",
    "author": "殷尧藩",
    "content": [
      "姑苏太守青娥女，流落长沙舞柘枝。",
      "坐满绣衣皆不识，可怜红脸泪双垂。"
    ]
  },
  {
    "volume": 492,
    "sequence": 78,
    "title": "句",
    "author": "殷尧藩",
    "content": [
      "瘴雨出虹蝀，蛮烟渡江急。",
      "尝闻岛夷俗，犀象满城邑。"
    ]
  }
]