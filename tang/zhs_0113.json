[
  {
    "volume": 113,
    "sequence": 1,
    "title": "敬酬张九龄当涂界留赠之作",
    "author": "裴耀卿",
    "content": [
      "茂先实王佐，仲举信时英。",
      "气睹冲天发，人将下榻迎。",
      "珪符肃有命，江国远徂征。",
      "九派期方越，千钧或所轻。",
      "高帆出风迥，孤屿入云平。",
      "遄迈嗟于役，离忧空自情。",
      "饰簪陪早岁，接壤厕专城。",
      "旷别心弥轸，宏观义转倾。",
      "徒然恨饥渴，况乃讽瑶琼。"
    ]
  },
  {
    "volume": 113,
    "sequence": 2,
    "title": "酬张九龄使风见示（时为宣州刺史）",
    "author": "裴耀卿",
    "content": [
      "兹地五湖邻，艰哉万里人。",
      "惊飙翻是托，危浪亦相因。",
      "宣室才华子，金闺讽议臣。",
      "承明有三入，去去速归轮。"
    ]
  },
  {
    "volume": 113,
    "sequence": 3,
    "title": "赠张丞相",
    "author": "宋鼎",
    "content": [
      "汉上登飞幰，荆南历旧居。",
      "已尝临砌橘，更睹跃池鱼。",
      "盛德继微渺，深衷能卷舒。",
      "义申蓬阁际，情切庙堂初。",
      "郡挹文章美，人怀燮理馀。",
      "皇恩傥照亮，岂厌承明庐。"
    ]
  },
  {
    "volume": 113,
    "sequence": 4,
    "title": "酬故人还山",
    "author": "宋鼎",
    "content": [
      "举棹乘春水，归山抚岁华。",
      "碧潭宵见月，红树晚开花。",
      "肃穆轻风度，依微隐径斜。",
      "危亭暗松石，幽涧落云霞。",
      "思鸟吟高树，游鱼戏浅沙。",
      "安知馀兴尽，相望紫烟赊。"
    ]
  },
  {
    "volume": 113,
    "sequence": 5,
    "title": "和张荆州九龄晨出郡舍林下",
    "author": "崔颂",
    "content": [
      "优闲表政清，林薄赏秋成。",
      "江上悬晓月，往来亏复盈。",
      "天云抗真意，郡阁晦高名。",
      "坐啸应无欲，宁辜济物情。"
    ]
  },
  {
    "volume": 113,
    "sequence": 6,
    "title": "奉酬张洪州九龄江上见赠",
    "author": "孙翃",
    "content": [
      "受命谳封疆，逢君牧豫章。",
      "於焉审虞芮，复尔共舟航。",
      "怅别秋阴尽，怀归客思长。",
      "江皋枉离赠，持此慰他乡。"
    ]
  },
  {
    "volume": 113,
    "sequence": 7,
    "title": "古意赠孙翃",
    "author": "徐仁友",
    "content": [
      "南望缑氏岭，山居共涧阴。",
      "东西十数里，缅邈方寸心。",
      "云日落广厦，莺花对孤琴。",
      "琴中多苦调，凄切谁复寻。"
    ]
  },
  {
    "volume": 113,
    "sequence": 8,
    "title": "奉和姚令公驾幸温汤喜雪应制",
    "author": "苏绾",
    "content": [
      "汉主新丰邑，周王尚父师。",
      "云符沛童唱，雪应海神期。",
      "林变惊春早，山明讶夕迟。",
      "况逢温液霈，恩重御裘诗。"
    ]
  },
  {
    "volume": 113,
    "sequence": 9,
    "title": "咏月",
    "author": "康庭芝",
    "content": [
      "天使下西楼，光含万里秋。",
      "台前疑挂镜，帘外似悬钩。",
      "张尹将眉学，班姬取扇俦。",
      "佳期应借问，为报在刀头。"
    ]
  },
  {
    "volume": 113,
    "sequence": 10,
    "title": "山行见孤松成咏",
    "author": "张宣明",
    "content": [
      "孤松郁山椒，肃爽凌清霄。",
      "既挺千丈干，亦生百尺条。",
      "青青恒一色，落落非一朝。",
      "大厦今已构，惜哉无人招。",
      "寒霜十二月，枝叶独不凋。"
    ]
  },
  {
    "volume": 113,
    "sequence": 11,
    "title": "使至三姓咽面",
    "author": "张宣明",
    "content": [
      "昔闻班家子，笔砚忽然投。",
      "一朝抚长剑，万里入荒陬。",
      "岂不服艰险，只思清国雠。",
      "山川去何岁，霜露几逢秋。",
      "玉塞已遐廓，铁关方阻修。",
      "东都日窅窅，西海此悠悠。",
      "卒使功名建，长封万里侯。"
    ]
  },
  {
    "volume": 113,
    "sequence": 12,
    "title": "新都南亭别郭大元振",
    "author": "卢崇道",
    "content": [
      "竹径女萝蹊，莲洲文石堤。",
      "静深人俗断，寻玩往还迷。",
      "碧潭秀初月，素林惊夕栖。",
      "褰幌纳鸟侣，罢琴听猿啼。",
      "佳辰改宿昔，胜寄在暌携。",
      "长怀赏心爱，如玉复如珪。"
    ]
  }
]