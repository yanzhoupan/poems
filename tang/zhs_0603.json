[
  {
    "volume": 603,
    "sequence": 1,
    "title": "过洞庭湖",
    "author": "许棠",
    "content": [
      "惊波常不定，半日鬓堪斑。",
      "四顾疑无地，中流忽有山。",
      "鸟高恒畏坠，帆远却如闲。",
      "渔父闲相引，时歌浩渺间。"
    ]
  },
  {
    "volume": 603,
    "sequence": 2,
    "title": "登渭南县楼",
    "author": "许棠",
    "content": [
      "近甸名偏著，登城景又宽。",
      "半空分太华，极目是长安。",
      "雪助河流涨，人耕烧色残。",
      "闲来时甚少，欲下重凭栏。"
    ]
  },
  {
    "volume": 603,
    "sequence": 3,
    "title": "送李频之南陵主簿",
    "author": "许棠",
    "content": [
      "赴县是还乡，途程岂觉长。",
      "听莺离灞岸，荡桨入陵阳。",
      "野蕨生公署，闲云拂印床。",
      "晴天调膳外，垂钓有池塘。"
    ]
  },
  {
    "volume": 603,
    "sequence": 4,
    "title": "写怀",
    "author": "许棠",
    "content": [
      "汩没与辛勤，全钟在此身。",
      "半生为下客，终老托何人。",
      "两鬓关中改，千岩海上春。",
      "青云知有路，自是致无因。"
    ]
  },
  {
    "volume": 603,
    "sequence": 5,
    "title": "过中条山",
    "author": "许棠",
    "content": [
      "徒为经异岳，不得访灵踪。",
      "日尽行难尽，千重复万重。",
      "云垂多作雨，雷动半和钟。",
      "孤竹人藏处，无因认本峰。"
    ]
  },
  {
    "volume": 603,
    "sequence": 6,
    "title": "早发洛中",
    "author": "许棠",
    "content": [
      "半夜发清洛，不知过石桥。",
      "云增中岳大，树隐上阳遥。",
      "堑黑初沉月，河明欲认潮。",
      "孤村人尚梦，无处暂停桡。"
    ]
  },
  {
    "volume": 603,
    "sequence": 7,
    "title": "汝州郡楼望嵩山",
    "author": "许棠",
    "content": [
      "不共众山同，岧峣出迥空。",
      "几层高鸟外，万仞一楼中。",
      "水落难归地，云篱便逐风。",
      "唯应霄汉客，绝顶路方通。"
    ]
  },
  {
    "volume": 603,
    "sequence": 8,
    "title": "将归江南留别友人",
    "author": "许棠",
    "content": [
      "连春不得意，所业已疑非。",
      "旧国乱离后，新年惆怅归。",
      "雪开还楚地，花惹别秦衣。",
      "江徼多留滞，高秋会恐违。"
    ]
  },
  {
    "volume": 603,
    "sequence": 9,
    "title": "塞外书事",
    "author": "许棠",
    "content": [
      "征路出穷边，孤吟傍戍烟。",
      "河光深荡塞，碛色迥连天。",
      "残日沉雕外，惊蓬到马前。",
      "空怀钓鱼所，未定卜归年。"
    ]
  },
  {
    "volume": 603,
    "sequence": 10,
    "title": "日暮江上",
    "author": "许棠",
    "content": [
      "孤帆收广岸，落照在遥峰。",
      "南北渡人少，高低归鸟重。",
      "潮回沙出树，雨过浦沉钟。",
      "渔父虽相问，那能话所从。"
    ]
  },
  {
    "volume": 603,
    "sequence": 11,
    "title": "客行",
    "author": "许棠",
    "content": [
      "旅食唯草草，此生谁我同。",
      "故园魂梦外，长路别离中。",
      "人事萍随水，年光鸟过空。",
      "欲吟先落泪，多是怨途穷。"
    ]
  },
  {
    "volume": 603,
    "sequence": 12,
    "title": "送李员外知扬子州留务",
    "author": "许棠",
    "content": [
      "帝命分留务，东南向楚天。",
      "几程回送骑，中路见迎船。",
      "冶例开山铸，民多酌海煎。",
      "青云名素重，此去岂经年。"
    ]
  },
  {
    "volume": 603,
    "sequence": 13,
    "title": "春暮途次华山下",
    "author": "许棠",
    "content": [
      "他皆宴牡丹，独又出长安。",
      "远道行非易，无图住自难。",
      "离城风已暖，近岳雨翻寒。",
      "此去知谁顾，闲吟只自宽。"
    ]
  },
  {
    "volume": 603,
    "sequence": 14,
    "title": "旅次滑台投献陆侍御",
    "author": "许棠",
    "content": [
      "已是鸿来日，堪惊却背秦。",
      "天遥三楚树，路远两河人。",
      "旅梦难归隐，吟魂不在身。",
      "霜台欹冠豸，赖许往来频。"
    ]
  },
  {
    "volume": 603,
    "sequence": 15,
    "title": "重归江南",
    "author": "许棠",
    "content": [
      "无成归故里，不似在他乡。",
      "岁月逐流水，山川空夕阳。",
      "回潮迷古渡，迸竹过邻墙。",
      "耆旧休存省，胡为止泪行。"
    ]
  },
  {
    "volume": 603,
    "sequence": 16,
    "title": "寄黔南李校书",
    "author": "许棠",
    "content": [
      "从戎巫峡外，吟兴更应多。",
      "郡响蛮江涨，山昏蜀雨过。",
      "公筵饶越味，俗土尚巴歌。",
      "中夜怀吴梦，知经滟滪波。"
    ]
  },
  {
    "volume": 603,
    "sequence": 17,
    "title": "东归留辞沈侍郎",
    "author": "许棠",
    "content": [
      "一第久乖期，深心已自疑。",
      "沧江归恨远，紫阁别愁迟。",
      "稽古成何事，龙钟负已知。",
      "依门非近日，不虑旧恩移。"
    ]
  },
  {
    "volume": 603,
    "sequence": 18,
    "title": "题开明里友人居",
    "author": "许棠",
    "content": [
      "城中尘外住，入望是田家。",
      "井出深山水，阑藏异国花。",
      "风巢和鸟动，雪竹向人斜。",
      "来往唯君熟，乡园共海涯。"
    ]
  },
  {
    "volume": 603,
    "sequence": 19,
    "title": "遣怀",
    "author": "许棠",
    "content": [
      "此生何处遂，屑屑复悠悠。",
      "旧国归无计，他乡梦亦愁。",
      "飞尘长满眼，衰发暗添头。",
      "章句非经济，终难动五侯。"
    ]
  },
  {
    "volume": 603,
    "sequence": 20,
    "title": "送龙州樊使君",
    "author": "许棠",
    "content": [
      "曾见邛人说，龙州地未深。",
      "碧溪飞白鸟，红旆映青林。",
      "土产唯宜药，王租只贡金。",
      "政成开宴日，谁伴使君吟。"
    ]
  },
  {
    "volume": 603,
    "sequence": 21,
    "title": "寄盩厔薛能少府",
    "author": "许棠",
    "content": [
      "满县唯云水，何曾似近畿。",
      "晓庭猿集惯，寒署吏衙稀。",
      "冰色封深涧，樵声出紫微。",
      "时闻迎隐者，依旧著山衣。"
    ]
  },
  {
    "volume": 603,
    "sequence": 22,
    "title": "送李左丞巡边",
    "author": "许棠",
    "content": [
      "狂戎侵内地，左辖去萧关。",
      "走马冲边雪，鸣鞞动塞山。",
      "风收枯草定，月满广沙闲。",
      "西绕河兰匝，应多隔岁还。"
    ]
  },
  {
    "volume": 603,
    "sequence": 23,
    "title": "题青山馆（即谢公旧居）",
    "author": "许棠",
    "content": [
      "境概殊诸处，依然是谢家。",
      "遗文齐日月，旧井照烟霞。",
      "水隔平芜远，山横度鸟斜。",
      "无人能此隐，来往谩兴嗟。"
    ]
  },
  {
    "volume": 603,
    "sequence": 24,
    "title": "雁门关野望",
    "author": "许棠",
    "content": [
      "高关闲独望，望久转愁人。",
      "紫塞唯多雪，胡山不尽春。",
      "河遥分断野，树乱起飞尘。",
      "时见东来骑，心知近别秦。"
    ]
  },
  {
    "volume": 603,
    "sequence": 25,
    "title": "五原书事",
    "author": "许棠",
    "content": [
      "西出黄云外，东怀白浪遥。",
      "星河愁立夜，雷电独行朝。",
      "碛迥人防寇，天空雁避雕。",
      "如何非战卒，弓剑不离腰。"
    ]
  },
  {
    "volume": 603,
    "sequence": 26,
    "title": "送从弟归泉州",
    "author": "许棠",
    "content": [
      "问省归南服，悬帆任北风。",
      "何山犹见雪，半路已无鸿。",
      "瘴杂春云重，星垂夜海空。",
      "往来如不住，亦是一年中。"
    ]
  },
  {
    "volume": 603,
    "sequence": 27,
    "title": "留别故人",
    "author": "许棠",
    "content": [
      "殊立本不偶，非唯今所难。",
      "无门闲共老，尽日泣相看。",
      "鸟畏闻鶗鴂，花惭背牡丹。",
      "何人知此计，复议出长安。"
    ]
  },
  {
    "volume": 603,
    "sequence": 28,
    "title": "塞下二首",
    "author": "许棠",
    "content": [
      "胡虏偏狂悍，边兵不敢闲。",
      "防秋朝伏弩，纵火夜搜山。",
      "雁逆风鼙振，沙飞猎骑还。",
      "安西虽有路，难更出阳关。",
      "征役已不定，又缘无定河。",
      "塞深烽砦密，山乱犬羊多。",
      "汉卒闻笳泣，胡儿击剑歌。",
      "番情终未测，今昔谩言和。"
    ]
  },
  {
    "volume": 603,
    "sequence": 29,
    "title": "题张乔升平里居",
    "author": "许棠",
    "content": [
      "下马似无人，开门只一身。",
      "心同孤鹤静，行过老僧真。",
      "乱水藏幽径，高原隔远津。",
      "匡庐曾共隐，相见自相亲。"
    ]
  },
  {
    "volume": 603,
    "sequence": 30,
    "title": "题郑拾遗南斋",
    "author": "许棠",
    "content": [
      "明时无事谏，岂是隐明君。",
      "每值离丹陛，多陪宴白云。",
      "门连萧洞僻，地与曲江分。",
      "满院皆柽竹，期栖鸾鹤群。"
    ]
  },
  {
    "volume": 603,
    "sequence": 31,
    "title": "渭上送人南归",
    "author": "许棠",
    "content": [
      "远役与归愁，同来渭水头。",
      "南浮应到海，北去阻无州。",
      "楚雨天连地，胡风夏甚秋。",
      "江人如见问，为话复贫游。"
    ]
  },
  {
    "volume": 603,
    "sequence": 32,
    "title": "寄睦州陆郎中（一作寄陆睦州）",
    "author": "许棠",
    "content": [
      "下国多高趣，终年半是吟。",
      "海涛通越分，部伍杂闽音。",
      "晓郭云藏市，春山鸟护林。",
      "东浮虽未遂，日日至中心。"
    ]
  },
  {
    "volume": 603,
    "sequence": 33,
    "title": "投徐端公",
    "author": "许棠",
    "content": [
      "无谋寻旧友，强喜亦如愁。",
      "丹桂阻丹恳，白衣成白头。",
      "穷吴迷钓业，大汉事贫游。",
      "霄汉期提引，龙钟未拟休。"
    ]
  },
  {
    "volume": 603,
    "sequence": 34,
    "title": "出塞门",
    "author": "许棠",
    "content": [
      "步步经戎虏，防兵不离身。",
      "山多曾战处，路断野行人。",
      "暴雨声同瀑，奔沙势异尘。",
      "片时怀万虑，白发数茎新。"
    ]
  },
  {
    "volume": 603,
    "sequence": 35,
    "title": "新年呈友",
    "author": "许棠",
    "content": [
      "一月月相似，一年年不同。",
      "清晨窥古镜，旅貌近衰翁。",
      "处世闲难得，关身事半空。",
      "浮生能几许，莫惜醉春风。"
    ]
  },
  {
    "volume": 603,
    "sequence": 36,
    "title": "银州北书事",
    "author": "许棠",
    "content": [
      "南辞采石远，北背乞银深。",
      "碛路虽多险，江人不废吟。",
      "雕依孤堠立，鸥向迥沙沈。",
      "因共边人熟，行行起战心。"
    ]
  },
  {
    "volume": 603,
    "sequence": 37,
    "title": "寄赵能卿",
    "author": "许棠",
    "content": [
      "我命同君命，君诗似我诗。",
      "俱无中道计，各失半生期。",
      "素业沧江远，清时白发垂。",
      "蹉跎一如此，何处卜栖迟。"
    ]
  },
  {
    "volume": 603,
    "sequence": 38,
    "title": "夏州道中",
    "author": "许棠",
    "content": [
      "茫茫沙漠广，渐远赫连城。",
      "堡迥烽相见，河移浪旋生。",
      "无蝉嘶折柳，有寇似防兵。",
      "不耐饥寒迫，终谁至此行。"
    ]
  },
  {
    "volume": 603,
    "sequence": 39,
    "title": "经故杨太尉旧居",
    "author": "许棠",
    "content": [
      "在汉信垂功，于唐道更隆。",
      "一川留古迹，多代仰高风。",
      "树折巢堕鸟，阶荒草覆虫。",
      "行人过岂少，独驻夕阳中。"
    ]
  },
  {
    "volume": 603,
    "sequence": 40,
    "title": "东归次采石江",
    "author": "许棠",
    "content": [
      "东下经牛渚，依然是故关。",
      "客程临岸尽，乡思入鸥闲。",
      "雨涨巴来浪，云增楚际山。",
      "渔翁知未达，相顾不开颜。"
    ]
  },
  {
    "volume": 603,
    "sequence": 41,
    "title": "陇上书事",
    "author": "许棠",
    "content": [
      "城叠连云壑，人家似隐居。",
      "树飞鹦鹉众，川下鶺鴒疏。",
      "滴梦关山雨，资餐陇水鱼。",
      "谁知江徼客，此景倍相于。"
    ]
  },
  {
    "volume": 603,
    "sequence": 42,
    "title": "陈情献江西李常侍五首",
    "author": "许棠",
    "content": [
      "二十二三年，游秦复滞燕。",
      "徒陪群彦后，自苦此生前。",
      "径折啼猿树，岩荒喷月泉。",
      "东堂曾受荐，垂白志犹坚。",
      "淅淅复栖栖，人间只自迷。",
      "终年愁远道，到老去何蹊。",
      "始见红叶落，又闻黄鸟啼。",
      "不因趋大旆，谁肯暂提携。",
      "童蒙即苦辛，未识杏园春。",
      "谩倚无为日，还成不偶人。",
      "乡程长恨远，旅梦亦愁贫。",
      "天地虽云广，殊难寄此身。",
      "春闱久已滞，秋赋又逢停。",
      "选士疑长阻，伤时自不宁。",
      "秦城还逐梦，楚徼影随形。",
      "此去吟虽苦，何人更肯听。",
      "孤立时全塞，求名势转难。",
      "身多离下国，分合阻长安。",
      "越鸟啼春早，蛮花送雨寒。",
      "丘门沾顾重，未别欲阑干。"
    ]
  },
  {
    "volume": 603,
    "sequence": 43,
    "title": "经八合坂",
    "author": "许棠",
    "content": [
      "蹑险入高空，初疑势不穷。",
      "又缘千嶂尽，还共七盘同。",
      "下辨东流水，平随北去鸿。",
      "天然无此道，应免患穷通。"
    ]
  },
  {
    "volume": 603,
    "sequence": 44,
    "title": "送友人北游",
    "author": "许棠",
    "content": [
      "北出阴关去，何人肯待君。",
      "无青山拥晋，半浊水通汾。",
      "雁塞虽多雁，云州却少云。",
      "兹游殊不恶，莫恨暂离群。"
    ]
  },
  {
    "volume": 603,
    "sequence": 45,
    "title": "登凌歊台",
    "author": "许棠",
    "content": [
      "平芜望已极，况复倚凌歊。",
      "江截吴山断，天临楚泽遥。",
      "云帆高出树，水市迥分桥。",
      "立久斜阳尽，无言似寂寥。"
    ]
  },
  {
    "volume": 603,
    "sequence": 46,
    "title": "曲江三月三日",
    "author": "许棠",
    "content": [
      "满国赏芳辰，飞蹄复走轮。",
      "好花皆折尽，明日恐无春。",
      "鸟避连云幄，鱼惊远浪尘。",
      "如何当此节，独自作愁人。"
    ]
  },
  {
    "volume": 603,
    "sequence": 47,
    "title": "赠栖白上人",
    "author": "许棠",
    "content": [
      "闲身却不闲，日日对天颜。",
      "已住城中寺，难归海上山。",
      "诗传华夏外，偈布市朝间。",
      "欲问空门事，空门岂有关。"
    ]
  },
  {
    "volume": 603,
    "sequence": 48,
    "title": "野步",
    "author": "许棠",
    "content": [
      "闲赏步易远，野吟声自高。",
      "路无人到迹，林有鹤遗毛。",
      "物外趣都别，尘中心枉劳。",
      "沿溪收堕果，坐石唤饥猱。"
    ]
  },
  {
    "volume": 603,
    "sequence": 49,
    "title": "过湍沟谷",
    "author": "许棠",
    "content": [
      "西去穷胡处，岩崖境不常。",
      "石形相对耸，天势一条长。",
      "栈底鸣流水，林端敛夕阳。",
      "虽随兵马至，未免畏豺狼。"
    ]
  },
  {
    "volume": 603,
    "sequence": 50,
    "title": "送友人游蜀",
    "author": "许棠",
    "content": [
      "巴兴千万寻，此去若为心。",
      "蟋蟀既将定，弥猴应正吟。",
      "剑门秋断雁，褒谷夜多砧。",
      "自古西南路，艰难直至今。"
    ]
  },
  {
    "volume": 603,
    "sequence": 51,
    "title": "题秦州城",
    "author": "许棠",
    "content": [
      "圣泽滋遐徼，河堤四向通。",
      "大荒收虏帐，遗土复秦风。",
      "乱烧迷归路，遥山似梦中。",
      "此时怀感切，极目思无穷。"
    ]
  },
  {
    "volume": 603,
    "sequence": 52,
    "title": "寄敬亭山清越上人",
    "author": "许棠",
    "content": [
      "南朝山半寺，谢脁故乡邻。",
      "岭上非无主，秋诗复有人。",
      "高禅星月近，野火虎狼驯。",
      "旧许陪闲社，终应待此身。"
    ]
  },
  {
    "volume": 603,
    "sequence": 53,
    "title": "秋江霁望",
    "author": "许棠",
    "content": [
      "高秋偏入望，霁景倍关情。",
      "落木满江水，离人怀渭城。",
      "山高孤戍断，野极暮天平。",
      "渔父时相问，羞真道姓名。"
    ]
  },
  {
    "volume": 603,
    "sequence": 54,
    "title": "陇州旅中书事寄李中丞",
    "author": "许棠",
    "content": [
      "三伏客吟过，长安未拟还。",
      "蛩声秋不动，燕别思仍闲。",
      "乱叶随寒雨，孤蟾起暮关。",
      "经时高岭外，来往旆旌间。"
    ]
  },
  {
    "volume": 603,
    "sequence": 55,
    "title": "秋日归旧山",
    "author": "许棠",
    "content": [
      "山云蝉满树，欲住更何安。",
      "上国回将晚，孤峰别自难。",
      "碛遥鸿未到，江近夜先寒。",
      "泉石虽堪恋，行人不愿看。"
    ]
  },
  {
    "volume": 603,
    "sequence": 56,
    "title": "下黄耳盘",
    "author": "许棠",
    "content": [
      "独下黄盘路，多虞部落连。",
      "云晴仍著地，树古自参天。",
      "乱鸟飞人上，惊麋起马前。",
      "行行无郡邑，唯见虎狼烟。"
    ]
  },
  {
    "volume": 603,
    "sequence": 57,
    "title": "旅怀",
    "author": "许棠",
    "content": [
      "终年唯旅舍，只似已无家。",
      "白发除还出，丹霄去转赊。",
      "夏游穷塞路，春醉负秦花。",
      "应是穹苍意，空教老若耶。"
    ]
  },
  {
    "volume": 603,
    "sequence": 58,
    "title": "题金山寺",
    "author": "许棠",
    "content": [
      "四面波涛匝，中楼日月邻。",
      "上穷如出世，下瞷忽惊神。",
      "刹碍长空鸟，船通外国人。",
      "房房皆叠石，风扫永无尘。"
    ]
  },
  {
    "volume": 603,
    "sequence": 59,
    "title": "送王侍御赴宣城",
    "author": "许棠",
    "content": [
      "朝回离九陌，岛外赏残春。",
      "经宿留闲客，看云作主人。",
      "时清难议隐，位重亦甘贫。",
      "岩洞真仙境，应休别卧邻。"
    ]
  },
  {
    "volume": 603,
    "sequence": 60,
    "title": "题汧湖二首",
    "author": "许棠",
    "content": [
      "偶得湖中趣，都忘陇坻愁。",
      "边声风下雁，楚思浪移舟。",
      "静极亭连寺，凉多岛近楼。",
      "吟游终不厌，还似曲江头。",
      "陇首时无事，湖边日纵吟。",
      "游鱼来复去，浴鸟出还沉。",
      "蜃气藏孤屿，波光到远林。",
      "无人见垂钓，暗起洞庭心。"
    ]
  },
  {
    "volume": 603,
    "sequence": 61,
    "title": "宿青山馆",
    "author": "许棠",
    "content": [
      "下马青山下，无言有所思。",
      "云藏李白墓，苔暗谢公诗。",
      "烈烧飞荒野，栖凫宿广陂。",
      "东来与西去，皆是不闲时。"
    ]
  },
  {
    "volume": 603,
    "sequence": 62,
    "title": "宿同州厉评事旧业寄华下",
    "author": "许棠",
    "content": [
      "从戎依远地，无日见家山。",
      "地近风沙处，城当甸服间。",
      "阻河通渭水，曲苑带秦关。",
      "待月登楼夜，何人相伴闲。"
    ]
  },
  {
    "volume": 603,
    "sequence": 63,
    "title": "闻蝉十二韵",
    "author": "许棠",
    "content": [
      "造化生微物，常能应候鸣。",
      "初离何处树，又发去年声。",
      "未蜕唯愁动，才飞似解惊。",
      "闻来邻海徼，恨起过边城。",
      "骚屑随风远，悠扬类雪轻。",
      "报秋凉渐至，嘶月思偏清。",
      "互默疑相答，微摇似欲行。",
      "繁音人已厌，朽壳蚁犹争。",
      "朝士严冠饰，宫嫔逞鬓名。",
      "乱依西日噪，多引北归情。",
      "筱露凝潜吸，蛛丝忽迸萦。",
      "此时吟立者，不觉万愁生。"
    ]
  },
  {
    "volume": 603,
    "sequence": 64,
    "title": "冬杪归陵阳别业五首",
    "author": "许棠",
    "content": [
      "无媒归别业，所向自乖心。",
      "闾里故人少，田园荒草深。",
      "浪翻全失岸，竹迸别成林。",
      "鸥鸟犹相识，时来听苦吟。",
      "眠云终未遂，策马暂休期。",
      "上国劳魂梦，中心甚别离。",
      "冰封岩溜断，雪压砌松欹。",
      "骨肉嗟名晚，看归却泪垂。",
      "学剑虽无术，吟诗似有魔。",
      "已贫甘事晚，临老爱闲多。",
      "鸡犬唯随鹿，儿童只衣蓑。",
      "时因寻野叟，狂醉复狂歌。",
      "乡国乱离后，交亲半旅游。",
      "远闻诚可念，归见岂无愁。",
      "败苇迷荒径，寒蓑没坏舟。",
      "衡门终不掩，倚杖看波流。",
      "游秦复滞燕，不觉近衰年。",
      "旅貌同柴毁，行衣对骨穿。",
      "篱寒多啄雀，木落断浮烟。",
      "楚夜闻鸣雁，犹疑在塞天。"
    ]
  },
  {
    "volume": 603,
    "sequence": 65,
    "title": "送王侍御赴宣城（一作赴越城令）",
    "author": "许棠",
    "content": [
      "戴豸却驱鸡，东南上句溪。",
      "路过金谷口，帆转石城西。",
      "水树连天暗，山禽绕郡啼。",
      "江人谙旧化，那复俟招携。"
    ]
  },
  {
    "volume": 603,
    "sequence": 66,
    "title": "春日乌延道中",
    "author": "许棠",
    "content": [
      "边穷厄未穷，复此逐归鸿。",
      "去路多相似，行人半不同。",
      "山川藏北狄，草木背东风。",
      "虚负男儿志，无因立战功。"
    ]
  },
  {
    "volume": 603,
    "sequence": 67,
    "title": "寄华阴刘拾遗",
    "author": "许棠",
    "content": [
      "坚心持谏诤，自古亦艰难。",
      "寄邑虽行化，眠云似去官。",
      "河分中野断，岳入半天寒。",
      "瀑布冰成日，谁陪吟复看。"
    ]
  },
  {
    "volume": 603,
    "sequence": 68,
    "title": "忆江南",
    "author": "许棠",
    "content": [
      "南楚西秦远，名迟别岁深。",
      "欲归难遂去，闲忆自成吟。",
      "雷电闲倾雨，猿猱斗堕林。",
      "眠云机尚在，未忍负初心。"
    ]
  }
]