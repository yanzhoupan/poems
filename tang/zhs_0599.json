[
  {
    "volume": 599,
    "sequence": 1,
    "title": "青楼曲",
    "author": "于濆",
    "content": [
      "青楼临大道，一上一回老。",
      "所思终不来，极目伤春草。"
    ]
  },
  {
    "volume": 599,
    "sequence": 2,
    "title": "塞下曲",
    "author": "于濆",
    "content": [
      "紫塞晓屯兵，黄沙披甲卧。",
      "战鼓声未齐，乌鸢已相贺。",
      "燕然山上云，半是离乡魂。",
      "卫霍待富贵，岂能无乾坤。"
    ]
  },
  {
    "volume": 599,
    "sequence": 3,
    "title": "山村晓思",
    "author": "于濆",
    "content": [
      "开门省禾黍，邻翁水头住。",
      "今朝南涧波，昨夜西川雨。",
      "牧童披短蓑，腰笛期烟渚。",
      "不问水边人，骑牛傍山去。"
    ]
  },
  {
    "volume": 599,
    "sequence": 4,
    "title": "马嵬驿",
    "author": "于濆",
    "content": [
      "常经马嵬驿，见说坡前客。",
      "一从屠贵妃，生女愁倾国。",
      "是日芙蓉花，不如秋草色。",
      "当时嫁匹夫，不妨得头白。"
    ]
  },
  {
    "volume": 599,
    "sequence": 5,
    "title": "苦辛吟",
    "author": "于濆",
    "content": [
      "垄上扶犁儿，手种腹长饥。",
      "窗下抛梭女，手织身无衣。",
      "我愿燕赵姝，化为嫫母姿。",
      "一笑不值钱，自然家国肥。"
    ]
  },
  {
    "volume": 599,
    "sequence": 6,
    "title": "野蚕",
    "author": "于濆",
    "content": [
      "野蚕食青桑，吐丝亦成茧。",
      "无功及生人，何异偷饱暖。",
      "我愿均尔丝，化为寒者衣。"
    ]
  },
  {
    "volume": 599,
    "sequence": 7,
    "title": "秦原览古",
    "author": "于濆",
    "content": [
      "耕者戮力地，龙虎曾角逐。",
      "火德道将亨，夜逢蛇母哭。",
      "昔日望夷宫，是处寻桑谷。",
      "汉祖竟为龙，赵高徒指鹿。",
      "当时行路人，已合伤心目。",
      "汉祚又千年，秦原草还绿。"
    ]
  },
  {
    "volume": 599,
    "sequence": 8,
    "title": "古宴曲",
    "author": "于濆",
    "content": [
      "雉扇合蓬莱，朝车回紫陌。",
      "重门集嘶马，言宴金张宅。",
      "燕娥奉卮酒，低鬟若无力。",
      "十户手胼胝，凤凰钗一只。",
      "高楼齐下视，日照罗衣色。",
      "笑指负薪人，不信生中国。"
    ]
  },
  {
    "volume": 599,
    "sequence": 9,
    "title": "南越谣",
    "author": "于濆",
    "content": [
      "迢迢东南天，巨浸无津壖。",
      "雄风卷昏雾，干戈满楼船。",
      "此时尉佗心，儿童待幽燕。",
      "三寸陆贾舌，万里汉山川。",
      "若令交趾货，尽生虞芮田。",
      "天意苟如此，遐人谁肯怜？"
    ]
  },
  {
    "volume": 599,
    "sequence": 10,
    "title": "述己叹",
    "author": "于濆",
    "content": [
      "不长不成人，及长老逼身。",
      "履善本求乐，及善尤苦辛。",
      "如何幽并儿，一箭取功勋。"
    ]
  },
  {
    "volume": 599,
    "sequence": 11,
    "title": "辽阳行",
    "author": "于濆",
    "content": [
      "辽阳在何处，妾欲随君去。",
      "义合齐死生，本不夸机杼。",
      "谁能守空闺，虚问辽阳路。"
    ]
  },
  {
    "volume": 599,
    "sequence": 12,
    "title": "旅馆秋思",
    "author": "于濆",
    "content": [
      "旅馆坐孤寂，出门成苦吟。",
      "何事觉归晚，黄花秋意深。",
      "寒蝶恋衰草，轸我离乡心。",
      "更见庭前树，南枝巢宿禽。"
    ]
  },
  {
    "volume": 599,
    "sequence": 13,
    "title": "长城",
    "author": "于濆",
    "content": [
      "秦皇岂无德，蒙氏非不武。",
      "岂将版筑功，万里遮胡虏。",
      "团沙世所难，作垒明知苦。",
      "死者倍堪伤，僵尸犹抱杵。",
      "十年居上郡，四海谁为主。",
      "纵使骨为尘，冤名不入土。"
    ]
  },
  {
    "volume": 599,
    "sequence": 14,
    "title": "田翁叹",
    "author": "于濆",
    "content": [
      "手植千树桑，文杏作中梁。",
      "频年徭役重，尽属富家郎。",
      "富家田业广，用此买金章。",
      "昨日门前过，轩车满垂杨。",
      "归来说向家，儿孙竟咨嗟。",
      "不见千树桑，一浦芙蓉花。"
    ]
  },
  {
    "volume": 599,
    "sequence": 15,
    "title": "沙场夜",
    "author": "于濆",
    "content": [
      "城上更声发，城下杵声歇。",
      "征人烧断蓬，对泣沙中月。",
      "耕牛朝挽甲，战马夜衔铁。",
      "士卒浣戎衣，交河水为血。",
      "轻裘两都客，洞房愁宿别。",
      "何况远辞家，生死犹未决。"
    ]
  },
  {
    "volume": 599,
    "sequence": 16,
    "title": "里中女",
    "author": "于濆",
    "content": [
      "吾闻池中鱼，不识海水深。",
      "吾闻桑下女，不识华堂阴。",
      "贫窗苦机杼，富家鸣杵砧。",
      "天与双明眸，只教识蒿簪。",
      "徒惜越娃貌，亦蕴韩娥音。",
      "珠玉不到眼，遂无奢侈心。",
      "岂知赵飞燕，满髻钗黄金。"
    ]
  },
  {
    "volume": 599,
    "sequence": 17,
    "title": "寒食",
    "author": "于濆",
    "content": [
      "二月野中芳，凡花亦能香。",
      "素娥哭新冢，樵柯鸣柔桑。",
      "田父引黄犬，寻狐上高冈。",
      "坟前呼犬归，不知头似霜。"
    ]
  },
  {
    "volume": 599,
    "sequence": 18,
    "title": "边游录戍卒言",
    "author": "于濆",
    "content": [
      "二十属卢龙，三十防沙漠。",
      "平生爱功业，不觉从军恶。",
      "今来客鬓改，知学弯弓错。",
      "赤肉痛金疮，他人成卫霍。",
      "目断望君门，君门苦寥廓。"
    ]
  },
  {
    "volume": 599,
    "sequence": 19,
    "title": "古征战",
    "author": "于濆",
    "content": [
      "高峰凌青冥，深穴万丈坑。",
      "皇天自山谷，焉得人心平。",
      "齐鲁足兵甲，燕赵多娉婷。",
      "仍闻丽水中，日日黄金生。",
      "苟非夷齐心，岂得无战争。"
    ]
  },
  {
    "volume": 599,
    "sequence": 20,
    "title": "山村叟",
    "author": "于濆",
    "content": [
      "古凿岩居人，一廛称有产。",
      "虽沾巾覆形，不及贵门犬。",
      "驱牛耕白石，课女经黄茧。",
      "岁暮霜霰浓，画楼人饱暖。"
    ]
  },
  {
    "volume": 599,
    "sequence": 21,
    "title": "戍客南归",
    "author": "于濆",
    "content": [
      "北别黄榆塞，南归白云乡。",
      "孤舟下彭蠡，楚月沈沧浪。",
      "为子惜功业，满身刀箭疮。",
      "莫渡汨罗水，回君忠孝肠。"
    ]
  },
  {
    "volume": 599,
    "sequence": 22,
    "title": "经馆娃宫",
    "author": "于濆",
    "content": [
      "馆娃宫畔顾，国变生娇妒。",
      "勾践胆未尝，夫差心已误。",
      "吴亡甘已矣，越胜今何处。",
      "当时二国君，一种江边墓。"
    ]
  },
  {
    "volume": 599,
    "sequence": 23,
    "title": "村居晏起",
    "author": "于濆",
    "content": [
      "村舍少闻事，日高犹闭关。",
      "起来花满地，戴胜鸣桑间。",
      "居安即永业，何者为故山？",
      "朱门与蓬户，六十头尽斑。"
    ]
  },
  {
    "volume": 599,
    "sequence": 24,
    "title": "感怀",
    "author": "于濆",
    "content": [
      "采薇易为山，何必登首阳。",
      "濯缨易为水，何必泛沧浪。",
      "贵崇已难慕，谄笑何所长。",
      "东堂桂欲空，犹有收萤光。"
    ]
  },
  {
    "volume": 599,
    "sequence": 25,
    "title": "金谷感怀",
    "author": "于濆",
    "content": [
      "黄金骄石崇，与晋争国力。",
      "更欲住人间，一日买不得。",
      "行为忠信主，身是文章宅。",
      "四者俱不闻，空传堕楼客。"
    ]
  },
  {
    "volume": 599,
    "sequence": 26,
    "title": "恨从军",
    "author": "于濆",
    "content": [
      "不嫁白衫儿，爱君新紫衣。",
      "早知遽相别，何用假光辉。",
      "已闻都万骑，又道出重围。",
      "一轴金装字，致君终不归。"
    ]
  },
  {
    "volume": 599,
    "sequence": 27,
    "title": "烧金曲",
    "author": "于濆",
    "content": [
      "天寿畏不永，烧金希长年。",
      "积土培枯根，自谓松柏坚。",
      "南陌试腰褭，西楼歌婵娟。",
      "岂知蔓草中，日日开夜泉。"
    ]
  },
  {
    "volume": 599,
    "sequence": 28,
    "title": "子从军",
    "author": "于濆",
    "content": [
      "男作乡中丁，女作乡男妇。",
      "南村与北里，日日见父母。",
      "岂似从军儿，一去便白首。",
      "何当铸剑戟，尽得丁男力。"
    ]
  },
  {
    "volume": 599,
    "sequence": 29,
    "title": "越溪女",
    "author": "于濆",
    "content": [
      "会稽山上云，化作越溪人。",
      "枉破吴王国，徒为西子身。",
      "江边浣纱伴，黄金扼双腕。",
      "倏忽不相期，思倾赵飞燕。",
      "妾家基业薄，空有如花面。",
      "嫁尽绿窗人，独自盘金线。"
    ]
  },
  {
    "volume": 599,
    "sequence": 30,
    "title": "巫山高",
    "author": "于濆",
    "content": [
      "何山无朝云，彼云亦悠扬。",
      "何山无暮雨，彼雨亦苍茫。",
      "宋玉恃才者，恁虚构高唐。",
      "自垂文赋名，荒淫归楚襄。",
      "峨峨十二峰，永作妖鬼乡。"
    ]
  },
  {
    "volume": 599,
    "sequence": 31,
    "title": "织素谣",
    "author": "于濆",
    "content": [
      "贫女苦筋力，缲丝夜夜织。",
      "万梭为一素，世重韩娥色。",
      "五侯初买笑，建章方落籍。",
      "一曲古凉州，六亲长血食。",
      "劝尔画长眉，学歌饱亲戚。"
    ]
  },
  {
    "volume": 599,
    "sequence": 32,
    "title": "拟古讽",
    "author": "于濆",
    "content": [
      "洛阳大道傍，甲第何深邃。",
      "南亩无一廛，东园有余地。",
      "春溪化桃李，秋沼生荷芰。",
      "草木本无情，此时如有为。",
      "旱苗当垄死，流水资嘉致。",
      "余心甘至愚，不会皇天意。"
    ]
  },
  {
    "volume": 599,
    "sequence": 33,
    "title": "赠太行开路者",
    "author": "于濆",
    "content": [
      "手劚太行山，心齐太行巅。",
      "劚尽太行险，君心更摩天。",
      "何如回苦辛，自凿东皋田。"
    ]
  },
  {
    "volume": 599,
    "sequence": 34,
    "title": "戍卒伤春",
    "author": "于濆",
    "content": [
      "连年戍边塞，过却芳菲节。",
      "东风气力尽，不减阴山雪。",
      "萧条柳一株，南枝叶微发。",
      "为带故乡情，依依藉攀折。",
      "晚风吹碛沙，夜泪啼乡月。",
      "凌烟阁上人，未必皆忠烈。"
    ]
  },
  {
    "volume": 599,
    "sequence": 35,
    "title": "富农诗",
    "author": "于濆",
    "content": [
      "长闻乡人语，此家胜良贾。",
      "骨肉化饥魂，仓中有饱鼠。",
      "青春满桑柘，旦夕鸣机杼。",
      "秋风一夜来，累累闻砧杵。",
      "西邻有原宪，蓬蒿绕环堵。",
      "自乐固穷心，天意在何处。",
      "当门见堆子，已作桑田主。",
      "安得四海中，尽为虞芮土。"
    ]
  },
  {
    "volume": 599,
    "sequence": 36,
    "title": "早发",
    "author": "于濆",
    "content": [
      "绿野含曙光，东北云如茜。",
      "栖鸦林际起，落月水中见。",
      "此身何自苦，日日凌霜霰。",
      "流苏帐里人，犹在阳台畔。"
    ]
  },
  {
    "volume": 599,
    "sequence": 37,
    "title": "季夏逢朝客",
    "author": "于濆",
    "content": [
      "浐水桃李熟，杜曲芙蓉老。",
      "九天休沐归，腰玉垂杨道。",
      "避路回绮罗，迎风嘶騕褭。",
      "岂知山谷中，日日吹瑶草。"
    ]
  },
  {
    "volume": 599,
    "sequence": 38,
    "title": "陇头水",
    "author": "于濆",
    "content": [
      "行人何彷徨，陇头水呜咽。",
      "寒沙战鬼愁，白骨风霜切。",
      "薄日朦胧秋，怨气阴云结。",
      "杀成边将名，名著生灵灭。"
    ]
  },
  {
    "volume": 599,
    "sequence": 39,
    "title": "古别离",
    "author": "于濆",
    "content": [
      "入室少情意，出门多路岐。",
      "黄鹤有归日，荡子无还时。",
      "人谁无分命，妾身何太奇。",
      "君为东南风，妾作西北枝。",
      "青楼邻里妇，终年画长眉。",
      "自倚对良匹，笑妾空罗帏。",
      "郎本东家儿，妾本西家女。",
      "对门中道间，终谓无离阻。",
      "岂知中道间，遣作空闺主。",
      "自是爱封侯，非关备胡虏。",
      "知子去从军，何处无良人。"
    ]
  },
  {
    "volume": 599,
    "sequence": 40,
    "title": "拟古意",
    "author": "于濆",
    "content": [
      "白玉若无玷，花颜须及时。",
      "国色久在室，良媒亦生疑。",
      "鸦鬟未成髻，鸾镜徒相知。",
      "翻惭效颦者，却笑从人迟。"
    ]
  },
  {
    "volume": 599,
    "sequence": 41,
    "title": "陇头吟",
    "author": "于濆",
    "content": [
      "借问陇头水，终年恨何事。",
      "深疑呜咽声，中有征人泪。",
      "自古蕴长策，况我非才智。",
      "无计谢潺湲，一宵空不寐。"
    ]
  },
  {
    "volume": 599,
    "sequence": 42,
    "title": "思归引",
    "author": "于濆",
    "content": [
      "不耕南亩田，为爱东堂桂。",
      "身同树上花，一落又经岁。",
      "交亲日相薄，知己恩潜替。",
      "日开十二门，自是无归计。"
    ]
  },
  {
    "volume": 599,
    "sequence": 43,
    "title": "秦富人",
    "author": "于濆",
    "content": [
      "高高起华堂，远远引流水。",
      "粪土视金珍，犹嫌未奢侈。",
      "陋巷满蓬蒿，谁怜有颜子。"
    ]
  },
  {
    "volume": 599,
    "sequence": 44,
    "title": "对花（一作武瓘诗，题云感事）",
    "author": "于濆",
    "content": [
      "花开蝶满枝，花落蝶还稀。",
      "惟有旧巢燕，主人贫亦归。"
    ]
  },
  {
    "volume": 599,
    "sequence": 45,
    "title": "宫怨",
    "author": "于濆",
    "content": [
      "妾家望江口，少年家财厚。",
      "临江起珠楼，不卖文君酒。",
      "当年乐贞独，巢燕时为友。",
      "父兄未许人，畏妾事姑舅。",
      "西墙邻宋玉，窥见妾眉宇。",
      "一旦及天聪，恩光生户牖。",
      "谓言入汉宫，富贵可长久。",
      "君王纵有情，不奈陈皇后。",
      "谁怜颊似桃，孰知腰胜柳？",
      "今日在长门，从来不如丑。"
    ]
  }
]