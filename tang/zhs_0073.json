[
  {
    "volume": 73,
    "sequence": 1,
    "title": "祭汾阴乐章（寿和）",
    "author": "苏颋",
    "content": [
      "礼物斯具，乐章乃陈。",
      "谁其作主，皇考圣真。",
      "对越在天，圣明佐神。",
      "窅然汾上，厚泽如春。"
    ]
  },
  {
    "volume": 73,
    "sequence": 2,
    "title": "奉和圣制行次成皋途经先圣擒建德之所感而成诗应制",
    "author": "苏颋",
    "content": [
      "汉东不执象，河朔方斗龙。",
      "夏灭渐宁乱，唐兴终奋庸。",
      "皇威正赫赫，兵气何匈匈。",
      "用武三川震，归淳六代醲。",
      "成皋睹王业，天下致人雍。",
      "即此巡于岱，曾孙受命封。"
    ]
  },
  {
    "volume": 73,
    "sequence": 3,
    "title": "奉和圣制登蒲州逍遥楼应制",
    "author": "苏颋",
    "content": [
      "在昔尧舜禹，遗尘成典谟。",
      "圣皇东巡狩，况乃经此都。",
      "楼观纷迤逦，河山几萦纡。",
      "缅怀祖宗业，相继文武图。",
      "尚德既无险，观风谅有孚。",
      "岂如汾水上，箫鼓事游娱。"
    ]
  },
  {
    "volume": 73,
    "sequence": 4,
    "title": "奉和圣制过晋阳宫应制",
    "author": "苏颋",
    "content": [
      "隋运与天绝，生灵厌氛昏。",
      "圣期在宁乱，士马兴太原。",
      "立极万邦推，登庸四海尊。",
      "庆膺神武帝，业付皇曾孙。",
      "缅慕封唐道，追惟归沛魂。",
      "诏书感先义，典礼巡旧藩。",
      "高殿彩云合，春旗祥风翻。",
      "率西见汾水，奔北空塞垣。",
      "款曲童儿佐，依迟故老言。",
      "里颁慈惠赏，家受复除恩。",
      "下辇崇三教，建碑当九门。",
      "孝思敦至美，亿载奉开元。"
    ]
  },
  {
    "volume": 73,
    "sequence": 5,
    "title": "奉和姚令公温汤旧馆永怀故人卢公之作",
    "author": "苏颋",
    "content": [
      "树德岂孤迈，降神良并出。",
      "伟兹廊庙桢，调彼盐梅实。",
      "正悦虞垂举，翻悲郑侨卒。",
      "同心不可忘，交臂何为失。",
      "清路荷前幸，明时称右弼。",
      "曾联野外游，尚记帷中密。",
      "新恸情莫遣，旧游词更述。",
      "空令还辱和，长叹知音日。"
    ]
  },
  {
    "volume": 73,
    "sequence": 6,
    "title": "和杜主簿春日有所思",
    "author": "苏颋",
    "content": [
      "朝上高楼上，俯见洛阳陌。",
      "摇荡吹花风，落英纷已积。",
      "美人不共此，芳好空所惜。",
      "揽镜尘网滋，当窗苔藓碧。",
      "缅怀在云汉，良愿暌枕席。",
      "翻似无见时，如何久为客。"
    ]
  },
  {
    "volume": 73,
    "sequence": 7,
    "title": "饯郢州李使君",
    "author": "苏颋",
    "content": [
      "楚有章华台，遥遥云梦泽。",
      "复闻拥符传，及是收图籍。",
      "佳政在离人，能声寄侯伯。",
      "离怀朔风起，试望秋阴积。",
      "中路凄以寒，群山霭将夕。",
      "伤心聊把袂，怊怅麒麟客。"
    ]
  },
  {
    "volume": 73,
    "sequence": 8,
    "title": "饯唐州高使君赴任",
    "author": "苏颋",
    "content": [
      "永日奏文时，东风摇荡夕。",
      "浩然思乐事，翻复饯征客。",
      "淮水春流清，楚山暮云白。",
      "勿言行路远，所贵专城伯。"
    ]
  },
  {
    "volume": 73,
    "sequence": 9,
    "title": "晓济胶川南入密界",
    "author": "苏颋",
    "content": [
      "饮马胶川上，傍胶南趣密。",
      "林遥飞鸟迟，云去晴山出。",
      "落晖隐桑柘，秋原被花实。",
      "惨然游子寒，风露将萧瑟。"
    ]
  },
  {
    "volume": 73,
    "sequence": 10,
    "title": "夜发三泉即事",
    "author": "苏颋",
    "content": [
      "暗发三泉山，穷秋听骚屑。",
      "北林夜鸣雨，南望晓成雪。",
      "只咏北风凉，讵知南土热。",
      "沙溪忽沸渭，石道乍明灭。",
      "宛若银碛横，复如瑶台结。",
      "指程赋所恋，遇虞不遑歇。",
      "重纩濡莫解，悬旌冻犹揭。",
      "下奔泥栈榰，上觏云梯设。",
      "搏颊羸马顿，回眸惴人跌。",
      "憧憧往复还，心注思逾切。",
      "冉冉年将病，力困衰怠竭。",
      "天彭信方隅，地势诚斗绝。",
      "忝曳尚书履，叨兼使臣节。",
      "京坻有岁饶，亭障无边孽。",
      "归奏丹墀左，骞能俟来哲。"
    ]
  },
  {
    "volume": 73,
    "sequence": 11,
    "title": "小园纳凉即事",
    "author": "苏颋",
    "content": [
      "烦暑避蒸郁，居闲习高明。",
      "长风自远来，层阁有馀清。",
      "散洒纳凉气，萧务遗世情。",
      "奈何夸大隐，终日系尘缨。"
    ]
  },
  {
    "volume": 73,
    "sequence": 12,
    "title": "昆明池晏坐答王兵部珣三韵见示",
    "author": "苏颋",
    "content": [
      "画舸疾如飞，遥遥泛夕晖。",
      "石鲸吹浪隐，玉女步尘归。",
      "独有衔恩处，明珠在钓矶。"
    ]
  },
  {
    "volume": 73,
    "sequence": 13,
    "title": "奉和圣制春台望应制",
    "author": "苏颋",
    "content": [
      "壮丽天之府，神明王者宅。",
      "大君乘飞龙，登彼复怀昔。",
      "圆阙朱光焰，横山翠微积。",
      "河汧流作表，县聚开成陌。",
      "即旧在皇家，维新具物华。",
      "云连所上居恒属，日更时中望不斜。",
      "三月沧池摇积水，万年青树缀新花。",
      "暴嬴国此尝图霸，霸业后仁先以诈。",
      "东破诸侯西入秦，咸阳北阪南渭津。",
      "诗书焚爇散学士，高阁奢逾娇美人。",
      "事往覆輈经远喻，春还按跸凭高赋。",
      "戎观爱力深惟省，越厌陈方何足务。",
      "清吹遥遥发帝台，宸文耿耿照天回。",
      "伯夷位事愚臣忝，喜奏声成凤鸟来。"
    ]
  },
  {
    "volume": 73,
    "sequence": 14,
    "title": "长相思",
    "author": "苏颋",
    "content": [
      "君不见天津桥下东流水，南望龙门北朝市。",
      "杨柳青青宛地垂，桃红李白花参差。",
      "花参差，柳堪结，此时忆君心断绝。"
    ]
  },
  {
    "volume": 73,
    "sequence": 15,
    "title": "蜀城哭台州乐安少府",
    "author": "苏颋",
    "content": [
      "远游跻剑阁，长想属天台。",
      "万里隔三载，此邦余重来。",
      "音容旷不睹，梦寐殊悠哉。",
      "边郡饶藉藉，晚庭正回回。",
      "喜传上都封，因促傍吏开。",
      "向悟海盐客，已而梁木摧。",
      "变衣寝门外，挥涕少城隈。",
      "却记分明得，犹持委曲猜。",
      "师儒昔训奖，仲季时童孩。",
      "服义题书箧，邀欢泛酒杯。",
      "暂令风雨散，仍迫岁时回。",
      "其道惟正直，其人信美偲。",
      "白头还作尉，黄绶固非才。",
      "可叹悬蛇疾，先贻问鵩灾。",
      "故乡闭穷壤，宿草生寒荄。",
      "零落九原去，蹉跎四序催。",
      "曩期冬赠橘，今哭夏成梅。",
      "执礼谁为赗，居常不徇财。",
      "北登嵔山累坂，东望姑苏台。",
      "天路本悬绝，江波复溯洄。",
      "念孤心易断，追往恨艰裁。",
      "不遂卿将伯，孰云陈与雷。",
      "吾衰亦如此，夫子复何哀。"
    ]
  },
  {
    "volume": 73,
    "sequence": 16,
    "title": "立春日侍宴内出剪彩花应制",
    "author": "苏颋",
    "content": [
      "晓入宜春苑，秾芳吐禁中。",
      "剪刀因裂素，妆粉为开红。",
      "彩异惊流雪，香饶点便风。",
      "裁成识天意，万物与花同。"
    ]
  },
  {
    "volume": 73,
    "sequence": 17,
    "title": "春日芙蓉园侍宴应制",
    "author": "苏颋",
    "content": [
      "御道红旗出，芳园翠辇游。",
      "绕花开水殿，架竹起山楼。",
      "荷芰轻薰幄，鱼龙出负舟。",
      "宁知穆天子，空赋白云秋。"
    ]
  },
  {
    "volume": 73,
    "sequence": 18,
    "title": "奉和圣制人日清晖阁宴群臣遇雪应制",
    "author": "苏颋",
    "content": [
      "楼观空烟里，初年瑞雪过。",
      "苑花齐玉树，池水作银河。",
      "七日祥图启，千春御赏多。",
      "轻飞传彩胜，天上奉薰歌。"
    ]
  },
  {
    "volume": 73,
    "sequence": 19,
    "title": "奉和七夕宴两仪殿应制",
    "author": "苏颋",
    "content": [
      "灵媛乘秋发，仙装警夜催。",
      "月光窥欲渡，河色辨应来。",
      "机石天文写，针楼御赏开。",
      "窃观栖鸟至，疑向鹊桥回。"
    ]
  },
  {
    "volume": 73,
    "sequence": 20,
    "title": "奉和九日幸临渭亭登高应制得时字",
    "author": "苏颋",
    "content": [
      "嘉会宜长日，高筵顺动时。",
      "晓光云外洗，晴色雨馀滋。",
      "降鹤因韶德，吹花入御词。",
      "愿陪阳数节，亿万九秋期。"
    ]
  },
  {
    "volume": 73,
    "sequence": 21,
    "title": "游禁苑幸临渭亭遇雪应制",
    "author": "苏颋",
    "content": [
      "平明敞帝居，霰雪下凌虚。",
      "写月含珠缀，从风薄绮疏。",
      "年惊花絮早，春夜管弦初。",
      "已属云天外，欣承霈泽馀。"
    ]
  },
  {
    "volume": 73,
    "sequence": 22,
    "title": "奉和送金城公主适西蕃应制",
    "author": "苏颋",
    "content": [
      "帝女出天津，和戎转罽轮。",
      "川经断肠望，地与析支邻。",
      "奏曲风嘶马，衔悲月伴人。",
      "旋知偃兵革，长是汉家亲。"
    ]
  },
  {
    "volume": 73,
    "sequence": 23,
    "title": "奉和圣制登骊山高顶寓目应制",
    "author": "苏颋",
    "content": [
      "仙跸御层氛，高高积翠分。",
      "岩声中谷应，天语半空闻。",
      "丰树连黄叶，函关入紫云。",
      "圣图恢宇县，歌赋小横汾。"
    ]
  },
  {
    "volume": 73,
    "sequence": 24,
    "title": "幸白鹿观应制",
    "author": "苏颋",
    "content": [
      "碧虚清吹下，蔼蔼入仙宫。",
      "松磴攀云绝，花源接涧空。",
      "受符邀羽使，传诀注香童。",
      "讵似闲居日，徒闻有顺风。"
    ]
  },
  {
    "volume": 73,
    "sequence": 25,
    "title": "题寿安王主簿池馆",
    "author": "苏颋",
    "content": [
      "洛邑通驰道，韩郊在属城。",
      "馆将花雨映，潭与竹声清。",
      "贤俊鸾栖棘，宾游马佩衡。",
      "愿言随狎鸟，从此濯吾缨。"
    ]
  },
  {
    "volume": 73,
    "sequence": 26,
    "title": "扈从温泉奉和姚令公喜雪",
    "author": "苏颋",
    "content": [
      "清道丰人望，乘时汉主游。",
      "恩晖随霰下，庆泽与云浮。",
      "泉暖惊银碛，花寒爱玉楼。",
      "鼎臣今有问，河伯且应留。"
    ]
  },
  {
    "volume": 73,
    "sequence": 27,
    "title": "秋社日崇让园宴得新字",
    "author": "苏颋",
    "content": [
      "鸣爵三农稔，句龙百代神。",
      "运昌叨辅弼，时泰喜黎民。",
      "树缺池光近，云开日影新。",
      "生全应有地，长愿乐交亲。"
    ]
  },
  {
    "volume": 73,
    "sequence": 28,
    "title": "奉和魏仆射秋日还乡有怀之作",
    "author": "苏颋",
    "content": [
      "南宫夙拜罢，东道昼游初。",
      "饮饯倾冠盖，传呼问里闾。",
      "树悲悬剑所，溪想钓璜馀。",
      "明发辉光至，增荣驷马车。"
    ]
  },
  {
    "volume": 73,
    "sequence": 29,
    "title": "武担山寺",
    "author": "苏颋",
    "content": [
      "武檐独苍然，坟山下玉泉。",
      "鳖灵时共尽，龙女事同迁。",
      "松柏衔哀处，幡花种福田。",
      "讵知留镜石，长与法轮圆。"
    ]
  },
  {
    "volume": 73,
    "sequence": 30,
    "title": "饯潞州陆长史再守汾州",
    "author": "苏颋",
    "content": [
      "河尹政成期，为汾昔所推。",
      "不荣三入地，还美再临时。",
      "拥传云初合，闻莺日正迟。",
      "道傍多出饯，别有吏民思。"
    ]
  },
  {
    "volume": 73,
    "sequence": 31,
    "title": "饯荆州崔司马",
    "author": "苏颋",
    "content": [
      "茂礼雕龙昔，香名展骥初。",
      "水连南海涨，星拱北辰居。",
      "稍发仙人履，将题别驾舆。",
      "明年征拜入，荆玉不藏诸。"
    ]
  },
  {
    "volume": 73,
    "sequence": 32,
    "title": "送吏部李侍郎东归得归字",
    "author": "苏颋",
    "content": [
      "陌上有光辉，披云向洛畿。",
      "赏来荣扈从，别至惜分飞。",
      "泉溜含风急，山烟带日微。",
      "茂曹今去矣，人物喜东归。"
    ]
  },
  {
    "volume": 73,
    "sequence": 33,
    "title": "送光禄姚卿还都",
    "author": "苏颋",
    "content": [
      "汉室有英台，荀家宠俊才。",
      "九卿朝已入，三子暮同来。",
      "不授纶为草，还司鼎用梅。",
      "两京王者宅，驷马日应回。"
    ]
  },
  {
    "volume": 73,
    "sequence": 34,
    "title": "春晚送瑕丘田少府还任，因寄洛中镜上人",
    "author": "苏颋",
    "content": [
      "闻道还沂上，因声寄洛滨。",
      "别时花欲尽，归处酒应春。",
      "聚散同行客，悲欢属故人。",
      "少年追乐地，遥赠一沾巾。"
    ]
  },
  {
    "volume": 73,
    "sequence": 35,
    "title": "送贾起居奉使入洛取图书因便拜觐",
    "author": "苏颋",
    "content": [
      "旧国才因地，当朝史命官。",
      "遗文征阙简，还思采芳兰。",
      "传发关门候，觞称邑里欢。",
      "早持京副入，旋伫洛书刊。"
    ]
  },
  {
    "volume": 73,
    "sequence": 36,
    "title": "送常侍舒公归觐",
    "author": "苏颋",
    "content": [
      "朝闻讲艺馀，晨省拜恩初。",
      "训胄尊庠序，荣亲耀里闾。",
      "朱丹华毂送，斑白绮筵舒。",
      "江上春流满，还应荐跃鱼。"
    ]
  },
  {
    "volume": 73,
    "sequence": 37,
    "title": "兴州出行",
    "author": "苏颋",
    "content": [
      "危途晓未分，驱马傍江濆。",
      "滴滴泣花露，微微出岫云。",
      "松梢半吐月，萝翳渐移曛。",
      "旅客肠应断，吟猿更使闻。"
    ]
  },
  {
    "volume": 73,
    "sequence": 38,
    "title": "边秋薄暮（一作出塞）",
    "author": "苏颋",
    "content": [
      "海外秋鹰击，霜前旅雁归。",
      "边风思鞞鼓，落日惨旌麾。",
      "浦暗渔舟入，川长猎骑稀。",
      "客悲逢薄暮，况乃事戎机。"
    ]
  },
  {
    "volume": 73,
    "sequence": 39,
    "title": "晓发方骞驿",
    "author": "苏颋",
    "content": [
      "传置远山蹊，龙钟蹴涧泥。",
      "片阴常作雨，微照已生霓。",
      "鬓发愁氛换，心情险路迷。",
      "方知向蜀者，偏识子规啼。"
    ]
  },
  {
    "volume": 73,
    "sequence": 40,
    "title": "经三泉路作",
    "author": "苏颋",
    "content": [
      "三月松作花，春行日渐赊。",
      "竹障山鸟路，藤蔓野人家。",
      "透石飞梁下，寻云绝磴斜。",
      "此中谁与乐，挥涕语年华。"
    ]
  },
  {
    "volume": 73,
    "sequence": 41,
    "title": "故高安大长公主挽词",
    "author": "苏颋",
    "content": [
      "彤管承师训，青圭备礼容。",
      "孟孙家代宠，元女国朝封。",
      "柔轨题贞顺，闲规赋隶雍。",
      "宁知落照尽，霜吹入悲松。"
    ]
  },
  {
    "volume": 73,
    "sequence": 42,
    "title": "赠司徒豆卢府君挽词",
    "author": "苏颋",
    "content": [
      "宠赠追胡广，亲临比贺循。",
      "几闻投剑客，多会服缌人。",
      "草闭坟将古，松阴地不春。",
      "二陵犹可望，存殁有忠臣。"
    ]
  },
  {
    "volume": 73,
    "sequence": 43,
    "title": "故右散骑常侍舒国公褚公挽词",
    "author": "苏颋",
    "content": [
      "阳翟疏丰构，临平演庆源。",
      "学筵尊授几，儒服宠乘轩。",
      "审谕留中密，开陈与上言。",
      "徂晖一不借，空有赐东园。"
    ]
  },
  {
    "volume": 73,
    "sequence": 44,
    "title": "奉和初春幸太平公主南庄应制",
    "author": "苏颋",
    "content": [
      "主第山门起灞川，宸游风景入初年。",
      "凤凰楼下交天仗，乌鹊桥头敞御筵。",
      "往往花间逢彩石，时时竹里见红泉。",
      "今朝扈跸平阳馆，不羡乘槎云汉边。"
    ]
  },
  {
    "volume": 73,
    "sequence": 45,
    "title": "奉和春日幸望春宫应制",
    "author": "苏颋",
    "content": [
      "东望望春春可怜，更逢晴日柳含烟。",
      "宫中下见南山尽，城上平临北斗悬。",
      "细草遍承回辇处，轻花微落奉觞前。",
      "宸游对此欢无极，鸟哢声声入管弦。"
    ]
  },
  {
    "volume": 73,
    "sequence": 46,
    "title": "人日重宴大明宫恩赐彩缕人胜应制",
    "author": "苏颋",
    "content": [
      "疏龙磴道切昭回，建凤旗门绕帝台。",
      "七叶仙蓂依月吐，千株御柳拂烟开。",
      "初年竞贴宜春胜，长命先浮献寿杯。",
      "是日皇灵知窃幸，群心就捧大明来。"
    ]
  },
  {
    "volume": 73,
    "sequence": 47,
    "title": "侍宴安乐公主山庄应制",
    "author": "苏颋",
    "content": [
      "駸駸羽骑历城池，帝女楼台向晚披。",
      "雾洒旌旗云外出，风回岩岫雨中移。",
      "当轩半落天河水，绕径全低月树枝。",
      "箫鼓宸游陪宴日，和鸣双凤喜来仪。"
    ]
  },
  {
    "volume": 73,
    "sequence": 48,
    "title": "兴庆池侍宴应制",
    "author": "苏颋",
    "content": [
      "降鹤池前回步辇，栖鸾树杪出行宫。",
      "山光积翠遥疑逼，水态含青近若空。",
      "直视天河垂象外，俯窥京室画图中。",
      "皇欢未使恩波极，日暮楼船更起风。"
    ]
  },
  {
    "volume": 73,
    "sequence": 49,
    "title": "广达楼下夜侍酺宴应制",
    "author": "苏颋",
    "content": [
      "东岳封回宴洛京，西墉通晚会公卿。",
      "楼台绝胜宜春苑，灯火还同不夜城。",
      "正睹人间朝市乐，忽闻天上管弦声。",
      "酺来万舞群臣醉，喜戴千年圣主明。"
    ]
  },
  {
    "volume": 73,
    "sequence": 50,
    "title": "龙池乐章（唐享龙池乐章第七章）",
    "author": "苏颋",
    "content": [
      "西京凤邸跃龙泉，佳气休光镇在天。",
      "轩后雾图今已得，秦王水剑昔常传。",
      "恩鱼不入昆明钓，瑞鹤长如太液仙。",
      "愿侍巡游同旧里，更闻箫鼓济楼船。"
    ]
  },
  {
    "volume": 73,
    "sequence": 51,
    "title": "扈从鄠杜间奉呈刑部尚书舅崔黄门马常侍",
    "author": "苏颋",
    "content": [
      "翠辇红旗出帝京，长杨鄠杜昔知名。",
      "云山一一看皆美，竹树萧萧画不成。",
      "羽骑将过持袂拂，香车欲度卷帘行。",
      "汉家曾草巡游赋，何似今来应圣明。"
    ]
  },
  {
    "volume": 73,
    "sequence": 52,
    "title": "景龙观送裴士曹",
    "author": "苏颋",
    "content": [
      "昔日尝闻公主第，今时变作列仙家。",
      "池傍坐客穿丛筱，树下游人扫落花。",
      "雨雪长疑向函谷，山泉直似到流沙。",
      "君还洛邑分明记，此处同来阅岁华。"
    ]
  },
  {
    "volume": 73,
    "sequence": 53,
    "title": "春晚紫微省直寄内",
    "author": "苏颋",
    "content": [
      "直省清华接建章，向来无事日犹长。",
      "花间燕子栖鳷鹊，竹下鹓雏绕凤凰。",
      "内史通宵承紫诰，中人落晚爱红妆。",
      "别离不惯无穷忆，莫误卿卿学太常。"
    ]
  },
  {
    "volume": 73,
    "sequence": 54,
    "title": "赠彭州权别驾",
    "author": "苏颋",
    "content": [
      "双流脉脉锦城开，追饯年年往复回。",
      "只道歌谣迎半刺，徒闻礼数揖中台。",
      "黄莺急啭春风尽，斑马长嘶落景催。",
      "莫怆分飞岐路别，还当奏最掖垣来。"
    ]
  },
  {
    "volume": 73,
    "sequence": 55,
    "title": "寒食宴于中舍别驾兄弟宅",
    "author": "苏颋",
    "content": [
      "子推山上歌龙罢，定国门前结驷来。",
      "始睹元昆锵玉至，旋闻季子佩刀回。",
      "晴花处处因风起，御柳条条向日开。",
      "自有长筵欢不极，还将彩服咏南陔。"
    ]
  },
  {
    "volume": 73,
    "sequence": 56,
    "title": "九月九日望蜀台",
    "author": "苏颋",
    "content": [
      "蜀王望蜀旧台前，九日分明见一川。",
      "北料乡关方自此，南辞城郭复依然。",
      "青松系马攒岩畔，黄菊留人籍道边。",
      "自昔登临湮灭尽，独闻忠孝两能传。"
    ]
  }
]