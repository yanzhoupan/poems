[
  {
    "volume": 537,
    "sequence": 1,
    "title": "泛五云溪",
    "author": "许浑",
    "content": [
      "此溪何处路，遥问白髯翁。",
      "佛庙千岩里，人家一岛中。",
      "鱼倾荷叶露，蝉噪柳林风。",
      "急濑鸣车轴，微波漾钓筒。",
      "石苔萦棹绿，山果拂舟红。",
      "更就千村宿，溪桥与剡通。"
    ]
  },
  {
    "volume": 537,
    "sequence": 2,
    "title": "寄郴州李相公",
    "author": "许浑",
    "content": [
      "高楼王与谢，逸韵比南金。",
      "不遇销忧日，埃尘谁复寻。",
      "旷怀澹得丧，失意纵登临。",
      "彩槛浮云迥，绮窗明月深。",
      "虬龙压沧海，鸳鸾思邓林。",
      "青云伤国器，白发轸乡心。",
      "功高恩自洽，道直谤徒侵。",
      "应笑灵均恨，江畔独行吟。"
    ]
  },
  {
    "volume": 537,
    "sequence": 3,
    "title": "赠萧炼师",
    "author": "许浑",
    "content": [
      "曾试昭阳曲，瑶斋帝自临。",
      "红珠络绣帽，翠钿束罗襟。",
      "双阙胡尘起，千门宿露阴。",
      "出宫迷国步，回驾轸皇心。",
      "桂殿春空晚，椒房夜自深。",
      "急宣求故剑，冥契得遗簪。",
      "暗记神仙传，潜封女史箴。",
      "壶中知日永，掌上畏年侵。",
      "莫比班家扇，宁同卓氏琴。",
      "云车辞凤辇，羽帔别鸳衾。",
      "网断鱼游藻，笼开鹤戏林。",
      "洛烟浮碧汉，嵩月上丹岑。",
      "露草争三秀，风篁共八音。",
      "吹笙延鹤舞，敲磬引龙吟。",
      "旄节纤腰举，霞杯皓腕斟。",
      "还磨照宝镜，犹插辟寒金。",
      "东海人情变，南山圣寿沈。",
      "朱颜常似渥，绿发已如寻。",
      "养气齐生死，留形尽古今。",
      "更求应不见，鸡犬日駸駸。"
    ]
  },
  {
    "volume": 537,
    "sequence": 4,
    "title": "冬日宣城开元寺赠元孚上人",
    "author": "许浑",
    "content": [
      "一钵事南宗，僧仪称病容。",
      "曹溪花里别，萧寺竹前逢。",
      "烛影深寒殿，经声彻曙钟。",
      "欲斋檐睡鸽，初定壁吟蛩。",
      "诗继休遗韵，书传永逸踪。",
      "艺多人誉洽，机绝道情浓。",
      "汲涧瓶沈藻，眠阶锡挂松。",
      "云鸣新放鹤，池卧旧降龙。",
      "露茗山厨焙，霜粳野碓舂。",
      "梵文明处译，禅衲暖时缝。",
      "层塔题应遍，飞轩步不慵。",
      "绣梁交薜荔，画井倒芙蓉。",
      "翠户垂旗网，朱窗列剑锋。",
      "寒风金磬远，晴雪玉楼重。",
      "妙理三乘达，清才万象供。",
      "山高横睥睨，滩浅聚艨艟。",
      "微雾苍平楚，残晖淡远峰。",
      "林疏霜摵摵，波静月溶溶。",
      "剑出因雷焕，琴全遇蔡邕。",
      "西方知有社，支许合相从。"
    ]
  },
  {
    "volume": 537,
    "sequence": 5,
    "title": "维舟秦淮过温州李给事宅",
    "author": "许浑",
    "content": [
      "给事为郎日，青溪醉隐衔。",
      "冰池通极浦，雪径绕高岩。",
      "珠玉砂同弃，松筠草共芟。",
      "帝图忧一失，臣节耻三缄。",
      "代有王陵戆，时无靳尚谗。",
      "定应标直笔，宁为发空函。",
      "雾黑连云栈，风狂截海帆。",
      "石梯迎雨润，沙井带潮咸。",
      "蜡屐青筇杖，篮舆白罽衫。",
      "应劳北归梦，山路正巉巉。"
    ]
  },
  {
    "volume": 537,
    "sequence": 6,
    "title": "登蒜山观发军",
    "author": "许浑",
    "content": [
      "羽檄征兵急，辕门选将雄。",
      "犬羊忧破竹，貔虎极飞蓬。",
      "定系猖狂虏，何烦矍铄翁。",
      "更探黄石略，重振黑山功。",
      "别马嘶营柳，惊乌散井桐。",
      "低星连宝剑，残月让雕弓。",
      "浪晓戈鋋里，山晴鼓角中。",
      "甲开鱼照水，旗飏虎拏风。",
      "去想金河远，行知玉塞空。",
      "汉庭应有问，师律在元戎。"
    ]
  },
  {
    "volume": 537,
    "sequence": 7,
    "title": "送从兄别驾归蜀",
    "author": "许浑",
    "content": [
      "闻与湘南令，童年侍玉墀。",
      "家留秦塞曲，官谪瘴溪湄。",
      "道直奸臣屏，冤深圣主知。",
      "逝川东去疾，霈泽北来迟。",
      "青汉龙髯绝，苍岑马鬣移。",
      "风凄闻笛处，月惨罢琴时。",
      "客路黄公庙，乡关白帝祠。",
      "已称鹦鹉赋，宁诵鶺鴒诗。",
      "远道书难达，长亭酒莫持。",
      "当凭蜀江水，万里寄相思。"
    ]
  },
  {
    "volume": 537,
    "sequence": 8,
    "title": "金陵阻风登延祚阁",
    "author": "许浑",
    "content": [
      "极目皆陈迹，披图问远公。",
      "戈鋋三国后，冠盖六朝中。",
      "葛蔓交残垒，芒花没后宫。",
      "水流箫鼓绝，山在绮罗空。",
      "极浦千艘聚，高台一径通。",
      "云移吴岫雨，潮转楚江风。",
      "登阁渐漂梗，停舟忆断蓬。",
      "归期与归路，杉桂海门东。"
    ]
  },
  {
    "volume": 537,
    "sequence": 9,
    "title": "送林处士自闽中道越由霅抵两川",
    "author": "许浑",
    "content": [
      "书剑少青眼，烟波初白头。",
      "乡关背梨岭，客路转蘋洲。",
      "处困道难固，乘时恩易酬。",
      "镜中非访戴，剑外欲依刘。",
      "高枕海天暝，落帆江雨秋。",
      "鼍声应远鼓，蜃气学危楼。",
      "智士役千虑，达人经百忧。",
      "唯闻陶靖节，多在醉乡游。"
    ]
  },
  {
    "volume": 537,
    "sequence": 10,
    "title": "宣城赠萧兵曹",
    "author": "许浑",
    "content": [
      "桂楫谪湘渚，三年波上春。",
      "舟寒剡溪雪，衣破洛城尘。",
      "客道耻摇尾，皇恩宽犯鳞。",
      "花时去国远，月夕上楼频。",
      "贪酒不辞病，佣书非为贫。",
      "行吟值渔父，坐隐对樵人。",
      "紫陌罢双辙，碧潭穷一纶。",
      "高歌更南去，烟水是通津。"
    ]
  },
  {
    "volume": 537,
    "sequence": 11,
    "title": "秋夕宴李侍御宅",
    "author": "许浑",
    "content": [
      "公子徵词客，秋堂递玉杯。",
      "月高罗幕卷，风度锦屏开。",
      "凤管添簧品，鹍弦促柱哀。",
      "转喉云旋合，垂手露徐来。",
      "烛换三条烬，香销十炷灰。",
      "蛩声闻鼓歇，萤焰触帘回。",
      "广槛烟分柳，空庭露积苔。",
      "解酲须满酌，应为拨新醅。"
    ]
  },
  {
    "volume": 537,
    "sequence": 12,
    "title": "晨自竹径至龙兴寺崇隐上人院",
    "author": "许浑",
    "content": [
      "佛寺通南径，僧堂倚北坡。",
      "藤阴迷晚竹，苔滑仰晴莎。",
      "病忆春前别，闲宜雨后过。",
      "石横闻水远，林缺见山多。",
      "欲结三天社，初降十地魔。",
      "毒龙来有窟，灵鹤去无窠。",
      "客路随萍梗，乡园失薜萝。",
      "禅心如可学，不藉鲁阳戈。"
    ]
  },
  {
    "volume": 537,
    "sequence": 13,
    "title": "岁暮自广江至新兴往复中题峡山寺四首",
    "author": "许浑",
    "content": [
      "夜醉晨方醒，孤吟恐失群。",
      "海鰌潮上见，江鹄雾中闻。",
      "未腊梅先实，经冬草自薰。",
      "树随山崦合，泉到石棱分。",
      "虎迹空林雨，猿声绝岭云。",
      "萧萧异乡鬓，明日共丝棼。",
      "薄暮缘西峡，停桡一访僧。",
      "鹭巢横卧柳，猿饮倒垂藤。",
      "水曲岩千叠，云重树百层。",
      "山风寒殿磬，溪雨夜船灯。",
      "滩涨危槎没，泉冲怪石崩。",
      "中台一襟泪，岁杪别良朋。",
      "密树分苍壁，长溪抱碧岑。",
      "海风闻鹤远，潭日见鱼深。",
      "松盖环清韵，榕根架绿阴。",
      "洞丁多斫石，蛮女半淘金。",
      "南浦惊春至，西楼送月沉。",
      "江流不过岭，何处寄归心。",
      "月在行人起，千峰复万峰。",
      "海虚争翡翠，溪逻斗芙蓉。",
      "古木高生槲，阴池满种松。",
      "火探深洞燕，香送远潭龙。",
      "蓝坞寒先烧，禾堂晚并舂。",
      "更投何处宿，西峡隔云钟。"
    ]
  },
  {
    "volume": 537,
    "sequence": 14,
    "title": "南海使院对菊怀丁卯别墅",
    "author": "许浑",
    "content": [
      "何处曾移菊，溪桥鹤岭东。",
      "篱疏还有艳，园小亦无丛。",
      "日晚秋烟里，星繁晓露中。",
      "影摇金涧水，香染玉潭风。",
      "罢酒惭陶令，题诗答谢公。",
      "朝来数花发，身在尉佗宫。"
    ]
  },
  {
    "volume": 537,
    "sequence": 15,
    "title": "和李相国",
    "author": "许浑",
    "content": [
      "巨实珍吴果，驯雏重越禽。",
      "摘来渔浦上，携在兔园阴。",
      "霜合凝丹颊，风披敛素襟。",
      "刀分琼液散，笼簌雪华深。",
      "虎帐斋中设，龙楼洛下吟。",
      "含消兼受彩，应贵冢卿心。"
    ]
  },
  {
    "volume": 537,
    "sequence": 16,
    "title": "陪少师李相国崔宾客宴居守狄仆射池亭",
    "author": "许浑",
    "content": [
      "池色似潇湘，仙舟正日长。",
      "燕飞惊蛱蝶，鱼跃动鸳鸯。",
      "云聚歌初转，风回舞欲翔。",
      "暖醅松叶嫩，寒粥杏花香。",
      "罗绮留春色，笙竽送晚光。",
      "何须明月夜，红烛在华堂。"
    ]
  },
  {
    "volume": 537,
    "sequence": 17,
    "title": "和宾客相国咏雪",
    "author": "许浑",
    "content": [
      "近腊千岩白，迎春四气催。",
      "云阴连海起，风急度山来。",
      "尽日隋堤絮，经冬越岭梅。",
      "艳疑歌处散，轻似舞时回。",
      "道蕴诗传丽，相如赋骋才。",
      "霁添松筱媚，寒积蕙兰猜。",
      "暗涨宫池水，平封辇路埃。",
      "烛龙初照耀，巢鹤乍裴回。",
      "檐日琼先挂，墙风粉旋摧。",
      "五门环玉垒，双阙对瑶台。",
      "绮席陵寒坐，珠帘远曙开。",
      "灵芝霜下秀，仙桂月中栽。",
      "卷幌书千帙，援琴酒百杯。",
      "垂休编太史，呈瑞表中台。",
      "皓夜迷三径，浮光彻九垓。",
      "兹辰是丰岁，歌咏属良哉。"
    ]
  },
  {
    "volume": 537,
    "sequence": 18,
    "title": "奉和卢大夫新立假山",
    "author": "许浑",
    "content": [
      "岩谷留心赏，为山极自然。",
      "孤峰空迸笋，攒萼旋开莲。",
      "黛色朱楼下，云形绣户前。",
      "砌尘凝积霭，檐溜挂飞泉。",
      "树暗壶中月，花香洞里天。",
      "何如谢康乐，海峤独题篇。"
    ]
  },
  {
    "volume": 537,
    "sequence": 19,
    "title": "奉命和后池十韵",
    "author": "许浑",
    "content": [
      "叠石通溪水，量波失旧规。",
      "芳洲还屈曲，朱阁更逶迤。",
      "浴鸟翻荷叶，惊蝉出柳丝。",
      "翠烟秋桧耸，红露晓莲披。",
      "攀槛登楼近，停桡待客迟。",
      "野桥从浪没，轻舸信风移。",
      "竹韵迁棋局，松阴递酒卮。",
      "性闲鸥自识，心远鹤先知。",
      "应想秦人会，休怀越相祠。",
      "当期穆天子，箫鼓宴瑶池。"
    ]
  }
]