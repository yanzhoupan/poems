[
  {
    "volume": 86,
    "sequence": 1,
    "title": "奉和圣制赐诸州刺史应制以题坐右",
    "author": "张说",
    "content": [
      "文明遍禹迹，鳏寡达尧心。",
      "正在亲人守，能令王泽深。",
      "朝廷多秀士，熔炼比精金。",
      "犀节同分命，熊轩各外临。",
      "圣主赋新诗，穆若听薰琴。",
      "先言教为本，次言则是钦。",
      "三时农不夺，午夜犬无侵。",
      "愿使天宇内，品物遂浮沉。",
      "寄情群飞鹤，千里一扬音。",
      "共蹑华胥梦，龚黄安足寻。"
    ]
  },
  {
    "volume": 86,
    "sequence": 2,
    "title": "奉和圣制送宇文融安辑户口应制",
    "author": "张说",
    "content": [
      "至德临天下，劳情遍九围。",
      "念兹人去本，蓬转将何依。",
      "外避征戍数，内伤亲党稀。",
      "嗟不逢明盛，胡能照隐微。",
      "柏台简行李，兰殿锡朝衣。",
      "别曲动秋风，恩令生春辉。",
      "使出四海安，诏下万心归。",
      "怍非夔龙佐，徒歌鸿雁飞。"
    ]
  },
  {
    "volume": 86,
    "sequence": 3,
    "title": "奉和圣制过晋阳宫应制",
    "author": "张说",
    "content": [
      "太原俗尚武，高皇初奋庸。",
      "星轩三晋躔，土乐二尧封。",
      "北风遂举鹏，西河亦上龙。",
      "至德起王业，继明赖人雍。",
      "六合启昌期，再兴广圣踪。",
      "传呼大驾来，文物如云从。",
      "连营火百里，纵观人千重。",
      "翠华渡汾水，白日崒罕峰。",
      "枌榆恩赏洽，桑梓旧情恭。",
      "往运感不追，清时惜难逢。",
      "诗发尊祖心，颂刊盛德容。",
      "愿君及春事，回舆绥万邦。"
    ]
  },
  {
    "volume": 86,
    "sequence": 4,
    "title": "奉和圣制行次成皋应制",
    "author": "张说",
    "content": [
      "夏氏阶隋乱，自言河朔雄。",
      "王师进谷水，兵气临山东。",
      "前扫成皋阵，却下洛阳宫。",
      "义合帝图起，威加天宇同。",
      "轩台百年外，虞典一巡中。",
      "战龙思王业，倚马赋神功。"
    ]
  },
  {
    "volume": 86,
    "sequence": 5,
    "title": "奉和圣制温汤对雪应制",
    "author": "张说",
    "content": [
      "瑞雪带寒风，寒风入阴琯。",
      "阴琯方凝闭，寒风复凄断。",
      "宫似瑶林匝，庭如月结满。",
      "正赓挟纩词，非近温泉暖。"
    ]
  },
  {
    "volume": 86,
    "sequence": 6,
    "title": "奉和圣制义成校猎喜雪应制",
    "author": "张说",
    "content": [
      "文教资武功，郊畋阅邦政。",
      "不知仁育久，徒看禽兽盛。",
      "夜霰氛埃灭，朝日山川净。",
      "绰仗飞走繁，抨弦筋角劲。",
      "帝射参神道，龙驰合人性。",
      "五豝连一发，百中皆先命。",
      "勇爵均万夫，雄图罗七圣。",
      "星为吉符老，雪作丰年庆。",
      "喜听行猎诗，威神入军令。"
    ]
  },
  {
    "volume": 86,
    "sequence": 7,
    "title": "清明日诏宴宁王山池赋得飞字",
    "author": "张说",
    "content": [
      "今日清明宴，佳境惜芳菲。",
      "摇扬花杂下，娇啭莺乱飞。",
      "绿渚传歌榜，红桥度舞旂。",
      "和风偏应律，细雨不沾衣。",
      "承恩如改火，春去春来归。"
    ]
  },
  {
    "volume": 86,
    "sequence": 8,
    "title": "四月十三日诏宴宁王亭子赋得好字",
    "author": "张说",
    "content": [
      "何许承恩宴，山亭风日好。",
      "绿嫩鸣鹤洲，阴秾斗鸡道。",
      "果思夏来茂，花嫌春去早。",
      "行乐无限时，皇情及芳草。"
    ]
  },
  {
    "volume": 86,
    "sequence": 9,
    "title": "药园宴武辂沙将军赋得洛字",
    "author": "张说",
    "content": [
      "东第乘馀兴，南园宴清洛。",
      "文学引邹枚，歌钟陈卫霍。",
      "风高大夫树，露下将军药。",
      "待闻出塞还，丹青上麟阁。"
    ]
  },
  {
    "volume": 86,
    "sequence": 10,
    "title": "修书院学士奉敕宴梁王宅赋得树字",
    "author": "张说",
    "content": [
      "虎殿成鸿业，猿岩题凤赋。",
      "既荷大君恩，还蒙小山遇。",
      "秋吹迎弦管，凉云生竹树。",
      "共惜朱邸欢，无辞洛城暮。"
    ]
  },
  {
    "volume": 86,
    "sequence": 11,
    "title": "夕宴房主簿舍",
    "author": "张说",
    "content": [
      "岁晏关雍空，风急河渭冰。",
      "薄游羁物役，微尚惬远凭。",
      "旅馆月宿永，闭扃云思兴。",
      "伊人美修夜，朋酒惠来称。",
      "交谈既清雅，琴吹亦凄凝。",
      "不逢君蹇涸，幽意长郁蒸。"
    ]
  },
  {
    "volume": 86,
    "sequence": 12,
    "title": "行从方秀川与刘评事文同宿",
    "author": "张说",
    "content": [
      "方秀美盘游，频年降天罕。",
      "水共伊川接，山将阙门断。",
      "捧日照恩华，攀云引疲散。",
      "野宿霜入帐，孤衾寒不暖。",
      "静闻宫漏疏，卧视庭月满。",
      "开炉命温酎，中夜发清管。",
      "风送关山长，气遒星岁短。",
      "寓言情思惬，适兴真意坦。",
      "寰中病羁挂，方外嫌纵诞。",
      "愿君乐盛时，无嗟带纕缓。"
    ]
  },
  {
    "volume": 86,
    "sequence": 13,
    "title": "送郭大夫元振再使吐蕃",
    "author": "张说",
    "content": [
      "犬戎废东献，汉使驰西极。",
      "长策问酋渠，猜阻自夷殛。",
      "容发徂边岁，旌裘敝海色。",
      "五年一见家，妻子不相识。",
      "武库兵犹动，金方事未息。",
      "远图待才智，苦节输筋力。",
      "脱刀赠分手，书带加餐食。",
      "知君万里侯，立功在异域。"
    ]
  },
  {
    "volume": 86,
    "sequence": 14,
    "title": "送李侍郎迥秀薛长史季昶同赋得水字",
    "author": "张说",
    "content": [
      "汉郡接胡庭，幽并对烽垒。",
      "旌旗按部曲，文武惟卿士。",
      "薛公善筹画，李相威边鄙。",
      "中冀分两河，长城各万里。",
      "藉马黄花塞，蒐兵白狼水。",
      "胜敌在安人，为君汗青史。"
    ]
  },
  {
    "volume": 86,
    "sequence": 15,
    "title": "别平一师",
    "author": "张说",
    "content": [
      "王子不事俗，高驾眇难追。",
      "茅土非屑盼，倾城无乐资。",
      "宴坐深林中，三世同一时。",
      "皎皎独往心，不为尘网欺。",
      "朅来已复去，今去何来思。",
      "回首谢同行，勤会安请期。"
    ]
  },
  {
    "volume": 86,
    "sequence": 16,
    "title": "送王光庭",
    "author": "张说",
    "content": [
      "同居洛阳陌，经日懒相求。",
      "及尔江湖去，言别怅悠悠。",
      "楚云眇羁翼，海月倦行舟。",
      "爱而不可见，徒嗟芳岁流。"
    ]
  },
  {
    "volume": 86,
    "sequence": 17,
    "title": "新都南亭送郭元振卢崇道（一作卢崇道诗）",
    "author": "张说",
    "content": [
      "竹径女萝蹊，莲洲文石堤。",
      "静深人俗断，寻玩往还迷。",
      "碧潭秀初月，素林惊夕栖。",
      "褰幌纳蟾影，理琴听猿啼。",
      "佳辰改宿昔，胜寄坐睽携。",
      "长怀赏心爱，如玉复如珪。"
    ]
  },
  {
    "volume": 86,
    "sequence": 18,
    "title": "赠崔公",
    "author": "张说",
    "content": [
      "我闻西汉日，四老南山幽。",
      "长歌紫芝秀，高卧白云浮。",
      "朝野光尘绝，榛芜年貌秋。",
      "一朝驱驷马，连辔入龙楼。",
      "昔遁高皇去，今从太子游。",
      "行藏惟圣节，福祸在人谋。",
      "卒能匡惠帝，岂不赖留侯。",
      "事随年代远，名与图籍留。",
      "平生钦淳德，慷慨景前修。",
      "蚌蛤伺阴兔，蛟龙望斗牛。",
      "无嗟异飞伏，同气幸相求。"
    ]
  },
  {
    "volume": 86,
    "sequence": 19,
    "title": "赠赵公",
    "author": "张说",
    "content": [
      "湘东股肱守，心与帝乡期。",
      "舟楫中途蹇，风波复来思。",
      "嘉我常联翼，金貂侍玉墀。",
      "迹参前马圣，名缀鬻熊师。",
      "寒暑一何速，山川远间之。",
      "宁知洞庭上，独得平生时。",
      "精意微绝简，从权讨妙棋。",
      "林壑为予请，纷霭发华滋。",
      "流赏忽已散，惊帆杳难追。",
      "送君在南浦，侘傺投此词。"
    ]
  },
  {
    "volume": 86,
    "sequence": 20,
    "title": "赠赵侍御",
    "author": "张说",
    "content": [
      "禄放迹异端，偏荒事同蹇。",
      "苟忘风波累，俱会云壑践。",
      "险式压西湖，侨庐对南岘。",
      "夜楼江月入，朝幌山云卷。",
      "山势远涛连，江途斜汉转。",
      "坐啸予多暇，行吟子独善。",
      "并辔躧郊郭，方舟玩游演。",
      "虚声万籁分，水色千里辨。",
      "不知岸阴谢，再见春露泫。",
      "绿壤发欣颜，华年助虫篆。",
      "上世时难接，古人情可选。",
      "泊渚烦为媒，多才怨成褊。",
      "长沙鵩作赋，任道可知浅。",
      "请从三已心，荣辱两都遣。"
    ]
  },
  {
    "volume": 86,
    "sequence": 21,
    "title": "答李伯鱼桐竹",
    "author": "张说",
    "content": [
      "结庐桐竹下，室迩人相深。",
      "接垣分竹径，隔户共桐阴。",
      "落花朝满岸，明月夜披林。",
      "竹有龙鸣管，桐留凤舞琴。",
      "奇声与高节，非吾谁赏心。"
    ]
  },
  {
    "volume": 86,
    "sequence": 22,
    "title": "寄姚司马",
    "author": "张说",
    "content": [
      "共君春种瓜，本期清夏暑。",
      "瓜成人已去，失望将谁语。",
      "裛露摘香园，感味怀心许。",
      "偶逢西风便，因之寄鄂渚。"
    ]
  },
  {
    "volume": 86,
    "sequence": 23,
    "title": "代书答姜七崔九",
    "author": "张说",
    "content": [
      "婀娜金闺树，离披野田草。",
      "虽殊两地荣，幸共三春好。",
      "花殊鸟飞处，叶镂虫行道。",
      "真心独感人，惆怅令人老。"
    ]
  },
  {
    "volume": 86,
    "sequence": 24,
    "title": "代书寄吉十一",
    "author": "张说",
    "content": [
      "一雁雪上飞，值我衡阳道。",
      "口衔离别字，远寄当归草。",
      "目想春来迟，心惊寒去早。",
      "忆乡乘羽翮，慕侣盈怀抱。",
      "零落答故人，将随江树老。"
    ]
  },
  {
    "volume": 86,
    "sequence": 25,
    "title": "代书寄薛四",
    "author": "张说",
    "content": [
      "孤雁东飞来，寄我纹与素。",
      "纹足经三象，素当综群务。",
      "远见故人心，一言重千金。",
      "答之彩毛翰，继以瑶华音。",
      "岁寒众木改，松柏心常在。"
    ]
  },
  {
    "volume": 86,
    "sequence": 26,
    "title": "过蜀道山",
    "author": "张说",
    "content": [
      "我行春三月，山中百花开。",
      "披林入峭蒨，攀登陟崔嵬。",
      "白云半峰起，清江出峡来。",
      "谁知高深意，缅邈心幽哉。"
    ]
  },
  {
    "volume": 86,
    "sequence": 27,
    "title": "蜀路二首",
    "author": "张说",
    "content": [
      "云埃夜澄廓，山日晓晴鲜。",
      "叶落苍江岸，鸿飞白露天。",
      "磷磷含水石，幂幂覆林烟。",
      "客心久无绪，秋风殊未然。",
      "徭蜀时未改，别家乡念盈。",
      "忆昨出门日，春风发鲜荣。",
      "及兹旋辕地，秋风满路生。",
      "昏晓思魏阙，梦寐还秦京。",
      "秦京开朱第，魏阙垂紫缨。",
      "幽独玄虚阁，不闻人马声。",
      "艺业为君重，名位为君轻。",
      "玉琴知调苦，宝镜对胆清。",
      "鹰饥常啄腥，凤饥亦待琼。",
      "于君自有属，物外岂能轻。"
    ]
  },
  {
    "volume": 86,
    "sequence": 28,
    "title": "再使蜀道",
    "author": "张说",
    "content": [
      "眇眇葭萌道，苍苍褒斜谷。",
      "烟壑争晦深，云山共重复。",
      "古来风尘子，同眩望乡目。",
      "芸阁有儒生，轺车倦驰逐。",
      "青春客岷岭，白露摇江服。",
      "岁月镇羁孤，山川俄反覆。",
      "鱼游恋深水，鸟迁恋乔木。",
      "如何别亲爱，坐去文章国。",
      "蟋蟀鸣户庭，蟏蛸网琴筑。"
    ]
  },
  {
    "volume": 86,
    "sequence": 29,
    "title": "江路忆郡",
    "author": "张说",
    "content": [
      "雾敛江早明，星翻汉将没。",
      "卧闻峡猿响，起视榜人发。",
      "倚棹攀岸筱，凭船弄波月。",
      "水宿压洲渚，晨光屡挥忽。",
      "林泽来不穷，烟波去无歇。",
      "结思笙竽里，摇情游侠窟。",
      "年貌不暂留，欢愉及玄发。",
      "云涓恋山海，禽马怀燕越。",
      "自非行役人，安知慕城阙。"
    ]
  },
  {
    "volume": 86,
    "sequence": 30,
    "title": "过汉南城叹古坟",
    "author": "张说",
    "content": [
      "旧国多陵墓，荒凉无岁年。",
      "汹涌蔽平冈，汨若波涛连。",
      "上世千金字，潜卧九重泉。",
      "松柏剪无馀，碑记灭罔传。",
      "葬于不毛地，咸谓楚先贤。",
      "事尽情可识，使人心怅然。"
    ]
  },
  {
    "volume": 86,
    "sequence": 31,
    "title": "至尉氏",
    "author": "张说",
    "content": [
      "夕次阮公台，啸歌临爽垲。",
      "高名安足赖，故物今皆改。",
      "吾兄昔兹邑，遗爱称贤宰。",
      "桑中雉未飞，屋上乌犹在。",
      "途逢旧甿吏，城有同僚寀。",
      "望尘远见迎，拂馆来欣待。",
      "慈惠留千室，友于存四海。",
      "始知鲁卫间，优劣相悬倍。"
    ]
  },
  {
    "volume": 86,
    "sequence": 32,
    "title": "襄州景空寺题融上人兰若",
    "author": "张说",
    "content": [
      "高名出汉阴，禅阁跨香岑。",
      "众山既围绕，长川复回临。",
      "云峰晓灵变，风木夜虚吟。",
      "碧湫龙池满，苍松虎径深。",
      "旧知青岩意，偏入杳冥心。",
      "何由侣飞锡，从此脱朝簪。"
    ]
  },
  {
    "volume": 86,
    "sequence": 33,
    "title": "巡边在河北作",
    "author": "张说",
    "content": [
      "抚剑空馀勇，弯弧遂无力。",
      "老去事如何，据鞍长叹息。",
      "故交索将尽，后进稀相识。",
      "独怜半死心，尚有寒松直。"
    ]
  },
  {
    "volume": 86,
    "sequence": 34,
    "title": "入海二首",
    "author": "张说",
    "content": [
      "乘桴入南海，海旷不可临。",
      "茫茫失方面，混混如凝阴。",
      "云山相出没，天地互浮沉。",
      "万里无涯际，云何测广深。",
      "潮波自盈缩，安得会虚心。",
      "海上三神山，逍遥集众仙。",
      "灵心岂不同，变化无常全。",
      "龙伯如人类，一钓两鳌连。",
      "金台此沦没，玉真时播迁。",
      "问子劳何事，江上泣经年。",
      "隰中生红草，所美非美然。"
    ]
  },
  {
    "volume": 86,
    "sequence": 35,
    "title": "相州山池作",
    "author": "张说",
    "content": [
      "尝怀谢公咏，山水陶嘉月。",
      "及此年事衰，徒看众花发。",
      "观鱼乐何在，听鸟情都歇。",
      "星汉流不停，蓬莱去难越。",
      "邺中秋麦秀，淇上春云沿。",
      "日见尘物空，如何静心阙。"
    ]
  },
  {
    "volume": 86,
    "sequence": 36,
    "title": "岳州作",
    "author": "张说",
    "content": [
      "夜梦云阙间，从容簪履列。",
      "朝游洞庭上，缅望京华绝。",
      "潦收江未清，火退山更热。",
      "重欷视欲醉，懵满气如噎。",
      "器留鱼鳖腥，衣点蚊虻血。",
      "发白思益壮，心玄用弥拙。",
      "冠剑日苔藓，琴书坐废撤。",
      "唯有报恩字，刻意长不灭。"
    ]
  },
  {
    "volume": 86,
    "sequence": 37,
    "title": "岳州行郡竹篱",
    "author": "张说",
    "content": [
      "山郡不沟郭，荒居无翳壅。",
      "爱人忠主利，善守闭为勇。",
      "苟非小勤瘁，安得期逸宠。",
      "版筑恐土疏，襄城嫌役重。",
      "藩栅聊可固，筠篁近易奉。",
      "差池截浦沙，缭绕缘隈垄。",
      "矗似长云亘，森如高戟耸。",
      "预绝豺狼忧，知免牛羊恐。",
      "闾里宽矫步，榛丛恣踏踵。",
      "始果游处心，终日成闲拱。"
    ]
  },
  {
    "volume": 86,
    "sequence": 38,
    "title": "游洞庭湖湘",
    "author": "张说",
    "content": [
      "缅邈洞庭岫，葱蒙水雾色。",
      "宛在太湖中，可望不可即。",
      "剖竹守穷渚，开门对奇域。",
      "城池自絷笼，缨绶为徽纆。",
      "靡日不思往，经时始愿克。",
      "飞棹越溟波，维舟恣攀陟。",
      "窈窕入云步，崎岖倚松息。",
      "岩坛有鹤过，壁字无人识。",
      "滴石香乳溜，垂崖灵草植。",
      "玩幽轻雾阻，讨异忘曛逼。",
      "寒沙际水平，霜树笼烟直。",
      "空宫闻莫睹，地道窥难测。",
      "此处学金丹，何人生羽翼。",
      "谁传九光要，几拜三仙职。",
      "紫气徒想像，清潭长眇默。",
      "霓裳若有来，觏我云峰侧。"
    ]
  },
  {
    "volume": 86,
    "sequence": 39,
    "title": "灉湖山寺",
    "author": "张说",
    "content": [
      "楚老游山寺，提携观画壁。",
      "扬袂指辟支，睩眄相斗阋。",
      "险哉透撞儿，千金赌一掷。",
      "成败身自受，傍人那叹息。"
    ]
  },
  {
    "volume": 86,
    "sequence": 40,
    "title": "出湖寄赵冬曦",
    "author": "张说",
    "content": [
      "西泛平湖尽，参差入乱山。",
      "东瞻岳阳郡，汗漫太虚间。",
      "窘步同行乐，遒文互屡看。",
      "山戍上云桂，江亭临水关。",
      "川途倏忽间，风景依如昨。",
      "湘浦未赐环，荆门犹主诺。",
      "何时与美人，载酒游宛洛。"
    ]
  },
  {
    "volume": 86,
    "sequence": 41,
    "title": "岳阳早霁南楼",
    "author": "张说",
    "content": [
      "山水佳新霁，南楼玩初旭。",
      "夜来枝半红，雨后洲全绿。",
      "四运相终始，万形纷代续。",
      "适临青草湖，再变黄莺曲。",
      "地穴穿东武，江流下西蜀。",
      "歌闻枉渚邅，舞见长沙促。",
      "心阻意徒驰，神和生自足。",
      "白发悲上春，知常谢先欲。"
    ]
  },
  {
    "volume": 86,
    "sequence": 42,
    "title": "岳阳石门墨山二山相连有禅堂观天下绝境",
    "author": "张说",
    "content": [
      "囷轮江上山，近在华容县。",
      "常涉巴丘首，天晴遥可见。",
      "佳游屡前诺，芳月愆幽眷。",
      "及此符守移，欢言临道便。",
      "既携赏心客，复有送行掾。",
      "竹径入阴窅，松萝上空蒨。",
      "草共林一色，云与峰万变。",
      "探窥石门断，缘越沙涧转。",
      "两山势争雄，峰巘相顾眄。",
      "药妙灵仙宝，境华岩壑选。",
      "清都西渊绝，金地东敞宴。",
      "池果接园畦，风烟迩台殿。",
      "高寻去石顶，旷览天宇遍。",
      "千山纷满目，百川豁对面。",
      "骑来云气迎，人去鸟声恋。",
      "长揖桃源士，举世同企羡。"
    ]
  },
  {
    "volume": 86,
    "sequence": 43,
    "title": "和尹懋秋夜游灉湖",
    "author": "张说",
    "content": [
      "坐啸人事闲，佳游野情发。",
      "山门送落照，湖口升微月。",
      "林寻猿狖居，水戏鼋鼍穴。",
      "朔风吹飞雁，芳草亦云歇。"
    ]
  },
  {
    "volume": 86,
    "sequence": 44,
    "title": "五君咏五首·魏齐公元忠",
    "author": "张说",
    "content": [
      "齐公生人表，迥天闻鹤唳。",
      "清论早揣摩，玄心晚超诣。",
      "入相廊庙静，出军沙漠霁。",
      "见深吕禄忧，举后陈平计。",
      "甘心除君恶，足以报先帝。"
    ]
  },
  {
    "volume": 86,
    "sequence": 45,
    "title": "五君咏五首·苏许公瑰",
    "author": "张说",
    "content": [
      "许公信国桢，克美具瞻情。",
      "百事资朝问，三章广世程。",
      "处高心不有，临节自为名。",
      "朱户传新戟，青松拱旧茔。",
      "凄凉丞相府，馀庆在玄成。"
    ]
  },
  {
    "volume": 86,
    "sequence": 46,
    "title": "五君咏五首·李赵公峤",
    "author": "张说",
    "content": [
      "李公实神敏，才华乃天授。",
      "睦亲何用心，处贵不忘旧。",
      "故事遵台阁，新诗冠宇宙。",
      "在人忠所奉，恶我诚将宥。",
      "南浦去莫归，嗟嗟蔑孙秀。"
    ]
  },
  {
    "volume": 86,
    "sequence": 47,
    "title": "五君咏五首·郭代公元振",
    "author": "张说",
    "content": [
      "代公举鹏翼，悬飞摩海雾。",
      "志康天地屯，适与云雷遇。",
      "兴丧一言决，安危万心注。",
      "大勋书王府，舛命沦江路。",
      "势倾北夏门，哀靡东平树。"
    ]
  },
  {
    "volume": 86,
    "sequence": 48,
    "title": "五君咏五首·赵耿公彦昭",
    "author": "张说",
    "content": [
      "耿公山岳秀，才杰心亦妙。",
      "鸷鸟峻标立，哀玉扣清调。",
      "协赞休明启，恩华日月照。",
      "何意瑶台云，风吹落江徼。",
      "湘流下浔阳，洒泪一投吊。"
    ]
  },
  {
    "volume": 86,
    "sequence": 49,
    "title": "游龙山静胜寺",
    "author": "张说",
    "content": [
      "每上襄阳楼，遥望龙山树。",
      "郁茀吐冈岭，微蒙在烟雾。",
      "下车岁已成，饰马闲馀步。",
      "苦霜裛野草，爱日扬江煦。",
      "云对石上塔，风吹松下路。",
      "禅室宴三空，神祠同六趣。",
      "儿童共戏谑，猿鸟相惊顾。",
      "南识桓公台，北望先贤墓。",
      "世上人何在，时闻心不住。",
      "但传无尽灯，可使有情悟。"
    ]
  },
  {
    "volume": 86,
    "sequence": 50,
    "title": "一柱观",
    "author": "张说",
    "content": [
      "旧说江陵观，初疑神化来。",
      "空山结云阁，绮靡随风回。",
      "奈何任一柱，斯焉容众材。",
      "奇功非长世，今馀草露台。"
    ]
  },
  {
    "volume": 86,
    "sequence": 51,
    "title": "登九里台是樊姬墓",
    "author": "张说",
    "content": [
      "楚国所以霸，樊姬有力焉。",
      "不怀沈尹禄，谁谙叔敖贤。",
      "万化茫无在，孤坟独岿然。",
      "北分阳台陌，南识郢城阡。",
      "漠漠渚宫树，苍苍云梦田。",
      "登高形胜出，访古令名传。",
      "自我来符守，因君树蕙荃。",
      "诗书将变俗，絺纩忽弥年。",
      "志阐三折后，愁值二毛前。",
      "伫立帝京路，遥心寄此篇。"
    ]
  },
  {
    "volume": 86,
    "sequence": 52,
    "title": "过怀王墓",
    "author": "张说",
    "content": [
      "咿嚘不可信，以此败怀王。",
      "客死峣关路，返葬岐江阳。",
      "啼狖抱山月，饥狐猎野霜。",
      "一闻怀沙事，千载尽悲凉。"
    ]
  },
  {
    "volume": 86,
    "sequence": 53,
    "title": "闻雨",
    "author": "张说",
    "content": [
      "多雨绝尘事，寥寥入太玄。",
      "城阴疏复合，檐滴断还连。",
      "念我劳造化，从来五十年。",
      "误将心徇物，近得还自然。",
      "闲居草木侍，虚室鬼神怜。",
      "有时进美酒，有时泛清弦。",
      "声真不世识，心醉岂言诠。"
    ]
  },
  {
    "volume": 86,
    "sequence": 54,
    "title": "夜坐",
    "author": "张说",
    "content": [
      "怀哉四壁时，未有五都价。",
      "百金谁见许，斗酒难为贳。",
      "落花生芳春，孤月皎清夜。",
      "复逢利交客，题户遥相谢。"
    ]
  },
  {
    "volume": 86,
    "sequence": 55,
    "title": "山夜闻钟",
    "author": "张说",
    "content": [
      "夜卧闻夜钟，夜静山更响。",
      "霜风吹寒月，窈窕虚中上。",
      "前声既舂容，后声复晃荡。",
      "听之如可见，寻之定无像。",
      "信知本际空，徒挂生灭想。"
    ]
  },
  {
    "volume": 86,
    "sequence": 56,
    "title": "冬日见牧牛人担青草归",
    "author": "张说",
    "content": [
      "塞上绵应折，江南草可结。",
      "欲持梅岭花，远竞榆关雪。",
      "日月无他照，山川何顿别。",
      "苟齐两地心，天问将安说。"
    ]
  },
  {
    "volume": 86,
    "sequence": 57,
    "title": "咏镜",
    "author": "张说",
    "content": [
      "宝镜如明月，出自秦宫样。",
      "隐起双蟠龙，衔珠俨相向。",
      "常恐君不察，匣中委清量。",
      "积翳掩菱花，虚心蔽尘状。",
      "倘蒙罗袖拂，光生玉台上。"
    ]
  },
  {
    "volume": 86,
    "sequence": 58,
    "title": "咏瓢",
    "author": "张说",
    "content": [
      "美酒酌悬瓢，真淳好相映。",
      "蜗房卷堕首，鹤颈抽长柄。",
      "雅色素而黄，虚心轻且劲。",
      "岂无雕刻者，贵此成天性。"
    ]
  },
  {
    "volume": 86,
    "sequence": 59,
    "title": "杂诗四首",
    "author": "张说",
    "content": [
      "抱薰心常焦，举旆心常摇。",
      "天长地自久，欢乐能几朝。",
      "君看西陵树，歌舞为谁娇。",
      "山闲苦积雨，木落悲时遽。",
      "赏心凡几人，良辰在何处。",
      "触石满堂侈，洒我终夕虑。",
      "客鸟怀主人，衔花未能去。",
      "剖珠贵分明，琢玉思坚贞。",
      "要君意如此，终始莫相轻。",
      "问子青霞意，何事留朱轩。",
      "自言心远俗，未始迹辞喧。",
      "过蒙良时幸，侧息吏途烦。",
      "簪缨非宿好，文史弃前言。",
      "夕卧北窗下，梦归南山园。",
      "白云惭幽谷，清风愧泉源。",
      "十年兹赏废，佳期今复存。",
      "挂冠谢朝侣，星驾别君门。",
      "默念群疑起，玄通百虑清。",
      "初心灭阳艳，复见湛虚明。",
      "悟灭心非尽，求虚见后生。",
      "应将无住法，修到不成名。"
    ]
  },
  {
    "volume": 86,
    "sequence": 60,
    "title": "和张监游终南",
    "author": "张说",
    "content": [
      "宿怀终南意，及此语云峰。",
      "夜闻竹涧静，晓望林岭重。",
      "春烟生古石，时鸟戏幽松。",
      "岂无山中赏，但畏心莫从。"
    ]
  },
  {
    "volume": 86,
    "sequence": 61,
    "title": "古泉驿",
    "author": "张说",
    "content": [
      "昔闻陈仲子，守义辞三公。",
      "身赁妻织屦，乐亦在其中。",
      "岂无穷贱苦，羞与倾巧同。",
      "长白临河上，於陵入济东。",
      "我行吊遗迹，感叹古泉空。"
    ]
  },
  {
    "volume": 86,
    "sequence": 62,
    "title": "河上公",
    "author": "张说",
    "content": [
      "尊师厌尘去，精魄知何明。",
      "形气不复生，弟子空伤情。",
      "济北神如在，淮南药未成。",
      "共期终莫遂，寥落两无成。"
    ]
  },
  {
    "volume": 86,
    "sequence": 63,
    "title": "奉和圣制初入秦川路寒食应制",
    "author": "张说",
    "content": [
      "上阳柳色唤春归，临渭桃花拂水飞。",
      "总为朝廷巡幸去，顿教京洛少光辉。",
      "昨从分陕山南口，驰道依依渐花柳。",
      "入关正投寒食前，还京遂落清明后。",
      "路上天心重豫游，御前恩赐特风流。",
      "便幕那能镂鸡子，行宫善巧帖毛球。",
      "渭桥南渡花如扑，麦陇青青断人目。",
      "汉家行树直新丰，秦地骊山抱温谷。",
      "香池春溜水初平，预欢浴日照京城。",
      "今岁随宜过寒食，明年陪宴作清明。"
    ]
  },
  {
    "volume": 86,
    "sequence": 64,
    "title": "时乐鸟篇",
    "author": "张说",
    "content": [
      "旧传南海出灵禽，时乐名闻不可寻。",
      "形貌乍同鹦鹉类，精神别禀凤凰心。",
      "千年待圣方轻举，万里呈才无伴侣。",
      "红茸糅绣好毛衣，清泠讴鸦好言语。",
      "内人试取御衣牵，啄手暝声不许前。",
      "心愿阳乌恒保日，志嫌阴鹤欲凌天。",
      "天情玩讶良无已，察图果见祥经里。",
      "本持符瑞验明王，还用文章比君子。",
      "自怜弱羽讵堪珍，喜共华篇来示人。",
      "人见嘤嘤报恩鸟，多惭碌碌具官臣。"
    ]
  },
  {
    "volume": 86,
    "sequence": 65,
    "title": "安乐郡主花烛行",
    "author": "张说",
    "content": [
      "青宫朱邸翊皇闱，玉叶琼蕤发紫微。",
      "姬姜本来舅甥国，卜筮俱道凤凰飞。",
      "星昴殷冬献吉日，夭桃秾李遥相匹。",
      "鸾车凤传王子来，龙楼月殿天孙出。",
      "平台火树连上阳，紫炬红轮十二行。",
      "丹炉飞铁驰炎焰，炎霞烁电吐明光。",
      "绿輧绀幰纷如雾，节鼓清笳前启路。",
      "城隅靡靡稍东还，桥上鳞鳞转南渡。",
      "五方观者聚中京，四合尘烟涨洛城。",
      "商女香车珠结网，天人宝马玉繁缨。",
      "百壶渌酒千斤肉，大道连延障锦轴。",
      "先祝圣人寿万年，复祷宜家承百禄。",
      "珊瑚刻盘青玉尊，因之假道入梁园。",
      "梁园山竹凝云汉，仰望高楼在天半。",
      "翠幕兰堂苏合薰，珠帘挂户水波纹。",
      "别起芙蓉织成帐，金缕鸳鸯两相向。",
      "罽茵饰地承雕履，花烛分阶移锦帐。",
      "织女西垂隐烛台，双童连缕合欢杯。",
      "蔼蔼绮庭嫔从列，娥娥红粉扇中开。",
      "黄金两印双花绶，富贵婚姻古无有。",
      "清歌棠棣美王姬，流化邦人正夫妇。"
    ]
  },
  {
    "volume": 86,
    "sequence": 66,
    "title": "离会曲",
    "author": "张说",
    "content": [
      "何处送客洛桥头，洛水泛泛中行舟。",
      "可怜河树叶萎蕤，关关河鸟声相思。",
      "街鼓喧喧日将夕，去棹归轩两相迫。",
      "何人送客故人情，故人今夜何处客。"
    ]
  },
  {
    "volume": 86,
    "sequence": 67,
    "title": "邺都引",
    "author": "张说",
    "content": [
      "君不见魏武草创争天禄，群雄睚眦相驰逐。",
      "昼携壮士破坚阵，夜接词人赋华屋。",
      "都呈缭绕西山阳，桑榆汗漫漳河曲。",
      "城郭为虚人代改，但有西园明月在。",
      "邺傍高冢多贵臣，娥眉曼睩共灰尘。",
      "试上铜台歌舞处，唯有秋风愁杀人。"
    ]
  },
  {
    "volume": 86,
    "sequence": 68,
    "title": "城南亭作",
    "author": "张说",
    "content": [
      "珂马朝归连万石，稍门洞启亲迎客。",
      "北堂珍重琥珀酒，庭前列肆茱萸席。",
      "长袖迟回意绪多，清商缓转目腾波。",
      "旧传比翼侯家舞，新出将雏主第歌。",
      "汉家绛灌馀兵气，晋代浮虚安足贵。",
      "正逢天下金镜清，偏加日饮醇醪意。",
      "谁复遨游不复归，闲庭莫畏不芳菲。",
      "会待城南春色至，竟将花柳拂罗衣。"
    ]
  },
  {
    "volume": 86,
    "sequence": 69,
    "title": "同赵侍御乾湖作",
    "author": "张说",
    "content": [
      "江南湖水咽山川，春江溢入共湖连。",
      "气色纷沦横罩海，波涛鼓怒上漫天。",
      "鳞宗壳族嬉为府，弋叟罛师利焉聚。",
      "欹帆侧柁弄风口，赴险临深绕湾浦。",
      "一湾一浦怅邅回，千曲千溠怳迷哉，乍见灵妃含笑往。",
      "复闻游女怨歌来。",
      "暑来寒往运洄洑，潭生水落移陵谷。",
      "云间坠翮散泥沙，波上浮查栖树木，昨暮飞霜下北津，今朝行雁度南滨。",
      "处处沟洚清源竭，年年旧苇白头新。",
      "天地盈虚尚难保，人间倚伏何须道。",
      "秋月皛皛泛澄澜，冬景青青步纤草。",
      "念君宿昔观物变，安得踌蹰不衰老。"
    ]
  },
  {
    "volume": 86,
    "sequence": 70,
    "title": "巡边在河北作",
    "author": "张说",
    "content": [
      "去年六月西河西，今年六月北河北。",
      "沙场碛路何为尔，重气轻生知许国。",
      "人生在世能几时，壮年征战发如丝。",
      "会待安边报明主，作颂封山也未迟。"
    ]
  },
  {
    "volume": 86,
    "sequence": 71,
    "title": "赠崔二安平公乐世词",
    "author": "张说",
    "content": [
      "十五红妆侍绮楼，朝承握槊夜藏钩。",
      "君臣一意金门宠，兄弟双飞玉殿游。",
      "宁知宿昔恩华乐，变作潇湘离别愁。",
      "地湿莓苔生舞袖，江声怨叹入箜篌。",
      "自怜京兆双眉妩，会待南来五马留。"
    ]
  },
  {
    "volume": 86,
    "sequence": 72,
    "title": "送尹补阙元凯琴歌",
    "author": "张说",
    "content": [
      "凤哉凤哉，啄琅玕，饮瑶池，栖昆仑之山哉。",
      "中国有圣人，感和气，飞来飞来。",
      "自歌自舞，先王册府，麒麟之台，羁雌众雏故山曲。",
      "其鸣喈喈，其鸣喈喈，欲往衔之欻去来，去别鸾凤心徘徊。",
      "明年阿阁梧桐花叶开，群飞凤归来，群飞凤归来。"
    ]
  },
  {
    "volume": 86,
    "sequence": 73,
    "title": "送考功武员外学士使嵩山署舍利塔",
    "author": "张说",
    "content": [
      "怀玉泉，恋仁者，寂灭真心不可见，空留影塔嵩岩下。",
      "宝王四海转千轮，金昙百粒送分身。",
      "山中二月娑罗会，虚呗遥遥愁思人。",
      "我念过去微尘劫，与子禅门同正法。",
      "虽在神仙兰省间，常持清净莲花叶。",
      "来亦好，去亦好，了观车行马不移，当见菩提离烦恼。"
    ]
  },
  {
    "volume": 86,
    "sequence": 74,
    "title": "遥同蔡起居偃松篇",
    "author": "张说",
    "content": [
      "清都众木总荣芬，传道孤松最出群。",
      "名接天庭长景色，气连宫阙借氛氲。",
      "悬池的的停华露，偃盖重重拂瑞云。",
      "不借流膏助仙鼎，愿将桢干捧明君。",
      "莫比冥灵楚南树，朽老江边代不闻。"
    ]
  }
]