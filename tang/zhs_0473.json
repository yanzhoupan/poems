[
  {
    "volume": 473,
    "sequence": 1,
    "title": "享惠昭太子庙乐章",
    "author": "李逢吉",
    "content": [
      "既洁酒醴，聿陈熟腥。",
      "肃将震念，昭格储灵。",
      "展矣礼典，薰然德馨。",
      "愔愔管磬，亦具是听。"
    ]
  },
  {
    "volume": 473,
    "sequence": 2,
    "title": "望京楼上寄令狐华州",
    "author": "李逢吉",
    "content": [
      "祇役滞南服，颓思属暮年。",
      "闲上望京台，万山蔽其前。",
      "落日归飞翼，连翩东北天。",
      "涪江适在下，为我久潺湲。",
      "中叶成文教，德威清远边。",
      "颁条信徒尔，华发生苍然。",
      "寄怀三峰守，岐路隔云烟。"
    ]
  },
  {
    "volume": 473,
    "sequence": 3,
    "title": "再赴襄阳，辱宣武相公贻诗，今用奉酬",
    "author": "李逢吉",
    "content": [
      "解韍辞丹禁，扬旌去赤墀。",
      "自惊非素望，何力及清时。",
      "又据三公席，多惭四老祠。",
      "岘山风已远，棠树事难追。",
      "江汉饶春色，荆蛮足梦思。",
      "唯怜吐凤句，相示凿龙期。"
    ]
  },
  {
    "volume": 473,
    "sequence": 4,
    "title": "奉送李相公重镇襄阳",
    "author": "李逢吉",
    "content": [
      "海内埏埴遍，汉阴旌旆还。",
      "望留丹阙下，恩在紫霄间。",
      "冰雪背秦岭，风烟经武关。",
      "树皆人尚爱，辕即吏曾攀。",
      "自惜两心合，相看双鬓斑。",
      "终期谢戎务，同隐凿龙山。"
    ]
  },
  {
    "volume": 473,
    "sequence": 5,
    "title": "和严揆省中宿斋遇令狐员外当直之作",
    "author": "李逢吉",
    "content": [
      "致斋分直宿南宫，越石卢谌此夜同。",
      "位极班行犹念旧，名题章奏亦从公。",
      "曾驱爪士三边静，新赠髯参六义穷。",
      "竟夕文昌知有月，可怜如在庾楼中。"
    ]
  },
  {
    "volume": 473,
    "sequence": 6,
    "title": "奉酬忠武李相公见寄",
    "author": "李逢吉",
    "content": [
      "直继先朝卫与英，能移孝友作忠贞。",
      "剑门失险曾缚虎，淮水安流缘斩鲸。",
      "黄阁碧幢惟是俭，三公二伯未为荣。",
      "惠连忽赠池塘句，又遣羸师破胆惊。"
    ]
  },
  {
    "volume": 473,
    "sequence": 7,
    "title": "酬致政杨祭酒见寄",
    "author": "李逢吉",
    "content": [
      "初还相印罢戎旃，获守皇居在紫烟。",
      "妄比酂侯功蔑尔，每怀疏傅意悠然。",
      "应将半俸沾闾里，料入中条访洞天。",
      "十载别离那可道，倍令惊喜见来篇。"
    ]
  },
  {
    "volume": 473,
    "sequence": 8,
    "title": "送令狐秀才赴举",
    "author": "李逢吉",
    "content": [
      "子有雄文藻思繁，龆年射策向金门。",
      "前随鸾鹤登霄汉，却望风沙走塞垣。",
      "独忆忘机陪出处，自怜何力继飞翻。",
      "那堪两地生离绪，蓬户长扃行旅喧。"
    ]
  },
  {
    "volume": 473,
    "sequence": 9,
    "title": "郡斋卧疾赠昼上人",
    "author": "于頔",
    "content": [
      "夙陪翰墨徒，深论穷文格。",
      "丽则风骚后，公然我词客。",
      "晚依方外友，极理探精赜。",
      "吻合南北宗，昼公我禅伯。",
      "尤明性不染，故我行贞白。",
      "随顺令得解，故我言芳泽。",
      "霅水漾清浔，吴山横碧岑。",
      "含珠复蕴玉，价重双南金。",
      "的皪曜奇彩，凄清流雅音。",
      "商声发楚调，调切谱瑶琴。",
      "吴山为我高，霅水为我深。",
      "万景徒有象，孤云本无心。",
      "众木岂无声，椅桐有清响。",
      "众耳岂不聆，钟期有真赏。",
      "高洁古人操，素怀夙所仰。",
      "觌君冰雪姿，祛我淫滞想。",
      "常吟柳恽诗，苕浦久相思。",
      "逮此远为郡，蘋洲芳草衰。",
      "逢师年腊长，值我病容羸。",
      "共话无生理，聊用契心期。"
    ]
  },
  {
    "volume": 473,
    "sequence": 10,
    "title": "和丘员外题湛长史旧居",
    "author": "于頔",
    "content": [
      "萧条历山下，水木无氛滓。",
      "王门结长裾，岩扃怡暮齿。",
      "昔贤枕高躅，今彦仰知止。",
      "依依瞩烟霞，眷眷返墟里。",
      "湛生久已没，丘也亦同耻。",
      "立言咸不朽，何必在青史。"
    ]
  },
  {
    "volume": 473,
    "sequence": 11,
    "title": "寒夜闻霜钟",
    "author": "卢景亮",
    "content": [
      "洪钟发长夜，清响出层岑。",
      "暗入繁霜切，遥传古寺深。",
      "何城乱远漏，几处杂疏砧。",
      "已警离人梦，仍沾旅客襟。",
      "待时当命侣，抱器本无心。",
      "倘若无知者，谁能设此音。"
    ]
  },
  {
    "volume": 473,
    "sequence": 12,
    "title": "南溪诗",
    "author": "李渤",
    "content": [
      "玄岩丽南溪，新泉发幽色。",
      "岩泉孕灵秀，云烟纷崖壁。",
      "斜峰信天插，奇洞固神辟。",
      "窈窕去未穷，环回势难极。",
      "玉池似无水，玄井昏不测。",
      "仙户掩复开，乳膏凝更滴。",
      "丹砂有遗址，石径无留迹。",
      "南眺苍梧云，北望洞庭客。",
      "萧条风烟外，爽朗形神寂。",
      "若值浮丘翁，从此谢尘役。"
    ]
  },
  {
    "volume": 473,
    "sequence": 13,
    "title": "喜弟淑再至为长歌",
    "author": "李渤",
    "content": [
      "前年别时秋九月，白露吹霜金吹烈。",
      "离鸿一别影初分，泪袖双挥心哽咽。",
      "别来几度得音书，南岳知□□□□。",
      "庐山峨峨倚天碧，捧排空崖千万尺。",
      "社榜长题高士名，食堂每记云山迹。",
      "我本开云此山住，偶为名利相萦误。",
      "自负心机四十年，羞闻社客山中篇。",
      "忧时魂梦忆归路，觉来疑在林中眠。",
      "昨日亭前乌鹊喜，果得今朝尔来此。",
      "吾吟行路五十篇，尽说江南数千里。",
      "自怜兄弟今五人，共萦儒素家尚贫。",
      "虽然廪饩各不一，就中总免拘常伦。",
      "长兄年少曾落托，拔剑沙场随卫霍。",
      "口里虽谭周孔文，怀中不舍孙吴略。",
      "次兄一生能苦节，夏聚流萤冬映雪。",
      "非论疾恶志如霜，更觉临泉心似铁。",
      "第三之兄更奇异，昂昂独负青云志。",
      "下看金玉不如泥，肯道王侯身可贵。",
      "却愁清逸不干时，高踪大器无人知。",
      "倘逢感激许然诺，必能万古留清规。",
      "念尔年来方二十，夙夜孜孜能独立。",
      "卷中笔落星汉摇，洞里丹灵鬼神泣。",
      "嗟余流浪心最狂，十年学剑逢时康。",
      "心中不解事拘束，世间谈笑多相妨。",
      "广海青山殊未足，逢著高楼还醉宿。",
      "朝走安公枥上驹，暮伦陶令篱边菊。",
      "近来诗思殊无况，苦被时流不相放。",
      "云腾浪走势未衰，鹤膝蜂腰岂能障。",
      "送尔为文殊不识，贵从一一传胸臆。",
      "若到湖南见紫霄，会须待我同攀陟。"
    ]
  },
  {
    "volume": 473,
    "sequence": 14,
    "title": "留别南溪二首",
    "author": "李渤",
    "content": [
      "常叹春泉去不回，我今此去更难来。",
      "欲知别后留情处，手种岩花次第开。",
      "如云不厌苍梧远，似雁逢春又北归。",
      "惟有隐山溪上月，年年相望两依依。"
    ]
  },
  {
    "volume": 473,
    "sequence": 15,
    "title": "桂林叹雁",
    "author": "李渤",
    "content": [
      "三朝四黜倦遐征，往复皆愁万里程。",
      "尔解分飞却回去，我方从此向南行。"
    ]
  },
  {
    "volume": 473,
    "sequence": 16,
    "title": "享惠昭太子庙乐章",
    "author": "孟简",
    "content": [
      "喧喧金石容既缺，肃肃羽驾就行列。",
      "缑山遗响昔所闻，庙庭进旅今攸设。"
    ]
  },
  {
    "volume": 473,
    "sequence": 17,
    "title": "拟古",
    "author": "孟简",
    "content": [
      "剑客不夸貌，主人知此心。",
      "但营纤毫义，肯计千万金。",
      "勇发看鸷击，愤来听虎吟。",
      "平生贵酬德，刃敌无幽深。"
    ]
  },
  {
    "volume": 473,
    "sequence": 18,
    "title": "咏欧阳行周事",
    "author": "孟简",
    "content": [
      "有客西北逐，驱马次太原。",
      "太原有佳人，神艳照行云。",
      "座上转横波，流光注夫君。",
      "夫君意荡漾，即日相交欢。",
      "定情非一词，结念誓青山。",
      "生死不变易，中诚无间言。",
      "此为太学徒，彼属北府官。",
      "中夜欲相从，严城限军门。",
      "白日欲同居，君畏仁人闻。",
      "忽如陇头水，坐作东西分。",
      "惊离肠千结，滴泪眼双昏。",
      "本达京师回，贺期相追攀。",
      "宿约始乖阻，彼忧已缠绵。",
      "高髻若黄鹂，危鬓如玉蝉。",
      "纤手自整理，剪刀断其根。",
      "柔情托侍儿，为我遗所欢。",
      "所欢使者来，侍儿因复前。",
      "抆泪取遗寄，深诚祈为传。",
      "封来赠君子，愿言慰穷泉。",
      "使者回复命，迟迟蓄悲酸。",
      "詹生喜言旋，倒履走迎门。",
      "长跪听未毕，惊伤涕涟涟。",
      "不饮亦不食，哀心百千端。",
      "襟情一夕空，精爽旦日残。",
      "哀哉浩然气，溃散归化元。",
      "短生虽别离，长夜无阻难。",
      "双魂终会合，两剑遂蜿蜒。",
      "丈夫早通脱，巧笑安能干。",
      "防身本苦节，一去何由还。",
      "后生莫沈迷，沈迷丧其真。"
    ]
  },
  {
    "volume": 473,
    "sequence": 19,
    "title": "惜分阴",
    "author": "孟简",
    "content": [
      "业广因功苦，拳拳志士心。",
      "九流难酌挹，四海易消沈。",
      "对景嗟移晷，窥园讵改阴。",
      "三冬劳聚学，驷景重兼金。",
      "刺股情方励，偷光思益深。",
      "再中如可冀，终嗣绝编音。"
    ]
  },
  {
    "volume": 473,
    "sequence": 20,
    "title": "嘉禾合颖",
    "author": "孟简",
    "content": [
      "玉烛将成岁，封人亦自歌。",
      "八方沾圣泽，异亩发嘉禾。",
      "共秀芳何远，连茎瑞且多。",
      "颖低甘露滴，影乱惠风过。",
      "表稔由神化，为祥识气和。",
      "因知兴嗣岁，王道旧无颇。"
    ]
  },
  {
    "volume": 473,
    "sequence": 21,
    "title": "赋得亚父碎玉斗",
    "author": "孟简",
    "content": [
      "献谋既我违，积愤从心痗。",
      "鸿门入已迫，赤帝时潜退。",
      "宝位方苦竞，玉斗何情爱。",
      "犹看虹气凝，讵惜冰姿碎。",
      "而嗟大事返，当起千里悔。",
      "谁为西楚王，坐见东城溃。"
    ]
  },
  {
    "volume": 473,
    "sequence": 22,
    "title": "酬施先辈",
    "author": "孟简",
    "content": [
      "襄阳才子得声多，四海皆传古镜歌。",
      "乐府正声三百首，梨园新入教青娥。"
    ]
  },
  {
    "volume": 473,
    "sequence": 23,
    "title": "寄李十员外",
    "author": "王仲舒",
    "content": [
      "百丈悬泉旧卧龙，欲将肝胆佐时雍。",
      "惟愁又入烟霞去，知在庐峰第几重。"
    ]
  },
  {
    "volume": 473,
    "sequence": 24,
    "title": "访羊尊师（一作贾岛诗）",
    "author": "孙革",
    "content": [
      "松下问童子，言师采药去。",
      "只在此山中，云深不知处。"
    ]
  },
  {
    "volume": 473,
    "sequence": 25,
    "title": "晚眺",
    "author": "汪万於",
    "content": [
      "杖策倚柴门，泉声隔岸闻。",
      "夕阳诸岭出，晴雪万山分。",
      "静对豺狼窟，幽观鹿豕群。",
      "今宵寒月近，东北扫浮云。"
    ]
  },
  {
    "volume": 473,
    "sequence": 26,
    "title": "亚父碎玉斗",
    "author": "何儒亮",
    "content": [
      "嬴女昔解网，楚王有遗躅。",
      "破关既定秦，碎首闻献玉。",
      "贞姿应刃散，清响因风续。",
      "匪徇切泥功，将明怀璧辱。",
      "莫量汉祖德，空受项君勖。",
      "事去见前心，千秋渭水绿。"
    ]
  },
  {
    "volume": 473,
    "sequence": 27,
    "title": "赠毛仙翁",
    "author": "李宗闵",
    "content": [
      "不知仙客占青春，肌骨才教称两旬。",
      "俗眼暂惊相见日，疑心未测几时人。",
      "闲推甲子经何代，笑说浮生老此身。",
      "残药倘能沾朽质，愿将霄汉永为邻。"
    ]
  },
  {
    "volume": 473,
    "sequence": 28,
    "title": "池州夫子庙麟台",
    "author": "韦表微",
    "content": [
      "二仪既闭，三象乃乖。",
      "圣道埋郁，人心不开。",
      "上无文武，下有定哀。",
      "吁嗟麟兮，孰为来哉。",
      "周虽不纲，孔实嗣圣。",
      "诗书既删，礼乐大定。",
      "劝善惩恶，奸邪乃正。",
      "吁嗟麟兮，克昭符命。",
      "圣与时合，代行位尊。",
      "苟或乖戾，身穷道存。",
      "於昭鲁邑，栖迟孔门。",
      "吁嗟麟兮，孰知其仁。",
      "运极数残，德至时否。",
      "楚国浸广，秦封益侈。",
      "墙仞迫厄，崎岖阙里。",
      "吁嗟麟兮，靡有攸止。",
      "世治则麟，世乱则麇。",
      "出非其时，麋鹿同群。",
      "孔不自圣，麟不自祥。",
      "吁嗟麟兮，天何所亡。"
    ]
  }
]