[
  {
    "volume": 531,
    "sequence": 1,
    "title": "太和初靖恭里感事",
    "author": "许浑",
    "content": [
      "清湘吊屈原，垂泪撷蘋蘩。",
      "谤起乘轩鹤，机沉在槛猿。",
      "乾坤三事贵，华夏一夫冤。",
      "宁有唐虞世，心知不为言。"
    ]
  },
  {
    "volume": 531,
    "sequence": 2,
    "title": "与侯春时同年南池夜话",
    "author": "许浑",
    "content": [
      "芦苇暮修修，溪禽上钓舟。",
      "露凉花敛夕，风静竹含秋。",
      "素志应难契，清言岂易求。",
      "相欢一瓢酒，明日醉西楼。"
    ]
  },
  {
    "volume": 531,
    "sequence": 3,
    "title": "广陵送剡县薛明府赴任",
    "author": "许浑",
    "content": [
      "车马楚城壕，清歌送浊醪。",
      "露花羞别泪，烟草让归袍。",
      "鸟浴春塘暖，猿吟暮岭高。",
      "寻仙在仙骨，不用废牛刀。"
    ]
  },
  {
    "volume": 531,
    "sequence": 4,
    "title": "游果昼二僧院",
    "author": "许浑",
    "content": [
      "何必老林泉，冥心便是禅。",
      "讲时开院去，斋后下帘眠。",
      "镜朗灯分焰，香销印绝烟。",
      "真乘不可到，云尽月明天。"
    ]
  },
  {
    "volume": 531,
    "sequence": 5,
    "title": "题官舍",
    "author": "许浑",
    "content": [
      "燕雁水乡飞，京华信自稀。",
      "簟瓢贫守道，书剑病忘机。",
      "叠鼓吏初散，繁钟鸟独归。",
      "高梧与疏柳，风雨似郊扉。"
    ]
  },
  {
    "volume": 531,
    "sequence": 6,
    "title": "酬报先上人登楼见寄（上人自峡下来）",
    "author": "许浑",
    "content": [
      "丹叶下西楼，知君万里愁。",
      "钟非黔峡寺，帆是敬亭舟。",
      "山色和云暮，湖光共月秋。",
      "天台多道侣，何惜更南游。"
    ]
  },
  {
    "volume": 531,
    "sequence": 7,
    "title": "晓过郁林寺戏呈李明府",
    "author": "许浑",
    "content": [
      "身闲白日长，何处不寻芳。",
      "山崦登楼寺，谿湾泊晚樯。",
      "洞花蜂聚蜜，岩柏麝留香。",
      "若指求仙路，刘郎学阮郎。"
    ]
  },
  {
    "volume": 531,
    "sequence": 8,
    "title": "泛舟寻郁林寺道玄上人遇雨而返因寄",
    "author": "许浑",
    "content": [
      "禅扉倚石梯，云湿雨凄凄。",
      "草色分松径，泉声咽稻畦。",
      "棹移滩鸟没，钟断岭猿啼。",
      "入夜花如雪，回舟忆剡溪。"
    ]
  },
  {
    "volume": 531,
    "sequence": 9,
    "title": "郁林寺",
    "author": "许浑",
    "content": [
      "台殿冠嵯峨，春来日日过。",
      "水分诸院少，云近上方多。",
      "众籁凝丝竹，繁英耀绮罗。",
      "酒酣诗自逸，乘月棹寒波。"
    ]
  },
  {
    "volume": 531,
    "sequence": 10,
    "title": "题崇圣寺（寺，故行宫也）",
    "author": "许浑",
    "content": [
      "西林本行殿，池榭日坡阤。",
      "雨过水初涨，云开山渐多。",
      "晓街垂御柳，秋院闭宫莎。",
      "借问龙归处，鼎湖空碧波。"
    ]
  },
  {
    "volume": 531,
    "sequence": 11,
    "title": "赠高处士",
    "author": "许浑",
    "content": [
      "宅前云水满，高兴一书生。",
      "垂钓有深意，望山多远情。",
      "夜棋留客宿，春酒劝僧倾。",
      "未作干时计，何人问姓名。"
    ]
  },
  {
    "volume": 531,
    "sequence": 12,
    "title": "送僧归金山寺",
    "author": "许浑",
    "content": [
      "老归江上寺，不忘旧师恩。",
      "驻锡逢山色，停杯见浪痕。",
      "秋涛吞楚驿，晓月上荆门。",
      "为访题诗处，莓苔几字存。"
    ]
  },
  {
    "volume": 531,
    "sequence": 13,
    "title": "金谷桃花",
    "author": "许浑",
    "content": [
      "花在舞楼空，年年依旧红。",
      "泪光停晓露，愁态倚春风。",
      "开处妾先死，落时君亦终。",
      "东流两三片，应在夜泉中。"
    ]
  },
  {
    "volume": 531,
    "sequence": 14,
    "title": "忆长洲",
    "author": "许浑",
    "content": [
      "香径小船通，菱歌绕故宫。",
      "鱼沉秋水静，鸟宿暮山空。",
      "荷叶桥边雨，芦花海上风。",
      "归心无处托，高枕画屏中。"
    ]
  },
  {
    "volume": 531,
    "sequence": 15,
    "title": "寄殷尧藩（一作再寄殷尧藩秀才）",
    "author": "许浑",
    "content": [
      "直道知难用，经年向水滨。",
      "宅从栽竹贵，家为买书贫。",
      "就学多新客，登朝尽故人。",
      "蓬莱自有路，莫羡武陵春。"
    ]
  },
  {
    "volume": 531,
    "sequence": 16,
    "title": "题邹处士隐居（一作题裴处士园林）",
    "author": "许浑",
    "content": [
      "桑柘满江村，西斋接海门。",
      "浪冲高岸响，潮入小池浑。",
      "岩树阴棋局，山花落酒樽。",
      "相逢亦留宿，还似识王孙。"
    ]
  },
  {
    "volume": 531,
    "sequence": 17,
    "title": "送僧归敬亭山寺",
    "author": "许浑",
    "content": [
      "十年剑中路，传尽本师经。",
      "晓月下黔峡，秋风归敬亭。",
      "开门新树绿，登阁旧山青。",
      "遥想论禅处，松阴水一瓶。"
    ]
  },
  {
    "volume": 531,
    "sequence": 18,
    "title": "新卜原上居寄袁校书",
    "author": "许浑",
    "content": [
      "贫居乐游此，江海思迢迢。",
      "雪夜书千卷，花时酒一瓢。",
      "独愁秦树老，孤梦楚山遥。",
      "有路应相念，风尘满黑貂。"
    ]
  },
  {
    "volume": 531,
    "sequence": 19,
    "title": "天街晓望",
    "author": "许浑",
    "content": [
      "明星低未央，莲阙迥苍苍。",
      "叠鼓催残月，疏钟迎早霜。",
      "关防浮瑞气，宫馆耀神光。",
      "再拜为君寿，南山高且长。"
    ]
  },
  {
    "volume": 531,
    "sequence": 20,
    "title": "江上喜洛中亲友继至",
    "author": "许浑",
    "content": [
      "战马昔纷纷，风惊嵩少尘。",
      "全家南渡远，旧友北来频。",
      "罢酒松筠晚，赋诗杨柳春。",
      "谁言今夜月，同是洛阳人。"
    ]
  },
  {
    "volume": 531,
    "sequence": 21,
    "title": "下第归朱方寄刘三复",
    "author": "许浑",
    "content": [
      "素衣京洛尘，归棹过南津。",
      "故里迹犹在，旧交心更新。",
      "月高萧寺夜，风暖庾楼春。",
      "诗酒应无暇，朝朝问旅人。"
    ]
  },
  {
    "volume": 531,
    "sequence": 22,
    "title": "送人归吴兴",
    "author": "许浑",
    "content": [
      "绿水棹云月，洞庭归路长。",
      "春桥悬酒幔，夜栅集茶樯。",
      "箬叶沉溪暖，蘋花绕郭香。",
      "应逢柳太守，为说过潇湘。"
    ]
  },
  {
    "volume": 531,
    "sequence": 23,
    "title": "月夜期友人不至",
    "author": "许浑",
    "content": [
      "坐待故人宿，月华清兴秋。",
      "管弦谁处醉，池馆此时愁。",
      "风过渚荷动，露含山桂幽。",
      "孤吟不可曙，昨夜共登楼。"
    ]
  },
  {
    "volume": 531,
    "sequence": 24,
    "title": "白马寺不出院僧",
    "author": "许浑",
    "content": [
      "禅空心已寂，世路任多岐。",
      "到院客长见，闭关人不知。",
      "寺喧听讲绝，厨远送斋迟。",
      "墙外洛阳道，东西无尽时。"
    ]
  },
  {
    "volume": 531,
    "sequence": 25,
    "title": "寄袁校书（一作袁都校书）",
    "author": "许浑",
    "content": [
      "扰扰换时节，旧山琪树阴。",
      "犹乖清汉志，空负白云心。",
      "广陌埃尘远，重门管吹深。",
      "劳歌极西望，芸省有知音。"
    ]
  },
  {
    "volume": 531,
    "sequence": 26,
    "title": "赠柳璟、冯陶二校书",
    "author": "许浑",
    "content": [
      "霄汉两飞鸣，喧喧动禁城。",
      "桂堂同日盛，芸阁间年荣。",
      "香掩蕙兰气，韵高鸾鹤声。",
      "应怜茂陵客，未有子虚名。"
    ]
  },
  {
    "volume": 531,
    "sequence": 27,
    "title": "王秀才自越见寻不遇，题诗而回，因以酬寄",
    "author": "许浑",
    "content": [
      "南斋知数宿，半为木兰开。",
      "晴阁留诗遍，春帆载酒回。",
      "烟深扬子宅，云断越王台。",
      "自有孤舟兴，何妨更一来。"
    ]
  },
  {
    "volume": 531,
    "sequence": 28,
    "title": "秋霁潼关驿亭",
    "author": "许浑",
    "content": [
      "霁色明高巘，关河独望遥。",
      "残云归太华，疏雨过中条。",
      "鸟散绿萝静，蝉鸣红树凋。",
      "何言此时节，去去任蓬飘。"
    ]
  },
  {
    "volume": 531,
    "sequence": 29,
    "title": "送客归兰溪",
    "author": "许浑",
    "content": [
      "花下送归客，路长应过秋。",
      "暮随江鸟宿，寒共岭猿愁。",
      "众水喧严濑，群峰抱沉楼。",
      "因君几南望，曾向此中游。"
    ]
  },
  {
    "volume": 531,
    "sequence": 30,
    "title": "贻终南山隐者",
    "author": "许浑",
    "content": [
      "中岩多少隐，提榼抱琴游。",
      "潭冷薜萝晚，山香松桂秋。",
      "瓢闲高树挂，杯急曲池流。",
      "独有迷津客，东西南北愁。"
    ]
  },
  {
    "volume": 531,
    "sequence": 31,
    "title": "送李文明下第鄜州觐兄",
    "author": "许浑",
    "content": [
      "征夫天一涯，醉赠别吾诗。",
      "雁迥参差远，龙多次第迟。",
      "宁歌还夜苦，宋赋更秋悲。",
      "的的遥相待，清风白露时。"
    ]
  },
  {
    "volume": 531,
    "sequence": 32,
    "title": "送段觉归东阳兼寄窦使君",
    "author": "许浑",
    "content": [
      "山水引归路，陆郎从此谙。",
      "秋茶垂露细，寒菊带霜甘。",
      "台倚乌龙岭，楼侵白雁潭。",
      "沈公如借问，心在浙河南。"
    ]
  },
  {
    "volume": 531,
    "sequence": 33,
    "title": "韶州送窦司直北归",
    "author": "许浑",
    "content": [
      "江曲山如画，贪程亦驻舟。",
      "果随岩狖落，槎带水禽流。",
      "客散他乡夜，人归故国秋。",
      "樽前挂帆去，风雨下西楼。"
    ]
  },
  {
    "volume": 531,
    "sequence": 34,
    "title": "伤冯秀才",
    "author": "许浑",
    "content": [
      "旅葬不可问，茫茫西陇头。",
      "水云青草湿，山月白杨愁。",
      "琴信有时罢，剑伤无处留。",
      "淮南旧烟月，孤棹更逢秋。"
    ]
  },
  {
    "volume": 531,
    "sequence": 35,
    "title": "送郑寂上人南行",
    "author": "许浑",
    "content": [
      "儒家有释子，年少学支公。",
      "心出是非外，迹辞荣辱中。",
      "锡寒秦岭月，杯急楚江风。",
      "离怨故园里，小秋梨叶红。"
    ]
  },
  {
    "volume": 531,
    "sequence": 36,
    "title": "赠王处士",
    "author": "许浑",
    "content": [
      "归卧养天真，鹿裘乌角巾。",
      "茂陵闲久病，彭泽醉长贫。",
      "冠盖西园夜，笙歌北里春。",
      "谁怜清渭曲，又老钓鱼人。"
    ]
  },
  {
    "volume": 531,
    "sequence": 37,
    "title": "送友人归荆楚",
    "author": "许浑",
    "content": [
      "调瑟劝离酒，苦谙荆楚门。",
      "竹斑悲帝女，草绿怨王孙。",
      "潮落九疑迥，雨连三峡昏。",
      "同来不同去，迢递更伤魂。"
    ]
  },
  {
    "volume": 531,
    "sequence": 38,
    "title": "重伤杨攀处士二首（攀自号绿云翁）",
    "author": "许浑",
    "content": [
      "绿云多学术，黄发竟无成。",
      "酒纵山中性，诗留海上名。",
      "读书新树老，垂钓旧矶平。",
      "今日悲前事，西风闻哭声。",
      "从官任直道，几处脱长裾。",
      "殁后儿犹小，葬来人渐疏。",
      "新邻占池馆，长史觅图书。",
      "身贱难相报，平生恨有余。"
    ]
  },
  {
    "volume": 531,
    "sequence": 39,
    "title": "送友人罢举归东海",
    "author": "许浑",
    "content": [
      "沧波天堑外，何岛是新罗。",
      "舶主辞番远，棋僧入汉多。",
      "海风吹白鹤，沙日晒红螺。",
      "此去知投笔，须求利剑磨。"
    ]
  },
  {
    "volume": 531,
    "sequence": 40,
    "title": "西园（一作姚合诗）",
    "author": "许浑",
    "content": [
      "西园春欲尽，芳草径难分。",
      "静语唯幽鸟，闲眠独使君。",
      "密林生雨气，古石带苔文。",
      "虽去清朝远，朝朝见白云。"
    ]
  },
  {
    "volume": 531,
    "sequence": 41,
    "title": "苦雨",
    "author": "许浑",
    "content": [
      "江昏山半晴，南阻绝人行。",
      "葭菼连云色，杉松共雨声。",
      "早秋仍燕舞，深夜更鼍鸣。",
      "为报迷津客，讹言未可轻。"
    ]
  },
  {
    "volume": 531,
    "sequence": 42,
    "title": "游茅山",
    "author": "许浑",
    "content": [
      "步步入山门，仙家鸟径分。",
      "渔樵不到处，麋鹿自成群。",
      "石面迸出水，松头穿破云。",
      "道人星月下，相次礼茅君。"
    ]
  },
  {
    "volume": 531,
    "sequence": 43,
    "title": "洛阳道中",
    "author": "许浑",
    "content": [
      "洛阳多旧迹，一日几堪愁。",
      "风起林花晚，月明陵树秋。",
      "兴亡不可问，自古水东流。",
      "。"
    ]
  }
]