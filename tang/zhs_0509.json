[
  {
    "volume": 509,
    "sequence": 1,
    "title": "秋日陕州道中作",
    "author": "顾非熊",
    "content": [
      "孤客秋风里，驱车入陕西。",
      "关河午时路，村落一声鸡。",
      "树势标秦远，天形到岳低。",
      "谁知我名姓，来往自栖栖。"
    ]
  },
  {
    "volume": 509,
    "sequence": 2,
    "title": "经杭州",
    "author": "顾非熊",
    "content": [
      "郡郭绕江濆，人家近白云。",
      "晚涛临槛看，夜橹隔城闻。",
      "浦转山初尽，虹斜雨未分。",
      "有谁知我意，心绪逐鸥群。"
    ]
  },
  {
    "volume": 509,
    "sequence": 3,
    "title": "经河中",
    "author": "顾非熊",
    "content": [
      "一望蒲城路，关河气象雄。",
      "楼台山色里，杨柳水声中。",
      "思起怀吴客，行斜向碛鸿。",
      "我来寻古迹，唯见舜祠风。"
    ]
  },
  {
    "volume": 509,
    "sequence": 4,
    "title": "送僧归洞庭",
    "author": "顾非熊",
    "content": [
      "江山万万重，归去指何峰。",
      "未入连云寺，先斋越浪钟。",
      "岛香回栈柏，秋荫出庵松。",
      "若救吴人病，须降震泽龙。"
    ]
  },
  {
    "volume": 509,
    "sequence": 5,
    "title": "题觉真上人院",
    "author": "顾非熊",
    "content": [
      "长安车马地，此院闭松声。",
      "新罢九天讲，旧曾诸岳行。",
      "能诗因作偈，好客岂关名。",
      "约我中秋夜，同来看月明。"
    ]
  },
  {
    "volume": 509,
    "sequence": 6,
    "title": "寄太白无能禅师",
    "author": "顾非熊",
    "content": [
      "太白山中寺，师居最上方。",
      "猎人偷佛火，栎鼠戏禅床。",
      "定久衣尘积，行稀径草长。",
      "有谁来问法，林杪过残阳。"
    ]
  },
  {
    "volume": 509,
    "sequence": 7,
    "title": "舒州酬别侍御",
    "author": "顾非熊",
    "content": [
      "故交他郡见，下马失愁容。",
      "执手向残日，分襟在晚钟。",
      "乡心随皖水，客路过庐峰。",
      "众惜君材器，何为滞所从。"
    ]
  },
  {
    "volume": 509,
    "sequence": 8,
    "title": "姚岩寺路怀友（一作桃岩怀贾岛）",
    "author": "顾非熊",
    "content": [
      "路向姚岩寺，多行洞壑间。",
      "鹤声连坞静，溪色带村闲。",
      "疏叶秋前渚，斜阳雨外山。",
      "怜君不得见，诗思最相关。"
    ]
  },
  {
    "volume": 509,
    "sequence": 9,
    "title": "天河阁到啼猿阁即事",
    "author": "顾非熊",
    "content": [
      "万壑褒中路，何层不架虚。",
      "湿云和栈起，燋枿带畲余。",
      "岩狖牵垂果，湍禽接迸鱼。",
      "每逢维艇处，坞里有人居。"
    ]
  },
  {
    "volume": 509,
    "sequence": 10,
    "title": "夏日会修行段将军宅",
    "author": "顾非熊",
    "content": [
      "爱君书院静，莎覆藓阶浓。",
      "连穗古藤暗，领雏幽鸟重。",
      "樽前迎远客，林杪见晴峰。",
      "谁谓朱门内，云山满座逢。"
    ]
  },
  {
    "volume": 509,
    "sequence": 11,
    "title": "送杭州姚员外",
    "author": "顾非熊",
    "content": [
      "浙江江上郡，杨柳到时春。",
      "堑起背城雁，帆分向海人。",
      "峤云侵寺吐，汀月隔楼新。",
      "静理更何事，还应咏白蘋。"
    ]
  },
  {
    "volume": 509,
    "sequence": 12,
    "title": "送朴处士归新罗",
    "author": "顾非熊",
    "content": [
      "少年离本国，今去已成翁。",
      "客梦孤舟里，乡山积水东。",
      "鳌沈崩巨岸，龙斗出遥空。",
      "学得中华语，将归谁与同。"
    ]
  },
  {
    "volume": 509,
    "sequence": 13,
    "title": "送马戴入山",
    "author": "顾非熊",
    "content": [
      "古木乱重重，何人识去踪。",
      "斜阳收万壑，圆月上三峰。",
      "云里泉萦石，窗间鸟下松。",
      "唯应采药客，时与此相逢。"
    ]
  },
  {
    "volume": 509,
    "sequence": 14,
    "title": "送喻凫春归江南",
    "author": "顾非熊",
    "content": [
      "去年登第客，今日及春归。",
      "莺影离秦马，莲香入楚衣。",
      "里闾争庆贺，亲戚共光辉。",
      "唯我门前浦，苔应满钓矶。"
    ]
  },
  {
    "volume": 509,
    "sequence": 15,
    "title": "送友人及第归苏州",
    "author": "顾非熊",
    "content": [
      "见君先得意，希我命还通。",
      "不道才堪并，多缘蹇共同。",
      "鹤鸣荒苑内，鱼跃夜潮中。",
      "若问家山路，知连震泽东。"
    ]
  },
  {
    "volume": 509,
    "sequence": 16,
    "title": "送皇甫司录赴黔南幕",
    "author": "顾非熊",
    "content": [
      "黔南从事客，禄利先来饶。",
      "官受外台屈，家移一舸遥。",
      "夜猿声不断，寒木叶微凋。",
      "远别因多感，新郎倍寂寥。"
    ]
  },
  {
    "volume": 509,
    "sequence": 17,
    "title": "寄九华山费拾遗",
    "author": "顾非熊",
    "content": [
      "先生九华隐，鸟道隔尘埃。",
      "石室和云住，山田引烧开。",
      "久闻仙客降，高卧诏书来。",
      "一入深林去，人间更不回。"
    ]
  },
  {
    "volume": 509,
    "sequence": 18,
    "title": "雁",
    "author": "顾非熊",
    "content": [
      "逐暖来南国，迎寒背朔云。",
      "下时波势出，起处阵形分。",
      "声急奔前侣，行低续后群。",
      "何人寄书札，绝域可知闻。"
    ]
  },
  {
    "volume": 509,
    "sequence": 19,
    "title": "铜雀妓",
    "author": "顾非熊",
    "content": [
      "鸦散陵树晓，筵开繐帐空。",
      "婵娟宠休妒，歌舞怨来同。",
      "往事与尘化，新愁生曲终。",
      "回轩叶正落，寂寞听秋风。"
    ]
  },
  {
    "volume": 509,
    "sequence": 20,
    "title": "早秋雨夕",
    "author": "顾非熊",
    "content": [
      "贫居常寂寞，况复是秋天。",
      "黄叶如霜后，清风似水边。",
      "中宵疑有雁，当夕暂无蝉。",
      "就枕终难寐，残灯灭又然。"
    ]
  },
  {
    "volume": 509,
    "sequence": 21,
    "title": "天津桥晚望",
    "author": "顾非熊",
    "content": [
      "晴登洛桥望，寒色古槐稀。",
      "流水东不息，翠华西未归。",
      "云收中岳近，钟出后宫微。",
      "回首禁门路，群鸦度落晖。"
    ]
  },
  {
    "volume": 509,
    "sequence": 22,
    "title": "月夜登王屋仙坛",
    "author": "顾非熊",
    "content": [
      "月临峰顶坛，气爽觉天宽。",
      "身去银河近，衣沾玉露寒。",
      "云中日已赤，山外夜初残。",
      "即此是仙境，惟愁再上难。"
    ]
  },
  {
    "volume": 509,
    "sequence": 23,
    "title": "下第后晓坐",
    "author": "顾非熊",
    "content": [
      "远客滞都邑，老惊时节催。",
      "海边身梦觉，枕上鼓声来。",
      "起见银河没，坐知阊阖开。",
      "何为此生内，终夜泣尘埃。"
    ]
  },
  {
    "volume": 509,
    "sequence": 24,
    "title": "下第后送友人不及",
    "author": "顾非熊",
    "content": [
      "失意经寒食，情偏感别离。",
      "来逢人已去，坐见柳空垂。",
      "细雨飞黄鸟，新蒲长绿池。",
      "自倾相送酒，终不展愁眉。"
    ]
  },
  {
    "volume": 509,
    "sequence": 25,
    "title": "与无可宿辉公院",
    "author": "顾非熊",
    "content": [
      "夜僧同静语，秋寺近严城。",
      "世路虽多梗，玄心各自明。",
      "寒池清月彩，危阁听林声。",
      "倘许双摩顶，随缘万劫生。"
    ]
  },
  {
    "volume": 509,
    "sequence": 26,
    "title": "题平陆县亭",
    "author": "顾非熊",
    "content": [
      "孤亭临峭岸，别有远泉来。",
      "山与中条合，河逢一曲回。",
      "夜声多雁过，晚色乱云开。",
      "却自求僮仆，淹留莫谩催。"
    ]
  },
  {
    "volume": 509,
    "sequence": 27,
    "title": "题马儒乂石门山居",
    "author": "顾非熊",
    "content": [
      "寻君石门隐，山近渐无青。",
      "鹿迹入柴户，树身穿草亭。",
      "云低收药径，苔惹取泉瓶。",
      "此地客难到，夜琴谁共听。"
    ]
  },
  {
    "volume": 509,
    "sequence": 28,
    "title": "题春明门外镇国禅院",
    "author": "顾非熊",
    "content": [
      "空门临大道，师坐此中禅。",
      "过客自生敬，焚香惟默然。",
      "书灯明象外，古木覆檐前。",
      "不得如驯鸽，人间万虑牵。"
    ]
  },
  {
    "volume": 509,
    "sequence": 29,
    "title": "夏夜汉渚归舟即事",
    "author": "顾非熊",
    "content": [
      "扁舟江濑尽，归路海山青。",
      "巨浸分圆象，危樯入众星。",
      "雨遥明电影，蜃晓识楼形。",
      "不是长游客，那知造化灵。"
    ]
  },
  {
    "volume": 509,
    "sequence": 30,
    "title": "酬均州郑使君见送归茅山",
    "author": "顾非熊",
    "content": [
      "饯行诗意厚，惜别独筵重。",
      "解缆城边柳，还舟海上峰。",
      "饮猿当濑见，浴鸟带槎逢。",
      "吏隐应难逐，为霖是蛰龙。"
    ]
  },
  {
    "volume": 509,
    "sequence": 31,
    "title": "成名后将归茅山酬群公见送",
    "author": "顾非熊",
    "content": [
      "此名谁不得，人贺至公难。",
      "素业承家了，离筵去国欢。",
      "暮天行雁断，晓渡落潮寒。",
      "旧隐茅峰下，松根石上盘。"
    ]
  },
  {
    "volume": 509,
    "sequence": 32,
    "title": "酬陈摽评事喜及第与段何共贻",
    "author": "顾非熊",
    "content": [
      "至公平得意，自喜不因媒。",
      "榜入金门去，名从玉案来。",
      "欢情听鸟语，笑眼对花开。",
      "若拟华筵贺，当期醉百杯。"
    ]
  },
  {
    "volume": 509,
    "sequence": 33,
    "title": "关试后嘉会里闻蝉感怀呈主司",
    "author": "顾非熊",
    "content": [
      "昔闻惊节换，常抱异乡愁。",
      "今听当名遂，方欢上国游。",
      "吟才依树午，风已报庭秋。",
      "并觉声声好，怀恩忽泪流。"
    ]
  },
  {
    "volume": 509,
    "sequence": 34,
    "title": "赠友人",
    "author": "顾非熊",
    "content": [
      "吾友昔同道，唯予今独行。",
      "青云期未遂，白发镊还生。",
      "旧隐连江色，新春闻鸟声。",
      "休明独不遇，何计可归耕。"
    ]
  },
  {
    "volume": 509,
    "sequence": 35,
    "title": "落第后赠同居友人",
    "author": "顾非熊",
    "content": [
      "有情天地内，多感是诗人。",
      "见月长怜夜，看花又惜春。",
      "愁为终日客，闲过少年身。",
      "寂寞正相对，笙歌满四邻。"
    ]
  },
  {
    "volume": 509,
    "sequence": 36,
    "title": "冬日寄蔡先辈校书京",
    "author": "顾非熊",
    "content": [
      "弱冠下茅岭，中年道不行。",
      "旧交因贵绝，新月对愁生。",
      "旅思风飘叶，归心雁过城。",
      "惟君知我苦，何异爨桐鸣。"
    ]
  },
  {
    "volume": 509,
    "sequence": 37,
    "title": "行经褒城寄兴元姚从事",
    "author": "顾非熊",
    "content": [
      "往岁客龟城，同时听鹿鸣。",
      "君兼莲幕贵，我得桂枝荣。",
      "栈阁危初尽，褒川路忽平。",
      "心期一壶酒，静话别离情。"
    ]
  },
  {
    "volume": 509,
    "sequence": 38,
    "title": "下第后寄高山人",
    "author": "顾非熊",
    "content": [
      "我家堂屋前，仰视大茅巅。",
      "潭静鸟声异，地寒松色鲜。",
      "人眠瓮牖月，鹿饮竹门泉。",
      "多愧邻高隐，无成又一年。"
    ]
  },
  {
    "volume": 509,
    "sequence": 39,
    "title": "寄紫阁无名新罗头陀僧",
    "author": "顾非熊",
    "content": [
      "棕床已自檠，野宿更何营。",
      "大海谁同过，空山虎共行。",
      "身心相外尽，鬓发定中生。",
      "紫阁人来礼，无名便是名。"
    ]
  },
  {
    "volume": 509,
    "sequence": 40,
    "title": "送信州卢员外兼寄薛员外",
    "author": "顾非熊",
    "content": [
      "五马弋阳行，分忧出禁城。",
      "粉闱移席近，茜旆越疆行。",
      "德茂荣方渐，仁深瑞必呈。",
      "疲甿复何幸，前政已残声。"
    ]
  },
  {
    "volume": 509,
    "sequence": 41,
    "title": "送于中丞入回鹘",
    "author": "顾非熊",
    "content": [
      "风沙万里行，边色看双旌。",
      "去展中华礼，将安外国情。",
      "朝衣惊异俗，牙帐见新正。",
      "料得归来路，春深草未生。"
    ]
  },
  {
    "volume": 509,
    "sequence": 42,
    "title": "送李廓侍御赴剑南",
    "author": "顾非熊",
    "content": [
      "鸟道见狼烟，元戎正急贤。",
      "图书借朋友，吟咏入戈鋋。",
      "山色城池近，江声鼓角连。",
      "不应夸战胜，知在檄蛮篇。"
    ]
  },
  {
    "volume": 509,
    "sequence": 43,
    "title": "送友人归汉阳",
    "author": "顾非熊",
    "content": [
      "樽前别楚客，云水思萦回。",
      "秦野春将尽，商山花不开。",
      "鸥惊帆乍起，虹见雨初来。",
      "自有归期在，蝉声处处催。"
    ]
  },
  {
    "volume": 509,
    "sequence": 44,
    "title": "送造微上人归淮南觐兄",
    "author": "顾非熊",
    "content": [
      "到家方坐夏，柳巷对兄禅。",
      "雨断芜城路，虹分建邺天。",
      "赴斋随野鹤，迎水上渔船。",
      "终拟归何处，三湘思渺然。"
    ]
  },
  {
    "volume": 509,
    "sequence": 45,
    "title": "赋得江边柳送陈许郭员外",
    "author": "顾非熊",
    "content": [
      "拂水复含烟，行分古岸边。",
      "春风正摇落，客思共悠然。",
      "絮急频萦水，根灵复系船。",
      "微阴覆离岸，只此醉昏眠。"
    ]
  },
  {
    "volume": 509,
    "sequence": 46,
    "title": "武宗挽歌词二首",
    "author": "顾非熊",
    "content": [
      "睿略皇威远，英风帝业开。",
      "竹林方受位，薤露忽兴哀。",
      "静塞妖星落，和戎贵主回。",
      "龙髯不可附，空见望仙台。",
      "苍生期渐泰，皇道欲中兴。",
      "国用销灵像，农功复冗僧。",
      "冕旒辞北阙，歌舞怨西陵。",
      "惟有金茎石，长宵对玉绳。"
    ]
  },
  {
    "volume": 509,
    "sequence": 47,
    "title": "会中赋得新年",
    "author": "顾非熊",
    "content": [
      "万古如昨日，一年加一晨。",
      "暗生无限事，潜老几多人。",
      "归路旧侣尽，故乡回雁新。",
      "那堪独惆怅，犹是白衣身。"
    ]
  },
  {
    "volume": 509,
    "sequence": 48,
    "title": "斜谷邮亭玩海棠花",
    "author": "顾非熊",
    "content": [
      "忽识海棠花，令人只叹嗟。",
      "艳繁惟共笑，香近试堪夸。",
      "驻骑忘山险，持杯任日斜。",
      "何川是多处，应绕羽人家。"
    ]
  },
  {
    "volume": 509,
    "sequence": 49,
    "title": "万年厉员外宅残菊",
    "author": "顾非熊",
    "content": [
      "才过重阳后，人心已为残。",
      "近霜须苦惜，带蝶更宜看。",
      "色减频经雨，香销恐渐寒。",
      "今朝陶令宅，不醉却应难。"
    ]
  },
  {
    "volume": 509,
    "sequence": 50,
    "title": "题永福寺临淮亭（亭即司马复明府所置）",
    "author": "顾非熊",
    "content": [
      "淮上前朝寺，因公始建亭。",
      "虽无山可望，多有鹤堪听。",
      "引客闲垂钓，看僧静灌瓶。",
      "带潮秋见月，隔竹晓闻经。",
      "水气侵衣冷，蘋风入座馨。",
      "路逢沙獭上，船值海人停。",
      "砧杵鸣孤戍，乌鸢下远汀。",
      "连波芳草阔，极目暮天青。",
      "创置嗟心匠，幽栖得地形。",
      "常来劝农事，赖此近郊坰。"
    ]
  },
  {
    "volume": 509,
    "sequence": 51,
    "title": "陈情上郑主司",
    "author": "顾非熊",
    "content": [
      "登第久无缘，归情思渺然。",
      "艺惭公道日，身贱太平年。",
      "未识笙歌乐，虚逢岁月迁。",
      "羁怀吟独苦，愁眼愧花妍。",
      "求达非荣己，修辞欲继先。",
      "秦城春十二，吴苑路三千。",
      "茅屋山岚入，柴门海浪连。",
      "遥心犹送雁，归梦不离船。",
      "时节思家夜，风霜作客天。",
      "庭闱乖旦暮，兄弟阻团圆。",
      "朝乏新知己，村荒旧业田。",
      "受恩期望外，效死誓生前。",
      "愿察为裘意，彷徉和角篇。",
      "恳情今吐尽，万一冀哀怜。"
    ]
  },
  {
    "volume": 509,
    "sequence": 52,
    "title": "长安清明言怀",
    "author": "顾非熊",
    "content": [
      "明时帝里遇清明，还逐游人出禁城。",
      "九陌芳菲莺自啭，万家车马雨初晴。",
      "客中下第逢今日，愁里看花厌此生。",
      "春色来年谁是主，不堪憔悴更无成。"
    ]
  },
  {
    "volume": 509,
    "sequence": 53,
    "title": "出塞即事二首",
    "author": "顾非熊",
    "content": [
      "塞山行尽到乌延，万顷沙堆见极边。",
      "河上月沉鸿雁起，碛中风度犬羊膻。",
      "席箕草断城池外，护柳花开帐幕前。",
      "此处游人堪下泪，更闻终日望狼烟。",
      "贺兰山便是戎疆，此去萧关路几荒。",
      "无限城池非汉界，几多人物在胡乡。",
      "诸侯持节望吾土，男子生身负我唐。",
      "回望风光成异域，谁能献计复河湟。"
    ]
  },
  {
    "volume": 509,
    "sequence": 54,
    "title": "送李相公昭义平复起彼宣慰员外副行",
    "author": "顾非熊",
    "content": [
      "天井虽收寇未平，所司促战急王程。",
      "晓驰云骑穿花去，夜与星郎带月行。",
      "新咏尽题关外事，故乡因过洛阳城。",
      "时逢寒食游人识，竟说从来有大名。"
    ]
  },
  {
    "volume": 509,
    "sequence": 55,
    "title": "送从叔尉渑池",
    "author": "顾非熊",
    "content": [
      "同登科第皆清列，尚爱东畿一尉闲。",
      "虽有田园供海畔，且无宗党在朝班。",
      "甘贫只为心知道，晚达多缘性好山。",
      "白首青衫犹未换，又骑羸马出函关。"
    ]
  },
  {
    "volume": 509,
    "sequence": 56,
    "title": "哭韩将军",
    "author": "顾非熊",
    "content": [
      "将军不复见仪形，笑语随风入杳冥。",
      "战马旧骑嘶引葬，歌姬新嫁哭辞灵。",
      "功勋客问求为志，服玩僧收与转经。",
      "寂寞一家春色里，百花开落满山庭。"
    ]
  },
  {
    "volume": 509,
    "sequence": 57,
    "title": "崔卿双白鹭",
    "author": "顾非熊",
    "content": [
      "朝客高清爱水禽，绿波双鹭在园林。",
      "立当风里丝摇急，步绕池边字印深。",
      "刷羽竞生堪画势，依泉各有取鱼心。",
      "我乡多傍门前见，坐觉烟波思不禁。"
    ]
  },
  {
    "volume": 509,
    "sequence": 58,
    "title": "子夜夏秋二曲",
    "author": "顾非熊",
    "content": [
      "相持薄罗扇，绿树听鸣蜩。",
      "君筵呈妙舞，香汗湿鲛绡。",
      "银床梧叶下，便觉漏声长。",
      "露砌蛩吟切，那怜白苎凉。"
    ]
  },
  {
    "volume": 509,
    "sequence": 59,
    "title": "关山月",
    "author": "顾非熊",
    "content": [
      "海上清光发，边营照转凄。",
      "深闺此宵梦，带月过辽西。"
    ]
  },
  {
    "volume": 509,
    "sequence": 60,
    "title": "采莲词",
    "author": "顾非熊",
    "content": [
      "纤手折芙蕖，花洒罗衫湿。",
      "女伴唤回船，前溪风浪急。"
    ]
  },
  {
    "volume": 509,
    "sequence": 61,
    "title": "秋月夜",
    "author": "顾非熊",
    "content": [
      "旅雁迎风度，阶翻月露华。",
      "砧声鸣夜永，江上几多家。"
    ]
  },
  {
    "volume": 509,
    "sequence": 62,
    "title": "登楼",
    "author": "顾非熊",
    "content": [
      "登楼一南望，淮树楚山连。",
      "见雁无书寄，归吴定此年。"
    ]
  },
  {
    "volume": 509,
    "sequence": 63,
    "title": "阊门书感",
    "author": "顾非熊",
    "content": [
      "凫鹥踏波舞，树色接横塘。",
      "远近蘼芜绿，吴宫总夕阳。"
    ]
  },
  {
    "volume": 509,
    "sequence": 64,
    "title": "送内乡张主簿赴任",
    "author": "顾非熊",
    "content": [
      "松窗久是餐霞客，山县新为主印官。",
      "混俗故来分利禄，不教长作异人看。"
    ]
  },
  {
    "volume": 509,
    "sequence": 65,
    "title": "瓜洲送朱万言",
    "author": "顾非熊",
    "content": [
      "渡头风晚叶飞频，君去还吴我入秦。",
      "双泪别家犹未断，不堪仍送故乡人。"
    ]
  },
  {
    "volume": 509,
    "sequence": 66,
    "title": "秋夜长安病后作",
    "author": "顾非熊",
    "content": [
      "秋中帝里经旬雨，晴后蝉声更不闻。",
      "牢落闲庭新病起，故乡南去雁成群。"
    ]
  },
  {
    "volume": 509,
    "sequence": 67,
    "title": "题王使君片石",
    "author": "顾非熊",
    "content": [
      "势似孤峰一片成，坐来疑有白云生。",
      "主人莫怪殷勤看，远客长怀旧隐情。"
    ]
  },
  {
    "volume": 509,
    "sequence": 68,
    "title": "暮春早起",
    "author": "顾非熊",
    "content": [
      "柳梢暗露滴清晨，帘下偏惊独起人。",
      "鶗鴂数声花渐落，园林是处总残春。"
    ]
  },
  {
    "volume": 509,
    "sequence": 69,
    "title": "途次怀归",
    "author": "顾非熊",
    "content": [
      "陇头禾偃乳乌飞，兀倚征鞍倍忆归。",
      "正值江南新酿熟，可容闲却老莱衣。"
    ]
  },
  {
    "volume": 509,
    "sequence": 70,
    "title": "寄陆隐君",
    "author": "顾非熊",
    "content": [
      "相思迢递隔重城，鸟散阶前竹坞清。",
      "定拟秋凉过南崦，长松石上听泉声。"
    ]
  },
  {
    "volume": 509,
    "sequence": 71,
    "title": "寄吴山净上人",
    "author": "顾非熊",
    "content": [
      "忆共蒲团话夜钟，别来落叶閟行踪。",
      "遥知黛色秋常玩，住向灵岩第几峰。"
    ]
  },
  {
    "volume": 509,
    "sequence": 72,
    "title": "送徐五纶南行过吴",
    "author": "顾非熊",
    "content": [
      "吴门东去路三千，到得阊门暂泊船。",
      "老父出迎应倒屣，贫居江上信谁传。"
    ]
  }
]