[
  {
    "volume": 189,
    "sequence": 1,
    "title": "李五席送李主簿归西台",
    "author": "韦应物",
    "content": [
      "请告严程尽，西归道路寒。",
      "欲陪鹰隼集，犹恋鶺鴒单。",
      "洛邑人全少，嵩高雪尚残。",
      "满台谁不故，报我在微官。"
    ]
  },
  {
    "volume": 189,
    "sequence": 2,
    "title": "送崔押衙相州（顷任内黄令）",
    "author": "韦应物",
    "content": [
      "礼乐儒家子，英豪燕赵风。",
      "驱鸡尝理邑，走马却从戎。",
      "白刃千夫辟，黄金四海同。",
      "嫖姚恩顾下，诸将指挥中。",
      "别路怜芳草，归心伴塞鸿。",
      "邺城新骑满，魏帝旧台空。",
      "望阙应怀恋，遭时贵立功。",
      "万方如已静，何处欲输忠。"
    ]
  },
  {
    "volume": 189,
    "sequence": 3,
    "title": "送宣城路录事",
    "author": "韦应物",
    "content": [
      "江上宣城郡，孤舟远到时。",
      "云林谢家宅，山水敬亭祠。",
      "纲纪多闲日，观游得赋诗。",
      "都门且尽醉，此别数年期。"
    ]
  },
  {
    "volume": 189,
    "sequence": 4,
    "title": "送李十四山东游（一作山人东游）",
    "author": "韦应物",
    "content": [
      "圣朝有遗逸，披胆谒至尊。",
      "岂是贸荣宠，誓将救元元。",
      "权豪非所便，书奏寝禁门。",
      "高歌长安酒，忠愤不可吞。",
      "欻来客河洛，日与静者论。",
      "济世翻小事，丹砂驻精魂。",
      "东游无复系，梁楚多大蕃。",
      "高论动侯伯，疏怀脱尘喧。",
      "送君都门野，饮我林中樽。",
      "立马望东道，白云满梁园。",
      "踟蹰欲何赠，空是平生言。"
    ]
  },
  {
    "volume": 189,
    "sequence": 5,
    "title": "送李二归楚州（时李季弟牧楚州，被讼赴急）",
    "author": "韦应物",
    "content": [
      "情人南楚别，复咏在原诗。",
      "忽此嗟岐路，还令泣素丝。",
      "风波朝夕远，音信往来迟。",
      "好去扁舟客，青云何处期。"
    ]
  },
  {
    "volume": 189,
    "sequence": 6,
    "title": "送阎寀赴东川辟",
    "author": "韦应物",
    "content": [
      "冰炭俱可怀，孰云热与寒。",
      "何如结发友，不得携手欢。",
      "晨登严霜野，送子天一端。",
      "只承简书命，俯仰豸角冠。",
      "上陟白云峤，下冥玄壑湍。",
      "离群自有托，历险得所安。",
      "当念反穷巷，登朝成慨叹。"
    ]
  },
  {
    "volume": 189,
    "sequence": 7,
    "title": "送令狐岫宰恩阳",
    "author": "韦应物",
    "content": [
      "大雪天地闭，群山夜来晴。",
      "居家犹苦寒，子有千里行。",
      "行行安得辞，荷此蒲璧荣。",
      "贤豪争追攀，饮饯出西京。",
      "樽酒岂不欢，暮春自有程。",
      "离人起视日，仆御促前征。",
      "逶迟岁已穷，当造巴子城。",
      "和风被草木，江水日夜清。",
      "从来知善政，离别慰友生。"
    ]
  },
  {
    "volume": 189,
    "sequence": 8,
    "title": "送冯著受李广州署为录事",
    "author": "韦应物",
    "content": [
      "郁郁杨柳枝，萧萧征马悲。",
      "送君灞陵岸，纠郡南海湄。",
      "名在翰墨场，群公正追随。",
      "如何从此去，千里万里期。",
      "大海吞东南，横岭隔地维。",
      "建邦临日域，温燠御四时。",
      "百国共臻奏，珍奇献京师。",
      "富豪虞兴戎，绳墨不易持。",
      "州伯荷天宠，还当翊丹墀。",
      "子为门下生，终始岂见遗。",
      "所愿酌贪泉，心不为磷缁。",
      "上将玩国士，下以报渴饥。"
    ]
  },
  {
    "volume": 189,
    "sequence": 9,
    "title": "送元仓曹归广陵",
    "author": "韦应物",
    "content": [
      "官闲得去住，告别恋音徽。",
      "旧国应无业，他乡到是归。",
      "楚山明月满，淮甸夜钟微。",
      "何处孤舟泊，遥遥心曲违。"
    ]
  },
  {
    "volume": 189,
    "sequence": 10,
    "title": "送唐明府赴溧水（三任县事）",
    "author": "韦应物",
    "content": [
      "三为百里宰，已过十馀年。",
      "只叹官如旧，旋闻邑屡迁。",
      "鱼盐滨海利，姜蔗傍湖田。",
      "到此安氓俗，琴堂又晏然。"
    ]
  },
  {
    "volume": 189,
    "sequence": 11,
    "title": "喜于广陵拜觐家兄奉送发还池州",
    "author": "韦应物",
    "content": [
      "青青连枝树，苒苒久别离。",
      "客游广陵中，俱到若有期。",
      "俯仰叙存殁，哀肠发酸悲。",
      "收情且为欢，累日不知饥。",
      "夙驾多所迫，复当还归池。",
      "长安三千里，岁晏独何为。",
      "南出登阊门，惊飙左右吹。",
      "所别谅非远，要令心不怡。"
    ]
  },
  {
    "volume": 189,
    "sequence": 12,
    "title": "送章八元秀才擢第往上都应制",
    "author": "韦应物",
    "content": [
      "决胜文场战已酣，行应辟命复才堪。",
      "旅食不辞游阙下，春衣未换报江南。",
      "天边宿鸟生归思，关外晴山满夕岚。",
      "立马欲从何处别，都门杨柳正毵毵。"
    ]
  },
  {
    "volume": 189,
    "sequence": 13,
    "title": "送张侍御秘书江左觐省",
    "author": "韦应物",
    "content": [
      "莫叹都门路，归无驷马车。",
      "绣衣犹在箧，芸阁已观书。",
      "沃野收红稻，长江钓白鱼。",
      "晨餐亦可荐，名利欲何如。"
    ]
  },
  {
    "volume": 189,
    "sequence": 14,
    "title": "赋得鼎门，送卢耿赴任",
    "author": "韦应物",
    "content": [
      "名因定鼎地，门对凿龙山。",
      "水北楼台近，城南车马还。",
      "稍开芳野静，欲掩暮钟闲。",
      "去此无嗟屈，前贤尚抱关。"
    ]
  },
  {
    "volume": 189,
    "sequence": 15,
    "title": "赋得浮云起离色，送郑述诚",
    "author": "韦应物",
    "content": [
      "游子欲言去，浮云那得知。",
      "偏能见行色，自是独伤离。",
      "晚带城遥暗，秋生峰尚奇。",
      "还因朔吹断，匹马与相随。"
    ]
  },
  {
    "volume": 189,
    "sequence": 16,
    "title": "饯雍聿之潞州谒李中丞",
    "author": "韦应物",
    "content": [
      "郁郁雨相遇，出门草青青。",
      "酒酣拔剑舞，慷慨送子行。",
      "驱马涉大河，日暮怀洛京。",
      "前登太行路，志士亦未平。",
      "薄游五府都，高步振英声。",
      "主人才且贤，重士百金轻。",
      "丝竹促飞觞，夜宴达晨星。",
      "娱乐易淹暮，谅在执高情。"
    ]
  },
  {
    "volume": 189,
    "sequence": 17,
    "title": "上东门会送李幼举南游徐方",
    "author": "韦应物",
    "content": [
      "离弦既罢弹，樽酒亦已阑。",
      "听我歌一曲，南徐在云端。",
      "云端虽云邈，行路本非难。",
      "诸侯皆爱才，公子远结欢。",
      "济济都门宴，将去复盘桓。",
      "令姿何昂昂，良马远游冠。",
      "意气且为别，由来非所叹。"
    ]
  },
  {
    "volume": 189,
    "sequence": 18,
    "title": "送洛阳韩丞东游",
    "author": "韦应物",
    "content": [
      "仙鸟何飘飖，绿衣翠为襟。",
      "顾我差池羽，咬咬怀好音。",
      "徘徊洛阳中，游戏清川浔。",
      "神交不在结，欢爱自中心。",
      "驾言忽徂征，云路邈且深。",
      "朝游尚同啄，夕息当异林。",
      "出饯宿东郊，列筵属城阴。",
      "举酒欲为乐，忧怀方沈沈。"
    ]
  },
  {
    "volume": 189,
    "sequence": 19,
    "title": "送郑长源",
    "author": "韦应物",
    "content": [
      "少年一相见，飞辔河洛间。",
      "欢游不知罢，中路忽言还。",
      "泠泠鹍弦哀，悄悄冬夜闲。",
      "丈夫虽耿介，远别多苦颜。",
      "君行拜高堂，速驾难久攀。",
      "鸡鸣俦侣发，朔雪满河关。",
      "须臾在今夕，樽酌且循环。"
    ]
  },
  {
    "volume": 189,
    "sequence": 20,
    "title": "送李儋",
    "author": "韦应物",
    "content": [
      "别离何从生，乃在亲爱中。",
      "反念行路子，拂衣自西东。",
      "日昃不留宴，严车出崇墉。",
      "行游非所乐，端忧道未通。",
      "春野百卉发，清川思无穷。",
      "芳时坐离散，世事谁可同。",
      "归当掩重关，默默想音容。"
    ]
  },
  {
    "volume": 189,
    "sequence": 21,
    "title": "赋得暮雨，送李胄",
    "author": "韦应物",
    "content": [
      "楚江微雨里，建业暮钟时。",
      "漠漠帆来重，冥冥鸟去迟。",
      "海门深不见，浦树远含滋。",
      "相送情无限，沾襟比散丝。"
    ]
  },
  {
    "volume": 189,
    "sequence": 22,
    "title": "留别洛京亲友",
    "author": "韦应物",
    "content": [
      "握手出都门，驾言适京师。",
      "岂不怀旧庐，惆怅与子辞。",
      "丽日坐高阁，清觞宴华池。",
      "昨游倏已过，后遇良未知。",
      "念结路方永，岁阴野无晖。",
      "单车我当前，暮雪子独归。",
      "临流一相望，零泪忽沾衣。"
    ]
  },
  {
    "volume": 189,
    "sequence": 23,
    "title": "赋得沙际路，送从叔象",
    "author": "韦应物",
    "content": [
      "独树沙边人迹稀，欲行愁远暮钟时。",
      "野泉几处侵应尽，不遇山僧知问谁。"
    ]
  },
  {
    "volume": 189,
    "sequence": 24,
    "title": "送榆次林明府",
    "author": "韦应物",
    "content": [
      "无嗟千里远，亦是宰王畿。",
      "策马雨中去，逢人关外稀。",
      "邑传榆石在，路绕晋山微。",
      "别思方萧索，新秋一叶飞。"
    ]
  },
  {
    "volume": 189,
    "sequence": 25,
    "title": "杂言送黎六郎（寿阳公之子）",
    "author": "韦应物",
    "content": [
      "冰壶见底未为清，少年如玉有诗名。",
      "闻话嵩峰多野寺，不嫌黄绶向阳城。",
      "朱门严训朝辞去，骑出东郊满飞絮。",
      "河南庭下拜府君，阳城归路山氛氲。",
      "山氛氲，长不见。",
      "钓台水渌荷已生，少姨庙寒花始遍。",
      "县闲吏傲与尘隔，移竹疏泉常岸帻。",
      "莫言去作折腰官，岂似长安折腰客。"
    ]
  },
  {
    "volume": 189,
    "sequence": 26,
    "title": "天长寺上方别子西有道",
    "author": "韦应物",
    "content": [
      "假邑非拙素，况乃别伊人。",
      "聊登释氏居，携手恋兹晨。",
      "高旷出尘表，逍遥涤心神。",
      "青山对芳苑，列树绕通津。",
      "车马无时绝，行子倦风尘。",
      "今当遵往路，伫立欲何申。",
      "唯持贞白志，以慰心所亲。"
    ]
  },
  {
    "volume": 189,
    "sequence": 27,
    "title": "送黎六郎赴阳翟少府",
    "author": "韦应物",
    "content": [
      "试吏向嵩阳，春山踯躅芳。",
      "腰垂新绶色，衣满旧芸香。",
      "乔树别时绿，客程关外长。",
      "只应传善政，日夕慰高堂。"
    ]
  },
  {
    "volume": 189,
    "sequence": 28,
    "title": "送别覃孝廉",
    "author": "韦应物",
    "content": [
      "思亲自当去，不第未蹉跎。",
      "家住青山下，门前芳草多。",
      "秭归通远徼，巫峡注惊波。",
      "州举年年事，还期复几何。"
    ]
  },
  {
    "volume": 189,
    "sequence": 29,
    "title": "送开封卢少府",
    "author": "韦应物",
    "content": [
      "雄藩车马地，作尉有光辉。",
      "满席宾常侍，阗街烛夜归。",
      "关河征旆远，烟树夕阳微。",
      "到处无留滞，梁园花欲稀。"
    ]
  },
  {
    "volume": 189,
    "sequence": 30,
    "title": "送槐广落第归扬州",
    "author": "韦应物",
    "content": [
      "下第常称屈，少年心独轻。",
      "拜亲归海畔，似舅得诗名。",
      "晚对青山别，遥寻芳草行。",
      "还期应不远，寒露湿芜城。"
    ]
  },
  {
    "volume": 189,
    "sequence": 31,
    "title": "送汾城王主簿",
    "author": "韦应物",
    "content": [
      "少年初带印，汾上又经过。",
      "芳草归时遍，情人故郡多。",
      "禁钟春雨细，宫树野烟和。",
      "相望东桥别，微风起夕波。"
    ]
  },
  {
    "volume": 189,
    "sequence": 32,
    "title": "送渑池崔主簿",
    "author": "韦应物",
    "content": [
      "邑带洛阳道，年年应此行。",
      "当时匹马客，今日县人迎。",
      "暮雨投关郡，春风别帝城。",
      "东西殊不远，朝夕待佳声。"
    ]
  },
  {
    "volume": 189,
    "sequence": 33,
    "title": "送颜司议使蜀访图书",
    "author": "韦应物",
    "content": [
      "轺驾一封急，蜀门千岭曛。",
      "讵分江转字，但见路缘云。",
      "山馆夜听雨，秋猿独叫群。",
      "无为久留滞，圣主待遗文。"
    ]
  },
  {
    "volume": 189,
    "sequence": 34,
    "title": "奉送从兄宰晋陵",
    "author": "韦应物",
    "content": [
      "东郊暮草歇，千里夏云生。",
      "立马愁将夕，看山独送行。",
      "依微吴苑树，迢递晋陵城。",
      "慰此断行别，邑人多颂声。"
    ]
  },
  {
    "volume": 189,
    "sequence": 35,
    "title": "赠别河南李功曹（宏辞登科拜官）",
    "author": "韦应物",
    "content": [
      "耿耿抱私戚，寥寥独掩扉。",
      "临觞自不饮，况与故人违。",
      "故人方琢磨，瑰朗代所稀。",
      "宪礼更右职，文翰洒天机。",
      "聿来自东山，群彦仰馀辉。",
      "谈笑取高第，绾绶即言归。",
      "洛都游燕地，千里及芳菲。",
      "今朝章台别，杨柳亦依依。",
      "云霞未改色，山川犹夕晖。",
      "忽复不相见，心思乱霏霏。"
    ]
  },
  {
    "volume": 189,
    "sequence": 36,
    "title": "送五经赵随登科授广德尉",
    "author": "韦应物",
    "content": [
      "明经有清秩，当在石渠中。",
      "独往宣城郡，高斋谒谢公。",
      "寒原正芜漫，夕鸟自西东。",
      "秋日不堪别，凄凄多朔风。"
    ]
  },
  {
    "volume": 189,
    "sequence": 37,
    "title": "宴别幼遐与君贶兄弟",
    "author": "韦应物",
    "content": [
      "乖阙意方弭，安知忽来翔。",
      "累日重欢宴，一旦复离伤。",
      "置酒慰兹夕，秉烛坐华堂。",
      "契阔未及展，晨星出东方。",
      "征人惨已辞，车马俨成装。",
      "我怀自无欢，原野满春光。",
      "群水含时泽，野雉鸣朝阳。",
      "平生有壮志，不觉泪沾裳。",
      "况自守空宇，日夕但彷徨。"
    ]
  },
  {
    "volume": 189,
    "sequence": 38,
    "title": "送宣州周录事",
    "author": "韦应物",
    "content": [
      "清时重儒士，纠郡属伊人。",
      "薄游长安中，始得一交亲。",
      "英豪若云集，饯别塞城闉。",
      "高驾临长路，日夕起风尘。",
      "方念清宵宴，已度芳林春。",
      "从兹一分手，缅邈吴与秦。",
      "但睹年运驶，安知后会因。",
      "唯当存令德，可以解悁勤。"
    ]
  },
  {
    "volume": 189,
    "sequence": 39,
    "title": "谢栎阳令归西郊，赠别诸友生",
    "author": "韦应物",
    "content": [
      "结发仕州县，蹉跎在文墨。",
      "徒有排云心，何由生羽翼。",
      "幸遭明盛日，万物蒙生植。",
      "独此抱微痾，颓然谢斯职。",
      "世道方荏苒，郊园思偃息。",
      "为欢日已延，君子情未极。",
      "驰觞忽云晏，高论良难测。",
      "游步清都宫，迎风嘉树侧。",
      "晨起西郊道，原野分黍稷。",
      "自乐陶唐人，服勤在微力。",
      "伫君列丹陛，出处两为得。"
    ]
  },
  {
    "volume": 189,
    "sequence": 40,
    "title": "送端东行",
    "author": "韦应物",
    "content": [
      "世承清白遗，躬服古人言。",
      "从官俱守道，归来共闭门。",
      "驱车何处去，暮雪满平原。"
    ]
  },
  {
    "volume": 189,
    "sequence": 41,
    "title": "送姚孙还河中",
    "author": "韦应物",
    "content": [
      "上国旅游罢，故园生事微。",
      "风尘满路起，行人何处归。",
      "留思芳树饮，惜别暮春晖。",
      "几日投关郡，河山对掩扉。"
    ]
  },
  {
    "volume": 189,
    "sequence": 42,
    "title": "始除尚书郎，别善福精舍",
    "author": "韦应物",
    "content": [
      "简略非世器，委身同草木。",
      "逍遥精舍居，饮酒自为足。",
      "累日曾一栉，对书常懒读。",
      "社腊会高年，山川恣游瞩。",
      "明世方选士，中朝悬美禄。",
      "除书忽到门，冠带便拘束。",
      "愧忝郎署迹，谬蒙君子录。",
      "俯仰垂华缨，飘飖翔轻毂。",
      "行将亲爱别，恋此西涧曲。",
      "远峰明夕川，夏雨生众绿。",
      "迅风飘野路，回首不遑宿。",
      "明晨下烟阁，白云在幽谷。"
    ]
  },
  {
    "volume": 189,
    "sequence": 43,
    "title": "送常侍御却使西蕃",
    "author": "韦应物",
    "content": [
      "归奏圣朝行万里，却衔天诏报蕃臣。",
      "本是诸生守文墨，今将匹马静烟尘。",
      "旅宿关河逢暮雨，春耕亭障识遗民。",
      "此去多应收故地，宁辞沙塞往来频。"
    ]
  },
  {
    "volume": 189,
    "sequence": 44,
    "title": "送郗詹事",
    "author": "韦应物",
    "content": [
      "圣朝列群彦，穆穆佐休明。",
      "君子独知止，悬车守国程。",
      "忠良信旧德，文学播英声。",
      "既获天爵美，况将齿位并。",
      "书奏蒙省察，命驾乃东征。",
      "皇恩赐印绶，归为田里荣。",
      "朝野同称叹，园绮郁齐名。",
      "长衢轩盖集，饮饯出西京。",
      "时属春阳节，草木已含英。",
      "洛川当盛宴，斯焉为达生。"
    ]
  },
  {
    "volume": 189,
    "sequence": 45,
    "title": "送苏评事",
    "author": "韦应物",
    "content": [
      "季弟仕谯都，元兄坐兰省。",
      "言访始忻忻，念离当耿耿。",
      "嵯峨夏云起，迢递山川永。",
      "登高望去尘，纷思终难整。"
    ]
  },
  {
    "volume": 189,
    "sequence": 46,
    "title": "送李侍御益赴幽州幕",
    "author": "韦应物",
    "content": [
      "二十挥篇翰，三十穷典坟。",
      "辟书五府至，名为四海闻。",
      "始从车骑幕，今赴嫖姚军。",
      "契阔晚相遇，草戚遽离群。",
      "悠悠行子远，眇眇川途分。",
      "登高望燕代，日夕生夏云。",
      "司徒拥精甲，誓将除国氛。",
      "儒生幸持斧，可以佐功勋。",
      "无言羽书急，坐阙相思文。"
    ]
  },
  {
    "volume": 189,
    "sequence": 47,
    "title": "自尚书郎出为滁州刺史（留别朋友兼示诸弟）",
    "author": "韦应物",
    "content": [
      "少年不远仕，秉笏东西京。",
      "中岁守淮郡，奉命乃征行。",
      "素惭省阁姿，况忝符竹荣。",
      "效愚方此始，顾私岂获并。",
      "徘徊亲交恋，怆悢昆友情。",
      "日暮风雪起，我去子还城。",
      "登途建隼旟，勒驾望承明。",
      "云台焕中天，龙阙郁上征。",
      "晨兴奉早朝，玉露沾华缨。",
      "一朝从此去，服膺理庶甿。",
      "皇恩倘岁月，归服厕群英。"
    ]
  },
  {
    "volume": 189,
    "sequence": 48,
    "title": "送元锡、杨凌",
    "author": "韦应物",
    "content": [
      "荒林翳山郭，积水成秋晦。",
      "端居意自违，况别亲与爱。",
      "欢筵慊未足，离灯悄已对。",
      "还当掩郡阁，伫君方此会。"
    ]
  },
  {
    "volume": 189,
    "sequence": 49,
    "title": "送杨氏女",
    "author": "韦应物",
    "content": [
      "永日方戚戚，出门复悠悠。",
      "女子今有行，大江溯轻舟。",
      "尔辈况无恃，抚念益慈柔。",
      "幼为长所育，两别泣不休。",
      "对此结中肠，义往难复留。",
      "自小阙内训，事姑贻我忧。",
      "赖兹托令门，仁恤庶无尤。",
      "贫俭诚所尚，资从岂待周。",
      "孝恭遵妇道，容止顺其猷。",
      "别离在今晨，见尔当何秋。",
      "居闲始自遣，临感忽难收。",
      "归来视幼女，零泪缘缨流。"
    ]
  },
  {
    "volume": 189,
    "sequence": 50,
    "title": "送中弟（一作送崔肃懿）",
    "author": "韦应物",
    "content": [
      "秋风入疏户，离人起晨朝。",
      "山郡多风雨，西楼更萧条。",
      "嗟予淮海老，送子关河遥。",
      "同来不同去，沉忧宁复消。"
    ]
  },
  {
    "volume": 189,
    "sequence": 51,
    "title": "寄别李儋",
    "author": "韦应物",
    "content": [
      "首戴惠文冠，心有决胜筹。",
      "翩翩四五骑，结束向并州。",
      "名在相公幕，丘山恩未酬。",
      "妻子不及顾，亲友安得留。",
      "宿昔同文翰，交分共绸缪。",
      "忽枉别离札，涕泪一交流。",
      "远郡卧残疾，凉气满西楼。",
      "想子临长路，时当淮海秋。"
    ]
  },
  {
    "volume": 189,
    "sequence": 52,
    "title": "送仓部萧员外院长存",
    "author": "韦应物",
    "content": [
      "襆被蹉跎老江国，情人邂逅此相逢。",
      "不随鸳鹭朝天去，遥想蓬莱台阁重。"
    ]
  },
  {
    "volume": 189,
    "sequence": 53,
    "title": "送王校书",
    "author": "韦应物",
    "content": [
      "同宿高斋换时节，共看移石复栽杉。",
      "送君江浦已惆怅，更上西楼看远帆。"
    ]
  },
  {
    "volume": 189,
    "sequence": 54,
    "title": "送丘员外还山",
    "author": "韦应物",
    "content": [
      "长栖白云表，暂访高斋宿。",
      "还辞郡邑喧，归泛松江渌。",
      "结茅隐苍岭，伐薪响深谷。",
      "同是山中人，不知往来躅。",
      "灵芝非庭草，辽鹤委池鹜。",
      "终当署里门，一表高阳族。"
    ]
  },
  {
    "volume": 189,
    "sequence": 55,
    "title": "重送丘二十二还临平山居",
    "author": "韦应物",
    "content": [
      "岁中始再觏，方来又解携。",
      "才留野艇语，已忆故山栖。",
      "幽涧人夜汲，深林鸟长啼。",
      "还持郡斋酒，慰子霜露凄。"
    ]
  },
  {
    "volume": 189,
    "sequence": 56,
    "title": "送郑端公弟移院常州",
    "author": "韦应物",
    "content": [
      "时瞻宪臣重，礼为内兄全。",
      "公程傥见责，私爱信不愆。",
      "况昔陪朝列，今兹俱海壖。",
      "清觞方对酌，天书忽告迁。",
      "岂徒咫尺地，使我心思绵。",
      "应当自此始，归拜云台前。"
    ]
  },
  {
    "volume": 189,
    "sequence": 57,
    "title": "送房杭州（孺复）",
    "author": "韦应物",
    "content": [
      "专城未四十，暂谪岂蹉跎。",
      "风雨吴门夜，恻怆别情多。"
    ]
  },
  {
    "volume": 189,
    "sequence": 58,
    "title": "送陆侍御还越",
    "author": "韦应物",
    "content": [
      "居藩久不乐，遇子聊一欣。",
      "英声颇籍甚，交辟乃时珍。",
      "绣衣过旧里，骢马辉四邻。",
      "敬恭尊郡守，笺简具州民。",
      "谬忝诚所愧，思怀方见申。",
      "置榻宿清夜，加笾宴良辰。",
      "遵途还盛府，行舫绕长津。",
      "自有贤方伯，得此文翰宾。"
    ]
  },
  {
    "volume": 189,
    "sequence": 59,
    "title": "听江笛送陆侍御（同丘员外赋题）",
    "author": "韦应物",
    "content": [
      "远听江上笛，临觞一送君。",
      "还愁独宿夜，更向郡斋闻。"
    ]
  },
  {
    "volume": 189,
    "sequence": 60,
    "title": "送丘员外归山居",
    "author": "韦应物",
    "content": [
      "郡阁始嘉宴，青山忆旧居。",
      "为君量革履，且愿住蓝舆。"
    ]
  },
  {
    "volume": 189,
    "sequence": 61,
    "title": "送崔叔清游越",
    "author": "韦应物",
    "content": [
      "忘兹适越意，爱我郡斋幽。",
      "野情岂好谒，诗兴一相留。",
      "远水带寒树，阊门望去舟。",
      "方伯怜文士，无为成滞游。"
    ]
  },
  {
    "volume": 189,
    "sequence": 62,
    "title": "送云阳邹儒立少府侍奉还京师",
    "author": "韦应物",
    "content": [
      "建中即藩守，天宝为侍臣。",
      "历观两都士，多阅诸侯人。",
      "邹生乃后来，英俊亦罕伦。",
      "为文颇瑰丽，禀度自贞醇。",
      "甲科推令名，延阁播芳尘。",
      "再命趋王畿，请告奉慈亲。",
      "一钟信荣禄，可以展欢欣。",
      "昆弟俱时秀，长衢当自伸。",
      "聊从郡阁暇，美此时景新。",
      "方将极娱宴，已复及离晨。",
      "省署惭再入，江海绵十春。",
      "今日阊门路，握手子归秦。"
    ]
  },
  {
    "volume": 189,
    "sequence": 63,
    "title": "送豆卢策秀才",
    "author": "韦应物",
    "content": [
      "岁交冰未泮，地卑海气昏。",
      "子有京师游，始发吴阊门。",
      "新黄含远林，微绿生陈根。",
      "诗人感时节，行道当忧烦。",
      "古来濩落者，俱不事田园。",
      "文如金石韵，岂乏知音言。",
      "方辞郡斋榻，为酌离亭樽。",
      "无为倦羁旅，一去高飞翻。"
    ]
  },
  {
    "volume": 189,
    "sequence": 64,
    "title": "送王卿",
    "author": "韦应物",
    "content": [
      "别酌春林啼鸟稀，双旌背日晚风吹。",
      "却忆回来花已尽，东郊立马望城池。",
      "笼禽羡归翼，远守怀交亲。",
      "况复岁云暮，凛凛冰霜辰。",
      "旭霁开郡阁，宠饯集文人。",
      "洞庭摘朱实，松江献白鳞。"
    ]
  },
  {
    "volume": 189,
    "sequence": 65,
    "title": "送刘评事",
    "author": "韦应物",
    "content": [
      "声华满京洛，藻翰发阳春。",
      "未遂鹓鸿举，尚为江海宾。",
      "吴中高宴罢，西上一游秦。",
      "已想函关道，游子冒风尘。",
      "丈夫岂恨别，一酌且欢忻。"
    ]
  },
  {
    "volume": 189,
    "sequence": 66,
    "title": "送雷监赴阙庭",
    "author": "韦应物",
    "content": [
      "才大无不备，出入为时须。",
      "雄藩精理行，秘府擢文儒。",
      "诏书忽已至，焉得久踟蹰。",
      "方舟趁朝谒，观者盈路衢。",
      "广筵列众宾，送爵无停迂。",
      "攀饯诚怆恨，贺荣且欢娱。",
      "长陪柏梁宴，日向丹墀趋。",
      "时方重右职，蹉跎独海隅。"
    ]
  },
  {
    "volume": 189,
    "sequence": 67,
    "title": "送秦系赴润州",
    "author": "韦应物",
    "content": [
      "近作新婚镊白髯，长怀旧卷映蓝衫。",
      "更欲携君虎丘寺，不知方伯望征帆。"
    ]
  },
  {
    "volume": 189,
    "sequence": 68,
    "title": "送孙徵赴云中",
    "author": "韦应物",
    "content": [
      "黄骢少年舞双戟，目视旁人皆辟易。",
      "百战曾夸陇上儿，一身复作云中客。",
      "寒风动地气苍芒，横吹先悲出塞长。",
      "敲石军中传夜火，斧冰河畔汲朝浆。",
      "前锋直指阴山外，虏骑纷纷翦应碎。",
      "匈奴破尽看君归，金印酬功如斗大。"
    ]
  }
]