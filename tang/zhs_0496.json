[
  {
    "volume": 496,
    "sequence": 1,
    "title": "送狄尚书镇太原",
    "author": "姚合",
    "content": [
      "授钺儒生贵，倾朝赴饯筵。",
      "麾幢官在省，礼乐将临边。",
      "代马龙相杂，汾河海暗连。",
      "远戎移帐幕，高鸟避旌旃。",
      "天下屯兵处，皇威破虏年。",
      "防秋嫌垒近，入塞必身先。",
      "中外恩重叠，科名岁接连。",
      "散材无所用，老向琐闱眠。"
    ]
  },
  {
    "volume": 496,
    "sequence": 2,
    "title": "送杨尚书祭西岳",
    "author": "姚合",
    "content": [
      "报功严祀典，宠诏下明庭。",
      "酒气飘林岭，香烟入杳冥。",
      "乐清三奏备，词直百神听。",
      "衣拂云霞湿，诗通水石灵。",
      "何因逐驺骑，暂得到岩扃。"
    ]
  },
  {
    "volume": 496,
    "sequence": 3,
    "title": "送李侍御过夏州（一作送李廓侍郎）",
    "author": "姚合",
    "content": [
      "酬恩不顾名，走马觉身轻。",
      "迢递河边路，苍茫塞上城。",
      "沙寒无宿雁，虏近少闲兵。",
      "饮罢挥鞭去，旁人意气生。"
    ]
  },
  {
    "volume": 496,
    "sequence": 4,
    "title": "送李起居赴池州",
    "author": "姚合",
    "content": [
      "天子念疲民，分忧辍侍臣。",
      "红旗高起焰，绿野静无尘。",
      "阙下亲知别，江南惠化新。",
      "朝昏即千里，且愿话逡巡。"
    ]
  },
  {
    "volume": 496,
    "sequence": 5,
    "title": "送刘詹事赴寿州",
    "author": "姚合",
    "content": [
      "殷勤莫遽起，四坐悉同袍。",
      "世上诗难得，林中酒更高。",
      "隋堤傍杨柳，楚驿在波涛。",
      "别后书频寄，无辞费笔毫。"
    ]
  },
  {
    "volume": 496,
    "sequence": 6,
    "title": "送裴大夫赴亳州",
    "author": "姚合",
    "content": [
      "杭人遮道路，垂泣浙江前。",
      "谯国迎舟舰，行歌汴水边。",
      "周旋君量远，交代我才偏。",
      "寒日严旌戟，晴风出管弦。",
      "一杯诚淡薄，四坐愿留连。",
      "异政承殊泽，应为天下先。"
    ]
  },
  {
    "volume": 496,
    "sequence": 7,
    "title": "送徐州韦仅行军",
    "author": "姚合",
    "content": [
      "饯幕俨征轩，行军归大藩。",
      "山程度函谷，水驿到夷门。",
      "晓日诗情远，春风酒色浑。",
      "逡巡何足贵，所贵尽残樽。"
    ]
  },
  {
    "volume": 496,
    "sequence": 8,
    "title": "送刘禹锡郎中赴苏州",
    "author": "姚合",
    "content": [
      "三十年来天下名，衔恩东守阖闾城。",
      "初经咸谷眠山驿，渐入梁园问水程。",
      "霁日满江寒浪静，春风绕郭白蘋生。",
      "虎丘野寺吴中少，谁伴吟诗月里行。",
      "州城全是故吴宫，香径难寻古藓中。",
      "云水计程千里远，轩车送别九衢空。",
      "鹤声高下听无尽，潮色朝昏望不同。",
      "太守吟诗人自理，小斋闲卧白蘋风。"
    ]
  },
  {
    "volume": 496,
    "sequence": 9,
    "title": "送贾谟赴共城营田",
    "author": "姚合",
    "content": [
      "上国羞长选，戎装贵所从。",
      "山田依法种，兵食及时供。",
      "水气诗书软，岚烟笔砚浓。",
      "几时无事扰，相见得从容。"
    ]
  },
  {
    "volume": 496,
    "sequence": 10,
    "title": "送裴宰君",
    "author": "姚合",
    "content": [
      "见说为官处，烟霞思不穷。",
      "夜猿啼户外，瀑水落厨中。",
      "名药人难识，仙山路易通。",
      "还应施静化，谁复与君同。"
    ]
  },
  {
    "volume": 496,
    "sequence": 11,
    "title": "送顾非熊下第归越",
    "author": "姚合",
    "content": [
      "失意寻归路，亲知不复过。",
      "家山去城远，日月在船多。",
      "楚塞数逢雁，浙江长有波。",
      "秋风别乡老，还听鹿鸣歌。"
    ]
  },
  {
    "volume": 496,
    "sequence": 12,
    "title": "送雍陶游蜀",
    "author": "姚合",
    "content": [
      "春色三千里，愁人意未开。",
      "木梢穿栈出，雨势隔江来。",
      "荒馆因花宿，深山羡客回。",
      "相如何物在，应只有琴台。"
    ]
  },
  {
    "volume": 496,
    "sequence": 13,
    "title": "送崔约下第归扬州",
    "author": "姚合",
    "content": [
      "满座诗人吟送酒，离城此会亦应稀。",
      "春风下第时称屈，秋卷呈亲自束归。",
      "日晚山花当马落，天阴水鸟傍船飞。",
      "江边道路多苔藓，尘土无由得上衣。"
    ]
  },
  {
    "volume": 496,
    "sequence": 14,
    "title": "送李廓侍御赴西川行营",
    "author": "姚合",
    "content": [
      "不道弓箭字，罢官唯醉眠。",
      "何人荐筹策，走马逐旌旃。",
      "阵变孤虚外，功成语笑前。",
      "从今巂州路，无复有烽烟。"
    ]
  },
  {
    "volume": 496,
    "sequence": 15,
    "title": "送杨尚书赴东川",
    "author": "姚合",
    "content": [
      "却縠诗书将，衔恩赴梓州。",
      "绕身垂印绶，护马执戈矛。",
      "剑阁和铭峭，巴江带字流。",
      "从来皆惜别，此别复何愁。"
    ]
  },
  {
    "volume": 496,
    "sequence": 16,
    "title": "送邢郎中赴太原",
    "author": "姚合",
    "content": [
      "上将得良策，恩威作长城。",
      "如今并州北，不见有胡兵。",
      "晋野雨初足，汾河波亦清。",
      "所从古无比，意气送君行。"
    ]
  },
  {
    "volume": 496,
    "sequence": 17,
    "title": "送裴中丞赴华州",
    "author": "姚合",
    "content": [
      "我梦何曾应，看君渡浐川。",
      "自无仙掌分，非是圣心偏。",
      "径草多生药，庭花半落泉。",
      "人间有此郡，况在凤城边。"
    ]
  },
  {
    "volume": 496,
    "sequence": 18,
    "title": "送徐员外赴河中从事",
    "author": "姚合",
    "content": [
      "赤府从军美，儒衣结束轻。",
      "凉飙下山寺，晓浪满关城。",
      "闲坐饶诗景，高眠长道情。",
      "将军不战术，计日立功名。"
    ]
  },
  {
    "volume": 496,
    "sequence": 19,
    "title": "送殷尧藩侍御赴同州",
    "author": "姚合",
    "content": [
      "吟诗掷酒船，仙掌白楼前。",
      "从事关中贵，主人天下贤。",
      "此生无了日，终岁踏离筵。",
      "何计因归去，深山恣意眠。"
    ]
  },
  {
    "volume": 496,
    "sequence": 20,
    "title": "送崔中丞赴郑州",
    "author": "姚合",
    "content": [
      "仆射陂前郡，清高越四邻。",
      "丹霄凤诏下，太守虎符新。",
      "雾湿关城月，花香驿路尘。",
      "连枝相庭树，岁岁一家春。"
    ]
  },
  {
    "volume": 496,
    "sequence": 21,
    "title": "送丁端公赴河阴",
    "author": "姚合",
    "content": [
      "炎天木叶焦，晓夕绝凉飙。",
      "念子独归县，何人不在朝。",
      "市连风浪动，帆彻海门遥。",
      "饮尽樽中酒，同年同寂寥。"
    ]
  },
  {
    "volume": 496,
    "sequence": 22,
    "title": "送郑尚书赴兴元",
    "author": "姚合",
    "content": [
      "儒有登坛贵，何人得此功。",
      "红旗烧密雪，白马踏长风。",
      "斧钺来天上，诗书理汉中。",
      "方知百胜略，应不在弯弓。"
    ]
  },
  {
    "volume": 496,
    "sequence": 23,
    "title": "送田使君赴蔡州",
    "author": "姚合",
    "content": [
      "长年离别情，百盏酒须倾。",
      "诗外应无思，人间半是行。",
      "路遥嘶白马，林断出红旌。",
      "功业今应立，淮西有劲兵。"
    ]
  },
  {
    "volume": 496,
    "sequence": 24,
    "title": "送无可上人游边",
    "author": "姚合",
    "content": [
      "一钵与三衣，经行远近随。",
      "出家还养母，持律复能诗。",
      "春雪离京厚，晨钟近塞迟。",
      "亦知莲府客，夜坐喜同师。"
    ]
  },
  {
    "volume": 496,
    "sequence": 25,
    "title": "送僧",
    "author": "姚合",
    "content": [
      "人间扰扰唯闲事，自见高人只有诗。",
      "寂寞嵩峰云外寺，常多梦里过斋时。",
      "城中听得新经论，却过关东说向人。",
      "旧国门徒终日望，见时应是见真身。"
    ]
  },
  {
    "volume": 496,
    "sequence": 26,
    "title": "送宋慎言",
    "author": "姚合",
    "content": [
      "童稚便知闻，如今只有君。",
      "百篇诗尽和，一盏酒须分。",
      "驿路多连水，州城半在云。",
      "离情同落叶，向晚更纷纷。"
    ]
  },
  {
    "volume": 496,
    "sequence": 27,
    "title": "送家兄赴任昭义",
    "author": "姚合",
    "content": [
      "早得白眉名，之官濠上城。",
      "别离浮世事，迢递长年情。",
      "广陌垂花影，遥林起雨声。",
      "出关春草长，过汴夏云生。",
      "黠吏先潜去，疲人相次迎。",
      "宴余和酒拜，魂梦共东行。"
    ]
  },
  {
    "volume": 496,
    "sequence": 28,
    "title": "送崔玄亮赴果州冬夜宴韩卿宅",
    "author": "姚合",
    "content": [
      "兰烛照重茵，飞杯复几分。",
      "主人寒不寐，上客晓离群。",
      "骑吏缘青壁，旌旗度白云。",
      "剑铭生藓色，巴字叠冰文。",
      "华省思仙侣，疲民爱使君。",
      "泠泠唯自适，郡邸有谁闻。"
    ]
  },
  {
    "volume": 496,
    "sequence": 29,
    "title": "送喻凫校书归毗陵",
    "author": "姚合",
    "content": [
      "主人庭叶黑，诗稿更谁书。",
      "阙下科名出，乡中赋籍除。",
      "山春烟树众，江远晚帆疏。",
      "吾亦家吴者，无因到弊庐。"
    ]
  },
  {
    "volume": 496,
    "sequence": 30,
    "title": "送董正字武归常州觐亲",
    "author": "姚合",
    "content": [
      "路岐知不尽，离别自无穷。",
      "行客心方切，主人樽未空。",
      "楚樯收月下，江树在潮中。",
      "人各还家去，还家庆不同。"
    ]
  },
  {
    "volume": 496,
    "sequence": 31,
    "title": "送萧正字往蔡州贺裴相淮西平",
    "author": "姚合",
    "content": [
      "相府旌旄重，还邀上客行。",
      "今朝郭门路，初彻蔡州城。",
      "从马唯提酒，防身不要兵。",
      "从来皆作使，君去是时平。"
    ]
  },
  {
    "volume": 496,
    "sequence": 32,
    "title": "送进士田卓入华山",
    "author": "姚合",
    "content": [
      "何物随身去，六经与一琴。",
      "辞家计已久，入谷住应深。",
      "偶坐僧同石，闲书叶满林。",
      "业成须谒帝，无贮白云心。"
    ]
  },
  {
    "volume": 496,
    "sequence": 33,
    "title": "送右司薛员外赴处州",
    "author": "姚合",
    "content": [
      "怀中天子书，腰下使君鱼。",
      "瀑布和云落，仙都与世疏。",
      "远程兼水陆，半岁在舟车。",
      "相送难相别，南风入夏初。"
    ]
  },
  {
    "volume": 496,
    "sequence": 34,
    "title": "送王建秘书往渭南庄",
    "author": "姚合",
    "content": [
      "白须芸阁吏，羸马月中行。",
      "庄僻难寻路，官闲易出城。",
      "看山多失饭，过寺故题名。",
      "秋日田家作，唯添集卷成。"
    ]
  },
  {
    "volume": 496,
    "sequence": 35,
    "title": "送殷尧藩侍御游山南",
    "author": "姚合",
    "content": [
      "诗境西南好，秋深昼夜蛩。",
      "人家连水影，驿路在山峰。",
      "谷静云生石，天寒雪覆松。",
      "我为公府系，不得此相从。"
    ]
  },
  {
    "volume": 496,
    "sequence": 36,
    "title": "送李植侍御",
    "author": "姚合",
    "content": [
      "圣代无邪触，空林獬豸归。",
      "谁知陇山鸟，长绕玉楼飞。",
      "风雨依山急，云泉入郭微。",
      "无同昔年别，别后寄书稀。"
    ]
  },
  {
    "volume": 496,
    "sequence": 37,
    "title": "送王澹",
    "author": "姚合",
    "content": [
      "常省为官处，门前数树松。",
      "寻山屐费齿，书石笔无锋。",
      "果熟猿偷乱，花繁鸟语重。",
      "今来为客去，惜取最高峰。"
    ]
  },
  {
    "volume": 496,
    "sequence": 38,
    "title": "送崔之仁（一作别刘得仁）",
    "author": "姚合",
    "content": [
      "欲出还成住，前程甚谪迁。",
      "佯眠随客醉，愁坐似僧禅。",
      "旧国归何处，春山买欠钱。",
      "几时无一事，长在故人边。"
    ]
  },
  {
    "volume": 496,
    "sequence": 39,
    "title": "送孙山人",
    "author": "姚合",
    "content": [
      "山翁来帝里，不肯住多时。",
      "尘土衣裳重，腥膻仆隶饥。",
      "林中愁不到，城外老应迟。",
      "喧寂一为别，相逢未有期。"
    ]
  },
  {
    "volume": 496,
    "sequence": 40,
    "title": "送费骧",
    "author": "姚合",
    "content": [
      "兄寒弟亦饥，力学少闲时。",
      "何路免为客，无门卖得诗。",
      "几人携酒送，独我入山迟。",
      "少小同居止，今朝始别离。"
    ]
  },
  {
    "volume": 496,
    "sequence": 41,
    "title": "送河中杨少府宴崔驸马宅",
    "author": "姚合",
    "content": [
      "凤凰楼下醉醺醺，晚出东门蝉渐闻。",
      "不使乡人治驿路，却将家累宿山云。",
      "闲时采药随僧去，每月请钱共客分。",
      "县吏若非三载满，自知无计更寻君。"
    ]
  },
  {
    "volume": 496,
    "sequence": 42,
    "title": "送文著上人游越",
    "author": "姚合",
    "content": [
      "水石随缘岂计程，东吴相遇别西京。",
      "夜禅月下袈裟湿，晓上山巅锡杖鸣。",
      "念我为官应易老，羡师依佛学无生。",
      "越中多有前朝寺，处处铁钟石磬声。"
    ]
  },
  {
    "volume": 496,
    "sequence": 43,
    "title": "送无可上人游越（一作送无可住越州）",
    "author": "姚合",
    "content": [
      "清晨相访立门前，麻履方袍一少年。",
      "懒读经文求作佛，愿攻诗句觅升仙。",
      "芳春山影花连寺，独夜潮声月满船。",
      "今日送行偏惜别，共师文字有因缘。"
    ]
  },
  {
    "volume": 496,
    "sequence": 44,
    "title": "送洛阳张员外",
    "author": "姚合",
    "content": [
      "饯客未归城，东来驺骑迎。",
      "千山嵩岳峭，百县洛阳清。",
      "朔雁和云度，川风吹雨晴。",
      "藓庭公事暇，应只独吟行。"
    ]
  },
  {
    "volume": 496,
    "sequence": 45,
    "title": "送少府田中丞入西蕃",
    "author": "姚合",
    "content": [
      "萧关路绝久，石堠亦为尘。",
      "护塞空兵帐，和戎在使臣。",
      "风沙去国远，雨雪换衣频。",
      "若问凉州事，凉州多汉人。"
    ]
  },
  {
    "volume": 496,
    "sequence": 46,
    "title": "送王龟处士",
    "author": "姚合",
    "content": [
      "送客客为谁，朱门处士稀。",
      "唯修曾子行，不著老莱衣。",
      "古寺随僧饭，空林共鸟归。",
      "壶中驻年药，烧得献庭闱。"
    ]
  },
  {
    "volume": 496,
    "sequence": 47,
    "title": "送崔郎中赴常州",
    "author": "姚合",
    "content": [
      "贵是鴒原在紫微，荣逢知己领黄扉。",
      "人间盛事今全得，江上政声复欲归。",
      "风起满城山果落，雨馀穿宅水禽飞。",
      "昔年尝作毗陵客，石峭泉清天下稀。"
    ]
  },
  {
    "volume": 496,
    "sequence": 48,
    "title": "送林使君赴邵州",
    "author": "姚合",
    "content": [
      "诏书飞下五云间，才子分符不等闲。",
      "驿路算程多是水，州图管地少于山。",
      "江头斑竹寻应遍，洞里丹砂自采还。",
      "清净化人人自理，终朝无事更相关。"
    ]
  },
  {
    "volume": 496,
    "sequence": 49,
    "title": "送别友人（一作别友人山居）",
    "author": "姚合",
    "content": [
      "独向山中觅紫芝，山人勾引住多时。",
      "摘花浸酒春愁尽，烧竹煎茶夜卧迟。",
      "泉落林梢多碎滴，松生石底足旁枝。",
      "明朝却欲归城市，问我来期总不知。"
    ]
  },
  {
    "volume": 496,
    "sequence": 50,
    "title": "送李琮归灵州觐省",
    "author": "姚合",
    "content": [
      "饯席离人起，贪程醉不眠。",
      "风沙移道路，仆马识山川。",
      "塞树花开小，关城雪下偏。",
      "胡尘今已尽，应便促朝天。"
    ]
  },
  {
    "volume": 496,
    "sequence": 51,
    "title": "送任畹评事赴沂海",
    "author": "姚合",
    "content": [
      "掷笔不作尉，戎衣从嫖姚。",
      "严冬入都门，仆马气益豪。",
      "沂州右镇雄，士勇旌旗高。",
      "洛东无忧虞，半夜开虎牢。",
      "丈夫贵功勋，不贵爵禄饶。",
      "仰眠作书生，衣食何由销。",
      "任生非常才，临事胆不摇。",
      "必当展长画，逆波斩鲸鳌。",
      "九陌尘土黑，话别立远郊。",
      "孟坚勒燕然，岂独在汉朝。"
    ]
  },
  {
    "volume": 496,
    "sequence": 52,
    "title": "送李馀及第归蜀",
    "author": "姚合",
    "content": [
      "蜀山高岧峣，蜀客无平才。",
      "日饮锦江水，文章盈其怀。",
      "十年作贡宾，九年多邅回。",
      "春来登高科，升天得梯阶。",
      "手持冬集书，还家献庭闱。",
      "人生此为荣，得如君者稀。",
      "李白蜀道难，羞为无成归。",
      "子今称意行，所历安觉危。",
      "与子久相从，今朝忽乖离。",
      "风飘海中船，会合难自期。",
      "长安米价高，伊我常渴饥。",
      "临岐歌送子，无声但陈词。",
      "义交外不亲，利交内相违。",
      "勉子慎其道，急若食与衣。",
      "苦爇道路赤，行人念前驰。",
      "一杯不可轻，远别方自兹。"
    ]
  },
  {
    "volume": 496,
    "sequence": 53,
    "title": "送饶州张使君",
    "author": "姚合",
    "content": [
      "鄱阳胜事闻难比，千里连连是稻畦。",
      "山寺去时通水路，郡图开处是诗题。",
      "化行应免农人困，庭静惟多野鹤栖。",
      "饮罢春明门外别，萧条驿路夕阳低。"
    ]
  },
  {
    "volume": 496,
    "sequence": 54,
    "title": "送张宗原",
    "author": "姚合",
    "content": [
      "东门送客道，春色如死灰。",
      "一客失意行，十客颜色低。",
      "住者既无家，去者又非归。",
      "穷愁一成疾，百药不可治。",
      "子贤我且愚，命分不合齐。",
      "谁开蹇踬门，日日同游栖。",
      "子行何所之，切切食与衣。",
      "谁能买仁义，令子无寒饥。",
      "野田不生草，四向生路岐。",
      "士人甚商贾，终日须东西。",
      "鸿雁春北去，秋风复南飞。",
      "勉君向前路，无失相见期。"
    ]
  },
  {
    "volume": 496,
    "sequence": 55,
    "title": "送王求",
    "author": "姚合",
    "content": [
      "士有经世筹，自无活身策。",
      "求食道路间，劳困甚徒役。",
      "我身与子同，日被饥寒迫。",
      "侧望卿相门，难入坚如石。",
      "为农昧耕耘，作商迷贸易。",
      "空把书卷行，投人买罪责。",
      "六月南风多，苦旱土色赤。",
      "坐家心尚焦，况乃远作客。",
      "羸马出郭门，饯饮晓连夕。",
      "愿君似醉肠，莫谩生忧戚。"
    ]
  },
  {
    "volume": 496,
    "sequence": 56,
    "title": "送朱庆馀及第后归越",
    "author": "姚合",
    "content": [
      "劝君缓上车，乡里有吾庐。",
      "未得同归去，空令相见疏。",
      "山晴栖鹤起，天晓落潮初。",
      "此庆将谁比，献亲冬集书。"
    ]
  },
  {
    "volume": 496,
    "sequence": 57,
    "title": "送朱庆馀越州归觐",
    "author": "姚合",
    "content": [
      "乡书落姓名，太守拜亲荣。",
      "访我波涛郡，还家雾雨城。",
      "海山窗外近，镜水世间清。",
      "何计随君去，邻墙过此生。"
    ]
  },
  {
    "volume": 496,
    "sequence": 58,
    "title": "送任尊师归蜀觐亲",
    "author": "姚合",
    "content": [
      "白云修道者，归去春风前。",
      "玉简通仙籍，金丹驻母年。",
      "锦文江一色，酒气雨相连。",
      "众说君平死，真师易义全。"
    ]
  },
  {
    "volume": 496,
    "sequence": 59,
    "title": "送友人游蜀",
    "author": "姚合",
    "content": [
      "送君一壶酒，相别野庭边。",
      "马上过秋色，舟中到锦川。",
      "峡猿啼夜雨，蜀鸟噪晨烟。",
      "莫便不回首，风光促几年。"
    ]
  },
  {
    "volume": 496,
    "sequence": 60,
    "title": "送杜立归蜀",
    "author": "姚合",
    "content": [
      "迢递三千里，西南是去程。",
      "杜陵家已尽，蜀国客重行。",
      "雪照巴江色，风吹栈阁声。",
      "马嘶山稍暖，人语店初明。",
      "旅梦心多感，孤吟气不平。",
      "谁为李白后，为访锦官城。"
    ]
  },
  {
    "volume": 496,
    "sequence": 61,
    "title": "送韩湘赴江西从事",
    "author": "姚合",
    "content": [
      "年少登科客，从军诏命新。",
      "行装有兵器，祖席尽诗人。",
      "细雨湘城暮，微风楚水春。",
      "浔阳应足雁，梦泽岂无尘。",
      "猿叫来山顶，潮痕在树身。",
      "从容多暇日，佳句寄须频。"
    ]
  },
  {
    "volume": 496,
    "sequence": 62,
    "title": "送潘传秀才归宣州",
    "author": "姚合",
    "content": [
      "李白坟三尺，嵯峨万古名。",
      "因君还故里，为我吊先生。",
      "晴日移虹影，空山出鹤声。",
      "老郎闲未得，无计此中行。"
    ]
  },
  {
    "volume": 496,
    "sequence": 63,
    "title": "送僧默然",
    "author": "姚合",
    "content": [
      "出家侍母前，至孝自通禅。",
      "伏日江头别，秋风樯下眠。",
      "鸟声猿更促，石色树相连。",
      "此路多如此，师行亦有缘。"
    ]
  },
  {
    "volume": 496,
    "sequence": 64,
    "title": "送陟遐上人游天台",
    "author": "姚合",
    "content": [
      "万叠赤城路，终年游客稀。",
      "朝来送师去，自觉有家非。",
      "石净山光远，云深海色微。",
      "此诗成亦鄙，为我写岩扉。"
    ]
  },
  {
    "volume": 496,
    "sequence": 65,
    "title": "送盛秀才赴举",
    "author": "姚合",
    "content": [
      "重重吴越浙江潮，刺史何门始得消。",
      "五字州人唯有此，四邻风景合相饶。",
      "橘村篱落香潜度，竹寺虚空翠自飘。",
      "君去九衢须说我，病成疏懒懒趋朝。"
    ]
  },
  {
    "volume": 496,
    "sequence": 66,
    "title": "送僧贞实归杭州天竺",
    "author": "姚合",
    "content": [
      "石桥寺里最清凉，闻说茆庵寄上方。",
      "林外猿声连院磬，月中潮色到禅床。",
      "他生念我身何在，此世唯师性亦忘。",
      "九陌相逢千里别，青山重叠树苍苍。"
    ]
  },
  {
    "volume": 496,
    "sequence": 67,
    "title": "送卢二弟茂才罢举游洛谒新相",
    "author": "姚合",
    "content": [
      "踏碎作赋笔，驱车出上京。",
      "离筵俯岐路，四坐半公卿。",
      "守命贫难掷，忧身梦数惊。",
      "今朝赴知己，休咏苦辛行。"
    ]
  },
  {
    "volume": 496,
    "sequence": 68,
    "title": "送任畹及第归蜀中觐亲",
    "author": "姚合",
    "content": [
      "子规啼欲死，君听固无愁。",
      "阙下声名出，乡中意气游。",
      "东川横剑阁，南斗近刀州。",
      "神圣题前字，千人看不休。"
    ]
  },
  {
    "volume": 496,
    "sequence": 69,
    "title": "送杜观罢举东游",
    "author": "姚合",
    "content": [
      "秋风离九陌，心事岂云安。",
      "曾是求名苦，当知此去难。",
      "辛勤程自远，寂寞夜多寒。",
      "诗句无人识，应须把剑看。"
    ]
  },
  {
    "volume": 496,
    "sequence": 70,
    "title": "送狄兼谟下第归故山",
    "author": "姚合",
    "content": [
      "慈恩塔上名，昨日败垂成。",
      "赁舍应无直，居山岂钓声。",
      "半年犹小隐，数日得闲行。",
      "映竹窥猿剧，寻云探鹤情。",
      "爱花高酒户，煮药污茶铛。",
      "莫便多时住，烟霄路在城。"
    ]
  },
  {
    "volume": 496,
    "sequence": 71,
    "title": "送源中丞赴新罗",
    "author": "姚合",
    "content": [
      "赤墀赐对使殊方，官重霜台紫绶光。",
      "玉节在船清海怪，金函开诏拜夷王。",
      "云晴渐觉山川异，风便那知道路长。",
      "谁得似君将雨露，海东万里洒扶桑。"
    ]
  },
  {
    "volume": 496,
    "sequence": 72,
    "title": "送陈倜赴江陵从事",
    "author": "姚合",
    "content": [
      "荆州胜事众皆闻，幕下今朝又得君。",
      "才子何须藉科第，男儿终久要功勋。",
      "江村竹树多于草，山路尘埃半是云。",
      "新什定知饶景思，不应一向赋从军。"
    ]
  },
  {
    "volume": 496,
    "sequence": 73,
    "title": "送张郎中副使赴泽潞",
    "author": "姚合",
    "content": [
      "晓陌事戎装，风流粉署郎。",
      "机筹通变化，除拜出寻常。",
      "地冷饶霜气，山高碍雁行。",
      "应无离别恨，车马自生光。"
    ]
  },
  {
    "volume": 496,
    "sequence": 74,
    "title": "送陆畅侍御归扬州",
    "author": "姚合",
    "content": [
      "故园偏接近，霅水洞庭边。",
      "归去知何日，相逢各长年。",
      "山川南北路，风雪别离天。",
      "楚色穷冬烧，淮声独夜船。",
      "从军丞相府，谈笑酒杯前。"
    ]
  },
  {
    "volume": 496,
    "sequence": 75,
    "title": "送韦瑶校书赴越",
    "author": "姚合",
    "content": [
      "寄家临禹穴，乘传出秦关。",
      "霜落橘满地，潮来帆近山。",
      "相门宾益贵，水国事多闲。",
      "晨省高堂后，余欢杯酒间。"
    ]
  },
  {
    "volume": 496,
    "sequence": 76,
    "title": "送雍陶及第归觐",
    "author": "姚合",
    "content": [
      "献亲冬集书，比橘复何如。",
      "此去关山远，相思笑语疏。",
      "路寻丹壑断，人近白云居。",
      "幽石题名处，凭君亦记余。"
    ]
  },
  {
    "volume": 496,
    "sequence": 77,
    "title": "送李秀才赴举",
    "author": "姚合",
    "content": [
      "罗刹楼头醉，送君西入京。",
      "秦吴无限地，山水半分程。",
      "海上烟霞湿，关中日月明。",
      "登科旧乡里，当为改嘉名。"
    ]
  },
  {
    "volume": 496,
    "sequence": 78,
    "title": "送李传秀才归宣州",
    "author": "姚合",
    "content": [
      "谢守青山宅，山孤宅亦平。",
      "池塘无复见，春草野中生。",
      "常日登楼望，今朝送客行。",
      "殷勤拂石壁，为我一书名。"
    ]
  },
  {
    "volume": 496,
    "sequence": 79,
    "title": "送元绪上人游商山",
    "author": "姚合",
    "content": [
      "万法空门里，师修历几生。",
      "过来心已悟，未到行弥精。",
      "溪寂钟还度，林昏锡独鸣。",
      "朝簪抽未得，此别岂忘情。"
    ]
  },
  {
    "volume": 496,
    "sequence": 80,
    "title": "送僧栖真归杭州天竺寺",
    "author": "姚合",
    "content": [
      "吏事日纷然，无因到佛前。",
      "劳师相借问，知我亦通禅。",
      "古寺杉松出，残阳钟磬连。",
      "草庵盘石上，归此是因缘。"
    ]
  },
  {
    "volume": 496,
    "sequence": 81,
    "title": "送敬法师归福州",
    "author": "姚合",
    "content": [
      "结得随缘伴，蝉鸣方出关。",
      "新经译旧寺，故国与谁还。",
      "斋为无钟早，心因罢讲闲。",
      "东南数千里，何处不逢山。"
    ]
  },
  {
    "volume": 496,
    "sequence": 82,
    "title": "送清敬闍黎归浙西",
    "author": "姚合",
    "content": [
      "大地无生理，吴中岂是归。",
      "自翻贝叶偈，人施福田衣。",
      "夏尽滩声出，潮来日色微。",
      "郡斋师去后，寂寞夜吟稀。"
    ]
  },
  {
    "volume": 496,
    "sequence": 83,
    "title": "送贾岛及钟浑",
    "author": "姚合",
    "content": [
      "日日攻诗亦自强，年年供应在名场。",
      "春风驿路归何处，紫阁山边是草堂。"
    ]
  },
  {
    "volume": 496,
    "sequence": 84,
    "title": "送僧游边（一作送无可）",
    "author": "姚合",
    "content": [
      "师向边头去，边人业障轻。",
      "腥膻斋自洁，部落讲还成。",
      "传教多离寺，随缘不计程。",
      "三千世界内，何处是无生。"
    ]
  },
  {
    "volume": 496,
    "sequence": 85,
    "title": "送澄江上人赴兴元郑尚书招",
    "author": "姚合",
    "content": [
      "师经非纸上，师佛在心中。",
      "觉路何曾异，行人自不同。",
      "水云晴亦雨，山木夜多风。",
      "闻结西方社，尚书待远公。"
    ]
  },
  {
    "volume": 496,
    "sequence": 86,
    "title": "送马戴下第客游",
    "author": "姚合",
    "content": [
      "昨来送君处，亦是九衢中。",
      "此日殷勤别，前时寂寞同。",
      "鸟啼寒食雨，花落暮春风。",
      "向晚离人起，筵收樽未空。"
    ]
  },
  {
    "volume": 496,
    "sequence": 87,
    "title": "送薛二十三郎中赴婺州",
    "author": "姚合",
    "content": [
      "我住浙江西，君去浙江东。",
      "日日心来往，不畏浙江风。"
    ]
  },
  {
    "volume": 496,
    "sequence": 88,
    "title": "送独孤焕评事赴丰州",
    "author": "姚合",
    "content": [
      "东门携酒送廷评，结束从军塞上行。",
      "深碛路移唯马觉，断蓬风起与雕平。",
      "烟生远戍侵云色，冰叠黄河长雪声。",
      "须凿燕然山上石，登科记里是闲名。"
    ]
  },
  {
    "volume": 496,
    "sequence": 89,
    "title": "送张齐物主簿赴内乡（一作送张主簿赴山）",
    "author": "姚合",
    "content": [
      "几年山下事仙翁，名在长生箓籍中。",
      "烧得药成须寄我，曾为主簿与君同。"
    ]
  },
  {
    "volume": 496,
    "sequence": 90,
    "title": "送王嗣之典仪城",
    "author": "姚合",
    "content": [
      "日日思朝位，偷闲城外行。",
      "唯求采药者，不道在官名。",
      "好异嫌山浅，寻幽喜径生。",
      "病来文字拙，不要把归城。"
    ]
  },
  {
    "volume": 496,
    "sequence": 91,
    "title": "别贾岛",
    "author": "姚合",
    "content": [
      "懒作住山人，贫家日赁身。",
      "书多笔渐重，睡少枕长新。",
      "野客狂无过，诗仙瘦始真。",
      "秋风千里去，谁与我相亲。"
    ]
  },
  {
    "volume": 496,
    "sequence": 92,
    "title": "别李馀",
    "author": "姚合",
    "content": [
      "病童随瘦马，难算往来程。",
      "野寺僧相送，河桥酒滞行。",
      "足愁无道性，久客会人情。",
      "何计羁穷尽，同居不出城。"
    ]
  },
  {
    "volume": 496,
    "sequence": 93,
    "title": "别胡逸",
    "author": "姚合",
    "content": [
      "记得春闱同席试，逡巡何啻十年余。",
      "今日相逢又相送，予乘五马子单车。"
    ]
  },
  {
    "volume": 496,
    "sequence": 94,
    "title": "惜别",
    "author": "姚合",
    "content": [
      "酒阑歌罢更迟留，携手思量凭翠楼。",
      "桃李容华犹叹月，风流才器亦悲秋。",
      "光阴不觉朝昏过，岐路无穷早晚休。",
      "似把剪刀裁别恨，两人分得一般愁。"
    ]
  },
  {
    "volume": 496,
    "sequence": 95,
    "title": "欲别",
    "author": "姚合",
    "content": [
      "山川重叠远茫茫，欲别先忧别恨长。",
      "红芍药花虽共醉，绿蘼芜影又分将。",
      "鸳鸯有路高低去，鸿雁南飞一两行。",
      "惆怅与君烟景迥，不知何日到潇湘。"
    ]
  },
  {
    "volume": 496,
    "sequence": 96,
    "title": "别杭州",
    "author": "姚合",
    "content": [
      "醉与江涛别，江涛惜我游。",
      "他年婚嫁了，终老此江头。"
    ]
  }
]