[
  {
    "volume": 536,
    "sequence": 1,
    "title": "春早郡楼书事寄呈府中群公",
    "author": "许浑",
    "content": [
      "两鬓垂丝发半霜，石城孤梦绕襄阳。",
      "鸳鸿幕里莲披槛，虎豹营中柳拂墙。",
      "画舸欲行春水急，翠帘初卷暮山长。",
      "岘亭风起花千片，流入南湖尽日香。"
    ]
  },
  {
    "volume": 536,
    "sequence": 2,
    "title": "元处士自洛归宛陵山居见示詹事相公饯行之什因赠",
    "author": "许浑",
    "content": [
      "紫霄峰下绝韦编，旧隐相如结袜前。",
      "月落尚留东閤醉，风高还忆北窗眠。",
      "江城夜别潇潇雨，山槛晴归漠漠烟。",
      "一顷豆花三顷竹，想应抛却钓鱼船。"
    ]
  },
  {
    "volume": 536,
    "sequence": 3,
    "title": "送元昼上人归苏州兼寄张厚二首",
    "author": "许浑",
    "content": [
      "自卜闲居荆水头，感时相别思悠悠。",
      "一樽酒尽青山暮，千里书回碧树秋。",
      "深巷久贫知寂寞，小诗多病尚风流。",
      "昼公此去应相问，为说沾巾忆旧游。",
      "三年无事客吴乡，南陌春园碧草长。",
      "共醉八门回画舸，独还三径掩书堂。",
      "前山雨过池塘满，小院秋归枕簟凉。",
      "经岁别离心自苦，何堪黄叶落清漳。"
    ]
  },
  {
    "volume": 536,
    "sequence": 4,
    "title": "送陆拾遗东归",
    "author": "许浑",
    "content": [
      "独振儒风遇盛时，紫泥初降世人知。",
      "文章报主非无意，书剑还家素有期。",
      "秋寺卧云移棹晚，暮江乘月落帆迟。",
      "东归自是缘清兴，莫比商山咏紫芝。"
    ]
  },
  {
    "volume": 536,
    "sequence": 5,
    "title": "湖南徐明府余之南邻，久不还家，因题林馆",
    "author": "许浑",
    "content": [
      "湘南官罢不归来，高阁经年掩绿苔。",
      "鱼溢池塘秋雨过，鸟还洲岛暮潮回。",
      "阶前石稳棋终局，窗外山寒酒满杯。",
      "借问先生独何处，一篱疏菊又花开。"
    ]
  },
  {
    "volume": 536,
    "sequence": 6,
    "title": "酬和杜侍御",
    "author": "许浑",
    "content": [
      "花时曾省杜陵游，闻下书帷不举头。",
      "因过石城先访戴，欲朝金阙暂依刘。",
      "征帆夜转鸬鹚穴，骋骑春辞鹳雀楼。",
      "正把新诗望南浦，棹歌应是木兰舟。"
    ]
  },
  {
    "volume": 536,
    "sequence": 7,
    "title": "酬河中杜侍御重寄",
    "author": "许浑",
    "content": [
      "五色如丝下碧空，片帆还绕楚王宫。",
      "文章已变南山雾，羽翼应抟北海风。",
      "春雪预呈霜简白，晓霞先染绣衣红。",
      "十千沽酒留君醉，莫道归心似转蓬。"
    ]
  },
  {
    "volume": 536,
    "sequence": 8,
    "title": "寄献三川守刘公",
    "author": "许浑",
    "content": [
      "三川歌颂彻咸秦，十二楼前侍从臣。",
      "休闭玉笼留鸑鷟，早开金埒纵麒麟。",
      "花深稚榻迎何客，月在膺舟醉几人。",
      "自笑东风过寒食，茂陵寥落未知春。",
      "半年三度转蓬居，锦帐心阑羡隼旟。",
      "老去自惊秦塞雁，病来先忆楚江鱼。",
      "长闻季氏千金诺，更望刘公一纸书。",
      "春雪未晴春酒贵，莫教愁杀马相如。"
    ]
  },
  {
    "volume": 536,
    "sequence": 9,
    "title": "送段觉之西蜀结婚（一作送段觉之西川过婚礼后归觐）",
    "author": "许浑",
    "content": [
      "词赋名高身不闲，采衣如锦度函关。",
      "镜中鸾影胡威去，剑外花归卫玠还。",
      "秋浪远侵黄鹤岭，暮云遥断碧鸡山。",
      "时人若问西游客，心在重霄鬓欲斑。"
    ]
  },
  {
    "volume": 536,
    "sequence": 10,
    "title": "长庆寺遇常州阮秀才",
    "author": "许浑",
    "content": [
      "高阁晴轩对一峰，毗陵书客此相逢。",
      "晚收红叶题诗遍，秋待黄花酿酒浓。",
      "山馆日斜喧鸟雀，石潭波动戏鱼龙。",
      "上方有路应知处，疏磬寒蝉树几重。"
    ]
  },
  {
    "volume": 536,
    "sequence": 11,
    "title": "赠闲师（一作送令闲上人）",
    "author": "许浑",
    "content": [
      "近日高僧更有谁，宛陵山下遇闲师。",
      "东林共许三乘学，南国争传五字诗。",
      "初到庾楼红叶坠，夜投萧寺碧云随。",
      "秋江莫惜题佳句，正是磷磷见底时。"
    ]
  },
  {
    "volume": 536,
    "sequence": 12,
    "title": "东游留别李丛秀才",
    "author": "许浑",
    "content": [
      "烦君沽酒强登楼，罢唱离歌说远游。",
      "文字岂劳诸子重，风尘多幸故人忧。",
      "数程山路长侵夜，千里家书动隔秋。",
      "起凭栏干各垂泪，又驱羸马向东州。"
    ]
  },
  {
    "volume": 536,
    "sequence": 13,
    "title": "竹林寺别友人（一作与德玄别，一作李玄）",
    "author": "许浑",
    "content": [
      "骚人吟罢起乡愁，暗觉年华似水流。",
      "花满谢城伤共别，蝉鸣萧寺喜同游。",
      "前山月落杉松晚，深夜风清枕簟秋。",
      "明日分襟又何处，江南江北路悠悠。"
    ]
  },
  {
    "volume": 536,
    "sequence": 14,
    "title": "送处士武君归章洪山居（一作送武全通处士归隐洪山）",
    "author": "许浑",
    "content": [
      "形影无群消息沉，登闻三击血沾襟。",
      "皇纲一日开冤气，青史千年重壮心。",
      "却望乌台春树老，独归蜗舍暮云深。",
      "他时纵有征书至，雪满空山不可寻。"
    ]
  },
  {
    "volume": 536,
    "sequence": 15,
    "title": "题义女亭",
    "author": "许浑",
    "content": [
      "身没兰闺道日明，郭南寻得旧池亭。",
      "诗人愁立暮山碧，贾客怨离秋草青。",
      "四望月沉疑掩镜，两檐花动认收屏。",
      "至今乡里风犹在，借问谁传义女铭。"
    ]
  },
  {
    "volume": 536,
    "sequence": 16,
    "title": "吴门送振武李从事",
    "author": "许浑",
    "content": [
      "晚促离筵醉玉缸，伊州一曲泪双双。",
      "欲携刀笔从新幕，更宿烟霞别旧窗。",
      "胡马近秋侵紫塞，吴帆乘月下清江。",
      "嫖姚若许传书檄，坐筑三城看受降。"
    ]
  },
  {
    "volume": 536,
    "sequence": 17,
    "title": "郊居春日有怀府中诸公并柬王兵曹",
    "author": "许浑",
    "content": [
      "欲学渔翁钓艇新，濯缨犹惜九衢尘。",
      "花前更谢依刘客，雪后空怀访戴人。",
      "僧舍覆棋消白日，市楼赊酒过青春。",
      "一山桃杏同时发，谁似东风不厌贫。"
    ]
  },
  {
    "volume": 536,
    "sequence": 18,
    "title": "同韦少尹伤故卫尉李少卿",
    "author": "许浑",
    "content": [
      "客醉更长乐未穷，似知身世一宵空。",
      "香街宝马嘶残月，暖阁佳人哭晓风。",
      "未卷绣筵朱阁上，已开尘席画屏中。",
      "何须更赋山阳笛，寒月沉西水向东。"
    ]
  },
  {
    "volume": 536,
    "sequence": 19,
    "title": "舟行早发庐陵郡郭寄滕郎中",
    "author": "许浑",
    "content": [
      "楚客停桡太守知，露凝丹叶自秋悲。",
      "蟹螯只恐相如渴，鲈鲙应防曼倩饥。",
      "风卷曙云飘角远，雨昏寒浪挂帆迟。",
      "离心更羡高斋夕，巫峡花深醉玉卮。"
    ]
  },
  {
    "volume": 536,
    "sequence": 20,
    "title": "闻边将刘皋无辜受戮",
    "author": "许浑",
    "content": [
      "外监多假帝王尊，威胁偏裨势不存。",
      "才许誓心安玉垒，已伤传首动金门。",
      "三千客里宁无义，五百人中必有恩。",
      "却赖汉庭多烈士，至今犹自伏蒲轮。"
    ]
  },
  {
    "volume": 536,
    "sequence": 21,
    "title": "送薛秀才南游",
    "author": "许浑",
    "content": [
      "姑苏城外柳初凋，同上江楼更寂寥。",
      "绕壁旧诗尘漠漠，对窗寒竹雨潇潇。",
      "怜君别路随秋雁，尽我离觞任晚潮。",
      "从此草玄应有处，白云青嶂一相招。"
    ]
  },
  {
    "volume": 536,
    "sequence": 22,
    "title": "夜归孤山寺却寄卢郎中",
    "author": "许浑",
    "content": [
      "青山有志路犹赊，心在琴书自忆家。",
      "醉别庾楼山色晓，夜归萧寺月光斜。",
      "落帆露湿回塘柳，别院风惊满地花。",
      "他日此身须报德，莫言空爱旧烟霞。"
    ]
  },
  {
    "volume": 536,
    "sequence": 23,
    "title": "赠桐庐房明府先辈",
    "author": "许浑",
    "content": [
      "帝城春榜谪灵仙，四海声华二十年。",
      "阙下书功无后辈，卷中文字掩前贤。",
      "官闲每喜江山静，道在宁忧雨露偏。",
      "自笑小儒非一鹗，亦趋门屏冀相怜。"
    ]
  },
  {
    "volume": 536,
    "sequence": 24,
    "title": "甘露寺感事贻同志",
    "author": "许浑",
    "content": [
      "云蔽长安路更赊，独随渔艇老天涯。",
      "青山尽日寻黄绢，沧海经年梦绛纱。",
      "雪愤有期心自壮，报恩无处发先华。",
      "东堂旧侣勤书剑，同出膺门是一家。"
    ]
  },
  {
    "volume": 536,
    "sequence": 25,
    "title": "泛溪夜回寄道玄上人",
    "author": "许浑",
    "content": [
      "南郭烟光异世间，碧桃红杏水潺潺。",
      "猿来近岭猕猴散，鱼下深潭翡翠闲。",
      "犹阻晚风停桂楫，欲乘春月访松关。",
      "几回策杖终难去，洞口云归不见山。"
    ]
  },
  {
    "volume": 536,
    "sequence": 26,
    "title": "客至",
    "author": "许浑",
    "content": [
      "得路逢津更俊才，可怜鞍马照春来。",
      "残花几日小斋闭，大笑一声幽抱开。",
      "袖拂碧溪寒缭绕，冠欹红树晚徘徊。",
      "相逢少别更堪恨，何必秋风江上台。"
    ]
  },
  {
    "volume": 536,
    "sequence": 27,
    "title": "经李给事旧居",
    "author": "许浑",
    "content": [
      "归作儒翁出致君，故山谁复有遗文。",
      "汉庭使气摧张禹，楚国怀忧送范云。",
      "枫叶暗时迷旧宅，芳花落处认荒坟。",
      "朱弦一奏沉湘怨，风起寒波日欲曛。"
    ]
  },
  {
    "volume": 536,
    "sequence": 28,
    "title": "新兴道中",
    "author": "许浑",
    "content": [
      "芙蓉村步失官金，折狱无功不可寻。",
      "初挂海帆逢岁暮，却开山馆值春深。",
      "波浑未辨鱼龙迹，雾暗宁知蚌鹬心。",
      "夜榜归舟望渔火，一溪风雨两岩阴。"
    ]
  },
  {
    "volume": 536,
    "sequence": 29,
    "title": "下第有怀亲友",
    "author": "许浑",
    "content": [
      "万山晴雪九衢尘，何处风光寄梦频。",
      "花盛庾园携酒客，草深颜巷读书人。",
      "征帆又过湘南月，旅馆还悲渭水春。",
      "无限别情多病后，杜陵寥落在漳滨。"
    ]
  },
  {
    "volume": 536,
    "sequence": 30,
    "title": "中秋夕寄大梁刘尚书",
    "author": "许浑",
    "content": [
      "汴人迎拜洛人留，虎豹旌旗拥碧油。",
      "刁斗严更军耳目，戈鋋长控国咽喉。",
      "柳营出号风生纛，莲幕题诗月上楼。",
      "应念散郎千里外，去年今夜醉兰舟。"
    ]
  },
  {
    "volume": 536,
    "sequence": 31,
    "title": "卧病（时在京都）",
    "author": "许浑",
    "content": [
      "寒窗灯尽月斜晖，佩马朝天独掩扉。",
      "清露已凋秦塞柳，白云空长越山薇。",
      "病中送客难为别，梦里还家不当归。",
      "惟有寄书书未得，卧闻燕雁向南飞。"
    ]
  },
  {
    "volume": 536,
    "sequence": 32,
    "title": "残雪",
    "author": "许浑",
    "content": [
      "忆昨新春霰雪飞，阶前檐上斗寒姿。",
      "狂风送在竹深处，隔日未消花发时。",
      "轻压嫩蔬旁出土，冷冲幽鸟别寻枝。",
      "晚来又喜登楼见，一曲高歌和者谁。"
    ]
  },
  {
    "volume": 536,
    "sequence": 33,
    "title": "和常秀才寄简归州郑使君借猿",
    "author": "许浑",
    "content": [
      "谢守携猿东路长，袅藤穿竹似潇湘。",
      "碧山初暝啸秋月，红树生寒啼晓霜。",
      "陌上楚人皆驻马，里中巴客半归乡。",
      "心知欲借南游侣，未到三声恐断肠。"
    ]
  },
  {
    "volume": 536,
    "sequence": 34,
    "title": "送人之任邛州",
    "author": "许浑",
    "content": [
      "绿发监州丹府归，还家乐事我先知。",
      "群童竹马交迎日，二老兰觞初见时。",
      "黄卷新书芸委积，青山旧路菊离披。",
      "亨衢自有横飞势，便到西垣视训辞。"
    ]
  },
  {
    "volume": 536,
    "sequence": 35,
    "title": "和河南杨少尹奉陪薛司空石笋诗",
    "author": "许浑",
    "content": [
      "暖溪寒井碧岩前，谢傅宾朋盛绮筵。",
      "云断石峰高并笋，日临山势远开莲。",
      "闲留幢节低春水，醉拥笙歌出暮烟。",
      "闻道诗成归已夕，柳风花露月初圆。"
    ]
  },
  {
    "volume": 536,
    "sequence": 36,
    "title": "献鄜坊丘常侍",
    "author": "许浑",
    "content": [
      "诏选将军护北戎，身骑白马臂彤弓。",
      "柳营远识金貂贵，榆塞遥知玉帐雄。",
      "秋槛鼓鼙惊朔雪，晓阶旗纛起边风。",
      "蓬莱每望平安火，应奏班超定远功。"
    ]
  },
  {
    "volume": 536,
    "sequence": 37,
    "title": "寄当涂李远",
    "author": "许浑",
    "content": [
      "赋拟相如诗似陶，云阳烟月又同袍。",
      "车前骥病驽骀逸，架上鹰闲鸟雀高。",
      "旧日乐贫能饮水，他时随俗愿餔糟。",
      "不须倚向青山住，咏雪题诗用意劳。"
    ]
  },
  {
    "volume": 536,
    "sequence": 38,
    "title": "和崔大夫新广北楼登眺",
    "author": "许浑",
    "content": [
      "北望高楼夏亦寒，山重水阔接长安。",
      "修梁暗换丹楹小，疏牖全开彩槛宽。",
      "风卷浮云披睥睨，露凉明月坠阑干。",
      "庾公恋阙怀乡处，目送归帆下远滩。"
    ]
  },
  {
    "volume": 536,
    "sequence": 39,
    "title": "送客自两河归江南（一作西河送客归江南）",
    "author": "许浑",
    "content": [
      "两河庶事已堪伤，南客秋归路更长。",
      "台畔古松悲魏帝，苑边修竹吊梁王。",
      "山行露变茱萸色，水宿风披菡萏香。",
      "遥羡落帆逢旧友，绿蛾青鬓醉横塘。"
    ]
  },
  {
    "volume": 536,
    "sequence": 40,
    "title": "题陆侍御林亭",
    "author": "许浑",
    "content": [
      "野水通池石叠台，五营无事隐雄才。",
      "松斋下马书千卷，兰舫逢人酒一杯。",
      "寒树雪晴红艳吐，远山云晓翠光来。",
      "定知别后无多日，海柳江花次第开。"
    ]
  },
  {
    "volume": 536,
    "sequence": 41,
    "title": "泊蒜山津闻东林寺光仪上人物故",
    "author": "许浑",
    "content": [
      "云斋曾宿借方袍，因说浮生大梦劳。",
      "言下是非齐虎尾，宿来荣辱比鸿毛。",
      "孤舟千棹水犹阔，寒殿一灯夜更高。",
      "明日东林有谁在，不堪秋磬拂烟涛。"
    ]
  },
  {
    "volume": 536,
    "sequence": 42,
    "title": "春日思旧游寄南徐从事刘三复",
    "author": "许浑",
    "content": [
      "风暖曲江花半开，忽思京口共衔杯。",
      "湘潭云尽暮山出，巴蜀雪消春水来。",
      "怀玉尚悲迷楚塞，捧金犹羡乐燕台。",
      "蓟门高处极归思，陇雁北飞双燕回。"
    ]
  },
  {
    "volume": 536,
    "sequence": 43,
    "title": "郊园秋日寄洛中友人",
    "author": "许浑",
    "content": [
      "楚水西来天际流，感时伤别思悠悠。",
      "一尊酒尽青山暮，万里书回碧树秋。",
      "日落远波惊宿雁，风吹轻浪起眠鸥。",
      "嵩阳亲友如相问，潘岳闲居欲白头。"
    ]
  },
  {
    "volume": 536,
    "sequence": 44,
    "title": "送杜秀才归桂林",
    "author": "许浑",
    "content": [
      "桂州南去与谁同，处处山连水自通。",
      "两岸晓霞千里草，半帆斜日一江风。",
      "瘴雨欲来枫树黑，火云初起荔枝红。",
      "愁君路远销年月，莫滞三湘五岭中。"
    ]
  },
  {
    "volume": 536,
    "sequence": 45,
    "title": "春雨舟中次和横江裴使君见迎李赵二秀才同来…寄江南",
    "author": "许浑",
    "content": [
      "芳草渡头微雨时，万株杨柳拂波垂。",
      "蒲根水暖雁初落，梅径香寒蜂未知。",
      "词客倚风吹暗淡，使君回马湿旌旗。",
      "江南仲蔚多情调，怅望青云几首诗。"
    ]
  },
  {
    "volume": 536,
    "sequence": 46,
    "title": "东陵赴京道病东归寓居开元寺寄卢员外宋魏二先辈",
    "author": "许浑",
    "content": [
      "西风吹雨雁初时，病寄僧斋罢献书。",
      "万里咸秦劳我马，四邻松桂忆吾庐。",
      "沧洲有约心还静，青汉无媒迹自疏。",
      "不是醉眠愁不散，莫言琴酒学相如。"
    ]
  },
  {
    "volume": 536,
    "sequence": 47,
    "title": "闻开江宋相公申锡下世二首",
    "author": "许浑",
    "content": [
      "权门阴奏夺移才，馹骑如星堕峡来。",
      "晁氏有恩忠作祸，贾生无罪直为灾。",
      "贞魂误向崇山殁，冤气疑从汨水回。",
      "毕竟功成何处是，五湖云月一帆开。",
      "月落湘潭棹不喧，玉杯瑶瑟奠蘋蘩。",
      "谁能力制乘时鹤，自取机沉在槛猿。",
      "位极乾坤三事贵，谤兴华夏一夫冤。",
      "宵衣旰食明天子，日伏青蒲不敢言。"
    ]
  },
  {
    "volume": 536,
    "sequence": 48,
    "title": "赠所知",
    "author": "许浑",
    "content": [
      "因钓鲈鱼住浙河，挂帆千里亦相过。",
      "茅檐夜醉平阶月，兰棹春归拍岸波。",
      "湖日似阴鼍鼓响，海云才起蜃楼多。",
      "明时又作闲居赋，谁荐东门策四科。"
    ]
  },
  {
    "volume": 536,
    "sequence": 49,
    "title": "谢人赠鞭",
    "author": "许浑",
    "content": [
      "蜀国名鞭见惠稀，驽骀从此长光辉。",
      "独根拥肿来云岫，紫陌提携在绣衣。",
      "几度拂花香里过，也曾敲镫月中归。",
      "莫言三尺长无用，百万军中要指挥。"
    ]
  },
  {
    "volume": 536,
    "sequence": 50,
    "title": "早秋寄刘尚书",
    "author": "许浑",
    "content": [
      "天生心识富人侯，将相门中第一流。",
      "旗纛早开擒虎帐，戈鋋初发斩鲸舟。",
      "柳营书号海山暝，菌阁赋诗江树秋。",
      "昨夜雨凉今夜月，笙歌应醉最高楼。"
    ]
  },
  {
    "volume": 536,
    "sequence": 51,
    "title": "及第后春情",
    "author": "许浑",
    "content": [
      "世间得意是春风，散诞经过触处通。",
      "细摇柳脸牵长带，慢撼桃株舞碎红。",
      "也从吹幌惊残梦，何处飘香别故丛。",
      "犹以西都名下客，今年一月始相逢。"
    ]
  },
  {
    "volume": 536,
    "sequence": 52,
    "title": "归长安",
    "author": "许浑",
    "content": [
      "三年何处泪汍澜，白帝城边晓角残。",
      "非是无心恋巫峡，自缘□臂到长安。",
      "黔江水暖还曾饮，楚岫云深不识寒。",
      "大抵莫教闻雨后，此时肠断不应难。"
    ]
  },
  {
    "volume": 536,
    "sequence": 53,
    "title": "经古行宫",
    "author": "许浑",
    "content": [
      "台阁参差倚太阳，年年花发满山香。",
      "重门勘锁青春晚，深院垂帘白昼长。",
      "草色芊绵侵御路，泉声呜咽绕宫墙。",
      "先皇一去无回驾，红粉云鬟空断肠。"
    ]
  },
  {
    "volume": 536,
    "sequence": 54,
    "title": "秋晚怀茅山石涵村舍",
    "author": "许浑",
    "content": [
      "十亩山田近石涵，村居风俗旧曾谙。",
      "帘前白艾惊春燕，篱上青桑待晚蚕。",
      "云暖采茶来岭北，月明沽酒过溪南。",
      "陵阳秋尽多归思，红树萧萧覆碧潭。"
    ]
  },
  {
    "volume": 536,
    "sequence": 55,
    "title": "贵游",
    "author": "许浑",
    "content": [
      "朝回佩马早凄凄，年少恩深卫霍齐。",
      "斧钺旧威龙塞北，池台新赐凤城西。",
      "门通碧树开金锁，楼对青山倚玉梯。",
      "南陌行人尽回首，笙歌一曲暮云低。"
    ]
  },
  {
    "volume": 536,
    "sequence": 56,
    "title": "赠别",
    "author": "许浑",
    "content": [
      "眼前迎送不曾休，相续轮蹄似水流。",
      "门外若无南北路，人间应免别离愁。",
      "苏秦六印归何日，潘岳双毛去值秋。",
      "莫怪分襟衔泪语，十年耕钓忆沧洲。"
    ]
  },
  {
    "volume": 536,
    "sequence": 57,
    "title": "秋夜与友人宿",
    "author": "许浑",
    "content": [
      "楚国同游过十霜，万重心事几堪伤。",
      "蒹葭露白莲塘浅，砧杵夜清河汉凉。",
      "云外山川归梦远，天涯岐路客愁长。",
      "寒城欲晓闻吹笛，犹卧东轩月满床。"
    ]
  },
  {
    "volume": 536,
    "sequence": 58,
    "title": "将赴京留赠僧院",
    "author": "许浑",
    "content": [
      "九衢尘土递追攀，马迹轩车日暮间。",
      "玄发尽惊为客换，白头曾见几人闲。",
      "空悲浮世云无定，多感流年水不还。",
      "谢却从前受恩地，归来依止叩禅关。"
    ]
  },
  {
    "volume": 536,
    "sequence": 59,
    "title": "寄湘中友人",
    "author": "许浑",
    "content": [
      "莫恋醉乡迷酒杯，流年长怕老年催。",
      "西陵水阔鱼难到，南国路遥书未回。",
      "匹马计程愁日尽，一蝉何事引秋来。",
      "相如已定题桥志，江上无由梦钓台。"
    ]
  },
  {
    "volume": 536,
    "sequence": 60,
    "title": "江上逢友人",
    "author": "许浑",
    "content": [
      "故国归人酒一杯，暂停兰棹共徘徊。",
      "村连三峡暮云起，潮送九江寒雨来。",
      "已作相如投赋计，还凭殷浩寄书回。",
      "到时若见东篱菊，为问经霜几度开。"
    ]
  },
  {
    "volume": 536,
    "sequence": 61,
    "title": "金谷怀古",
    "author": "许浑",
    "content": [
      "凄凉遗迹洛川东，浮世荣枯万古同。",
      "桃李香销金谷在，绮罗魂断玉楼空。",
      "往年人事伤心外，今日风光属梦中。",
      "□□□□□□□，□□□□□□□。"
    ]
  },
  {
    "volume": 536,
    "sequence": 62,
    "title": "经行庐山东林寺",
    "author": "许浑",
    "content": [
      "离魂断续楚江壖，叶坠初红十月天。",
      "紫陌事多难数悉，青山长在好闲眠。",
      "方趋上国期干禄，未得空堂学坐禅。",
      "他岁若教如范蠡，也应须入五湖烟。"
    ]
  },
  {
    "volume": 536,
    "sequence": 63,
    "title": "途中逢故人，话西山读书早曾游览",
    "author": "许浑",
    "content": [
      "西岩曾到读书堂，穿竹行沙十里强。",
      "湖上梦余波滟滟，岭头愁断路茫茫。",
      "经过事寄烟霞远，名利尘随日月长。",
      "莫道少年头不白，君看潘岳几茎霜。"
    ]
  },
  {
    "volume": 536,
    "sequence": 64,
    "title": "将赴京题陵阳王氏水居",
    "author": "许浑",
    "content": [
      "帘卷平芜接远天，暂宽行役到尊前。",
      "是非境里有闲日，荣辱尘中无了年。",
      "山簇暮云千野雨，江分秋水九条烟。",
      "马蹄不道贪西去，争向一声高树蝉。"
    ]
  },
  {
    "volume": 536,
    "sequence": 65,
    "title": "冬日五浪馆水亭怀别",
    "author": "许浑",
    "content": [
      "芦荻花多触处飞，独凭虚槛雨微微。",
      "寒林叶落鸟巢出，古渡浪高鱼艇稀。",
      "云抱四山终日在，草荒三径几时归。",
      "江城向暝东风急，一半乡愁闻捣衣。"
    ]
  },
  {
    "volume": 536,
    "sequence": 66,
    "title": "送别",
    "author": "许浑",
    "content": [
      "溪边杨柳色参差，攀折年年赠别离。",
      "一片风帆望已极，三湘烟水返何时。",
      "多缘去棹将愁远，犹倚危楼欲下迟。",
      "莫殢酒杯闲过日，碧云深处是佳期。"
    ]
  },
  {
    "volume": 536,
    "sequence": 67,
    "title": "寄远",
    "author": "许浑",
    "content": [
      "两叶愁眉愁不开，独含惆怅上层台。",
      "碧云空断雁行处，红叶已凋人未来。",
      "塞外音书无信息，道傍车马起尘埃。",
      "功名待寄凌烟阁，力尽辽城不肯回。"
    ]
  },
  {
    "volume": 536,
    "sequence": 68,
    "title": "新柳",
    "author": "许浑",
    "content": [
      "无力摇风晓色新，细腰争妒看来频。",
      "绿阴未覆长堤水，金穗先迎上苑春。",
      "几处伤心怀远路，一枝和日送行尘。",
      "东□门外多离别，愁杀朝朝暮暮人。"
    ]
  },
  {
    "volume": 536,
    "sequence": 69,
    "title": "旅怀作",
    "author": "许浑",
    "content": [
      "促促因吟昼短诗，朝惊秾色暮空枝。",
      "无情春色不长久，有限年光多盛衰。",
      "往事只应随梦里，劳生何处是闲时。",
      "眼前扰扰日一日，暗送白头人不知。"
    ]
  },
  {
    "volume": 536,
    "sequence": 70,
    "title": "雁",
    "author": "许浑",
    "content": [
      "万里衔芦别故乡，云飞水宿向潇湘。",
      "数声孤枕堪垂泪，几处高楼欲断肠。",
      "度日翩翩斜避影，临风一一直成行。",
      "年年辛苦来衡岳，羽翼摧残陇塞霜。"
    ]
  },
  {
    "volume": 536,
    "sequence": 71,
    "title": "出关",
    "author": "许浑",
    "content": [
      "朝缨初解佐江滨，麋鹿心知自有群。",
      "汉囿猎稀慵献赋，楚山耕早任移文。",
      "卧归渔浦月连海，行望凤城花隔云。",
      "关吏不须迎马笑，去时无意学终军。"
    ]
  },
  {
    "volume": 536,
    "sequence": 72,
    "title": "寄房千里博士",
    "author": "许浑",
    "content": [
      "春风白马紫丝缰，正值蚕眠未采桑。",
      "五夜有心随暮雨，百年无节待秋霜。",
      "重寻绣带朱藤合，更认罗裙碧草长。",
      "为报西游减离恨，阮郎才去嫁刘郎。"
    ]
  }
]