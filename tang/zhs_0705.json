[
  {
    "volume": 705,
    "sequence": 1,
    "title": "送林宽下第东归",
    "author": "黄滔",
    "content": [
      "为君惆怅惜离京，年少无人有屈名。",
      "积雪未开移发日，鸣蝉初急说来程。",
      "楚天去路过飞雁，灞岸归尘触锁城。",
      "又得新诗几章别，烟村竹径海涛声。"
    ]
  },
  {
    "volume": 705,
    "sequence": 2,
    "title": "商山赠隐者",
    "author": "黄滔",
    "content": [
      "谁不相逢话息机，九重城里自依依。",
      "蓬莱水浅有人说，商洛山高无客归。",
      "数只珍禽寒月在，千株古木热时稀。",
      "西窗昨夜鸣蛩尽，知梦芝翁起扣扉。"
    ]
  },
  {
    "volume": 705,
    "sequence": 3,
    "title": "送二友游湘中",
    "author": "黄滔",
    "content": [
      "千里楚江新雨晴，同征肯恨迹如萍。",
      "孤舟泊处联诗句，八月中旬宿洞庭。",
      "为客早悲烟草绿，移家晚失岳峰青。",
      "今来无计相从去，归日汀洲乞画屏。"
    ]
  },
  {
    "volume": 705,
    "sequence": 4,
    "title": "塞下",
    "author": "黄滔",
    "content": [
      "匹马萧萧去不前，平芜千里见穷边。",
      "关山色死秋深日，鼓角声沈霜重天。",
      "荒骨或衔残铁露，惊风时掠暮沙旋。",
      "陇头冤气无归处，化作阴云飞杳然。"
    ]
  },
  {
    "volume": 705,
    "sequence": 5,
    "title": "下第东归，留辞刑部郑郎中諴",
    "author": "黄滔",
    "content": [
      "去违知己住违亲，欲发羸蹄进退频。",
      "万里家山归养志，数年门馆受恩身。",
      "莺声历历秦城晓，柳色依依灞水春。",
      "明日蓝田关外路，连天风雨一行人。"
    ]
  },
  {
    "volume": 705,
    "sequence": 6,
    "title": "寄怀南北故人",
    "author": "黄滔",
    "content": [
      "秋风昨夜落芙蕖，一片离心到外区。",
      "南海浪高书堕水，北州城破客降胡。",
      "玉窗挑凤佳人老，绮陌啼莺碧树枯。",
      "岭上青岚陇头月，时通魂梦出来无。"
    ]
  },
  {
    "volume": 705,
    "sequence": 7,
    "title": "关中言怀",
    "author": "黄滔",
    "content": [
      "事事朝朝委一尊，自知无复解趋奔。",
      "试期交后犹为客，公道开时敢说冤。",
      "穷巷住来经积雨，故山归去见荒村。",
      "举头尽到断肠处，何必秋风江上猿。"
    ]
  },
  {
    "volume": 705,
    "sequence": 8,
    "title": "闺怨",
    "author": "黄滔",
    "content": [
      "寸心杳与马蹄随，如蜕形容在锦帷。",
      "江上月明船发后，花间日暮信回时。",
      "五陵夜作酬恩计，四塞秋为破虏期。",
      "待到乘轺入门处，泪珠流尽玉颜衰。"
    ]
  },
  {
    "volume": 705,
    "sequence": 9,
    "title": "旅怀",
    "author": "黄滔",
    "content": [
      "未吃金丹看十洲，乃将身世作仇雠。",
      "羁游数地值兵乱，宿在孤城闻雨秋。",
      "东越云山却思隐，西秦霜霰苦频留。",
      "他人折尽月中桂，惆怅当年江上鸥。"
    ]
  },
  {
    "volume": 705,
    "sequence": 10,
    "title": "别友人",
    "author": "黄滔",
    "content": [
      "已喜相逢又怨嗟，十年飘泊在京华。",
      "大朝多事还停举，故国经荒未有家。",
      "鸟带夕阳投远树，人冲腊雪往边沙。",
      "梦魂空系潇湘岸，烟水茫茫芦苇花。"
    ]
  },
  {
    "volume": 705,
    "sequence": 11,
    "title": "寄罗浮山道者二首",
    "author": "黄滔",
    "content": [
      "天际双山压海濆，天漫绝顶海漫根。",
      "时闻雷雨惊樵客，长有龙蛇护洞门。",
      "泉石暮含朱槿昼，烟霞冬闭木绵温。",
      "林间学道如容我，今便辞他宠辱喧。",
      "有人曾见洞中仙，才到人间便越年。",
      "金鼎药成龙入海，玉函书发鹤归天。",
      "楼开石脉千寻直，山拆鳌鳞一半膻。",
      "谁到月明朝礼处，翠岩深锁荔枝烟。"
    ]
  },
  {
    "volume": 705,
    "sequence": 12,
    "title": "喜侯舍人蜀中新命三首",
    "author": "黄滔",
    "content": [
      "八都词客漫喧然，谁解飞扬诰誓间。",
      "五色彩毫裁凤诏，九重天子豁龙颜。",
      "巴山月在趋朝去，锦水烟生入阁还。",
      "谋及中兴多少事，莫愁明月不收关。",
      "却搜文学起吾唐，暂失都城亦未妨。",
      "锦里幸为丹凤阙，幕宾征出紫微郎。",
      "来时走马随中使，到日援毫定外方。",
      "若以掌言看谏猎，相如从此病辉光。",
      "贾谊才承宣室召，左思唯预秘书流。",
      "赋家达者无过此，翰苑今朝是独游。",
      "立被御炉烟气逼，吟经栈阁雨声秋。",
      "内人未识江淹笔，竟问当时不早求。"
    ]
  },
  {
    "volume": 705,
    "sequence": 13,
    "title": "经安州感故郑郎中二首",
    "author": "黄滔",
    "content": [
      "云梦江头见故城，人间四十载垂名。",
      "马蹄践处东风急，鸡舌销时北阙惊。",
      "岳客出来寻古剑，野猿相聚叫孤茔。",
      "腾身飞上凤凰阁，惆怅终乖吾党情。",
      "锦帐先生作牧州，干戈缺后见荒丘。",
      "兼无姓贾儿童在，空有还珠烟水流。",
      "江句行人吟刻石，月肠是处象登楼。",
      "旅魂频此归来否，千载云山属一游。"
    ]
  },
  {
    "volume": 705,
    "sequence": 14,
    "title": "出京别崔学士",
    "author": "黄滔",
    "content": [
      "一从门馆遍投文，旋忝恩知骤出群。",
      "不道鹤鸡殊羽翼，许依龙虎借风云。",
      "命奇未便乘东律，言重终期雪北军。",
      "欲逐飘蓬向岐路，数宵垂泪恋清芬。"
    ]
  },
  {
    "volume": 705,
    "sequence": 15,
    "title": "雁",
    "author": "黄滔",
    "content": [
      "楚岸花晴塞柳衰，年年南北去来期。",
      "江城日暮见飞处，旅馆月明闻过时。",
      "万里风霜休更恨，满川烟草且须疑。",
      "洞庭云水潇湘雨，好把寒更一一知。"
    ]
  },
  {
    "volume": 705,
    "sequence": 16,
    "title": "寄越从事林嵩侍御",
    "author": "黄滔",
    "content": [
      "子虚词赋动君王，谁不期君入对扬。",
      "莫恋兔园留看雪，已乘骢马合凌霜。",
      "路归天上行方别，道在人间久便香。",
      "应念都城旧吟客，十年踪迹委沧浪。"
    ]
  },
  {
    "volume": 705,
    "sequence": 17,
    "title": "长安书事",
    "author": "黄滔",
    "content": [
      "一年年课数千言，口祝心祠挈出门。",
      "孤进难时谁肯荐。",
      "主司通处不须论。",
      "频秋入自边城雪，昨日听来岭树猿。",
      "若有水田过十亩，早应归去狄江村。"
    ]
  },
  {
    "volume": 705,
    "sequence": 18,
    "title": "旅怀寄友人",
    "author": "黄滔",
    "content": [
      "重叠愁肠只自知，苦于吞蘖乱于丝。",
      "一船风雨分襟处，千里烟波回首时。",
      "故国田园经战后，穷荒日月逼秋期。",
      "鸣蝉似会悠扬意，陌上声声怨柳衰。"
    ]
  },
  {
    "volume": 705,
    "sequence": 19,
    "title": "寄蒋先辈（在苏州）",
    "author": "黄滔",
    "content": [
      "夫差宫苑悉苍苔，携客朝游夜未回。",
      "冢上题诗苏小见，江头酹酒伍员来。",
      "秋风急处烟花落，明月中时水寺开。",
      "千载三吴有高迹，虎丘山翠益崔嵬。"
    ]
  },
  {
    "volume": 705,
    "sequence": 20,
    "title": "旅怀",
    "author": "黄滔",
    "content": [
      "雪貌潜凋雪发生，故园魂断弟兼兄。",
      "十年除夜在孤馆，万里一身求大名。",
      "空有新诗高华岳，已无丹恳出秦城。",
      "侯门莫问曾游处，槐柳影中肝胆倾。"
    ]
  },
  {
    "volume": 705,
    "sequence": 21,
    "title": "放榜日",
    "author": "黄滔",
    "content": [
      "吾唐取士最堪夸，仙榜标名出曙霞。",
      "白马嘶风三十辔，朱门秉烛一千家。",
      "郄诜联臂升天路，宣圣飞章奏日华。",
      "岁岁人人来不得，曲江烟水杏园花。"
    ]
  },
  {
    "volume": 705,
    "sequence": 22,
    "title": "二月二日宴中贻同年封先辈渭",
    "author": "黄滔",
    "content": [
      "帝尧城里日衔杯，每倚嵇康到玉颓。",
      "桂苑五更听榜后，蓬山二月看花开。",
      "垂名入甲成龙去，列姓如丁作鹤来。",
      "同戴大恩何处报，永言交道契陈雷。"
    ]
  },
  {
    "volume": 705,
    "sequence": 23,
    "title": "新野道中",
    "author": "黄滔",
    "content": [
      "野堂如雪草如茵，光武城边一水滨。",
      "越客归遥春有雨，杜鹃啼苦夜无人。",
      "东堂岁去衔杯懒，南浦期来落泪频。",
      "莫道还家不惆怅，苏秦羁旅长卿贫。"
    ]
  },
  {
    "volume": 705,
    "sequence": 24,
    "title": "酬俞钧",
    "author": "黄滔",
    "content": [
      "乡书一忝荐延恩，二纪三朝泣省门。",
      "虽忝立名经圣鉴，敢期兴咏叠嘉言。",
      "莫论蟾月无梯接，大底龙津有浪翻。",
      "今日朝廷推草泽，伫君承诏出云根。"
    ]
  },
  {
    "volume": 705,
    "sequence": 25,
    "title": "寄同年崔学士",
    "author": "黄滔",
    "content": [
      "半因同醉杏花园，尘忝鸿炉与铸颜。",
      "已脱素衣酬素发，敢持青桂爱青山。",
      "虽知珠树悬天上，终赖银河接世间。",
      "毕使海涯能拔宅，三秦二十四畿寰。"
    ]
  },
  {
    "volume": 705,
    "sequence": 26,
    "title": "御试二首",
    "author": "黄滔",
    "content": [
      "已表隋珠各自携，更从琼殿立丹梯。",
      "九华灯作三条烛，万乘君悬四首题。",
      "灵凤敢期翻雪羽，洞箫应或讽金闺。",
      "明朝莫惜场场醉，青桂新香有紫泥。",
      "六曹三省列簪裾，丹诏宣来试士初。",
      "不是玉皇疑羽客，要教金榜带天书。",
      "词臣假寐题黄绢，宫女敲铜奏子虚。",
      "御目四篇酬九百，敢从灯下略踌躇。"
    ]
  },
  {
    "volume": 705,
    "sequence": 27,
    "title": "寄陈侍御",
    "author": "黄滔",
    "content": [
      "千年二相未全夸，犹阙闽城贺降麻。",
      "何必锦衣须太守，别无莲幕胜王家。",
      "醴泉涌处休论水，黄菊开时独是花。",
      "九级燕金满尊酒，却愁随诏谒承华。"
    ]
  },
  {
    "volume": 705,
    "sequence": 28,
    "title": "酬徐正字夤",
    "author": "黄滔",
    "content": [
      "已免蹉跎负岁华，敢辞霜鬓雪呈花。",
      "名从两榜考升第，官自三台追起家。",
      "匹马有期归辇毂，故山无计恋桑麻。",
      "莫言蓬阁从容久，披处终知金在砂。"
    ]
  },
  {
    "volume": 705,
    "sequence": 29,
    "title": "辞相府（时蒙堂帖追赴阙）",
    "author": "黄滔",
    "content": [
      "从汉至唐分五州，谁为将相作诸侯。",
      "闽江似镜正堪恋，秦客如蓬难久留。",
      "匹马忍辞藩屏去，小才宁副庙堂求。",
      "今朝拜别幡幢下，双泪如珠滴不休。"
    ]
  },
  {
    "volume": 705,
    "sequence": 30,
    "title": "寄罗郎中隐",
    "author": "黄滔",
    "content": [
      "休向中兴雪至冤，钱塘江上看涛翻。",
      "三征不起时贤议，九转终成道者言。",
      "绿酒千杯肠已烂，新诗数首骨犹存。",
      "瑶蟾若使知人事，仙桂应遭蠹却根。"
    ]
  },
  {
    "volume": 705,
    "sequence": 31,
    "title": "江行遇王侍御",
    "author": "黄滔",
    "content": [
      "数年分散秦吴隔，暂泊官船浦柳中。",
      "新草军书名更重，久辞山径业应空。",
      "渡头潮落将行客，天际风高未宿鸿。",
      "此日相逢魂合断，赖君身事渐飞冲。"
    ]
  },
  {
    "volume": 705,
    "sequence": 32,
    "title": "客舍秋晚夜怀故山",
    "author": "黄滔",
    "content": [
      "寥寥深巷客中居，况值穷秋百事疏。",
      "孤枕忆山千里外，破窗闻雨五更初。",
      "经年荒草侵幽径，几树西风锁弊庐。",
      "长系寸心归未得，起挑残烛独踌躇。"
    ]
  },
  {
    "volume": 705,
    "sequence": 33,
    "title": "绛州郑尚书",
    "author": "黄滔",
    "content": [
      "旌旗日日展东风，云稼连山雪刃空。",
      "剖竹已知垂凤食，摘珠何必到龙宫。",
      "谏垣虚位期飞步，翰苑含毫待纪公。",
      "谁谓唐城诸父老，今时得见蜀文翁。"
    ]
  },
  {
    "volume": 705,
    "sequence": 34,
    "title": "喜陈先辈及第（峤）",
    "author": "黄滔",
    "content": [
      "今年春已到京华，天与吾曹雪怨嗟。",
      "甲乙中时公道复，朝廷看处主司夸。",
      "飞离海浪从烧尾，咽却金丹定易牙。",
      "不是驾前偏落羽，锦城争得杏园花。"
    ]
  },
  {
    "volume": 705,
    "sequence": 35,
    "title": "延福里居，和林宽、何绍馀酬寄",
    "author": "黄滔",
    "content": [
      "长说愁吟逆旅中，一庭深雪一窗风。",
      "眼前道路无心觅，象外烟霞有句通。",
      "几度相留侵鼓散，频闻会宿著僧同。",
      "高情未以干时废，属和因知兴不穷。"
    ]
  },
  {
    "volume": 705,
    "sequence": 36,
    "title": "赠宿松杨明府",
    "author": "黄滔",
    "content": [
      "溪上家家礼乐新，始知为政异常伦。",
      "若非似水清无底，争得如冰凛拂人。",
      "月狖声和琴调咽，烟村景接柳条春。",
      "宦游兼得逍遥趣，休忆三吴旧钓津。"
    ]
  },
  {
    "volume": 705,
    "sequence": 37,
    "title": "送僧",
    "author": "黄滔",
    "content": [
      "才年七岁便从师，犹说辞家学佛迟。",
      "新劚松萝还不住，爱寻云水拟何之。",
      "孤溪雪满维舟夜，叠嶂猿啼过寺时。",
      "鸟道泷湫悉行后，岂将翻译负心期。"
    ]
  },
  {
    "volume": 705,
    "sequence": 38,
    "title": "赠郑明府",
    "author": "黄滔",
    "content": [
      "庭罗衙吏眼看山，真恐风流是谪仙。",
      "垂柳五株春娅姹，鸣琴一弄水潺湲。",
      "援毫断狱登殊考，驻乐题诗得出联。",
      "莫起陶潜折腰叹，才高位下始称贤。"
    ]
  },
  {
    "volume": 705,
    "sequence": 39,
    "title": "江州夜宴献陈员外",
    "author": "黄滔",
    "content": [
      "多少欢娱簇眼前，浔阳江上夜开筵。",
      "数枝红蜡啼香泪，两面青娥拆瑞莲。",
      "清管彻时斟玉醑，碧筹回处掷金船。",
      "因知往岁楼中月，占得风流是偶然。"
    ]
  },
  {
    "volume": 705,
    "sequence": 40,
    "title": "湘中赠张逸人",
    "author": "黄滔",
    "content": [
      "羽衣零落帽欹斜，不自孤峰即海沙。",
      "曾为蜀山成寓迹，又因湘水拟营家。",
      "鸣琴坐见燕鸿没，曳履吟忘野径赊。",
      "更爱扁舟宿寒夜，独听风雨过芦花。"
    ]
  },
  {
    "volume": 705,
    "sequence": 41,
    "title": "寓题",
    "author": "黄滔",
    "content": [
      "纷纷墨敕除官日，处处红旗打贼时。",
      "竿底得璜犹未用，梦中吞鸟拟何为。",
      "损生莫若攀丹桂，免俗无过咏紫芝。",
      "两岸芦花一江水，依前且把钓鱼丝。"
    ]
  },
  {
    "volume": 705,
    "sequence": 42,
    "title": "题陈山人居",
    "author": "黄滔",
    "content": [
      "犹自莓苔马迹重，石嵌泉冷懒移峰。",
      "空垂凤食檐前竹，漫拔龙形涧底松。",
      "隔岸青山秋见寺，半床明月夜闻钟。",
      "谁能惆怅磻溪事，今古悠悠不再逢。"
    ]
  },
  {
    "volume": 705,
    "sequence": 43,
    "title": "宿李少府园林",
    "author": "黄滔",
    "content": [
      "一壶浊酒百家诗，住此园林守选期。",
      "深院月凉留客夜，古杉风细似泉时。",
      "尝频异茗尘心净，议罢名山竹影移。",
      "明日绿苔浑扫后，石庭吟坐复容谁。"
    ]
  },
  {
    "volume": 705,
    "sequence": 44,
    "title": "送人明经及第东归",
    "author": "黄滔",
    "content": [
      "十问九通离义床，今时登第信非常。",
      "亦从南院看新榜，旋束春关归故乡。",
      "水到吴门方见海，树侵闽岭渐无霜。",
      "知君已塞平生愿，日与交亲醉几场。"
    ]
  },
  {
    "volume": 705,
    "sequence": 45,
    "title": "断酒",
    "author": "黄滔",
    "content": [
      "未老先为百病仍，醉杯无计接宾朋。",
      "免遭拽盏郎君谑，还被簪花录事憎。",
      "丝管合时思索马，池塘晴后独留僧。",
      "何因浇得离肠烂，南浦东门恨不胜。"
    ]
  },
  {
    "volume": 705,
    "sequence": 46,
    "title": "南海幕和段先辈送韦侍御赴阙",
    "author": "黄滔",
    "content": [
      "树色川光入暮秋，使车西发不胜愁。",
      "璧连标格惊分散，雪课篇章互唱酬。",
      "魏阙别当飞羽翼，燕台独且占风流。",
      "满园歌管凉宵月，此后相思几上楼。"
    ]
  },
  {
    "volume": 705,
    "sequence": 47,
    "title": "寄南海黄尚书",
    "author": "黄滔",
    "content": [
      "五羊城下驻行车，此事如今八载馀。",
      "燕颔已知飞食肉，龙门犹自退为鱼。",
      "红楼入夜笙歌合，白社惊秋草木疏。",
      "西望清光寄消息，万重烟水一封书。"
    ]
  },
  {
    "volume": 705,
    "sequence": 48,
    "title": "送人往苏州觐其兄",
    "author": "黄滔",
    "content": [
      "阖闾城外越江头，两地烟涛一叶舟。",
      "到日荆枝应便茂，别时珠泪不须流。",
      "迎欢酒醒山当枕，咏古诗成月在楼。",
      "明日尊前若相问，为言今访赤松游。"
    ]
  },
  {
    "volume": 705,
    "sequence": 49,
    "title": "游东林寺",
    "author": "黄滔",
    "content": [
      "长生犹自重无生，言让仙祠佛寺成。",
      "碑折谁忘康乐制，山灵表得远公名。",
      "松形入汉藤萝短，僧语离经耳目清。",
      "莫怪迟迟不归去，童年已梦绕林行。"
    ]
  },
  {
    "volume": 705,
    "sequence": 50,
    "title": "赠旌德吕明府",
    "author": "黄滔",
    "content": [
      "渥洼步数太阿姿，争遣王侯不奉知。",
      "花作城池入官处，锦随刀尺少年时。",
      "两衙断狱兼留客，三考论功合树碑。",
      "须信隔帘看刺史，锦章朱绂已葳蕤。"
    ]
  },
  {
    "volume": 705,
    "sequence": 51,
    "title": "贺清源仆射新命",
    "author": "黄滔",
    "content": [
      "虽言嵩岳秀崔嵬，少降连枝命世才。",
      "南史两荣唯百揆，东闽双拜有三台。",
      "二天在顶家家咏，丹凤衔书岁岁来。",
      "虚说古贤龙虎盛，谁攀荆树上金台。"
    ]
  },
  {
    "volume": 705,
    "sequence": 52,
    "title": "浙幕李端公泛建溪",
    "author": "黄滔",
    "content": [
      "越城吴国结良姻，交发芙蓉幕内宾。",
      "自顾幽沈槐省迹，得陪清显谏垣臣。",
      "分题晓并兰舟远，对坐宵听月狖频。",
      "更爱延平津上过，一双神剑是龙鳞。"
    ]
  },
  {
    "volume": 705,
    "sequence": 53,
    "title": "贻宋评事",
    "author": "黄滔",
    "content": [
      "河阳城里谢城中，入曳长裾出佩铜。",
      "燕国金台无别客，陶家柳下有清风。",
      "数踪篆隶书新得，一灶屯蒙火细红。",
      "时说三吴欲归处，绿波洲渚紫蒲丛。"
    ]
  },
  {
    "volume": 705,
    "sequence": 54,
    "title": "催妆",
    "author": "黄滔",
    "content": [
      "北府迎尘南郡来，莫将芳意更迟回。",
      "虽言天上光阴别，且被人间更漏催。",
      "烟树迥垂连蒂杏，彩童交捧合欢杯。",
      "吹箫不是神仙曲，争引秦娥下凤台。"
    ]
  },
  {
    "volume": 705,
    "sequence": 55,
    "title": "寓题",
    "author": "黄滔",
    "content": [
      "每忆家山即涕零，定须归老旧云扃。",
      "银河水到人间浊，丹桂枝垂月里馨。",
      "霜雪不飞无翠竹，鲸鲵犹在有青萍。",
      "三千九万平生事，却恨南华说北溟。"
    ]
  },
  {
    "volume": 705,
    "sequence": 56,
    "title": "伤蒋校书德山",
    "author": "黄滔",
    "content": [
      "谁到双溪溪岸傍，与招魂魄上苍苍。",
      "世间无树胜青桂，陇上有花唯白杨。",
      "秦苑火然新赋在，越城山秀故居荒。",
      "如何万古雕龙手，独是相如识汉皇。"
    ]
  },
  {
    "volume": 705,
    "sequence": 57,
    "title": "寄杨赞图学士（学士与元昆俱以龙脑登选）",
    "author": "黄滔",
    "content": [
      "东堂第一领春风，时怪关西小骥慵。",
      "华表柱头还有鹤，华歆名下别无龙。",
      "君恩凤阁含毫数，诗景珠宫列肆供。",
      "今日江南驻舟处，莫言归计为云峰。"
    ]
  },
  {
    "volume": 705,
    "sequence": 58,
    "title": "酬杨学士",
    "author": "黄滔",
    "content": [
      "神仙簿上愧非夫，诏作疑丹两入炉。",
      "诗里几曾吟芍药，花中方得见菖蒲。",
      "阳春唱后应无曲，明月圆来别是珠。",
      "莫下蓬山不回首，东风犹待重抟扶。"
    ]
  },
  {
    "volume": 705,
    "sequence": 59,
    "title": "寄同年李侍郎龟正",
    "author": "黄滔",
    "content": [
      "石门南面泪浪浪，自此东西失帝乡。",
      "昆璞要疑方卓绝，大鹏须息始开张。",
      "已归天上趋双阙，忽喜人间捧八行。",
      "莫道秋霜不滋物，菊花还借后时黄。"
    ]
  },
  {
    "volume": 705,
    "sequence": 60,
    "title": "钟陵故人",
    "author": "黄滔",
    "content": [
      "滕王阁下昔相逢，此地今难访所从。",
      "唯爱金笼贮鹦鹉，谁论铁柱锁蛟龙。",
      "荆榛翠是钱神染，河岳期须国士钟，一箸鲈鱼千古美，后人终少继前踪。"
    ]
  },
  {
    "volume": 705,
    "sequence": 61,
    "title": "故山",
    "author": "黄滔",
    "content": [
      "支颐默省旧林泉，石径茅堂到目前。",
      "衰碧鸣蛩莎有露，浓阴歇鹿竹无烟。",
      "水从井底通沧海，山在窗中倚远天。",
      "何事苍髯不归去，燕昭台上一年年。"
    ]
  },
  {
    "volume": 705,
    "sequence": 62,
    "title": "塞上",
    "author": "黄滔",
    "content": [
      "塞门关外日光微，角怨单于雁驻飞。",
      "冲水路从冰解断，逾城人到月明归。",
      "燕山腊雪销金甲，秦苑秋风脆锦衣。",
      "欲吊昭君倍惆怅，汉家甥舅竟相违。"
    ]
  },
  {
    "volume": 705,
    "sequence": 63,
    "title": "乌石村（即林希刘故居）",
    "author": "黄滔",
    "content": [
      "往日江村今物华，一回登览一悲嗟。",
      "故人殁后城头月，新鸟啼来垄上花。",
      "卖剑钱销知绝俗，闻蝉诗苦即思家。",
      "谢公古郡青山在，三尺孤坟扑海沙。"
    ]
  },
  {
    "volume": 705,
    "sequence": 64,
    "title": "寄同年卢员外",
    "author": "黄滔",
    "content": [
      "听尽莺声出雍州，秦吴烟月十经秋。",
      "龙门在地从人上，郎省连天须鹤游。",
      "休恋一台惟妙绝，已经三字入精求。",
      "当年甲乙皆华显，应念槐宫今雪头。"
    ]
  },
  {
    "volume": 705,
    "sequence": 65,
    "title": "寄同年封舍人渭（时得来书）",
    "author": "黄滔",
    "content": [
      "唐城接轸赴秦川，忧合欢离骤十年。",
      "龙颔摘珠同泳海，凤衔辉翰别升天。",
      "八行真迹虽收拾，四户高扃奈隔悬。",
      "能使丘门终始雪，莫教华发独潸然。"
    ]
  },
  {
    "volume": 705,
    "sequence": 66,
    "title": "遇罗员外衮",
    "author": "黄滔",
    "content": [
      "灞陵桥外驻征辕，此一分飞十六年。",
      "豸角戴时垂素发，鸡香含处隔青天。",
      "绮园难贮林栖意，班马须持笔削权。",
      "可忘自初相识地，秋风明月客鄜延。"
    ]
  },
  {
    "volume": 705,
    "sequence": 67,
    "title": "送翁员外承赞",
    "author": "黄滔",
    "content": [
      "谁言吾党命多奇，荣美如君历数稀。",
      "衣锦还乡翻是客，回车谒帝却为归。",
      "凤旋北阙虚丹穴，星复南宫逼紫微。",
      "已分十旬无急诏，天涯相送只沾衣。"
    ]
  },
  {
    "volume": 705,
    "sequence": 68,
    "title": "奉和翁文尧十九员外中谢日蒙恩赐金紫之什",
    "author": "黄滔",
    "content": [
      "面蒙君赐自龙墀，谁是还乡一袭衣。",
      "三品易悬鳞鬣赫，八丝展起彩章飞。",
      "夐为胜事垂千古，题作新诗启七微。",
      "严助买臣精魄在，定应羞著昔年归。"
    ]
  },
  {
    "volume": 705,
    "sequence": 69,
    "title": "翁文尧员外捧金紫还乡之命雅发篇章将原交情…以质奖私",
    "author": "黄滔",
    "content": [
      "抟将盛事更无馀，还向桥边看旧书。",
      "东越独推生竹箭，北溟喜足贮鲲鱼。",
      "两回谁解归华表，午夜兼能荐子虚。",
      "须把头冠弹尽日，怜君不与故人疏。"
    ]
  },
  {
    "volume": 705,
    "sequence": 70,
    "title": "奉和翁文尧员外经过七林书堂见寄之什",
    "author": "黄滔",
    "content": [
      "朱旗引入昔茆堂，半日从容尽日忙。",
      "驷马宝车行锡礼，金章紫绶带天香。",
      "山从南国添烟翠，龙起东溟认夜光。",
      "定恐故园留不住，竹风松韵漫凄锵。"
    ]
  },
  {
    "volume": 705,
    "sequence": 71,
    "title": "奉酬翁文尧员外驻南台见寄之什",
    "author": "黄滔",
    "content": [
      "人指南台山与川，大惊喜气异当年。",
      "花迎金册非时拆，月对琼杯此夜圆。",
      "我爱藏冰从夏结，君怜修竹到冬鲜。",
      "殷勤更抱鸣琴抚，为忆秦儿识断弦。"
    ]
  },
  {
    "volume": 705,
    "sequence": 72,
    "title": "翁文尧员外拥册礼之归一路有诗名昼锦集…五十六字",
    "author": "黄滔",
    "content": [
      "六窠只佩诸侯印，争比从天拥册归。",
      "一轴郢人歌处雪，两重朱氏著来衣。",
      "闽山秀已钟君尽，洛水波应溅我稀。",
      "明日陪尘迎驷马，定淮斋沐看光辉。"
    ]
  },
  {
    "volume": 705,
    "sequence": 73,
    "title": "奉和翁文尧员外文秀、光贤、昼锦之什",
    "author": "黄滔",
    "content": [
      "乡名里号一朝新，乃觉台恩重万钧。",
      "建水闽山无故事，长卿严助是前身。",
      "清泉引入旁添润，嘉树移来别带春。",
      "莫凭栏干剩留驻，内庭虚位待才臣。",
      "虽言闽越系生贤，谁是还家宠自天。",
      "山简槐兼诸郡命，郑玄惭秉六经权。",
      "鸟行去没孤烟树，渔唱还从碧岛川。",
      "休说迟回未能去，夜来新梦禁中泉。",
      "君王面赐紫还乡，金紫中推是甲裳。",
      "华构便将垂美号，故山重更发清光。",
      "水澄此日兰宫镜，树忆当年柏署霜。",
      "珍重朱栏兼翠拱，来来皆自读书堂。"
    ]
  },
  {
    "volume": 705,
    "sequence": 74,
    "title": "奉酬翁文尧员外神泉之游见寄嘉什",
    "author": "黄滔",
    "content": [
      "含鸡假豸喜同游，野外嘶风并紫骝。",
      "松竹迥寻青障寺，姓名题向白云楼。",
      "泉源出石清消暑，僧语离经妙破愁。",
      "争奈爱山尤恋阙，古来能有几人休。"
    ]
  },
  {
    "volume": 705,
    "sequence": 75,
    "title": "辄吟七言四韵，攀寄翁文尧拾遗",
    "author": "黄滔",
    "content": [
      "唐设高科表用文，吾曹谁作谏垣臣。",
      "甄山秀气旷千古，凤阙华恩钟二人。",
      "起草便论天上事，如君不是世间身。",
      "龙头龙尾前年梦，今日须怜应若神。"
    ]
  }
]