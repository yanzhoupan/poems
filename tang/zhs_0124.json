[
  {
    "volume": 124,
    "sequence": 1,
    "title": "书殿赐宴应制",
    "author": "徐安贞",
    "content": [
      "校文常近日，赐宴忽升天。",
      "酒正传杯至，饔人捧案前。",
      "玉阶鸣溜水，清阁引归烟。",
      "共惜芸香暮，春风几万年。"
    ]
  },
  {
    "volume": 124,
    "sequence": 2,
    "title": "从驾温泉宫",
    "author": "徐安贞",
    "content": [
      "神女调温液，年年待圣人。",
      "试开临水殿，来洗属车尘。",
      "暖气随明主，恩波浃近臣。",
      "灵威自无极，从此献千春。"
    ]
  },
  {
    "volume": 124,
    "sequence": 3,
    "title": "送吕向补阙西岳勒碑",
    "author": "徐安贞",
    "content": [
      "圣作西山颂，君其出使年。",
      "勒碑悬日月，驱传接云烟。",
      "寒尽函关路，春归洛水边。",
      "别离能几许，朝暮玉墀前。"
    ]
  },
  {
    "volume": 124,
    "sequence": 4,
    "title": "送丹阳采访",
    "author": "徐安贞",
    "content": [
      "郡县分南国，皇华出圣朝。",
      "为怜乡棹近，不道使车遥。",
      "旧俗吴三让，遗风汉六条。",
      "愿言除疾苦，天子听歌谣。"
    ]
  },
  {
    "volume": 124,
    "sequence": 5,
    "title": "送王判官",
    "author": "徐安贞",
    "content": [
      "明月开三峡，花源出五溪。",
      "城池青壁里，烟火绿林西。",
      "不畏王程促，惟愁仙路迷。",
      "巴东下归棹，莫待夜猿啼。"
    ]
  },
  {
    "volume": 124,
    "sequence": 6,
    "title": "题襄阳图",
    "author": "徐安贞",
    "content": [
      "画得襄阳郡，依然见昔游。",
      "岘山思驻马，汉水忆回舟。",
      "丹壑常含霁，青林不换秋。",
      "图书空咫尺，千里意悠悠。"
    ]
  },
  {
    "volume": 124,
    "sequence": 7,
    "title": "程将军夫人挽诗",
    "author": "徐安贞",
    "content": [
      "琴瑟调双凤，和鸣不独飞。",
      "正歌春可乐，行泣露先晞。",
      "环珮声犹在，房栊梦不归。",
      "将军休沐日，谁劝著新衣。"
    ]
  },
  {
    "volume": 124,
    "sequence": 8,
    "title": "奉和喜雪应制",
    "author": "徐安贞",
    "content": [
      "两宫斋祭近登临，雨雪纷纷天昼阴。",
      "只为经寒无瑞色，顿教正月满春林。",
      "蓬莱北上旌门暗，花萼南归马迹深。",
      "自有三农歌帝力，还将万庾答尧心。"
    ]
  },
  {
    "volume": 124,
    "sequence": 9,
    "title": "闻邻家理筝",
    "author": "徐安贞",
    "content": [
      "北斗横天夜欲阑，愁人倚月思无端。",
      "忽闻画阁秦筝逸，知是邻家赵女弹。",
      "曲成虚忆青蛾敛，调急遥怜玉指寒。",
      "银锁重关听未辟，不如眠去梦中看。"
    ]
  },
  {
    "volume": 124,
    "sequence": 10,
    "title": "奉和圣制早度蒲津关",
    "author": "徐安贞",
    "content": [
      "仙掌临秦甸，虹桥辟晋关。",
      "两都分地险，一曲度河湾。",
      "路得津门要，时称古戍闲。",
      "城花春正发，岸柳曙堪攀。",
      "后乘犹临水，前旌欲换山。",
      "长安回望日，宸御六龙还。"
    ]
  },
  {
    "volume": 124,
    "sequence": 11,
    "title": "奉和圣制答二相出雀鼠谷",
    "author": "徐安贞",
    "content": [
      "两臣初入梦，二月扈巡边。",
      "涧北寒犹在，山南春半传。",
      "颂声先奉御，辰象复回天。",
      "云日明千里，旌旗照一川。",
      "柳阴低辇路，草色变新田。",
      "还望汾阳近，宸游自窅然。"
    ]
  },
  {
    "volume": 124,
    "sequence": 12,
    "title": "句",
    "author": "徐安贞",
    "content": [
      "暮雨衣犹湿，春风帆正开。",
      "（《云溪友议》）"
    ]
  },
  {
    "volume": 124,
    "sequence": 13,
    "title": "奉和圣制答张说南出雀鼠谷",
    "author": "崔翘",
    "content": [
      "硖路绕河汾，晴光拂曙氛。",
      "笳吟中岭树，仗入半峰云。",
      "顿觉山原尽，平看邑里分。",
      "早行芳草迥，晚憩好风熏。",
      "嘉颂推英宰，春游扈圣君。",
      "共欣承睿渥，日月照天文。"
    ]
  },
  {
    "volume": 124,
    "sequence": 14,
    "title": "送友人使夷陵",
    "author": "崔翘",
    "content": [
      "猿鸣三峡里，行客旧沾裳。",
      "复道从兹去，思君不暂忘。",
      "开襟春叶短，分手夏条长。",
      "独有幽庭桂，年年空自芳。"
    ]
  },
  {
    "volume": 124,
    "sequence": 15,
    "title": "郑郎中山亭",
    "author": "崔翘",
    "content": [
      "篆笔飞章暇，园亭染翰游。",
      "地奇人境别，事远俗尘收。",
      "书阁山云起，琴斋涧月留。",
      "泉清鳞影见，树密鸟声幽。",
      "杜馥熏梅雨，荷香送麦秋。",
      "无劳置驿骑，文酒可相求。"
    ]
  },
  {
    "volume": 124,
    "sequence": 16,
    "title": "奉和圣制答张说扈从南出雀鼠谷",
    "author": "梁升卿",
    "content": [
      "何意重关道，千年过圣皇。",
      "幽林承睿泽，闲客见清光。",
      "日御仙途远，山灵寿域长。",
      "寒云入晋薄，春树隔汾香。",
      "国佐同时雨，天文属岁阳。",
      "从来汉家盛，未若此巡方。"
    ]
  },
  {
    "volume": 124,
    "sequence": 17,
    "title": "白云溪",
    "author": "吴巩",
    "content": [
      "山径入修篁，深林蔽日光。",
      "夏云生嶂远，瀑水引溪长。",
      "秀迹逢皆胜，清芬坐转凉。",
      "回看玉樽夕，归路赏前忘。"
    ]
  },
  {
    "volume": 124,
    "sequence": 18,
    "title": "题奉国寺",
    "author": "陆海",
    "content": [
      "新秋夜何爽，露下风转凄。",
      "一磬竹林外，千灯花塔西。"
    ]
  },
  {
    "volume": 124,
    "sequence": 19,
    "title": "题龙门寺",
    "author": "陆海",
    "content": [
      "窗灯林霭里，闻磬水声中。",
      "更与龙华会，炉烟满夕风。"
    ]
  },
  {
    "volume": 124,
    "sequence": 20,
    "title": "句",
    "author": "陆海",
    "content": [
      "忽然一曲称君心，破却中人百家产。",
      "（《讽刺诗》）城外平人驱欲尽，帐中犹打衮花球。",
      "（《讽刺诗》）"
    ]
  },
  {
    "volume": 124,
    "sequence": 21,
    "title": "白牡丹",
    "author": "裴士淹",
    "content": [
      "长安年少惜春残，争认慈恩紫牡丹。",
      "别有玉盘乘露冷，无人起就月中看。"
    ]
  },
  {
    "volume": 124,
    "sequence": 22,
    "title": "和从叔禄愔元日早朝",
    "author": "李元操",
    "content": [
      "铜浑变秋节，玉律动年灰。",
      "暧暧城霞旦，隐隐禁门开。",
      "众灵凑仙府，百神朝帝台。",
      "叶令双凫至，梁王驷马来。",
      "戈鋋映林阙，歌管拂尘埃。",
      "保章望瑞气，尚书免火灾。",
      "冠冕多秀士，簪裾饶上才。",
      "谁怜张仲蔚，日暮反蒿莱。"
    ]
  },
  {
    "volume": 124,
    "sequence": 23,
    "title": "昭君怨",
    "author": "顾朝阳",
    "content": [
      "莫将铅粉匣，不用镜花光。",
      "一去边城路，何情更画妆。",
      "影销胡地月，衣尽汉宫香。",
      "妾死非关命，都缘怨断肠。"
    ]
  },
  {
    "volume": 124,
    "sequence": 24,
    "title": "西塞山下回舟作",
    "author": "陶岘",
    "content": [
      "匡庐旧业是谁主，吴越新居安此生。",
      "白发数茎归未得，青山一望计还成。",
      "鸦翻枫叶夕阳动，鹭立芦花秋水明。",
      "从此舍舟何所诣，酒旗歌扇正相迎。"
    ]
  }
]