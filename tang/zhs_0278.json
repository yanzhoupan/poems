[
  {
    "volume": 278,
    "sequence": 1,
    "title": "天长久词",
    "author": "卢纶",
    "content": [
      "玉砌红花树，香风不敢吹。",
      "春光解天意，偏发殿南枝。",
      "虹桥千步廊，半在水中央。",
      "天子方清暑，宫娃起夜妆。",
      "辞辇复当熊，倾心奉六宫。",
      "君王若看貌，甘在众妃中。",
      "云日呈祥礼物殊，彤庭生献五单于。",
      "塞垣万里无飞鸟，可是边城用郅都。",
      "台殿云深秋色微，君王初赐六宫衣。",
      "楼船泛罢归犹早，行遣才人斗射飞。"
    ]
  },
  {
    "volume": 278,
    "sequence": 2,
    "title": "和张仆射塞下曲",
    "author": "卢纶",
    "content": [
      "鹫翎金仆姑，燕尾绣蝥弧。",
      "独立扬新令，千营共一呼。",
      "林暗草惊风，将军夜引弓。",
      "平明寻白羽，没在石棱中。",
      "月黑雁飞高，单于夜遁逃。",
      "欲将轻骑逐，大雪满弓刀。",
      "野幕敞琼筵，羌戎贺劳旋。",
      "醉和金甲舞，雷鼓动山川。",
      "调箭又呼鹰，俱闻出世能。",
      "奔狐将迸雉，扫尽古丘陵。",
      "亭亭七叶贵，荡荡一隅清。",
      "他日题麟阁，唯应独不名。"
    ]
  },
  {
    "volume": 278,
    "sequence": 3,
    "title": "古艳诗",
    "author": "卢纶",
    "content": [
      "残妆色浅髻鬟开，笑映朱帘觑客来。",
      "推醉唯知弄花钿，潘郎不敢使人催。",
      "自拈裙带结同心，暖处偏知香气深。",
      "爱捉狂夫问闲事，不知歌舞用黄金。"
    ]
  },
  {
    "volume": 278,
    "sequence": 4,
    "title": "孤松吟酬浑赞善",
    "author": "卢纶",
    "content": [
      "深山荒松枝，雪压半离披。",
      "朱门青松树，万叶承清露。",
      "露重色逾鲜，吟风似远泉。",
      "天寒香自发，日丽影常圆。",
      "阴郊一夜雪，榆柳皆枯折。",
      "回首望君家，翠盖满琼花。",
      "捧君青松曲，自顾同衰木。",
      "曲罢不相亲，深山头白人。"
    ]
  },
  {
    "volume": 278,
    "sequence": 5,
    "title": "从军行（一作李端诗，题云塞上）",
    "author": "卢纶",
    "content": [
      "二十在边城，军中得勇名。",
      "卷旗收败马，占碛拥残兵。",
      "覆阵乌鸢起，烧山草木明。",
      "塞闲思远猎，师老厌分营。",
      "雪岭无人迹，冰河足雁声。",
      "李陵甘此没，惆怅汉公卿。"
    ]
  },
  {
    "volume": 278,
    "sequence": 6,
    "title": "和马郎中画鹤赞",
    "author": "卢纶",
    "content": [
      "高高华亭，有鹤在屏。",
      "削玉点漆，乘轩姓丁。",
      "暮云冥冥，双垂雪翎。",
      "晨光炯炯，一直朱顶。",
      "含音俨容，绝粒遗影。",
      "君以为真，相期缑岭。"
    ]
  },
  {
    "volume": 278,
    "sequence": 7,
    "title": "送朝长史赴荆南旧幕",
    "author": "卢纶",
    "content": [
      "元瑜思旧幕，几夜梦旌旃。",
      "暑退蒹葭雨，秋生鼓角天。",
      "月明三峡路，浪里九江船。",
      "□□□□□，□□□□□。"
    ]
  },
  {
    "volume": 278,
    "sequence": 8,
    "title": "送渭南崔少府归徐郎中幕",
    "author": "卢纶",
    "content": [
      "叶下山边路，行人见自悲。",
      "夜寒逢雪处，日暖到村时。",
      "语少心长苦，愁深醉自迟。",
      "□□□□□，羡有幕中期。"
    ]
  },
  {
    "volume": 278,
    "sequence": 9,
    "title": "寄郑七纲",
    "author": "卢纶",
    "content": [
      "小来落托复迍邅，一辱君知二十年，舍去形骸容傲慢，引随兄弟共团圆。",
      "羁游不定同云聚，薄宦相萦若网牵。",
      "他日吴公如记问，愿将黄绶比青毡。"
    ]
  },
  {
    "volume": 278,
    "sequence": 10,
    "title": "逢南中使因寄岭外故人",
    "author": "卢纶",
    "content": [
      "见说南来处，苍梧接桂林。",
      "过秋天更暖，边海日长阴。",
      "巴路缘云出，蛮乡入洞深。",
      "信回人自老，梦到月应沉。",
      "碧水通春色，青山寄远心。",
      "炎方难久客，为尔一沾襟。"
    ]
  },
  {
    "volume": 278,
    "sequence": 11,
    "title": "代员将军罢战后归旧里赠朔北故人（一作常衮诗）",
    "author": "卢纶",
    "content": [
      "结发事疆场，全生俱到乡。",
      "连云防铁岭，同日破渔阳。",
      "牧马胡天晚，移军碛路长。",
      "枕戈眠古戍，吹角立繁霜。",
      "归老勋仍在，酬恩虏未亡。",
      "独行过邑里，多病对农桑。",
      "雄剑依尘橐，阴符寄药囊。",
      "空馀麾下将，犹逐羽林郎。"
    ]
  },
  {
    "volume": 278,
    "sequence": 12,
    "title": "江北忆崔汶",
    "author": "卢纶",
    "content": [
      "夜问江西客，还知在楚乡。",
      "全身出部伍，尽室逐渔商。",
      "晴日游瓜步，新年对汉阳。",
      "月昏惊浪白，瘴起觉云黄。",
      "望岭家何处，登山泪几行。",
      "闽中传有雪，应且住南康。"
    ]
  },
  {
    "volume": 278,
    "sequence": 13,
    "title": "早春归盩厔旧居却寄耿拾遗湋李校书端",
    "author": "卢纶",
    "content": [
      "野日初晴麦垄分，竹园相接鹿成群。",
      "几家废井生青草，一树繁花傍古坟。",
      "引水忽惊冰满涧，向田空见石和云。",
      "可怜荒岁青山下，惟有松枝好寄君。"
    ]
  },
  {
    "volume": 278,
    "sequence": 14,
    "title": "春日山中忆崔峒吉中孚（一作寄李舍人）",
    "author": "卢纶",
    "content": [
      "延步爱清晨，空山日照春。",
      "蜜房那有主，石室自无邻。",
      "泉急鱼依藻，花繁鸟近人。",
      "谁言失徒侣，唯与老相亲。"
    ]
  },
  {
    "volume": 278,
    "sequence": 15,
    "title": "客舍喜崔补阙司空拾遗访宿",
    "author": "卢纶",
    "content": [
      "步月访诸邻，蓬居宿近臣。",
      "乌裘先醉客，清镜早朝人。",
      "坏壁烟垂网，香街火照尘。",
      "悲荣俱是分，吾亦乐吾贫。"
    ]
  },
  {
    "volume": 278,
    "sequence": 16,
    "title": "苦雨闻包谏议欲见访戏赠",
    "author": "卢纶",
    "content": [
      "草气厨烟咽不开，绕床连壁尽生苔。",
      "常时多病因多雨，那敢烦君车马来。"
    ]
  },
  {
    "volume": 278,
    "sequence": 17,
    "title": "客舍苦雨即事寄钱起郎士元二员外",
    "author": "卢纶",
    "content": [
      "积雨暮凄凄，羁人状鸟栖。",
      "响空宫树接，覆水野云低。",
      "穴蚁多随草，巢蜂半坠泥。",
      "绕池墙藓合，拥溜瓦松齐。",
      "旧圃平如海，新沟曲似溪。",
      "坏阑留众蝶，欹栋止群鸡。",
      "莠盛终无实，槎枯返有荑。",
      "绿萍藏废井，黄叶隐危堤。",
      "闾里欢将绝，朝昏望亦迷。",
      "不知霄汉侣，何路可相携。"
    ]
  },
  {
    "volume": 278,
    "sequence": 18,
    "title": "郊居对雨寄赵涓给事包佶郎中",
    "author": "卢纶",
    "content": [
      "暑雨青山里，随风到野居。",
      "乱沤浮曲砌，悬溜响前除。",
      "尘镜愁多掩，蓬头懒更梳。",
      "夜窗凄枕席，阴壁润图书。",
      "萧飒宜新竹，龙钟拾野蔬。",
      "石泉空自咽，药圃不堪锄。",
      "浊水淙深辙，荒兰拥败渠。",
      "繁枝留宿鸟，碎浪出寒鱼。",
      "桑屐时登望，荷衣自卷舒。",
      "应怜在泥滓，无路托高车。"
    ]
  },
  {
    "volume": 278,
    "sequence": 19,
    "title": "蓝溪期萧道士采药不至",
    "author": "卢纶",
    "content": [
      "春风生百药，几处术苗香。",
      "人远花空落，溪深日复长。",
      "病多知药性，老近忆仙方。",
      "清节何由见，三山桂自芳。"
    ]
  },
  {
    "volume": 278,
    "sequence": 20,
    "title": "雪谤后书事上皇甫大夫",
    "author": "卢纶",
    "content": [
      "盛德总群英，高标仰国桢。",
      "独安巡狩日，曾掩赵张名。",
      "业就难辞宠，朝回更授兵。",
      "晓川分牧马，夜雪覆连营。",
      "长策威殊俗，嘉谋翊圣明。",
      "画图规阵势，梦笔纪山行。",
      "绶拂池中影，珂摇竹外声。",
      "赐欢征妓乐，陪醉问公卿。",
      "却忆经前事，翻疑得此生。",
      "分深存没感，恩在子孙荣。",
      "览镜愁将老，扪心喜复惊。",
      "岂言沈族重，但觉杀身轻。",
      "有泪沾坟典，无家集弟兄。",
      "东西遭世难，流浪识交情。",
      "阅古宗文举，推才慕正平。",
      "应怜守贫贱，又欲事躬耕。"
    ]
  },
  {
    "volume": 278,
    "sequence": 21,
    "title": "春日忆司空文明",
    "author": "卢纶",
    "content": [
      "桃李风多日欲阴，百劳飞处落花深。",
      "贫居静久难逢信，知隔春山不可寻。"
    ]
  },
  {
    "volume": 278,
    "sequence": 22,
    "title": "卧病寓居龙兴观枉冯十七著作书知罢…寄冯生并赠乔尊师",
    "author": "卢纶",
    "content": [
      "乞假依山宅，蹉跎属岁周。",
      "弱荑轻采拾，钝质称归休。",
      "潘岳衰将至，刘桢病未瘳。",
      "步迟乘羽客，起晏滞书邮。",
      "幸以编方验，终贻骨肉忧。",
      "灼龟炉气冷，曝药树阴稠。",
      "语命心堪醉，伤离梦亦愁。",
      "荤膻居已绝，鸾鹤见无由。",
      "世累如尘积，年光剧水流。",
      "蹑云知有路，济海岂无舟。",
      "倚玉翻成难，投砖敢望酬。",
      "卑栖君就禄，羸惫我逢秋。",
      "腐叶填荒辙，阴萤出古沟。",
      "依然在遐想，愿子励风猷。"
    ]
  },
  {
    "volume": 278,
    "sequence": 23,
    "title": "秋夜寄冯著作",
    "author": "卢纶",
    "content": [
      "河汉净无云，鸿声此夜闻。",
      "素心难比石，苍鬓欲如君。",
      "露槿月中落，风萤池上分。",
      "何言千载友，同迹不同群。"
    ]
  },
  {
    "volume": 278,
    "sequence": 24,
    "title": "洛阳早春忆吉中孚校书、司空曙主簿因寄清江上人",
    "author": "卢纶",
    "content": [
      "值迥逢高驻马频，雪晴闲看洛阳春。",
      "莺声报远同芳信，柳色邀欢似故人。",
      "酒貌昔将花共艳，鬓毛今与草争新。",
      "年来百事皆无绪，唯与汤师结净因。"
    ]
  },
  {
    "volume": 278,
    "sequence": 25,
    "title": "偶逢姚校书凭附书达河南郄推官因以戏赠",
    "author": "卢纶",
    "content": [
      "寄书常切到常迟，今日凭君君莫辞。",
      "若问玉人殊易识，莲花府里最清羸。"
    ]
  },
  {
    "volume": 278,
    "sequence": 26,
    "title": "夜中得循州赵司马侍郎书因寄回使",
    "author": "卢纶",
    "content": [
      "瘴海寄双鱼，中宵达我居。",
      "两行灯下泪，一纸岭南书。",
      "地说炎蒸极，人称老病馀。",
      "殷勤报贾傅，莫共酒杯疏。"
    ]
  },
  {
    "volume": 278,
    "sequence": 27,
    "title": "晚次新丰北野老家书事呈赠韩质明府",
    "author": "卢纶",
    "content": [
      "机鸣舂响日暾暾，鸡犬相和汉古村。",
      "数派清泉黄菊盛，一林寒露紫梨繁。",
      "衰翁正席矜新社，稚子齐襟读古论。",
      "共说年来但无事，不知何者是君恩。"
    ]
  },
  {
    "volume": 278,
    "sequence": 28,
    "title": "书情上大尹十兄",
    "author": "卢纶",
    "content": [
      "紫陌绝纤埃，油幢千骑来。",
      "剖辞纷若雨，奔吏殷成雷。",
      "圣泽初忧壅，群心本在台。",
      "海鳞方泼剌，云翼暂徘徊。",
      "芳室芝兰茂，春蹊桃李开。",
      "江湖馀派少，鸿雁远声哀。",
      "命厌蓍龟诱，年惊弟侄催。",
      "磨铅惭砥砺，挥策愧驽骀。",
      "玉管能喧谷，金炉可变灰。",
      "应怜费思者，衔泪亦衔枚。"
    ]
  },
  {
    "volume": 278,
    "sequence": 29,
    "title": "春思贻李方陵",
    "author": "卢纶",
    "content": [
      "长安三月春，难别复难亲。",
      "不识冶游伴，多逢憔悴人。",
      "渐知欢澹薄，转觉老殷勤。",
      "去矣尽如此，此辞悲未陈。"
    ]
  },
  {
    "volume": 278,
    "sequence": 30,
    "title": "驿中望山戏赠渭南陆贽主簿",
    "author": "卢纶",
    "content": [
      "官微多惧事多同，拙性偏无主驿功。",
      "山在门前登不得，鬓毛衰尽路尘中。"
    ]
  },
  {
    "volume": 278,
    "sequence": 31,
    "title": "太白西峰偶宿车祝二尊师石室晨…寄呈凤翔齐员外张侍御",
    "author": "卢纶",
    "content": [
      "弱龄诚昧鄙，遇胜惟求止。",
      "如何羁滞中，得步青冥里。",
      "青冥有桂丛，冰雪两仙翁。",
      "毛节未归海，丹梯闲倚空。",
      "逍遥拟上清，洞府不知名。",
      "醮罢雨雷至，客辞山忽明。",
      "山明鸟声乐，日气生岩壑。",
      "岩壑树修修，白云如水流。",
      "白云消散尽，陇塞俨然秋。",
      "积阻关河固，绵联烽戍稠。",
      "五营承庙略，四野失边愁。",
      "吁嗟系尘役，又负灵仙迹。",
      "芝朮自芳香，泥沙几沉溺。",
      "书此欲沾衣，平生事每违。",
      "烟霄不可仰，鸾鹤自追随。"
    ]
  },
  {
    "volume": 278,
    "sequence": 32,
    "title": "赠韩山人",
    "author": "卢纶",
    "content": [
      "见君何事不惭颜，白发生来未到山。",
      "更叹无家又无药，往来唯在酒徒间。"
    ]
  },
  {
    "volume": 278,
    "sequence": 33,
    "title": "赠李果毅",
    "author": "卢纶",
    "content": [
      "向日磨金镞，当风著锦衣。",
      "上城邀贼语，走马截雕飞。"
    ]
  },
  {
    "volume": 278,
    "sequence": 34,
    "title": "春日书情赠别司空曙",
    "author": "卢纶",
    "content": [
      "壮志随年尽，谋身意未安。",
      "风尘交契阔，老大别离难。",
      "，腊近晴多暖，春迟夜却寒。",
      "谁堪少兄弟，三十又无官。"
    ]
  },
  {
    "volume": 278,
    "sequence": 35,
    "title": "冬晓呈邻里",
    "author": "卢纶",
    "content": [
      "终夜寝衣冷，开门思曙光。",
      "空阶一丛叶，华室四邻霜。",
      "望阙觉天迥，忆山愁路荒。",
      "途中一留滞，双鬓飒然苍。"
    ]
  },
  {
    "volume": 278,
    "sequence": 36,
    "title": "首冬寄河东昭德里书事贻郑损仓曹",
    "author": "卢纶",
    "content": [
      "清冬和暖天，老钝昼多眠。",
      "日爱闾巷静，每闻官吏贤。",
      "寒菹供家食，腐叶宿厨烟。",
      "且复执杯酒，无烦轻议边。"
    ]
  },
  {
    "volume": 278,
    "sequence": 37,
    "title": "浑赞善东斋戏赠陈归",
    "author": "卢纶",
    "content": [
      "长裾珠履飒轻尘，闲以琴书列上宾。",
      "公子无雠可邀请，侯嬴此坐是何人。"
    ]
  },
  {
    "volume": 278,
    "sequence": 38,
    "title": "春日卧病示赵季黄（时陷在贼中）",
    "author": "卢纶",
    "content": [
      "病中饶泪眼常昏，闻说花开亦闭门。",
      "语少渐知琴思苦，卧多唯觉鸟声喧。",
      "黄埃满市图书贱，黑雾连山虎豹尊。",
      "今日支离顾形影，向君凡在几重恩。"
    ]
  },
  {
    "volume": 278,
    "sequence": 39,
    "title": "秋幕中夜独坐迟明因陪…谒上公因书即事兼呈同院诸公",
    "author": "卢纶",
    "content": [
      "风凄露泫然，明月在山巅。",
      "独倚古庭树，仰看深夜天。",
      "叶翻萤不定，虫思草无边。",
      "南舍机杼发，东方云景鲜。",
      "簪裘肃已整，车骑俨将前。",
      "百雉拱双戟，万夫尊一贤。",
      "琳琅多谋蕴，律吕更相宣。",
      "晓桂香浥露，新鸿晴满川。",
      "熙熙造化功，穆穆唐尧年。",
      "顾己草同贱，誓心金匪坚。",
      "蹇辞惭自寡，渴病老难痊。",
      "书此更何问，边韶唯昼眠。"
    ]
  },
  {
    "volume": 278,
    "sequence": 40,
    "title": "寄赠库部王郎中（时充折籴使）",
    "author": "卢纶",
    "content": [
      "谔谔汉名臣，从天令若春。",
      "叙辞皆诏旨，称宦即星辰。",
      "草木承风偃，云雷施泽均。",
      "威惩治粟尉，恩洽让田人。",
      "泉货方将散，京坻自此陈。",
      "五营俱益灶，千里不停轮。",
      "未远金门籍，旋清玉塞尘。",
      "硕儒推庆重，良友颂公频。",
      "鹤发逢新镜，龙门跃旧鳞。",
      "荷君偏有问，深感浩难申。"
    ]
  },
  {
    "volume": 278,
    "sequence": 41,
    "title": "寄赠畅当山居",
    "author": "卢纶",
    "content": [
      "古村荒石路，岁晏独言归。",
      "山雪厚三尺，社榆粗十围。",
      "虬龙宁守蛰，鸾鹤岂矜飞。",
      "君子固安分，毋听劳者讥。"
    ]
  },
  {
    "volume": 278,
    "sequence": 42,
    "title": "偶宿山中忆畅当",
    "author": "卢纶",
    "content": [
      "深山夜雪晴，坐忆晓山明。",
      "读易罢三卷，弹琴当五更。",
      "薜萝枯有影，岩壑冻无声。",
      "此夕一相望，君应知我诚。"
    ]
  },
  {
    "volume": 278,
    "sequence": 43,
    "title": "秋中野望寄舍弟绶兼令呈上西川尚书舅",
    "author": "卢纶",
    "content": [
      "忧来思远望，高处殊非惬。",
      "夜露湿苍山，秋陂满黄叶。",
      "人随雁迢递，栈与云重叠。",
      "骨肉暂分离，形神遂疲苶。",
      "红旌渭阳骑，几日劳登涉。",
      "蜀道蔼松筠，巴江盛舟楫。",
      "小生即何限，简诲偏盈箧。",
      "旧恨尚填膺，新悲复萦睫。",
      "因求种瓜利，自喜归耕捷。",
      "井臼赖依邻，儿童亦胜汲。",
      "尘容不在照，雪鬓那堪镊。",
      "唯有餐霞心，知夫与天接。"
    ]
  },
  {
    "volume": 278,
    "sequence": 44,
    "title": "行药前轩呈董山人",
    "author": "卢纶",
    "content": [
      "不觉老将至，瘦来方自惊。",
      "朝昏多病色，起坐有劳声。",
      "腠暖苦肌痒，藏虚唯耳鸣。",
      "桑公富灵术，一为保馀生。"
    ]
  },
  {
    "volume": 278,
    "sequence": 45,
    "title": "玩春因寄冯卫二补阙戏呈李益（时君与李新除侍御史）",
    "author": "卢纶",
    "content": [
      "掖垣春色自天来，红药当阶次第开。",
      "萱草丛丛尔何物，等闲穿破绿莓苔。"
    ]
  },
  {
    "volume": 278,
    "sequence": 46,
    "title": "新移北厅因贻同院诸公兼呈畅博士",
    "author": "卢纶",
    "content": [
      "华轩迩台座，顾影忝时伦。",
      "弱质偃弥旷，清风来亦频。",
      "恩辉坐凌迈，景物恣芳新。",
      "终乃愧吾友，无容私此身。"
    ]
  },
  {
    "volume": 278,
    "sequence": 47,
    "title": "与张擢对酌",
    "author": "卢纶",
    "content": [
      "张翁对卢叟，一榼山村酒。",
      "倾酒请予歌，忽蒙张翁呵。",
      "呵予官非屈，曲有怨词多。",
      "歌罢谢张翁，所思殊不同。",
      "予悲方为老，君责一何空。",
      "曾看乐官录，向是悲翁曲。",
      "张老闻此词，汪汪泪盈目。",
      "卢叟醉言粗，一杯凡数呼。",
      "回头顾张老，敢欲戏为儒。"
    ]
  },
  {
    "volume": 278,
    "sequence": 48,
    "title": "喜从弟激初至",
    "author": "卢纶",
    "content": [
      "儒服策羸车，惠然过我庐。",
      "叙年惭已长，称从意何疏。",
      "作吏清无比，为文丽有馀。",
      "应嗤受恩者，头白读兵书。"
    ]
  },
  {
    "volume": 278,
    "sequence": 49,
    "title": "寻贾尊师",
    "author": "卢纶",
    "content": [
      "玉洞秦时客，焚香映绿萝。",
      "新传左慈诀，曾与右军鹅。",
      "井臼阴苔遍，方书古字多。",
      "成都今日雨，应与酒相和。"
    ]
  },
  {
    "volume": 278,
    "sequence": 50,
    "title": "秋中过独孤郊居（即公主子）",
    "author": "卢纶",
    "content": [
      "开园过水到郊居，共引家童拾野蔬。",
      "高树夕阳连古巷，菊花梨叶满荒渠。",
      "秋山近处行过寺，夜雨寒时起读书。",
      "帝里诸亲别来久，岂知王粲爱樵渔。"
    ]
  },
  {
    "volume": 278,
    "sequence": 51,
    "title": "同耿拾遗春中题第四郎新修书院",
    "author": "卢纶",
    "content": [
      "得接西园会，多因野性同。",
      "引藤连树影，移石间花丛。",
      "学就晨昏外，欢生礼乐中。",
      "春游随墨客，夜宿伴潜公。",
      "散帙灯惊燕，开帘月带风。",
      "朝朝在门下，自与五侯通。"
    ]
  },
  {
    "volume": 278,
    "sequence": 52,
    "title": "春日题杜叟山下别业",
    "author": "卢纶",
    "content": [
      "白鸟群飞山半晴，渚田相接有泉声。",
      "园中晓露青丛合，桥上春风绿野明。",
      "云影断来峰影出，林花落尽草花生。",
      "今朝醉舞同君乐，始信幽人不爱荣。"
    ]
  },
  {
    "volume": 278,
    "sequence": 53,
    "title": "过终南柳处士",
    "author": "卢纶",
    "content": [
      "五老正相寻，围棋到煮金。",
      "石摧丹井闭，月过洞门深。",
      "猿鸟三时下，藤萝十里阴。",
      "绿泉多草气，青壁少花林。",
      "自愧非仙侣，何言见道心。",
      "悠哉宿山口，雷雨夜沈沈。"
    ]
  },
  {
    "volume": 278,
    "sequence": 54,
    "title": "宿澄上人院",
    "author": "卢纶",
    "content": [
      "竹窗闻远水，月出似溪中。",
      "香覆经年火，幡飘后夜风。",
      "性昏知道晚，学浅喜言同。",
      "一悟归身处，何山路不通。"
    ]
  },
  {
    "volume": 278,
    "sequence": 55,
    "title": "题李沆林园",
    "author": "卢纶",
    "content": [
      "古巷牛羊出，重门接柳阴。",
      "闲看入竹路，自有向山心。",
      "种药齐幽石，耕田到远林。",
      "愿同词赋客，得兴谢家深。"
    ]
  }
]