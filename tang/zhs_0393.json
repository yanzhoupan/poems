[
  {
    "volume": 393,
    "sequence": 1,
    "title": "艾如张",
    "author": "李贺",
    "content": [
      "锦襜褕，绣裆襦。",
      "强饮啄，哺尔雏。",
      "陇东卧穟满风雨，莫信笼媒陇西去。",
      "齐人织网如素空，张在野田平碧中。",
      "网丝漠漠无形影，误尔触之伤首红。",
      "艾叶绿花谁剪刻，中藏祸机不可测。"
    ]
  },
  {
    "volume": 393,
    "sequence": 2,
    "title": "上云乐",
    "author": "李贺",
    "content": [
      "飞香走红满天春，花龙盘盘上紫云。",
      "三千宫女列金屋，五十弦瑟海上闻。",
      "天江碎碎银沙路，嬴女机中断烟素。",
      "断烟素，缝衣缕，八月一日君前舞。"
    ]
  },
  {
    "volume": 393,
    "sequence": 3,
    "title": "摩多楼子",
    "author": "李贺",
    "content": [
      "玉塞去金人，二万四千里。",
      "风吹沙作云，一时渡辽水。",
      "天白水如练，甲丝双串断。",
      "行行莫苦辛，城月犹残半。",
      "晓气朔烟上，趢趗胡马蹄。",
      "行人临水别，隔陇长东西。"
    ]
  },
  {
    "volume": 393,
    "sequence": 4,
    "title": "猛虎行（四言）",
    "author": "李贺",
    "content": [
      "长戈莫舂，长弩莫抨。",
      "乳孙哺子，教得生狞。",
      "举头为城，掉尾为旌。",
      "东海黄公，愁见夜行。",
      "道逢驺虞，牛哀不平。",
      "何用尺刀，壁上雷鸣。",
      "泰山之下，妇人哭声。",
      "官家有程，吏不敢听。"
    ]
  },
  {
    "volume": 393,
    "sequence": 5,
    "title": "日出行",
    "author": "李贺",
    "content": [
      "白日下昆仑，发光如舒丝。",
      "徒照葵藿心，不照游子悲。",
      "折折黄河曲，日从中央转。",
      "旸谷耳曾闻，若木眼不见。",
      "奈尔铄石，胡为销人。",
      "羿弯弓属矢那不中，足令久不得奔，讵教晨光夕昏。"
    ]
  },
  {
    "volume": 393,
    "sequence": 6,
    "title": "苦篁调啸引",
    "author": "李贺",
    "content": [
      "请说轩辕在时事，伶伦采竹二十四。",
      "伶伦采之自昆丘，轩辕诏遣中分作十二。",
      "伶伦以之正音律，轩辕以之调元气。",
      "当时黄帝上天时，二十三管咸相随，唯留一管人间吹。",
      "无德不能得此管，此管沉埋虞舜祠。"
    ]
  },
  {
    "volume": 393,
    "sequence": 7,
    "title": "拂舞歌辞",
    "author": "李贺",
    "content": [
      "吴娥声绝天，空云闲裴回。",
      "门外满车马，亦须生绿苔。",
      "尊有乌程酒，劝君千万寿。",
      "全胜汉武锦楼上，晓望晴寒饮花露。",
      "东方日不破，天光无老时。",
      "丹成作蛇乘白雾，千年重化玉井土。",
      "从蛇作土一千载，吴堤绿草年年在。",
      "背有八卦称神仙，邪鳞顽甲滑腥涎。"
    ]
  },
  {
    "volume": 393,
    "sequence": 8,
    "title": "夜坐吟",
    "author": "李贺",
    "content": [
      "踏踏马蹄谁见过，眼看北斗直天河。",
      "西风罗幕生翠波，铅华笑妾颦青蛾。",
      "为君起唱长相思，帘外严霜皆倒飞。",
      "明星烂烂东方陲，红霞梢出东南涯，陆郎去矣乘班骓。"
    ]
  },
  {
    "volume": 393,
    "sequence": 9,
    "title": "箜篌引（又曰公无渡河）",
    "author": "李贺",
    "content": [
      "公乎公乎，提壶将焉如。",
      "屈平沉湘不足慕，徐衍入海诚为愚。",
      "公乎公乎，床有菅席盘有鱼。",
      "北里有贤兄，东邻有小姑。",
      "陇亩油油黍与葫，瓦甒浊醪蚁浮浮。",
      "黍可食，醪可饮，公乎公乎其奈居。",
      "被发奔流竟何如，贤兄小姑哭呜呜。"
    ]
  },
  {
    "volume": 393,
    "sequence": 10,
    "title": "巫山高",
    "author": "李贺",
    "content": [
      "碧丛丛，高插天，大江翻澜神曳烟。",
      "楚魂寻梦风飔然，晓风飞雨生苔钱。",
      "瑶姬一去一千年，丁香筇竹啼老猿。",
      "古祠近月蟾桂寒，椒花坠红湿云间。"
    ]
  },
  {
    "volume": 393,
    "sequence": 11,
    "title": "平城下",
    "author": "李贺",
    "content": [
      "饥寒平城下，夜夜守明月。",
      "别剑无玉花，海风断鬓发。",
      "塞长连白空，遥见汉旗红。",
      "青帐吹短笛，烟雾湿昼龙。",
      "日晚在城上，依稀望城下。",
      "风吹枯蓬起，城中嘶瘦马。",
      "借问筑城吏，去关几千里。",
      "惟愁裹尸归，不惜倒戈死。"
    ]
  },
  {
    "volume": 393,
    "sequence": 12,
    "title": "江南弄",
    "author": "李贺",
    "content": [
      "江中绿雾起凉波，天上叠巘红嵯峨。",
      "水风浦云生老竹，渚暝蒲帆如一幅。",
      "鲈鱼千头酒百斛，酒中倒卧南山绿。",
      "吴歈越吟未终曲，江上团团帖寒玉。"
    ]
  },
  {
    "volume": 393,
    "sequence": 13,
    "title": "荣华乐（一作东洛梁家谣）",
    "author": "李贺",
    "content": [
      "鸢肩公子二十余，齿编贝，唇激朱。",
      "气如虹霓，饮如建瓴，走马夜归叫严更。",
      "径穿复道游椒房，龙裘金玦杂花光。",
      "玉堂调笑金楼子，台下戏学邯郸倡。",
      "口吟舌话称女郎，锦袪绣面汉帝旁。",
      "得明珠十斛，白璧一双，新诏垂金曳紫光煌煌。",
      "马如飞，人如水，九卿六官皆望履。",
      "将回日月先反掌，欲作江河唯画地。",
      "峨峨虎冠上切云，竦剑晨趋凌紫氛。",
      "绣段千寻贻皂隶，黄金百镒贶家臣。",
      "十二门前张大宅，晴春烟起连天碧。",
      "金铺缀日杂红光，铜龙啮环似争力。",
      "瑶姬凝醉卧芳席，海素笼窗空下隔。",
      "丹穴取凤充行庖，玃玃如拳那足食。",
      "金蟾呀呀兰烛香，军装武妓声琅珰。",
      "谁知花雨夜来过，但见池台春草长。",
      "嘈嘈弦吹匝天开，洪崖箫声绕天来。",
      "天长一矢贯双虎，云弝绝骋聒旱雷。",
      "乱袖交竿管儿舞，吴音绿鸟学言语。",
      "能教刻石平紫金，解送刻毛寄新兔。",
      "三皇皇后七贵人，五十校尉二将军。",
      "当时飞去逐彩云，化作今日京华春。"
    ]
  },
  {
    "volume": 393,
    "sequence": 14,
    "title": "相劝酒",
    "author": "李贺",
    "content": [
      "羲和骋六辔，昼夕不曾闲。",
      "弹乌崦嵫竹，抶马蟠桃鞭。",
      "蓐收既断翠柳，青帝又造红兰。",
      "尧舜至今万万岁，数子将为倾盖间。",
      "青钱白璧买无端，丈夫快意方为欢。",
      "臛蠵臑熊何足云。",
      "会须钟饮北海，箕踞南山。",
      "歌淫淫，管愔愔，横波好送雕题金。",
      "人生得意且如此，何用强知元化心。",
      "相劝酒，终无辍。",
      "伏愿陛下鸿名终不歇，子孙绵如石上葛。",
      "来长安，车骈骈。",
      "中有梁冀旧宅，石崇故园。"
    ]
  },
  {
    "volume": 393,
    "sequence": 15,
    "title": "瑶华乐",
    "author": "李贺",
    "content": [
      "穆天子，走龙媒。",
      "八辔冬珑逐天回，五精扫地凝云开。",
      "高门左右日月环，四方错镂棱层殷。",
      "舞霞垂尾长盘珊，江澄海净神母颜。",
      "施红点翠照虞泉，曳云拖玉下昆山。",
      "列旆如松，张盖如轮。",
      "金风殿秋，清明发春。",
      "八銮十乘，矗如云屯。",
      "琼钟瑶席甘露文，玄霜绛雪何足云。",
      "薰梅染柳将赠君。",
      "铅华之水洗君骨，与君相对作真质。"
    ]
  },
  {
    "volume": 393,
    "sequence": 16,
    "title": "北中寒",
    "author": "李贺",
    "content": [
      "一方黑照三方紫，黄河冰合鱼龙死。",
      "三尺木皮断文理，百石强车上河水。",
      "霜花草上大如钱，挥刀不入迷濛天。",
      "争瀯海水飞凌喧，山瀑无声玉虹悬。"
    ]
  },
  {
    "volume": 393,
    "sequence": 17,
    "title": "梁台古愁",
    "author": "李贺",
    "content": [
      "梁王台沼空中立，天河之水夜飞入。",
      "台前斗玉作蛟龙，绿粉扫天愁露湿。",
      "撞钟饮酒行射天，金虎蹙裘喷血斑。",
      "朝朝暮暮愁海翻，长绳系日乐当年。",
      "芙蓉凝红得秋色，兰脸别春啼脉脉。",
      "芦洲客雁报春来，寥落野篁秋漫白。"
    ]
  },
  {
    "volume": 393,
    "sequence": 18,
    "title": "公无出门",
    "author": "李贺",
    "content": [
      "天迷迷，地密密。",
      "熊虺食人魂，雪霜断人骨。",
      "嗾犬狺狺相索索，舐掌偏宜佩兰客。",
      "帝遣乘轩灾自息，玉星点剑黄金轭。",
      "我虽跨马不得还，历阳湖波大如山。",
      "毒虬相视振金环，狻猊猰貐吐馋涎。",
      "鲍焦一世披草眠，颜回廿九鬓毛斑。",
      "颜回非血衰，鲍焦不违天。",
      "天畏遭衔啮，所以致之然。",
      "分明犹惧公不信，公看呵壁书问天。"
    ]
  },
  {
    "volume": 393,
    "sequence": 19,
    "title": "神弦别曲",
    "author": "李贺",
    "content": [
      "巫山小女隔云别，春风松花山上发。",
      "绿盖独穿香径归，白马花竿前孑孑。",
      "蜀江风澹水如罗，堕兰谁泛相经过。",
      "南山桂树为君死，云衫浅污红脂花。"
    ]
  },
  {
    "volume": 393,
    "sequence": 20,
    "title": "绿水词",
    "author": "李贺",
    "content": [
      "今宵好风月，阿侯在何处。",
      "为有倾人色，翻成足愁苦。",
      "东湖采莲叶，南湖拔蒲根。",
      "未持寄小姑，且持感愁魂。"
    ]
  },
  {
    "volume": 393,
    "sequence": 21,
    "title": "沙路曲",
    "author": "李贺",
    "content": [
      "柳脸半眠丞相树，珮马钉铃踏沙路。",
      "断烬遗香袅翠烟，烛骑啼乌上天去。",
      "帝家玉龙开九关，帝前动笏移南山。",
      "独垂重印押千官，金窠篆字红屈盘。",
      "沙路归来闻好语，旱火不光天下雨。"
    ]
  },
  {
    "volume": 393,
    "sequence": 22,
    "title": "上之回",
    "author": "李贺",
    "content": [
      "上之回，大旗喜。",
      "悬红云，挞凤尾。",
      "剑匣破，舞蛟龙。",
      "蚩尤死，鼓逢逢。",
      "天高庆雷齐坠地，地无惊烟海千里。"
    ]
  },
  {
    "volume": 393,
    "sequence": 23,
    "title": "高轩过（韩员外愈、皇甫侍御湜见过，因而命作）",
    "author": "李贺",
    "content": [
      "华裾织翠青如葱，金环压辔摇玲珑。",
      "马蹄隐耳声隆隆，入门下马气如虹。",
      "云是东京才子，文章钜公。",
      "二十八宿罗心胸，九精照耀贯当中。",
      "殿前作赋声摩空，笔补造化天无功。",
      "庞眉书客感秋蓬，谁知死草生华风。",
      "我今垂翅附冥鸿，他日不羞蛇作龙。"
    ]
  },
  {
    "volume": 393,
    "sequence": 24,
    "title": "贝宫夫人",
    "author": "李贺",
    "content": [
      "丁丁海女弄金环，雀钗翘揭双翅关。",
      "六宫不语一生闲，高悬银榜照青山。",
      "长眉凝绿几千年，清凉堪老镜中鸾。",
      "秋肌稍觉玉衣寒，空光帖妥水如天。"
    ]
  },
  {
    "volume": 393,
    "sequence": 25,
    "title": "兰香神女庙（三月中作）",
    "author": "李贺",
    "content": [
      "古春年年在，闲绿摇暖云。",
      "松香飞晚华，柳渚含日昏。",
      "沙砌落红满，石泉生水芹。",
      "幽篁画新粉，蛾绿横晓门。",
      "弱蕙不胜露，山秀愁空春。",
      "舞珮剪鸾翼，帐带涂轻银。",
      "兰桂吹浓香，菱藕长莘莘。",
      "看雨逢瑶姬，乘船值江君。",
      "吹箫饮酒醉，结绶金丝裙。",
      "走天呵白鹿，游水鞭锦鳞。",
      "密发虚鬟飞，腻颊凝花匀。",
      "团鬓分蛛巢，秾眉笼小唇。",
      "弄蝶和轻妍，风光怯腰身。",
      "深帏金鸭冷，奁镜幽凤尘。",
      "踏雾乘同归，撼玉山上闻。"
    ]
  },
  {
    "volume": 393,
    "sequence": 26,
    "title": "送韦仁实兄弟入关",
    "author": "李贺",
    "content": [
      "送客饮别酒，千觞无赭颜。",
      "何物最伤心，马首鸣金镮。",
      "野色浩无主，秋明空旷间。",
      "坐来壮胆破，断目不能看。",
      "行槐引西道，青梢长攒攒。",
      "韦郎好兄弟，叠玉生文翰。",
      "我在山上舍，一亩蒿硗田。",
      "夜雨叫租吏，春声暗交关。",
      "谁解念劳劳，苍突唯南山。"
    ]
  },
  {
    "volume": 393,
    "sequence": 27,
    "title": "洛阳城外别皇甫湜",
    "author": "李贺",
    "content": [
      "洛阳吹别风，龙门起断烟。",
      "冬树束生涩，晚紫凝华天。",
      "单身野霜上，疲马飞蓬间。",
      "凭轩一双泪，奉坠绿衣前。"
    ]
  },
  {
    "volume": 393,
    "sequence": 28,
    "title": "溪晚凉",
    "author": "李贺",
    "content": [
      "白狐向月号山风，秋寒扫云留碧空。",
      "玉烟青湿白如幢，银湾晓转流天东。",
      "溪汀眠鹭梦征鸿，轻涟不语细游溶。",
      "层岫回岑复叠龙，苦篁对客吟歌筒。"
    ]
  },
  {
    "volume": 393,
    "sequence": 29,
    "title": "官不来，题皇甫湜先辈厅",
    "author": "李贺",
    "content": [
      "官不来，官庭秋，老桐错干青龙愁。",
      "书司曹佐走如牛，叠声问佐官来不。",
      "官不来，门幽幽。"
    ]
  },
  {
    "volume": 393,
    "sequence": 30,
    "title": "长平箭头歌",
    "author": "李贺",
    "content": [
      "漆灰骨末丹水沙，凄凄古血生铜花。",
      "白翎金簳雨中尽，直馀三脊残狼牙。",
      "我寻平原乘两马，驿东石田蒿坞下。",
      "风长日短星萧萧，黑旗云湿悬空夜。",
      "左魂右魄啼肌瘦，酪瓶倒尽将羊炙。",
      "虫栖雁病芦笋红，回风送客吹阴火。",
      "访古汍澜收断镞，折锋赤璺曾刲肉。",
      "南陌东城马上儿，劝我将金换簝竹。"
    ]
  },
  {
    "volume": 393,
    "sequence": 31,
    "title": "江楼曲",
    "author": "李贺",
    "content": [
      "楼前流水江陵道，鲤鱼风起芙蓉老。",
      "晓钗催鬓语南风，抽帆归来一日功。",
      "鼍吟浦口飞梅雨，竿头酒旗换青苎。",
      "萧骚浪白云差池，黄粉油衫寄郎主。",
      "新槽酒声苦无力，南湖一顷菱花白。",
      "眼前便有千里愁，小玉开屏见山色。"
    ]
  },
  {
    "volume": 393,
    "sequence": 32,
    "title": "塞下曲",
    "author": "李贺",
    "content": [
      "胡角引北风，蓟门白于水。",
      "天含青海道，城头月千里。",
      "露下旗濛濛，寒金鸣夜刻。",
      "蕃甲锁蛇鳞，马嘶青冢白。",
      "秋静见旄头，沙远席羁愁。",
      "帐北天应尽，河声出塞流。"
    ]
  },
  {
    "volume": 393,
    "sequence": 33,
    "title": "染丝上春机",
    "author": "李贺",
    "content": [
      "玉罂泣水桐花井，蒨丝沉水如云影。",
      "美人懒态燕脂愁，春梭抛掷鸣高楼。",
      "彩线结茸背复叠，白袷玉郎寄桃叶，为君挑鸾作腰绶，愿君处处宜春酒。"
    ]
  },
  {
    "volume": 393,
    "sequence": 34,
    "title": "五粒小松歌",
    "author": "李贺",
    "content": [
      "蛇子蛇孙鳞蜿蜿，新香几粒洪崖饭。",
      "绿波浸叶满浓光，细束龙髯铰刀剪。",
      "主人壁上铺州图，主人堂前多俗儒。",
      "月明白露秋泪滴，石笋溪云肯寄书。"
    ]
  },
  {
    "volume": 393,
    "sequence": 35,
    "title": "塘上行",
    "author": "李贺",
    "content": [
      "藕花凉露湿，花缺藕根涩。",
      "飞下雌鸳鸯，塘水声溘溘。"
    ]
  },
  {
    "volume": 393,
    "sequence": 36,
    "title": "吕将军歌",
    "author": "李贺",
    "content": [
      "吕将军，骑赤兔。",
      "独携大胆出秦门，金粟堆边哭陵树。",
      "北方逆气污青天，剑龙夜叫将军闲。",
      "将军振袖挥剑锷，玉阙朱城有门阁。",
      "榼榼银龟摇白马，傅粉女郎火旗下。",
      "恒山铁骑请金枪，遥闻箙中花箭香。",
      "西郊寒蓬叶如刺，皇天新栽养神骥。",
      "厩中高桁排蹇蹄，饱食青刍饮白水。",
      "圆苍低迷盖张地，九州人事皆如此。",
      "赤山秀铤御时英，绿眼将军会天意。"
    ]
  },
  {
    "volume": 393,
    "sequence": 37,
    "title": "休洗红",
    "author": "李贺",
    "content": [
      "休洗红，洗多红色浅。",
      "卿卿骋少年，昨日殷桥见。",
      "封侯早归来，莫作弦上箭。"
    ]
  },
  {
    "volume": 393,
    "sequence": 38,
    "title": "神弦曲",
    "author": "李贺",
    "content": [
      "西山日没东山昏，旋风吹马马踏云。",
      "画弦素管声浅繁，花裙綷步秋尘□。",
      "桂叶刷风桂坠子，青狸哭血寒狐死。",
      "古壁彩虬金帖尾，雨工骑入秋潭水。",
      "百年老鸮成木魅，笑声碧火巢中起。"
    ]
  },
  {
    "volume": 393,
    "sequence": 39,
    "title": "野歌",
    "author": "李贺",
    "content": [
      "鸦翎羽箭山桑弓，仰天射落衔芦鸿。",
      "麻衣黑肥冲北风，带酒日晚歌田中。",
      "男儿屈穷心不穷，枯荣不等嗔天公。",
      "寒风又变为春柳，条条看即烟濛濛。"
    ]
  },
  {
    "volume": 393,
    "sequence": 40,
    "title": "神弦",
    "author": "李贺",
    "content": [
      "女巫浇酒云满空，玉炉炭火香冬冬。",
      "海神山鬼来座中，纸钱窸窣鸣旋风。",
      "相思木帖金舞鸾，攒蛾一啑重一弹。",
      "呼星召鬼歆杯盘，山魅食时人森寒。",
      "终南日色低平湾，神兮长在有无间。",
      "神嗔神喜师更颜，送神万骑还青山。"
    ]
  },
  {
    "volume": 393,
    "sequence": 41,
    "title": "将进酒",
    "author": "李贺",
    "content": [
      "琉璃钟，琥珀浓，小槽酒滴真珠红。",
      "烹龙炮凤玉脂泣，罗屏绣幕围香风。",
      "吹龙笛，击鼍鼓。",
      "皓齿歌，细腰舞。",
      "况是青春日将暮，桃花乱落如红雨。",
      "劝君终日酩酊醉，酒不到刘伶坟上土。"
    ]
  },
  {
    "volume": 393,
    "sequence": 42,
    "title": "美人梳头歌",
    "author": "李贺",
    "content": [
      "西施晓梦绡帐寒，香鬟堕髻半沉檀。",
      "辘轳咿哑转鸣玉，惊起芙蓉睡新足。",
      "双鸾开镜秋水光，解鬟临镜立象床。",
      "一编香丝云撒地，玉钗落处无声腻。",
      "纤手却盘老鸦色，翠滑宝钗簪不得。",
      "春风烂熳恼娇慵，十八鬟多无气力。",
      "妆成鬌欹不斜□，云裾数步踏雁沙。",
      "背人不语向何处，下阶自折樱桃花。"
    ]
  },
  {
    "volume": 393,
    "sequence": 43,
    "title": "月漉漉篇",
    "author": "李贺",
    "content": [
      "月漉漉，波烟玉。",
      "莎青桂花繁，芙蓉别江木。",
      "粉态袷罗寒，雁羽铺烟湿。",
      "谁能看石帆，乘船镜中入。",
      "秋白鲜红死，水香莲子齐。",
      "挽菱隔歌袖，绿刺罥银泥。"
    ]
  },
  {
    "volume": 393,
    "sequence": 44,
    "title": "京城",
    "author": "李贺",
    "content": [
      "驱马出门意，牢落长安心。",
      "两事谁向道，自作秋风吟。"
    ]
  },
  {
    "volume": 393,
    "sequence": 45,
    "title": "官街鼓",
    "author": "李贺",
    "content": [
      "晓声隆隆催转日，暮声隆隆呼月出。",
      "汉城黄柳映新帘，柏陵飞燕埋香骨。",
      "磓发千年日长白，孝武秦王听不得。",
      "从君翠发芦花色，独共南山守中国。",
      "几回天上葬神仙，漏声相将无断缘。"
    ]
  },
  {
    "volume": 393,
    "sequence": 46,
    "title": "许公子郑姬歌（郑园中请贺作）",
    "author": "李贺",
    "content": [
      "许史世家外亲贵，宫锦千端买沉醉。",
      "铜驼酒熟烘明胶，古堤大柳烟中翠。",
      "桂开客花名郑袖，入洛闻香鼎门口。",
      "先将芍药献妆台，后解黄金大如斗。",
      "莫愁帘中许合欢，清弦五十为君弹。",
      "弹声咽春弄君骨，骨兴牵人马上鞍。",
      "两马八蹄踏兰苑，情如合竹谁能见。",
      "夜光玉枕栖凤凰，袷罗当门刺纯线。",
      "长翻蜀纸卷明君，转角含商破碧云。",
      "自从小靥来东道，曲里长眉少见人。",
      "相如冢上生秋柏，三秦谁是言情客。",
      "蛾鬟醉眼拜诸宗，为谒皇孙请曹植。"
    ]
  },
  {
    "volume": 393,
    "sequence": 47,
    "title": "新夏歌",
    "author": "李贺",
    "content": [
      "晓木千笼真蜡彩，落蕊枯香数分在。",
      "阴枝秀牙卷缥茸，长风回气扶葱茏。",
      "野家麦畦上新垄，长畛裴回桑柘重。",
      "刺香满地菖蒲草，雨梁燕语悲身老。",
      "三月摇扬入河道，天浓地浓柳梳扫。"
    ]
  },
  {
    "volume": 393,
    "sequence": 48,
    "title": "题归梦",
    "author": "李贺",
    "content": [
      "长安风雨夜，书客梦昌谷。",
      "怡怡中堂笑，小弟栽涧菉。",
      "家门厚重意，望我饱饥腹。",
      "劳劳一寸心，灯花照鱼目。"
    ]
  },
  {
    "volume": 393,
    "sequence": 49,
    "title": "经沙苑",
    "author": "李贺",
    "content": [
      "野水泛长澜，宫牙开小蒨。",
      "无人柳自春，草渚鸳鸯暖。",
      "晴嘶卧沙马，老去悲啼展。",
      "今春还不归，塞嘤折翅雁。"
    ]
  },
  {
    "volume": 393,
    "sequence": 50,
    "title": "出城别张又新酬李汉",
    "author": "李贺",
    "content": [
      "李子别上国，南山崆峒春。",
      "不闻今夕鼓，差慰煎情人。",
      "赵壹赋命薄，马卿家业贫。",
      "乡书何所报，紫蕨生石云。",
      "长安玉桂国，戟带披侯门。",
      "惨阴地自光，宝马踏晓昏。",
      "腊春戏草苑，玉輓鸣辚□。",
      "绿网缒金铃，霞卷清池漘。",
      "开贯泻蚨母，买冰防夏蝇。",
      "时宜裂大袂，剑客车盘茵。",
      "小人如死灰，心切生秋榛。",
      "皇图跨四海，百姓拖长绅。",
      "光明霭不发，腰龟徒甃银。",
      "吾将噪礼乐，声调摩清新。",
      "欲使十千岁，帝道如飞神。",
      "华实自苍老，流采长倾湓。",
      "没没暗齰舌，涕血不敢论。",
      "今将下东道，祭酒而别秦。",
      "六郡无剿儿，长刀谁拭尘。",
      "地理阳无正，快马逐服辕。",
      "二子美年少，调道讲清浑。",
      "讥笑断冬夜，家庭疏筱穿。",
      "曙风起四方，秋月当东悬。",
      "赋诗面投掷，悲哉不遇人。",
      "此别定沾臆，越布先裁巾。"
    ]
  }
]