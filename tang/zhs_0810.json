[
  {
    "volume": 810,
    "sequence": 1,
    "title": "听莺歌",
    "author": "灵澈",
    "content": [
      "新莺傍檐晓更悲，孤音清泠啭素枝。",
      "口边血出语未尽，岂是怨恨人不知。",
      "不食枯桑葚，不衔苦李花。",
      "偶然弄枢机，婉转凌烟霞。",
      "众雏飞鸣何跼促，自觇游蜂啄枯木。",
      "玄猿何事朝夜啼，白鹭长在汀洲宿。",
      "黑雕黄鹤岂不高，金笼玉钩伤羽毛。",
      "三江七泽去不得，风烟日暮生波涛。",
      "飞去来，莫上高城头，莫下空园里。",
      "城头鸱乌拾膻腥，空园燕雀争泥滓。",
      "愿当结舌含白云，五月六月一声不可闻。"
    ]
  },
  {
    "volume": 810,
    "sequence": 2,
    "title": "归湖南作",
    "author": "灵澈",
    "content": [
      "山边水边待月明，暂向人间借路行。",
      "如今还向山边去，只有湖水无行路。"
    ]
  },
  {
    "volume": 810,
    "sequence": 3,
    "title": "初到汀州",
    "author": "灵澈",
    "content": [
      "初放到沧洲，前心讵解愁。",
      "旧交容不拜，临老学梳头。",
      "禅室白云去，故山明月秋。",
      "几年犹在此，北户水南流。"
    ]
  },
  {
    "volume": 810,
    "sequence": 4,
    "title": "九日和于使君思上京亲故",
    "author": "灵澈",
    "content": [
      "清晨有高会，宾从出东方。",
      "楚俗风烟古，汀洲草木凉。",
      "山情来远思，菊意在重阳。",
      "心忆华池上，从容鸳鹭行。"
    ]
  },
  {
    "volume": 810,
    "sequence": 5,
    "title": "送道虔上人游方",
    "author": "灵澈",
    "content": [
      "律仪通外学，诗思入玄关。",
      "烟景随缘到，风姿与道闲。",
      "贯花留净室，咒水度空山。",
      "谁识浮云意，悠悠天地间。"
    ]
  },
  {
    "volume": 810,
    "sequence": 6,
    "title": "送鉴供奉归蜀宁亲",
    "author": "灵澈",
    "content": [
      "林间出定恋庭闱，圣主恩深暂许归。",
      "双树欲辞金锡冷，四花犹向玉阶飞。",
      "梁山拂汉分清境，蜀雪和烟惹翠微。",
      "此去不须求彩服，紫衣全胜老莱衣。"
    ]
  },
  {
    "volume": 810,
    "sequence": 7,
    "title": "天姥岑望天台山",
    "author": "灵澈",
    "content": [
      "天台众峰外，华顶当寒空。",
      "有时半不见，崔嵬在云中。"
    ]
  },
  {
    "volume": 810,
    "sequence": 8,
    "title": "远公墓",
    "author": "灵澈",
    "content": [
      "古墓石棱棱，寒云晚景凝。",
      "空悲虎溪月，不见雁门僧。"
    ]
  },
  {
    "volume": 810,
    "sequence": 9,
    "title": "宿东林寺（一作云门雪夜）",
    "author": "灵澈",
    "content": [
      "天寒猛虎叫岩雪，林下无人空有月。",
      "千年像教今不闻，焚香独为鬼神说。"
    ]
  },
  {
    "volume": 810,
    "sequence": 10,
    "title": "简寂观",
    "author": "灵澈",
    "content": [
      "古松古柏岩壁间，猿攀鹤巢古枝折。",
      "五月有霜六月寒，时见山翁来取雪。"
    ]
  },
  {
    "volume": 810,
    "sequence": 11,
    "title": "元日观郭将军早朝",
    "author": "灵澈",
    "content": [
      "欲曙九衢人更多，千条香烛照星河。",
      "今朝始见金吾贵，车马纵横避玉珂。"
    ]
  },
  {
    "volume": 810,
    "sequence": 12,
    "title": "东林寺酬韦丹刺史",
    "author": "灵澈",
    "content": [
      "年老心闲无外事，麻衣草座亦容身。",
      "相逢尽道休官好，林下何曾见一人。"
    ]
  },
  {
    "volume": 810,
    "sequence": 13,
    "title": "东林寺寄包侍御",
    "author": "灵澈",
    "content": [
      "古殿清阴山木春，池边跂石一观身。",
      "谁能来此焚香坐，共作垆峰二十人。"
    ]
  },
  {
    "volume": 810,
    "sequence": 14,
    "title": "西林寄杨公",
    "author": "灵澈",
    "content": [
      "日日爱山归已迟，闲闲空度少年时。",
      "余身定寄林中老，心与长松片石期。"
    ]
  },
  {
    "volume": 810,
    "sequence": 15,
    "title": "答徐广叔四问",
    "author": "灵澈",
    "content": [
      "童子出家无第行，随师乞食遣称名。",
      "长沙岂敢论年几，绛老惟知甲子生。"
    ]
  },
  {
    "volume": 810,
    "sequence": 16,
    "title": "闻李处士亡",
    "author": "灵澈",
    "content": [
      "时时闻说故人死，日日自悲随老身。",
      "白发不生应不得，青山长在属何人。"
    ]
  },
  {
    "volume": 810,
    "sequence": 17,
    "title": "句",
    "author": "灵澈",
    "content": [
      "松树有死枝，冢上唯莓苔。",
      "石门无人入，古木花不开。",
      "绿竹岁寒在，故人衰老多。",
      "月色静中见，泉声深处闻。",
      "古观茅山下，诸峰欲曙时。",
      "真人是黄子，玉堂生紫芝。",
      "禅门至六祖，衣钵无人得。",
      "古墓碑表折，荒垄松柏稀。",
      "秋深知气正，家近觉山寒。",
      "山僧不记重阳日，因见茱萸忆去年。",
      "今非古狱下，莫向斗边看。",
      "海月生残夜，江春入暮年。",
      "窗风枯砚水，山雨慢琴弦。"
    ]
  },
  {
    "volume": 810,
    "sequence": 18,
    "title": "湘夫人祠",
    "author": "大易",
    "content": [
      "灵祠古木合，波扬大江濆。",
      "未□湘南雨，知为何处云。",
      "苔痕涩珠履，草色妒罗裙。",
      "妙鼓彤云瑟，羁臣不可闻。"
    ]
  },
  {
    "volume": 810,
    "sequence": 19,
    "title": "赠司空拾遗",
    "author": "大易",
    "content": [
      "侍臣何事辞云陛，江上微云见雪花。",
      "望阁未承丹凤诏，掩门空对楚人家。",
      "陈琳草奏才还在，王粲登楼兴未赊。",
      "高馆更容尘外客，仍令归路待瑶华。"
    ]
  },
  {
    "volume": 810,
    "sequence": 20,
    "title": "寄钱郎中",
    "author": "法照",
    "content": [
      "闭门深树里，闲足鸟来过。",
      "五马不复贵，一僧谁奈何。",
      "药苗家自有，香饭乞时多。",
      "寄语婵娟客，将心向薜萝。"
    ]
  },
  {
    "volume": 810,
    "sequence": 21,
    "title": "送清江上人",
    "author": "法照",
    "content": [
      "越人僧体古，清虑洗尘劳。",
      "一国诗名远，多生律行高。",
      "见山援葛藟，避世著方袍。",
      "早晚云门去，侬应逐尔曹。"
    ]
  },
  {
    "volume": 810,
    "sequence": 22,
    "title": "送无著禅师归新罗",
    "author": "法照",
    "content": [
      "万里归乡路，随缘不算程。",
      "寻山百衲弊，过海一杯轻。",
      "夜宿依云色，晨斋就水声。",
      "何年持贝叶，却到汉家城。"
    ]
  },
  {
    "volume": 810,
    "sequence": 23,
    "title": "游元象泊",
    "author": "释泚",
    "content": [
      "空水潮色净，澹然湖上心。",
      "舳舻轻且进，汀洲如可寻。",
      "秋风洄溯险，落日波涛深。",
      "寂寞武陵去，中流方至今。"
    ]
  },
  {
    "volume": 810,
    "sequence": 24,
    "title": "北原别业",
    "author": "释泚",
    "content": [
      "野外车骑绝，古村桑柘阴。",
      "流莺出谷静，春草闭门深。",
      "学稼农为业，忘情道作心。",
      "因知上皇日，凿井在灵林。"
    ]
  },
  {
    "volume": 810,
    "sequence": 25,
    "title": "杂诗",
    "author": "庞蕴",
    "content": [
      "未识龙宫莫说珠，识珠言说与君殊。",
      "空拳只是婴儿信，岂得将来诳老夫。",
      "万法从心起，心生万法生。",
      "法生同日了，来去在虚行。",
      "寄语修道人，空生慎勿生。",
      "如能达此理，不动出深坑。",
      "极目观前境，寂寞无一人。",
      "回头看后底，影亦不随身。",
      "神识苟能无挂碍，廓周法界等虚空。",
      "不假坐禅持戒律，超然解脱岂劳功。",
      "日用事无别，惟吾自偶偕。",
      "头头非取舍，处处勿张乖。",
      "朱紫谁为号，青山绝点埃。",
      "神通并妙用，运水及搬柴。",
      "十方同聚会，个个学无为。",
      "此是选佛场，心空及第归。",
      "焰水无鱼下底钩，觅鱼无处笑君愁。",
      "可怜谷隐老禅伯，被唾如何见亦羞。",
      "。"
    ]
  }
]