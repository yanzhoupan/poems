[
  {
    "volume": 319,
    "sequence": 1,
    "title": "白露为霜",
    "author": "颜粲",
    "content": [
      "悲秋将岁晚，繁露已成霜。",
      "遍渚芦先白，沾篱菊自黄。",
      "应钟鸣远寺，拥雁度三湘。",
      "气逼襦衣薄，寒侵宵梦长。",
      "满庭添月色，拂水敛荷香。",
      "独念蓬门下，穷年在一方。"
    ]
  },
  {
    "volume": 319,
    "sequence": 2,
    "title": "吴宫教美人战（一作吴秘诗）",
    "author": "颜粲",
    "content": [
      "有客陈兵画，功成欲霸吴。",
      "玉颜承将略，金钿指军符。",
      "转佩风云暗，鸣鼙锦绣趋。",
      "雪花频落粉，香汗尽流珠。",
      "掩笑谁干令，严刑必用诛。",
      "至今孙子术，犹可静边隅。"
    ]
  },
  {
    "volume": 319,
    "sequence": 3,
    "title": "月映清淮流",
    "author": "徐敞",
    "content": [
      "遥夜淮弥净，浮空月正明。",
      "虚无含气白，凝澹映波清。",
      "见底深还浅，居高缺复盈。",
      "处柔知坎德，持洁表阴精。",
      "利物功难并，和光道已成。",
      "安流方利涉，应鉴此时情。"
    ]
  },
  {
    "volume": 319,
    "sequence": 4,
    "title": "圆灵水镜",
    "author": "徐敞",
    "content": [
      "浮光上东洛，杨彩满圆灵。",
      "明灭沦江水，盈虚逐砌蓂。",
      "不分沙岸白，偏照海山清。",
      "练色临窗牖，蟾光霭户庭。",
      "成轮疑璧影，初魄类弓形。",
      "远近凝清质，娟娟出众星。"
    ]
  },
  {
    "volume": 319,
    "sequence": 5,
    "title": "虹藏不见",
    "author": "徐敞",
    "content": [
      "迎冬小雪至，应节晚虹藏。",
      "玉气徒成象，星精不散光。",
      "美人初比色，飞鸟罢呈祥。",
      "石涧收晴影，天津失彩梁。",
      "霏霏空暮雨，杳杳映残阳。",
      "舒卷应时令，因知圣历长。"
    ]
  },
  {
    "volume": 319,
    "sequence": 6,
    "title": "白露为霜",
    "author": "徐敞",
    "content": [
      "早寒青女至，零露结为霜。",
      "入夜飞清景，凌晨积素光。",
      "驷星初皙皙，葭菼复苍苍。",
      "色冒沙滩白，威加木叶黄。",
      "鲜辉袭纨扇，杀气掩干将。",
      "葛屦那堪履，徒令君子伤。"
    ]
  },
  {
    "volume": 319,
    "sequence": 7,
    "title": "赋得金茎露",
    "author": "徐敞",
    "content": [
      "武帝贵长生，延年饵玉英。",
      "铜盘贮珠露，仙掌抗金茎。",
      "拂曙氛埃敛，凌空沆瀣清。",
      "岧峣捧瑞气，巃嵸出宫城。",
      "势入浮云耸，形标霁色明。",
      "大君当御宇，何必去蓬瀛。"
    ]
  },
  {
    "volume": 319,
    "sequence": 8,
    "title": "圆灵水镜",
    "author": "张聿",
    "content": [
      "凤池开月镜，清莹写寥天。",
      "影散微波上，光含片玉悬。",
      "菱花凝泛滟，桂树映清鲜。",
      "乐广披云日，山涛卷雾年。",
      "濯缨何处去，鉴物自堪妍。",
      "回首看云液，蟾蜍势正圆。"
    ]
  },
  {
    "volume": 319,
    "sequence": 9,
    "title": "景风扇物",
    "author": "张聿",
    "content": [
      "何处青蘋末，呈祥起远空。",
      "晓来摇草树，轻度净尘蒙。",
      "水上微波动，林前媚景通。",
      "寥天鸣万籁，兰径长幽丛。",
      "渐飏抟扶势，应从橐籥功。",
      "开襟若有日，愿睹大王风。"
    ]
  },
  {
    "volume": 319,
    "sequence": 10,
    "title": "剑化为龙",
    "author": "张聿",
    "content": [
      "古剑诚难屈，精明有所从。",
      "沉埋方出狱，合会却成龙。",
      "牛斗光初歇，蜿蜒气渐浓。",
      "云涛透百丈，水府跃千重。",
      "拖尾迷莲锷，张鳞露锦容。",
      "至今沙岸下，谁得睹玄踪。"
    ]
  },
  {
    "volume": 319,
    "sequence": 11,
    "title": "馀瑞麦",
    "author": "张聿",
    "content": [
      "瑞麦生尧日，芃芃雨露偏。",
      "两岐分更合，异亩颖仍连。",
      "冀获明王庆，宁唯太守贤。",
      "仁风吹靡靡，甘雨长芊芊。",
      "圣德应多稔，皇家配有年。",
      "已闻天下泰，谁为济西田。"
    ]
  },
  {
    "volume": 319,
    "sequence": 12,
    "title": "赋得首夏犹清和（一作黎逢诗）",
    "author": "张聿",
    "content": [
      "早夏宜春景，和光起禁城。",
      "祝融将御节，炎帝启朱明。",
      "日送残花晚，风过御苑清。",
      "郊原浮麦气，池沼发荷英。",
      "树影临山动，禽飞入汉轻。",
      "幸逢尧禹化，全胜谷中情。"
    ]
  },
  {
    "volume": 319,
    "sequence": 13,
    "title": "移居洞庭",
    "author": "麹信陵",
    "content": [
      "重林将叠嶂，此处可逃秦。",
      "水隔人间世，花开洞里春。",
      "荷锄分地利，纵酒乐天真。",
      "万事更何有，吾今已外身。"
    ]
  },
  {
    "volume": 319,
    "sequence": 14,
    "title": "吴门送客",
    "author": "麹信陵",
    "content": [
      "乱山吴苑外，临水让王祠。",
      "素是伤情处，春非送客时。",
      "不须愁落日，且愿驻青丝。",
      "千里会应到，一尊谁共持。"
    ]
  },
  {
    "volume": 319,
    "sequence": 15,
    "title": "长安道",
    "author": "麹信陵",
    "content": [
      "朱门映绿杨，双阙抵通庄。",
      "玉珮声逾远，红尘犹自香。"
    ]
  },
  {
    "volume": 319,
    "sequence": 16,
    "title": "出自贼中谒恒上人",
    "author": "麹信陵",
    "content": [
      "再拜吾师喜复悲，誓心从此永归依。",
      "浮生恍忽若真梦，何事于中有是非。"
    ]
  },
  {
    "volume": 319,
    "sequence": 17,
    "title": "过真律师旧院",
    "author": "麹信陵",
    "content": [
      "寂然秋院闭秋光，过客闲来礼影堂。",
      "坚冰销尽还成水，本自无形何足伤。"
    ]
  },
  {
    "volume": 319,
    "sequence": 18,
    "title": "酬谈上人咏海石榴",
    "author": "麹信陵",
    "content": [
      "真僧相劝外浮华，万法无常可叹嗟。",
      "但试寻思阶下树，何人种此我看花。"
    ]
  },
  {
    "volume": 319,
    "sequence": 19,
    "title": "句",
    "author": "麹信陵",
    "content": [
      "台笠冒山雨，渚田耕荇花。"
    ]
  },
  {
    "volume": 319,
    "sequence": 20,
    "title": "冬日可爱（一作陈讽诗）",
    "author": "张正元",
    "content": [
      "寒日临清昼，辽天一望时。",
      "未消埋径雪，先暖读书帷。",
      "属思光难驻，舒情影若遗。",
      "晋臣曾比德，谢客昔言诗。",
      "散彩宁偏煦，流阴信不追。",
      "余辉如可就，回烛幸无私。"
    ]
  },
  {
    "volume": 319,
    "sequence": 21,
    "title": "临川羡鱼",
    "author": "张正元",
    "content": [
      "有客百愁侵，求鱼正在今。",
      "广川何渺漫，高岸几登临。",
      "风水宁相阻，烟霞岂惮深。",
      "不应同逐鹿，讵肯比从禽。",
      "结网非无力，忘筌自有心。",
      "永存芳饵在，伫立思沈沈。"
    ]
  },
  {
    "volume": 319,
    "sequence": 22,
    "title": "青云干吕",
    "author": "王履贞",
    "content": [
      "异方占瑞气，干吕见青云。",
      "表圣兴中国，来王谒大君。",
      "迎祥殊大乐，叶庆类横汾。",
      "自感明时起，非因触石分。",
      "映霄难辨色，从吹乍成文。",
      "须使流千载，垂芳在典坟。"
    ]
  },
  {
    "volume": 319,
    "sequence": 23,
    "title": "青云干吕",
    "author": "彭伉",
    "content": [
      "祥辉上干吕，郁郁又纷纷。",
      "远示无为化，将明至道君。",
      "势凝千里静，色向九霄分。",
      "已见从龙意，宁知触石文。",
      "状烟殊散漫，捧日更氛氲。",
      "自使来宾国，西瞻仰瑞云。",
      "圣布中区化，祥符异域云。",
      "含春初应吕，晕碧已成文。",
      "东起随风暖，西流共日曛。",
      "升时嘉异月，为庆等凝汾。",
      "轻与晴烟比，高将晓雾分。",
      "飘飘如可致，愿此翊明君。"
    ]
  },
  {
    "volume": 319,
    "sequence": 24,
    "title": "寄妻",
    "author": "彭伉",
    "content": [
      "莫讶相如献赋迟，锦书谁道泪沾衣。",
      "不须化作山头石，待我堂前折桂枝。"
    ]
  },
  {
    "volume": 319,
    "sequence": 25,
    "title": "青云干吕（一作吴泌诗）",
    "author": "林藻",
    "content": [
      "应节偏干吕，亭亭在紫氛。",
      "缀空初布影，捧日已成文。",
      "结盖祥光迥，为楼翠色分。",
      "还同起封上，更似出横汾。",
      "作瑞来藩国，呈形表圣君。",
      "裴回如有托，谁道比闲云。"
    ]
  },
  {
    "volume": 319,
    "sequence": 26,
    "title": "吴宫教战（一作叶季良诗）",
    "author": "林藻",
    "content": [
      "强吴矜霸略，讲武在深宫。",
      "尽出娇娥辈，先观上将风。",
      "挥戈罗袖卷，擐甲汗装红。",
      "轻笑分旗下，含羞入队中。",
      "鼓停行未整，刑举令方崇。",
      "自可威邻国，何劳骋战功。"
    ]
  },
  {
    "volume": 319,
    "sequence": 27,
    "title": "梨岭（见闽南唐雅）",
    "author": "林藻",
    "content": [
      "曾向岭头题姓字，不穿杨叶不言归。",
      "弟兄各折一枝桂，还向岭头联影飞。"
    ]
  },
  {
    "volume": 319,
    "sequence": 28,
    "title": "赠冯宿",
    "author": "李观",
    "content": [
      "寒城上秦原，游子衣飘飘。",
      "黑云截万里，猎火从中烧。",
      "阴空蒸长烟，杀气独不销。",
      "冰交石可裂，风疾山如摇。",
      "时无青松心，顾我独不凋。"
    ]
  },
  {
    "volume": 319,
    "sequence": 29,
    "title": "宿裴友书斋",
    "author": "李观",
    "content": [
      "卧君山窗下，山鸟与我言。",
      "清风何飕飗，松柏中夜繁。",
      "久游失归趣，宿此似故园。",
      "林烟横近郊，谿月落古原。",
      "稚子不待晓，花间出柴门。"
    ]
  },
  {
    "volume": 319,
    "sequence": 30,
    "title": "御沟新柳",
    "author": "李观",
    "content": [
      "御沟回广陌，芳柳对行人。",
      "翠色枝枝满，年光树树新。",
      "畏逢攀折客，愁见别离辰。",
      "近映章台骑，遥分禁苑春。",
      "嫩阴初覆水，高影渐离尘。",
      "莫入胡儿笛，还令泪湿巾。"
    ]
  },
  {
    "volume": 319,
    "sequence": 31,
    "title": "试中和节诏赐公卿尺诗",
    "author": "李观",
    "content": [
      "淑节韶光媚，皇明宠赐崇。",
      "具寮颁玉尺，成器幸良工。",
      "岂止寻常用，将传度量同。",
      "人何不取利，物亦赖其功。",
      "紫翰宣殊造，丹诚厉匪躬。",
      "奉之无失坠，恩泽自天中。"
    ]
  },
  {
    "volume": 319,
    "sequence": 32,
    "title": "省试恩赐耆老布帛（一作崔宗诗）",
    "author": "李绛",
    "content": [
      "涣汗中天发，殊私海外存。",
      "衰颜逢圣代，华发受皇恩。",
      "烛物明尧日，垂衣辟禹门。",
      "惜时悲落景，赐帛慰余魂。",
      "厚泽沾翔泳，微生保子孙。",
      "盛明今尚齿，欢奉九衢樽。"
    ]
  },
  {
    "volume": 319,
    "sequence": 33,
    "title": "和裴相国答张秘书赠马诗",
    "author": "李绛",
    "content": [
      "高才名价欲凌云，上驷光华远赠君。",
      "念旧露垂丞相简，感知星动客卿文。",
      "纵横逸气宁称力，驰骋长途定出群。",
      "伏枥莫令空度岁，黄金结束取功勋。"
    ]
  },
  {
    "volume": 319,
    "sequence": 34,
    "title": "赐耆老布帛（一作张复元诗）",
    "author": "崔枢",
    "content": [
      "殊私及耆老，圣德赈黎元。",
      "布帛忻天赐，生涯作主恩。",
      "情均皆挟纩，礼异贲丘园。",
      "庆洽时方泰，仁沾月告存。",
      "宁知酬雨露，空识荷乾坤。",
      "击壤将何幸，裴回望九门。"
    ]
  },
  {
    "volume": 319,
    "sequence": 35,
    "title": "齐优开笼飞去所献楚王鹄",
    "author": "崔枢",
    "content": [
      "受命笼齐鹄，交欢献楚王。",
      "惠心先巧辩，戢羽见回翔。",
      "意适清风远，忧除白日长。",
      "度云摇旧影，过树阅新芳。",
      "直取名翻重，宁唯好不伤。",
      "谁言滑稽理，千载戒禽荒。"
    ]
  },
  {
    "volume": 319,
    "sequence": 36,
    "title": "试中和节诏赐公卿尺诗",
    "author": "陆复礼",
    "content": [
      "春仲令初吉，欢娱乐大中。",
      "皇恩贞百度，宝尺赐群公。",
      "欲使方隅法，还令规矩同。",
      "捧观珍质丽，拜受圣恩崇。",
      "如荷丘山重，思酬方寸功。",
      "从兹度天地，与国庆无穷。"
    ]
  },
  {
    "volume": 319,
    "sequence": 37,
    "title": "赋得白云起封中（一作陈希烈诗）",
    "author": "李正辞",
    "content": [
      "千年泰山顶，云起汉皇封。",
      "不作奇峰状，宁分触石容。",
      "为霖虽易得，表圣自难逢。",
      "冉冉排空上，依依叠影重。",
      "素光非曳练，灵贶是从龙。",
      "岂学无心出，东西任所从。"
    ]
  },
  {
    "volume": 319,
    "sequence": 38,
    "title": "赋得白云起封中（一作许康佐诗）",
    "author": "张嗣初",
    "content": [
      "英英白云起，呈瑞出封中。",
      "表圣宁因地，逢时岂待风。",
      "浮光弥皎洁，流影更冲融。",
      "自叶尧年美，谁云汉日同。",
      "金泥光乍掩，玉检气潜通。",
      "欲与非烟并，亭亭不散空。"
    ]
  },
  {
    "volume": 319,
    "sequence": 39,
    "title": "春色满皇州",
    "author": "张嗣初",
    "content": [
      "何处年华好，皇州淑气匀。",
      "韶阳潜应律，草木暗迎春。",
      "柳变金堤畔，兰抽曲水滨。",
      "轻黄垂辇道，微绿映天津。",
      "丽景浮丹阙，晴光拥紫宸。",
      "不知幽远地，今日几枝新。"
    ]
  },
  {
    "volume": 319,
    "sequence": 40,
    "title": "日暮碧云合",
    "author": "许康佐",
    "content": [
      "日际愁阴生，天涯暮云碧。",
      "重重不辨盖，沈沈乍如积。",
      "林色黯疑暝，隙光俄已夕。",
      "出岫且从龙，萦空宁触石。",
      "馀辉澹瑶草，浮影凝绮席。",
      "时景讵能留，几思轻尺璧。"
    ]
  },
  {
    "volume": 319,
    "sequence": 41,
    "title": "白云起封中（一作张嗣初诗）",
    "author": "许康佐",
    "content": [
      "英英白云起，呈瑞出封中。",
      "表圣宁依地，逢时岂待风。",
      "浮辉弥皎洁，流影更冲融。",
      "自叶尧天美，谁言汉日同。",
      "泥金光乍掩，检玉气俄通。",
      "犹愿非烟瑞，亭亭不散空。"
    ]
  },
  {
    "volume": 319,
    "sequence": 42,
    "title": "石季伦金谷园（一本题作金谷怀古）",
    "author": "许尧佐",
    "content": [
      "石氏遗文在，凄凉见故园。",
      "轻风思奏乐，衰草忆行轩。",
      "舞榭苍苔掩，歌台落叶繁。",
      "断云归旧壑，流水咽新源。",
      "曲沼残烟敛，丛篁宿鸟喧。",
      "唯余池上月，犹似对金尊。"
    ]
  },
  {
    "volume": 319,
    "sequence": 43,
    "title": "石季伦金谷园",
    "author": "李君房",
    "content": [
      "梓泽风流地，凄凉迹尚存。",
      "残芳迷妓女，衰草忆王孙。",
      "舞态随人谢，歌声寄鸟言。",
      "池平森灌木，月落吊空园。",
      "流水悲难驻，浮云影自翻。",
      "宾阶余藓石，车马讵喧喧。"
    ]
  },
  {
    "volume": 319,
    "sequence": 44,
    "title": "享惠昭太子庙乐章登歌",
    "author": "杜羔",
    "content": [
      "因心克孝，位震遗芬。",
      "宾天道茂，轸怀气分。",
      "发祇乃祀，咳叹如闻。",
      "二歌斯升，以咏德薰。"
    ]
  },
  {
    "volume": 319,
    "sequence": 45,
    "title": "南至日隔仗望含元殿香炉（一作王良士诗）",
    "author": "车缅",
    "content": [
      "抗殿疏元首，高高接上元。",
      "节当南至日，星是北辰天。",
      "宝戟罗仙仗，金炉引瑞烟。",
      "霏微双阙丽，溶曳九州连。",
      "拂曙祥光满，分晴晓色鲜。",
      "一阳今在历，生植愿陶甄。"
    ]
  }
]