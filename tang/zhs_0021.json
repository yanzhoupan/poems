[
  {
    "volume": 21,
    "sequence": 1,
    "title": "相和歌辞·子夜春歌",
    "author": "王翰",
    "content": [
      "春气满林香，春游不可忘。",
      "落花吹欲尽，垂柳折还长。",
      "桑女淮南曲，金鞍塞北装。",
      "行行小垂手，日暮渭川阳。"
    ]
  },
  {
    "volume": 21,
    "sequence": 2,
    "title": "相和歌辞·子夜冬歌",
    "author": "崔国辅",
    "content": [
      "寂寥抱冬心，裁罗又絅絅。",
      "夜久频挑灯，霜寒剪刀冷。"
    ]
  },
  {
    "volume": 21,
    "sequence": 3,
    "title": "相和歌辞·子夜冬歌",
    "author": "薛耀",
    "content": [
      "朔风扣群木，严霜凋百草。",
      "借问月中人，安得长不老。"
    ]
  },
  {
    "volume": 21,
    "sequence": 4,
    "title": "相和歌辞·子夜四时歌六首·春歌二首",
    "author": "郭元振",
    "content": [
      "青楼含日光，绿池起风色。",
      "赠子同心花，殷勤此何极。",
      "陌头杨柳枝，已被春风吹。",
      "妾心正断绝，君怀那得知。"
    ]
  },
  {
    "volume": 21,
    "sequence": 5,
    "title": "相和歌辞·子夜四时歌六首·秋歌二首",
    "author": "郭元振",
    "content": [
      "邀欢空伫立，望美频回顾。",
      "何时复采菱，江中密相遇。",
      "辟恶茱萸囊，延年菊花酒。",
      "与子结绸缪，丹心此何有。"
    ]
  },
  {
    "volume": 21,
    "sequence": 6,
    "title": "相和歌辞·子夜四时歌六首·冬歌二首",
    "author": "郭元振",
    "content": [
      "北极严气升，南至温风谢。",
      "调丝竞短歌，拂枕怜长夜。",
      "帷横双翡翠，被卷两鸳鸯。",
      "婉态不自得，宛转君王床。"
    ]
  },
  {
    "volume": 21,
    "sequence": 7,
    "title": "相和歌辞·子夜四时歌四首·春歌",
    "author": "李白",
    "content": [
      "秦地罗敷女，采桑绿水边。",
      "素手青条上，红妆白日鲜。",
      "蚕饥妾欲去，五马莫留连。"
    ]
  },
  {
    "volume": 21,
    "sequence": 8,
    "title": "相和歌辞·子夜四时歌四首·夏歌",
    "author": "李白",
    "content": [
      "镜湖三百里，菡萏发荷花。",
      "五月西施采，人看隘若邪。",
      "回舟不待月，归去越王家。"
    ]
  },
  {
    "volume": 21,
    "sequence": 9,
    "title": "相和歌辞·子夜四时歌四首·秋歌",
    "author": "李白",
    "content": [
      "长安一片月，万户捣衣声。",
      "秋风吹不尽，总是玉关情。",
      "何日平胡虏，良人罢远征。"
    ]
  },
  {
    "volume": 21,
    "sequence": 10,
    "title": "相和歌辞·子夜四时歌四首·冬歌",
    "author": "李白",
    "content": [
      "明朝驿使发，一夜絮征袍。",
      "素手抽针冷，那堪把剪刀。",
      "裁缝寄远道，几日到临洮。"
    ]
  },
  {
    "volume": 21,
    "sequence": 11,
    "title": "相和歌辞·子夜四时歌四首·春歌",
    "author": "陆龟蒙",
    "content": [
      "山连翠羽屏，草接烟华席。",
      "望尽南飞燕，佳人断信息。"
    ]
  },
  {
    "volume": 21,
    "sequence": 12,
    "title": "相和歌辞·子夜四时歌四首·夏歌",
    "author": "陆龟蒙",
    "content": [
      "兰眼抬露斜，莺唇映花老。",
      "金龙倾漏尽，玉井敲冰早。"
    ]
  },
  {
    "volume": 21,
    "sequence": 13,
    "title": "相和歌辞·子夜四时歌四首·秋歌",
    "author": "陆龟蒙",
    "content": [
      "凉汉清泬寥，衰林怨风雨。",
      "愁听络纬唱，似与羁魂语。"
    ]
  },
  {
    "volume": 21,
    "sequence": 14,
    "title": "相和歌辞·子夜四时歌四首·冬歌",
    "author": "陆龟蒙",
    "content": [
      "南光走冷圭，北籁号空木。",
      "年年任霜霰，不减筼筜绿。"
    ]
  },
  {
    "volume": 21,
    "sequence": 15,
    "title": "相和歌辞·大子夜歌二首",
    "author": "陆龟蒙",
    "content": [
      "歌谣数百种，子夜最可怜。",
      "慷慨吐清音，明转出天然。",
      "丝竹发歌响，假器扬清音。",
      "不知歌谣妙，声势出口心。"
    ]
  },
  {
    "volume": 21,
    "sequence": 16,
    "title": "相和歌辞·子夜警歌二首",
    "author": "陆龟蒙",
    "content": [
      "镂碗传绿酒，雕炉熏紫烟。",
      "谁知苦寒调，共作白雪弦。",
      "恃爱如欲进，含羞出不前。",
      "朱口发艳歌，玉指弄娇弦。"
    ]
  },
  {
    "volume": 21,
    "sequence": 17,
    "title": "相和歌辞·丁督护歌",
    "author": "李白",
    "content": [
      "云阳上征去，两岸饶商贾。",
      "吴牛喘月时，拖船一何苦。",
      "水浊不可饮，壶浆半成土。",
      "一唱都护歌，心摧泪如雨。",
      "万人凿盘石，无由达江浒。",
      "君看石芒砀，掩泪悲千古。"
    ]
  },
  {
    "volume": 21,
    "sequence": 18,
    "title": "相和歌辞·团扇郎",
    "author": "张祜",
    "content": [
      "白团扇，今来此去捐。",
      "愿得入郎手，团圆郎眼前。"
    ]
  },
  {
    "volume": 21,
    "sequence": 19,
    "title": "相和歌辞·团扇郎",
    "author": "刘禹锡",
    "content": [
      "团扇复团扇，奉君清暑殿。",
      "秋风入庭树，从此不相见。",
      "上有乘鸾女，苍苍虫网遍。",
      "明年入怀袖，别是机中练。"
    ]
  },
  {
    "volume": 21,
    "sequence": 20,
    "title": "相和歌辞·碧玉歌",
    "author": "李暇",
    "content": [
      "碧玉上宫妓，出入千花林。",
      "珠被玳瑁床，感郎情意深。"
    ]
  },
  {
    "volume": 21,
    "sequence": 21,
    "title": "相和歌辞·懊恼曲",
    "author": "温庭筠",
    "content": [
      "藕丝作线难胜针，蕊粉染黄那得深。",
      "玉白兰芳不相顾，倡楼一笑轻千金。",
      "莫言自古皆如此，健剑刜钟铅绕指。",
      "三秋庭绿尽迎霜，惟有荷花守红死。",
      "西江小吏朱斑轮，柳缕吐芽香玉春。",
      "两股金钗已相许，不令独作空城尘。",
      "悠悠楚水流如马，恨紫愁红满平野。",
      "野土千年怨不平，至今烧作鸯鸯瓦。"
    ]
  },
  {
    "volume": 21,
    "sequence": 22,
    "title": "相和歌辞·读曲歌五首",
    "author": "张祜",
    "content": [
      "窗中独自起，帘外独自行。",
      "愁见蜘蛛织，寻思直到明。",
      "碓上米不舂，窗中丝罢络。",
      "看渠驾去车，定是无四角。",
      "不见心相许，徒云脚漫勤。",
      "摘荷空摘叶，是底采莲人。",
      "窗外山魈立，知渠脚不多。",
      "三更机底下，摸着是谁梭。",
      "郎去摘黄瓜，郎来收赤枣。",
      "郎耕种麻地，今作西舍道。"
    ]
  },
  {
    "volume": 21,
    "sequence": 23,
    "title": "相和歌辞·春江花月夜二首",
    "author": "张子容",
    "content": [
      "林花发岸口，气色动江新。",
      "此夜江中月，流光花上春。",
      "分明石潭里，宜照浣纱人。",
      "交甫怜瑶佩，仙妃难重期。",
      "沉沉绿江晚，惆怅碧云姿。",
      "初逢花上月，言是弄珠时。"
    ]
  },
  {
    "volume": 21,
    "sequence": 24,
    "title": "相和歌辞·春江花月夜",
    "author": "张若虚",
    "content": [
      "春江潮水连海平，海上明月共潮生。",
      "滟滟随波千万里，何处春江无月明。",
      "江流宛转绕芳甸，月照花林皆似霰。",
      "空里流霜不觉飞，汀上白沙看不见。",
      "江天一色无纤尘。皎皎空中孤月轮。",
      "江畔何人初见月，江月何年初照人。",
      "人生代代无穷已，江月年年望相似。",
      "不知江月待何人，但见长江送流水。",
      "白云一片去悠悠，青枫浦上不胜愁。",
      "谁家今夜扁舟子，何处相思明月楼。",
      "可怜楼上月裴回，应照离人妆镜台。",
      "玉户帘中卷不去，捣衣砧上拂还来。",
      "此时相望不相闻，愿逐月华流照君。",
      "鸿雁长飞光不度，鱼龙潜跃水成文。",
      "昨夜闲潭梦落花，可怜春半不还家。",
      "江水流春去欲尽，江潭落月复西斜。",
      "斜月沉沉藏海雾，碣石潇湘无限路。",
      "不知乘月几人归，落月摇情满江树。"
    ]
  },
  {
    "volume": 21,
    "sequence": 25,
    "title": "相和歌辞·春江花月夜",
    "author": "温庭筠",
    "content": [
      "玉树歌阑海云黑，花庭忽作青芜国。",
      "秦淮有水水无情，还向金陵漾春色。",
      "杨家二世安九重，不御华芝嫌六龙。",
      "百幅锦帆风力满，连天展尽金芙蓉。",
      "珠翠丁星复明灭，龙头劈浪哀笳发。",
      "千里涵空照水魂，万枝破鼻团香雪。",
      "漏转霞高沧海西，颇黎枕上闻天鸡。",
      "蛮弦代雁曲如语，一醉昏昏天下迷。",
      "四方倾动烟尘起，犹在浓香梦魂里。",
      "后主荒宫有晓莺，飞来只隔西江水。"
    ]
  },
  {
    "volume": 21,
    "sequence": 26,
    "title": "相和歌辞·玉树后庭花",
    "author": "张祜",
    "content": [
      "轻车何草草，独唱后庭花。",
      "玉座谁为主，徒悲张丽华。"
    ]
  },
  {
    "volume": 21,
    "sequence": 27,
    "title": "相和歌辞·堂堂",
    "author": "温庭筠",
    "content": [
      "钱塘岸上春如织，淼淼寒潮带晴色。",
      "淮南游客马连嘶，碧草迷人归不得。",
      "风飘客意如吹烟，纤指殷勤伤雁弦。",
      "一曲堂堂红烛筵，金鲸泻酒如飞泉。"
    ]
  },
  {
    "volume": 21,
    "sequence": 28,
    "title": "相和歌辞·三阁词四首",
    "author": "刘禹锡",
    "content": [
      "贵人三阁上，日晏未梳头。",
      "不应有恨事，娇甚却成愁。",
      "珠箔曲琼钩，子细见扬州。",
      "北兵那得度，浪语判悠悠。",
      "沉香帖阁柱，金缕画门楣。",
      "回首降幡下，已见黍离离。",
      "三人出眢井，一身登槛车。",
      "朱门漫临水，不可见鲈鱼。"
    ]
  },
  {
    "volume": 21,
    "sequence": 29,
    "title": "相和歌辞·神弦曲",
    "author": "李贺",
    "content": [
      "西山日没东山昏，旋风吹马马踏云。",
      "画弦素管声浅繁，花裙綷縩步秋尘。",
      "桂叶刷风桂坠子，青狸哭血寒狐死。",
      "古壁彩虬金帖尾，雨工骑入秋潭水。",
      "百年老鸮成木魅，笑声碧火巢中起。"
    ]
  },
  {
    "volume": 21,
    "sequence": 30,
    "title": "相和歌辞·神弦别曲",
    "author": "李贺",
    "content": [
      "巫山小女隔云别，松花春风山上发。",
      "绿盖独穿香径归，白马花竿前孑孑。",
      "蜀江风澹水如罗，堕兰谁泛相经过。",
      "南山桂树为君死，云衫残污红脂花。"
    ]
  },
  {
    "volume": 21,
    "sequence": 31,
    "title": "相和歌辞·祠渔山神女歌·迎神",
    "author": "王维",
    "content": [
      "坎坎击鼓，渔山之下。",
      "吹洞箫，望极浦。",
      "女巫进，纷屡舞。",
      "陈瑶席，湛清酤。",
      "风凄凄，又夜雨。",
      "不知神之来兮不来，使我心兮苦复苦。"
    ]
  },
  {
    "volume": 21,
    "sequence": 32,
    "title": "相和歌辞·祠渔山神女歌·送神",
    "author": "王维",
    "content": [
      "纷进舞兮堂前，目眷眷兮琼筵。",
      "来不言兮意不传，作暮雨兮愁空山。",
      "悲急管兮思繁弦，神之驾兮俨欲旋。",
      "倏云收兮雨歇，山青青兮水潺湲。"
    ]
  },
  {
    "volume": 21,
    "sequence": 33,
    "title": "相和歌辞·祠神歌·迎神",
    "author": "王睿",
    "content": [
      "蓪草头花椰叶裙，蒲葵树下舞蛮云。",
      "引领望江遥滴酒，白蘋风起水生文。"
    ]
  },
  {
    "volume": 21,
    "sequence": 34,
    "title": "相和歌辞·祠神歌·送神",
    "author": "王睿",
    "content": [
      "枨枨山响答琵琶，酒湿青莎肉饲鸦。",
      "树叶无声神去后，纸钱灰出木绵花。"
    ]
  },
  {
    "volume": 21,
    "sequence": 35,
    "title": "相和歌辞·乌夜啼",
    "author": "杨巨源",
    "content": [
      "可怜杨叶复杨花，雪净烟深碧玉家。",
      "乌栖不定枝条弱，城头夜半声哑哑。",
      "浮萍摇荡门前水，任罥芙蓉莫堕沙。"
    ]
  },
  {
    "volume": 21,
    "sequence": 36,
    "title": "相和歌辞·乌夜啼",
    "author": "李白",
    "content": [
      "黄云城边乌欲栖，归飞哑哑枝上啼。",
      "机中织锦秦川女，碧纱如烟隔窗语。",
      "停梭怅然忆远人，独宿孤房泪如雨。"
    ]
  },
  {
    "volume": 21,
    "sequence": 37,
    "title": "相和歌辞·乌夜啼二首",
    "author": "顾况",
    "content": [
      "玉房掣锁声翻叶，银箭添泉绕霜堞。",
      "毕逋发刺月衔城，八九雏飞其母惊。",
      "此是天上老鸦鸣，人间老鸦无此声。",
      "摇杂佩，耿华烛，良夜羽人弹此曲，东方曈曈赤日旭。",
      "月出江林西，江林寂寂城鸦啼。",
      "昔人何处为此曲，今人何处听不足。",
      "城寒月晓驰思深，江上青草为谁绿。"
    ]
  },
  {
    "volume": 21,
    "sequence": 38,
    "title": "相和歌辞·乌夜啼",
    "author": "李群玉",
    "content": [
      "曾波隔梦渚，一望青枫林。",
      "有乌在其间，达晓自悲吟。",
      "是时月黑天，四野烟雨深。",
      "如闻生离哭，其声痛人心。",
      "悄悄夜正长，空山响哀音。",
      "远客不可听，坐愁华发侵。",
      "既非蜀帝魂，恐是恒山禽。",
      "四子各分散，母声犹至今。"
    ]
  },
  {
    "volume": 21,
    "sequence": 39,
    "title": "相和歌辞·乌夜啼",
    "author": "聂夷中",
    "content": [
      "众鸟各归枝，乌乌尔不栖。",
      "还应知妾恨，故向绿窗啼。"
    ]
  },
  {
    "volume": 21,
    "sequence": 40,
    "title": "相和歌辞·乌夜啼",
    "author": "白居易",
    "content": [
      "城上归时晚，庭前宿处危。",
      "月明无叶树，霜滑有风枝。",
      "啼涩饥喉咽，飞低冻翅垂。",
      "画堂鹦鹉鸟，冷暖不相知。"
    ]
  },
  {
    "volume": 21,
    "sequence": 41,
    "title": "相和歌辞·乌夜啼",
    "author": "王建",
    "content": [
      "庭树乌，尔何不向别处栖？",
      "夜夜夜半当户啼。",
      "家人把烛出洞户，惊栖失群飞落树。",
      "一飞直欲飞上天，回回不离旧栖处。",
      "未明重绕主人屋，欲下空中黑相触。",
      "风飘雨湿亦不移，君家树头多好枝。"
    ]
  },
  {
    "volume": 21,
    "sequence": 42,
    "title": "相和歌辞·乌夜啼",
    "author": "张祜",
    "content": [
      "忽忽南飞返，危弦共怨凄。",
      "暗霜移树宿，残夜绕枝啼。",
      "咽绝声重叙，愔淫思乍迷。",
      "不妨还报喜，误使玉颜低。"
    ]
  },
  {
    "volume": 21,
    "sequence": 43,
    "title": "相和歌辞·乌栖曲",
    "author": "李白",
    "content": [
      "姑苏台上乌栖时，吴王宫里醉西施。",
      "吴歌楚舞欢未毕，青山犹衔半边日。",
      "银箭金壶漏水多，起看秋月坠江波，东方渐高奈乐何。"
    ]
  },
  {
    "volume": 21,
    "sequence": 44,
    "title": "相和歌辞·乌栖曲",
    "author": "李端",
    "content": [
      "白马逐牛车，黄昏入狭斜。",
      "柳树乌争宿，争枝未得飞上屋。",
      "东房少妇婿从军，每听乌啼知夜分。"
    ]
  },
  {
    "volume": 21,
    "sequence": 45,
    "title": "相和歌辞·乌栖曲",
    "author": "王建",
    "content": [
      "章华宫人夜上楼，君王望月西山头。",
      "夜深宫殿门不锁，白露满山山叶堕。"
    ]
  },
  {
    "volume": 21,
    "sequence": 46,
    "title": "相和歌辞·乌栖曲",
    "author": "张籍",
    "content": [
      "西山作宫潮满池，宫乌晓鸣茱萸枝。",
      "吴姬自唱采莲曲，君王昨夜舟中宿。"
    ]
  },
  {
    "volume": 21,
    "sequence": 47,
    "title": "相和歌辞·栖乌曲二首",
    "author": "刘方平",
    "content": [
      "蛾眉曼脸倾城国，鸣环动佩新相识。",
      "银汉斜临白玉堂，芙蓉行障掩灯光。",
      "画舸双艚锦为缆，芙蓉花发莲叶暗。",
      "门前月色映横塘，感郎中夜渡潇湘。"
    ]
  },
  {
    "volume": 21,
    "sequence": 48,
    "title": "相和歌辞·莫愁乐",
    "author": "张祜",
    "content": [
      "侬居石城下，郎到石城游。",
      "自郎石城出，长在石城头。"
    ]
  },
  {
    "volume": 21,
    "sequence": 49,
    "title": "相和歌辞·莫愁曲",
    "author": "李贺",
    "content": [
      "草生陇坂下，鸦噪城堞头。",
      "何人此城里，城角栽石榴。",
      "青丝系五马，黄金络双牛。",
      "白鱼驾莲船，夜作十里游。",
      "归来无人识，暗上沉香楼。",
      "罗床倚瑶瑟，残月倾帘钩。",
      "今日槿花落，明朝梧树秋。",
      "若负平生意，何名作莫愁。"
    ]
  },
  {
    "volume": 21,
    "sequence": 50,
    "title": "相和歌辞·估客乐",
    "author": "李白",
    "content": [
      "海客乘天风，将船远行役。",
      "譬如云中鸟，一去无踪迹。"
    ]
  },
  {
    "volume": 21,
    "sequence": 51,
    "title": "相和歌辞·估客乐",
    "author": "元稹",
    "content": [
      "估客无住着，有利身即行。",
      "出门求火伴，入户辞父兄。",
      "父兄相教示，求利莫求名。",
      "求名有所避，求利无不营。",
      "伙伴相勒缚，卖假莫卖诚。",
      "交关少交假，交假本生轻。",
      "自兹相将去，誓死意不更。",
      "一解市头语，便无乡里情。",
      "鍮石打臂钏，糯米炊项璎。",
      "归来村中卖，敲作金玉声。",
      "村中田舍娘，贵贱不敢争。",
      "所费百钱本，已得十倍赢。",
      "颜色转光净，饮食亦甘馨。",
      "子本频蕃息，货赂日兼并。",
      "求珠驾沧海，采玉上荆衡。",
      "北买党项马，西擒吐蕃鹦。",
      "炎洲布火浣，蜀地锦织成。",
      "越婢脂肉滑，奚僮眉眼明。",
      "通算衣食费，不计远近程。",
      "经营天下遍，却到长安城。",
      "城中东西市，闻客次第迎。",
      "迎客兼说客，多财为势倾。",
      "客心本明黠，闻语心已惊。",
      "先问十常侍，次求百公卿。",
      "侯家与主第，点缀无不精。",
      "归来始安坐，富与王家勍。",
      "市卒酒肉臭，县胥家舍成。",
      "岂惟绝言语，奔走极使令。",
      "大儿贩材木，巧识梁栋形。",
      "小儿贩盐卤，不入州县征。",
      "一身偃市利，突若截海鲸。",
      "钩距不敢下，下则牙齿横。",
      "生为估客乐，判尔乐一生。",
      "尔又生两子，钱刀何岁平。"
    ]
  },
  {
    "volume": 21,
    "sequence": 52,
    "title": "相和歌辞·贾客乐",
    "author": "张籍",
    "content": [
      "金陵向西贾客多，船中生长乐风波。",
      "欲发移船近江口，船头祭神各浇酒。",
      "停杯共说远行期，入蜀经蛮远别离。",
      "金多众中为上客，夜夜算缗眠独迟。",
      "秋江初月猩猩语，孤帆夜发满湘渚。",
      "水工持楫防暗滩，直过山边及前侣。",
      "年年逐利西复东，姓名不在县籍中。",
      "农夫税多长辛苦，弃业长为贩卖翁。"
    ]
  },
  {
    "volume": 21,
    "sequence": 53,
    "title": "相和歌辞·贾客词",
    "author": "刘禹锡",
    "content": [
      "贾客无定游，所游惟利并。",
      "眩俗杂良苦，乘时知重轻。",
      "心计析秋毫，摇钩侔悬衡。",
      "锥刀既无弃，转化日已盈。",
      "邀福祷波神，施财游化城。",
      "妻约雕金钏，女垂贯珠缨。",
      "高赀比封君，奇货通幸卿。",
      "趋时鸷鸟思，藏镪盘龙形。",
      "大艑浮通川，高楼次旗亭。",
      "行止皆有乐，关梁似无征。",
      "农夫何为者，辛苦事寒耕。"
    ]
  },
  {
    "volume": 21,
    "sequence": 54,
    "title": "相和歌辞·贾客词",
    "author": "刘驾",
    "content": [
      "贾客灯下起，犹言发已迟。",
      "高山有疾路，暗行终不疑。",
      "寇盗伏其路，猛兽来相追。",
      "金玉四散去，空囊委路岐。",
      "扬州有大宅，白骨无地归。",
      "少妇当此日，对镜弄花枝。"
    ]
  },
  {
    "volume": 21,
    "sequence": 55,
    "title": "相和歌辞·襄阳乐",
    "author": "张祜",
    "content": [
      "大堤花月夜，长江春水流。",
      "东风正上信，春夜特来游。"
    ]
  },
  {
    "volume": 21,
    "sequence": 56,
    "title": "相和歌辞·襄阳曲二首",
    "author": "崔国辅",
    "content": [
      "蕙草娇红萼，时光舞碧鸡。",
      "城中美年少，相见白铜鞮。",
      "少年襄阳地，来往襄阳城。",
      "城中轻薄子，知妾解秦筝。"
    ]
  },
  {
    "volume": 21,
    "sequence": 57,
    "title": "相和歌辞·襄阳曲",
    "author": "施肩吾",
    "content": [
      "大堤女儿郎莫寻，三三五五结同心。",
      "清晨对镜冶容色，意欲取郎千万金。"
    ]
  },
  {
    "volume": 21,
    "sequence": 58,
    "title": "相和歌辞·襄阳曲",
    "author": "李端",
    "content": [
      "襄阳堤路长，草碧杨柳黄。",
      "谁家女儿临夜妆，红罗帐里有灯光。",
      "雀钗翠羽动明釭，欲出不出脂粉香。",
      "同居女伴正衣裳，中庭寒月白如霜。",
      "贾生十八称才子，空得门前一断肠。"
    ]
  },
  {
    "volume": 21,
    "sequence": 59,
    "title": "相和歌辞·大堤曲",
    "author": "张柬之",
    "content": [
      "南国多佳人，莫若大堤女。",
      "玉床翠羽帐，宝袜莲花炬。",
      "魂处自目成，色授开心许。",
      "迢迢不可见，日暮空愁予。"
    ]
  },
  {
    "volume": 21,
    "sequence": 60,
    "title": "相和歌辞·大堤曲",
    "author": "杨巨源",
    "content": [
      "二八婵娟大堤女，开炉相对依江渚。",
      "待客登楼向水看，邀郎卷幔临花语。",
      "细雨蒙蒙湿芰荷，巴东商侣挂帆多。",
      "自传芳酒涴红袖，谁调妍妆回翠蛾。",
      "珍簟华灯夕阳后，当炉理瑟矜纤手。",
      "月落星微五鼓声，春风摇荡窗前柳。",
      "岁岁逢迎沙岸间，北人多识绿云鬟。",
      "无端嫁与五陵少，离别烟波伤玉颜。"
    ]
  },
  {
    "volume": 21,
    "sequence": 61,
    "title": "相和歌辞·大堤曲",
    "author": "李白",
    "content": [
      "汉水临襄阳，花开大堤暖。",
      "佳期大堤下，泪向南云满。",
      "春风复无情，吹我梦魂散。",
      "不见眼中人，天长音信断。"
    ]
  },
  {
    "volume": 21,
    "sequence": 62,
    "title": "相和歌辞·大堤曲",
    "author": "李贺",
    "content": [
      "妾家住横塘，红纱满桂香。",
      "青云教绾头上髻，明月与作耳边釭。",
      "莲风起，江畔春。",
      "大堤上，留北人。",
      "郎食鲤鱼尾，妾食猩猩唇。",
      "莫指襄阳道，绿浦归帆少。",
      "今日菖蒲花，明朝枫树老。"
    ]
  },
  {
    "volume": 21,
    "sequence": 63,
    "title": "相和歌辞·大堤行",
    "author": "孟浩然",
    "content": [
      "大堤行乐处，车马相驰突。",
      "岁岁春草生，踏青二三月。",
      "王孙挟珠弹，游女矜罗袜。",
      "携手今莫同，江花为谁发。"
    ]
  },
  {
    "volume": 21,
    "sequence": 64,
    "title": "相和歌辞·三洲歌",
    "author": "温庭筠",
    "content": [
      "团圆莫作波中月，洁白莫为枝上雪。",
      "月随波动碎潾潾，雪似梅花不堪折。",
      "李娘十六青丝发，画带双花为君结。",
      "门前有路轻离别，惟恐归来旧香灭。"
    ]
  },
  {
    "volume": 21,
    "sequence": 65,
    "title": "相和歌辞·拔蒲歌",
    "author": "张祜",
    "content": [
      "拔蒲来，领郎镜湖边。",
      "郎心在何处，莫趁新莲去。",
      "拔得无心蒲，问郎看好无。"
    ]
  },
  {
    "volume": 21,
    "sequence": 66,
    "title": "相和歌辞·杨叛儿",
    "author": "李白",
    "content": [
      "君歌杨叛儿，妾劝新丰酒。",
      "何许最关人，乌啼白门柳。",
      "乌啼隐杨花，君醉留妾家。",
      "博山炉中沉香火，双咽一气凌紫霞。"
    ]
  },
  {
    "volume": 21,
    "sequence": 67,
    "title": "相和歌辞·常林欢",
    "author": "温庭筠",
    "content": [
      "宜城酒熟花覆桥，沙晴绿鸭鸣咬咬。",
      "秾桑绕舍麦如尾，幽轧鸣机双燕巢。",
      "马声特特荆门道，蛮水扬光色如草。",
      "锦荐金炉梦正长，东家呃喔鸡鸣早。"
    ]
  },
  {
    "volume": 21,
    "sequence": 68,
    "title": "相和歌辞·江南弄",
    "author": "王勃",
    "content": [
      "江南弄，巫山连楚梦，行雨行云几相送。",
      "瑶轩金谷上春时，玉童仙女无见期。",
      "紫露香烟眇难托，清风明月遥相思。",
      "遥相思，草徒绿，为听双飞凤凰曲。"
    ]
  },
  {
    "volume": 21,
    "sequence": 69,
    "title": "相和歌辞·江南弄",
    "author": "李贺",
    "content": [
      "江中绿雾起凉波，天上迭山献红嵯峨。",
      "水风浦云生老竹，渚暝蒲帆如一幅。",
      "鲈鱼千头酒百斛，酒中倒卧南山绿。",
      "吴歈越吟未终曲，江上团团帖寒玉。"
    ]
  },
  {
    "volume": 21,
    "sequence": 70,
    "title": "相和歌辞·采莲曲",
    "author": "崔国辅",
    "content": [
      "玉溆花红发，金塘水碧流。",
      "相逢畏相失，并着采莲舟。"
    ]
  },
  {
    "volume": 21,
    "sequence": 71,
    "title": "相和歌辞·采莲曲",
    "author": "徐彦伯",
    "content": [
      "妾家越水边，摇艇入江烟。",
      "既觅同心侣，复采同心莲。",
      "折藕丝能脆，开花叶正圆。",
      "春歌弄明月，归棹落花前。"
    ]
  },
  {
    "volume": 21,
    "sequence": 72,
    "title": "相和歌辞·采莲曲",
    "author": "李白",
    "content": [
      "若耶溪边采莲女，笑隔荷花共人语。",
      "日照新妆水底明，风飘香袖空中举。",
      "岸上谁家游冶郎，三三五五映垂杨。",
      "紫骝嘶入落花去，见此踟蹰空断肠。"
    ]
  },
  {
    "volume": 21,
    "sequence": 73,
    "title": "相和歌辞·采莲曲",
    "author": "贺知章",
    "content": [
      "稽山罢雾郁嵯峨，镜水无风也自波。",
      "莫言春度芳菲尽，别有中流采芰荷。"
    ]
  },
  {
    "volume": 21,
    "sequence": 74,
    "title": "相和歌辞·采莲曲三首",
    "author": "王昌龄",
    "content": [
      "吴姬越艳楚王妃，争弄莲舟水湿衣。",
      "来时浦口花迎入，采罢江头月送归。",
      "荷叶罗裙一色裁，芙蓉向脸两边开。",
      "乱入池中看不见，闻歌始觉有人来。",
      "越女作桂舟，还将桂为楫。",
      "湖上水渺漫，清江初可涉。",
      "摘取芙蓉花，莫摘芙蓉叶。",
      "将归问夫婿，颜色何如妾。"
    ]
  },
  {
    "volume": 21,
    "sequence": 75,
    "title": "相和歌辞·采莲曲二首",
    "author": "戎昱",
    "content": [
      "虽听采莲曲，讵识采莲心。",
      "漾楫爱花远，回船愁浪深。",
      "烟生极浦色，日落半江阴。",
      "同侣怜波静，看妆堕玉簪。",
      "涔阳女儿花满头，毵毵同泛木兰舟。",
      "春风日暮南湖里，争唱菱歌不肯休。"
    ]
  },
  {
    "volume": 21,
    "sequence": 76,
    "title": "相和歌辞·采莲曲",
    "author": "储光羲",
    "content": [
      "浅渚荷花繁，深塘菱叶疏。",
      "独往方自得，耻邀淇上姝。",
      "广江无术阡，大泽绝方隅。",
      "浪中海童语，流下鲛人居。",
      "春雁时隐舟，新荷复满湖。",
      "采采乘日暮，不思贤与愚。"
    ]
  },
  {
    "volume": 21,
    "sequence": 77,
    "title": "相和歌辞·采莲曲二首",
    "author": "鲍溶",
    "content": [
      "弄舟去曷来南塘水，荷叶映身摘莲子。",
      "暑衣清净鸳鸯喜，作浪舞花惊不起。",
      "殷勤护惜纤纤指，水菱初熟多新刺。",
      "采莲去曷来水无风，莲潭如镜松如龙。",
      "夏衫短袖交斜红，艳歌笑斗新芙蓉，戏鱼住听莲花东。"
    ]
  },
  {
    "volume": 21,
    "sequence": 78,
    "title": "相和歌辞·采莲曲",
    "author": "张籍",
    "content": [
      "秋江岸边莲子多，采莲女儿凭船歌。",
      "青房圆实齐戢戢，争前竞折荡漾波。",
      "试牵绿茎下寻藕，断处丝多刺伤手。",
      "白练束腰袖半卷，不插玉钗妆梳浅。",
      "船中未满度前洲，借问谁家家住远。",
      "归时共待暮潮上，自弄芙蓉还荡桨。"
    ]
  },
  {
    "volume": 21,
    "sequence": 79,
    "title": "相和歌辞·采莲曲",
    "author": "白居易",
    "content": [
      "菱叶萦波荷飐风，荷花深处小船通。",
      "逢郎欲语低头笑，碧玉搔头落水中。"
    ]
  },
  {
    "volume": 21,
    "sequence": 80,
    "title": "相和歌辞·采莲曲",
    "author": "齐己",
    "content": [
      "越江女，越江莲，齐菡萏，双婵娟。",
      "嬉游向何处，采摘且同船。",
      "浩唱发容与，清波生漪涟。",
      "时逢岛屿泊，几共鸳鸯眠。",
      "襟袖既盈溢，馨香亦相传。",
      "薄暮归去来，苎罗生碧烟。"
    ]
  },
  {
    "volume": 21,
    "sequence": 81,
    "title": "相和歌辞·采莲归",
    "author": "王勃",
    "content": [
      "采莲归，绿水芙蓉衣，秋风起浪凫雁飞。",
      "桂棹兰桡下长浦，罗裙玉腕摇轻橹。",
      "叶屿花潭极望平，江讴越吹相思苦。",
      "相思苦，佳期不可驻。",
      "塞外征夫犹未还，江南采莲今已暮。",
      "今已暮，摘莲花，今渠那必尽倡家。",
      "官道城南把桑叶，何如江上采莲花。",
      "莲花复莲花，花叶何重迭。",
      "叶翠本羞眉，花红强如颊。",
      "佳人不兹期，怅望别离时。",
      "牵花怜共蒂，折藕爱连丝。",
      "故情何处所，新物徒华滋。",
      "不惜南津交佩解，还羞北海雁书迟。",
      "采莲歌有节，采莲夜未歇。",
      "正逢浩荡江上风，又值徘徊江上月。",
      "莲浦夜相逢，吴姬越女何丰茸。",
      "共问寒江千里外，征客关山更几重。"
    ]
  },
  {
    "volume": 21,
    "sequence": 82,
    "title": "相和歌辞·采莲女",
    "author": "阎朝隐",
    "content": [
      "采莲女，采莲舟，春日春江碧水流。",
      "莲衣承玉钏，莲刺罥银钩。",
      "薄暮敛容歌一曲，氛氲香气满汀洲。"
    ]
  },
  {
    "volume": 21,
    "sequence": 83,
    "title": "相和歌辞·湖边采莲妇",
    "author": "李白",
    "content": [
      "小姑织白纻，未解将人语。",
      "大嫂采芙蓉，溪湖千万重。",
      "长兄行不在，莫使外人逢。",
      "愿学秋胡妇，真心比古松。"
    ]
  },
  {
    "volume": 21,
    "sequence": 84,
    "title": "相和歌辞·张静婉采莲曲",
    "author": "温庭筠",
    "content": [
      "兰膏坠发红玉春，燕钗拖颈抛盘云。",
      "城西杨柳向娇晚，门前沟水波潾潾。",
      "麒麟公子朝天客，佩马珰珰度春陌。",
      "掌中无力舞衣轻，翦断鲛绡破春碧。",
      "抱月飘烟一尺腰，麝脐龙髓怜娇饶。",
      "秋罗拂衣碎光动，露重花多香不销。",
      "鸂鶒胶胶塘水满，绿萍如粟莲茎短。",
      "一夜西风送雨来，粉痕零落愁红浅。",
      "船头折藕丝暗牵，藕根莲子相留连。",
      "郎心似月月易缺，十五十六清光圆。"
    ]
  },
  {
    "volume": 21,
    "sequence": 85,
    "title": "相和歌辞·凤笙曲",
    "author": "沈佺期",
    "content": [
      "忆昔王子晋，凤笙游云空。",
      "挥手弄白日，安能恋青宫。",
      "岂无婵娟子，结念罗帐中。",
      "怜寿不贵色，身世两无穷。"
    ]
  },
  {
    "volume": 21,
    "sequence": 86,
    "title": "相和歌辞·凤吹笙曲",
    "author": "李白",
    "content": [
      "仙人十五爱吹笙，学得昆丘彩凤鸣。",
      "始闻炼气餐金液，复道朝天赴玉京。",
      "玉京迢迢几千里，凤笙去去无边已。",
      "欲叹离声发绛唇，更嗟别调流纤指。",
      "此时惜别讵堪闻，此地相看未忍分。",
      "重吟真曲和清吹，却奏仙歌响绿云。",
      "绿云紫气向函关，访道应寻缑氏山。",
      "莫学吹笙王子晋，一遇浮丘断不还。"
    ]
  },
  {
    "volume": 21,
    "sequence": 87,
    "title": "相和歌辞·采菱曲",
    "author": "储光羲",
    "content": [
      "浊水菱叶肥，清水菱叶鲜。",
      "义不游浊水，志士多苦言。",
      "潮没具区薮，潦深云梦田。",
      "朝随北风去，暮逐南风还。",
      "浦口多渔家，相与邀我船。",
      "饭稻以终日，羹莼将永年。",
      "方冬水物穷，又欲休山樊。",
      "尽室相随从，所贵无忧患。"
    ]
  },
  {
    "volume": 21,
    "sequence": 88,
    "title": "相和歌辞·采菱行",
    "author": "刘禹锡",
    "content": [
      "白马湖平秋日光，紫菱如锦彩鸾翔。",
      "荡舟游女满中央，采菱不顾马上郎。",
      "争多逐胜纷相向，时转兰桡破轻浪。",
      "长鬟弱袂动参差，钗影钏文浮荡漾。",
      "笑语哇咬顾晚晖，蓼花绿岸扣舷归。",
      "归来共到市桥步，野蔓系船萍满衣。",
      "家家竹楼临广陌，下有连樯多估客。",
      "携觞荐芰夜经过，醉踏大堤相应歌。",
      "屈平祠下沅江水，月照寒波白烟起。",
      "一曲南音此地闻，长安北望三千里。"
    ]
  },
  {
    "volume": 21,
    "sequence": 89,
    "title": "相和歌辞·阳春歌",
    "author": "李白",
    "content": [
      "长安白日照春空，绿杨结烟桑袅风。",
      "披香殿前花始红，流芳发色绣户中。",
      "绣户中，相经过，飞燕皇后轻身舞，紫宫夫人绝世歌。",
      "圣君三万六千日，岁岁年年奈乐何。"
    ]
  },
  {
    "volume": 21,
    "sequence": 90,
    "title": "相和歌辞·阳春曲",
    "author": "温庭筠",
    "content": [
      "云母空窗晓烟薄，香昏龙气凝辉阁。",
      "霏霏雾雨杏花天，帘外春威着罗幕。",
      "曲栏伏槛金麒麟，沙苑芳郊连翠茵。",
      "厩马何能啮芳草，路人不敢随流尘。"
    ]
  },
  {
    "volume": 21,
    "sequence": 91,
    "title": "相和歌辞·阳春曲",
    "author": "庄南杰",
    "content": [
      "紫锦红囊香满风，金鸾玉轼摇丁冬。",
      "沙鸥白羽翦晴碧，野桃红艳烧春空。",
      "芳草绵延锁平地，垄蝶双双舞幽翠。",
      "凤叫龙吟白日长，落花声底仙娥醉。"
    ]
  },
  {
    "volume": 21,
    "sequence": 92,
    "title": "相和歌辞·阳春曲",
    "author": "贯休",
    "content": [
      "为口莫学阮嗣宗，不言是非非至公。",
      "为手须似朱云辈，折槛英风至今在。",
      "男儿结发事君亲，须斅前贤多慷慨。",
      "历数雍熙房与杜，魏公姚公宋开府。",
      "尽向天上仙宫闲处坐，何不却辞上帝下下土，忍见苍生苦苦苦。"
    ]
  },
  {
    "volume": 21,
    "sequence": 93,
    "title": "相和歌辞·朝云引",
    "author": "郎大家宋氏",
    "content": [
      "郎大家宋氏巴西巫峡指巴东，朝云触石上朝空。",
      "巫山巫峡高何已，行雨行云一时起。",
      "一时起，三春暮，若言来，且就阳台路。"
    ]
  },
  {
    "volume": 21,
    "sequence": 94,
    "title": "相和歌辞·上云乐",
    "author": "李白",
    "content": [
      "金天之西，白日所没。",
      "康老胡雏，生彼月窟。",
      "巉岩仪容，戌削风骨。",
      "碧玉炅炅双目瞳，黄金拳拳两鬓红。",
      "华盖垂下睫，嵩岳临上唇。",
      "不睹谲诡貌，岂知造化神。",
      "大道是文康之严父，元气乃文康之老亲。",
      "抚顶弄盘古，推车转天轮。",
      "云见日月初生时，铸冶火精与水银。",
      "阳乌未出谷，顾兔半藏身。",
      "女娲戏黄土，团作愚下人。",
      "散在六合间，蒙蒙若沙尘。",
      "生死了不尽，谁明此胡是仙真。",
      "西海栽若木，东溟植扶桑。",
      "别来几多时，枝叶万里长。",
      "中国有七圣，半路颓鸿荒。",
      "陛下应运起，龙飞入咸阳。",
      "赤眉立盆子，白水兴汉光。",
      "叱咤四海动，洪涛为簸扬。",
      "举足蹋紫微，天关自开张。",
      "老胡感至德，东来进仙倡。",
      "五色师子，九苞凤凰。",
      "是老胡鸡犬，鸣舞飞帝乡。",
      "淋漓飒沓，进退成行。",
      "能胡歌，献汉酒，跪双膝，并两肘，散花指天举素手。",
      "拜龙颜，献圣寿，北斗戾，南山摧。",
      "天子九九八十一万岁，长倾万岁杯。"
    ]
  },
  {
    "volume": 21,
    "sequence": 95,
    "title": "相和歌辞·上云乐",
    "author": "李贺",
    "content": [
      "飞香走红满天春，花龙盘盘上紫云。",
      "三千宫女列金屋，五十弦瑟海上闻。",
      "大江碎碎银沙路，嬴女机中断烟素。",
      "断烟素，缝舞衣，八月一日君前舞。"
    ]
  },
  {
    "volume": 21,
    "sequence": 96,
    "title": "相和歌辞·凤台曲",
    "author": "王无竞",
    "content": [
      "凤台何逶迤，嬴女管参差。",
      "一旦彩云至，身去无还期。",
      "遗曲此台上，世人多学吹。",
      "一吹一落泪，至今怜玉姿。"
    ]
  },
  {
    "volume": 21,
    "sequence": 97,
    "title": "相和歌辞·凤台曲",
    "author": "李白",
    "content": [
      "尝闻秦帝女，传得凤凰声。",
      "是日逢仙子，当时别有情。",
      "人吹彩箫去，天借绿云迎。",
      "曲在身不返，空馀弄玉名。"
    ]
  },
  {
    "volume": 21,
    "sequence": 98,
    "title": "相和歌辞·凤凰曲",
    "author": "李白",
    "content": [
      "嬴女吹玉箫，吟弄天上春。",
      "青鸾不独去，更有携手人。",
      "影灭彩云断，遗声落西秦。"
    ]
  },
  {
    "volume": 21,
    "sequence": 99,
    "title": "相和歌辞·君道曲",
    "author": "李白",
    "content": [
      "大君若天覆，广运无不至。",
      "轩后爪牙常先太山稽，如心之使臂。",
      "小白鸿翼于夷吾，刘葛鱼水本无二。",
      "土扶可成墙，积德为厚地。"
    ]
  }
]