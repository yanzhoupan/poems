[
  {
    "volume": 763,
    "sequence": 1,
    "title": "宁州道中",
    "author": "杨夔",
    "content": [
      "城枕萧关路，胡兵日夕临。",
      "唯凭一炬火，以慰万人心。",
      "春老雪犹重，沙寒草不深。",
      "如何驱匹马，向此独闲吟。"
    ]
  },
  {
    "volume": 763,
    "sequence": 2,
    "title": "寻九华王山人",
    "author": "杨夔",
    "content": [
      "下马扣荆扉，相寻春半时。",
      "扪萝盘磴险，叠石渡溪危。",
      "松夹莓苔径，花藏薜荔篱。",
      "卧云情自逸，名姓厌人知。"
    ]
  },
  {
    "volume": 763,
    "sequence": 3,
    "title": "金陵逢张乔",
    "author": "杨夔",
    "content": [
      "殊乡会面时，辛苦两情知。",
      "有志年空过，无媒命共奇。",
      "吟余春漏急，语旧酒巡迟。",
      "天爵如堪倚，休惊鬓上丝。"
    ]
  },
  {
    "volume": 763,
    "sequence": 4,
    "title": "送邹尊师归洞庭",
    "author": "杨夔",
    "content": [
      "众岛在波心，曾居旧隐林。",
      "近闻飞檄急，转忆卧云深。",
      "卖药唯供酒，归舟只载琴。",
      "遥知明月夜，坐石自开襟。"
    ]
  },
  {
    "volume": 763,
    "sequence": 5,
    "title": "送日东僧游天台",
    "author": "杨夔",
    "content": [
      "一瓶离日外，行指赤城中。",
      "去自重云下，来从积水东。",
      "攀萝跻石径，挂锡憩松风。",
      "回首鸡林道，唯应梦想通。"
    ]
  },
  {
    "volume": 763,
    "sequence": 6,
    "title": "题甘露寺",
    "author": "杨夔",
    "content": [
      "高殿拂云霓，登临想虎溪。",
      "风匀帆影众，烟乱鸟行迷。",
      "北倚波涛阔，南窥井邑低。",
      "满城尘漠漠，隔岸草萋萋。",
      "虚阁延秋磬，澄江响暮鼙。",
      "客心还惜去，新月挂楼西。"
    ]
  },
  {
    "volume": 763,
    "sequence": 7,
    "title": "送张相公出征",
    "author": "杨夔",
    "content": [
      "得意在当年，登坛秉国权。",
      "汉推周勃重，晋让赵宣贤。",
      "儒德尼丘降，兵钤太白传。",
      "援毫飞凤藻，发匣吼龙泉。",
      "历火金难耗，零霜桂益坚。",
      "从来称玉洁，此更让朱妍。",
      "鸳鹭臻门下，貔貅拥帐前。",
      "去知清朔漠，行不费陶甄。",
      "献画符中旨，推诚契上玄。",
      "愿将班固笔，书颂勒燕然。"
    ]
  },
  {
    "volume": 763,
    "sequence": 8,
    "title": "题郑山人郊居",
    "author": "杨夔",
    "content": [
      "谷口今逢避世才，入门潇洒绝尘埃。",
      "渔舟下钓乘风去，药酝留宾待月开。",
      "数片石从青嶂得，一条泉自白云来。",
      "竹轩相对无言语，尽日南山不欲回。"
    ]
  },
  {
    "volume": 763,
    "sequence": 9,
    "title": "题宣州延庆寺益公院（咸通中入讲极承恩泽）",
    "author": "杨夔",
    "content": [
      "嘿坐能除万种情，腊高兼有赐衣荣。",
      "讲经旧说倾朝听，登殿曾闻降辇迎。",
      "幽径北连千嶂碧，虚窗东望一川平。",
      "长年门外无尘客，时见元戎驻旆旌。"
    ]
  },
  {
    "volume": 763,
    "sequence": 10,
    "title": "寄当阳袁皓明府",
    "author": "杨夔",
    "content": [
      "高人为县在南京，竹绕琴堂水绕城。",
      "地古既资携酒兴，务闲偏长看山情。",
      "松轩待月僧同坐，药圃寻花鹤伴行。",
      "百里甚堪留惠爱，莫教空说鲁恭名。"
    ]
  },
  {
    "volume": 763,
    "sequence": 11,
    "title": "送杜郎中入茶山修贡",
    "author": "杨夔",
    "content": [
      "一道澄澜彻底清，仙郎轻棹出重城。",
      "采蘋虚得当时称，述职那同此日荣。",
      "剑戟步经高障黑，绮罗光动百花明。",
      "谢公携妓东山去，何似乘春奉诏行。"
    ]
  },
  {
    "volume": 763,
    "sequence": 12,
    "title": "送郑谷",
    "author": "杨夔",
    "content": [
      "春江潋潋清且急，春雨濛濛密复疏。",
      "一曲狂歌两行泪，送君兼寄故乡书。"
    ]
  },
  {
    "volume": 763,
    "sequence": 13,
    "title": "自叙",
    "author": "杜建徽",
    "content": [
      "中剑斫耳缺，被箭射胛过。",
      "为将须有胆，有胆即无贾。"
    ]
  },
  {
    "volume": 763,
    "sequence": 14,
    "title": "游西湖",
    "author": "沈韬文",
    "content": [
      "□□□□□□□，菰米蘋花似故乡。",
      "不是不归归未得，好风明月一思量。"
    ]
  },
  {
    "volume": 763,
    "sequence": 15,
    "title": "赠和龙妙空禅师",
    "author": "王继勋",
    "content": [
      "白面山南灵庆院，茅斋道者雪峰禅。",
      "只栖云树两三亩，不下烟萝四五年。",
      "猿鸟认声呼唤易，龙神降伏住持坚。",
      "谁知今日秋江畔，独步医王阐法筵。"
    ]
  },
  {
    "volume": 763,
    "sequence": 16,
    "title": "题建造寺",
    "author": "刘乙",
    "content": [
      "曾看画图劳健羡，如今亲见画犹粗。",
      "减除天半石初泐，欠却几株松未枯。",
      "题像阁人渔浦叟，集生台鸟谢城乌。",
      "我来一听支公论，自是吾身幻得吾。"
    ]
  },
  {
    "volume": 763,
    "sequence": 17,
    "title": "句",
    "author": "刘乙",
    "content": [
      "扫石云随帚，耕山鸟傍人。"
    ]
  },
  {
    "volume": 763,
    "sequence": 18,
    "title": "和赠和龙妙空禅师",
    "author": "夏鸿",
    "content": [
      "翰林遗迹镜潭前，孤峭高僧此处禅。",
      "出为信门兴化日，坐当吾国太平年。",
      "身同莹澈尼珠净，语并锋铓慧剑坚。",
      "道果已圆名已遂，即看千匝绕香筵。"
    ]
  },
  {
    "volume": 763,
    "sequence": 19,
    "title": "题青草湖神祠",
    "author": "刘山甫",
    "content": [
      "坏墙风雨几经春，草色盈庭一座尘。",
      "自是神明无感应，盛衰何得却由人。"
    ]
  },
  {
    "volume": 763,
    "sequence": 20,
    "title": "汉宗庙乐舞辞",
    "author": "张昭",
    "content": [
      "高庙明灵再启图，金根玉辂幸神都。",
      "巢阿丹凤衔书命，入昴飞星献宝符。",
      "正抚薰弦娱赤子，忽登仙驾泣苍梧。",
      "荐樱鹤馆笳箫咽，酌鬯金楹剑珮趋。",
      "星俎云罍兼鲁礼，朱干象箾杂巴渝。",
      "氤氲龙麝交青琐，仿佛锡銮下蕊珠。",
      "荐豆奉觞亲玉几，配天合祖耀璿枢。",
      "受釐饮酒皇欢洽，仰俟余灵泰九区。"
    ]
  },
  {
    "volume": 763,
    "sequence": 21,
    "title": "农家",
    "author": "颜仁郁",
    "content": [
      "夜半呼儿趁晓耕，羸牛无力渐艰行。",
      "时人不识农家苦，将谓田中谷自生。"
    ]
  },
  {
    "volume": 763,
    "sequence": 22,
    "title": "山居",
    "author": "颜仁郁",
    "content": [
      "柏树松阴覆竹斋，罢烧药灶纵高怀。",
      "世间应少山间景，云绕青松水绕阶。"
    ]
  },
  {
    "volume": 763,
    "sequence": 23,
    "title": "春日寓感",
    "author": "王延彬",
    "content": [
      "两衙前后讼堂清，软锦披袍拥鼻行。",
      "雨后绿苔侵履迹，春深红杏锁莺声。",
      "因携久酝松醪酒，自煮新抽竹笋羹。",
      "也解为诗也为政，侬家何似谢宣城。"
    ]
  },
  {
    "volume": 763,
    "sequence": 24,
    "title": "哭徐夤",
    "author": "王延彬",
    "content": [
      "延寿溪头叹逝波，古今人事半销磨。",
      "昔除正字今何在，所谓人生能几何。"
    ]
  }
]