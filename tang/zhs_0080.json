[
  {
    "volume": 80,
    "sequence": 1,
    "title": "奉和圣制夏日游石淙山",
    "author": "武三思",
    "content": [
      "此地岩壑数千重，吾君驾鹤□乘龙。",
      "掩映叶光含翡翠，参差石影带芙蓉。",
      "白日将移冲叠巘，玄云欲度碍高峰。",
      "对酒鸣琴追野趣，时闻清吹入长松。"
    ]
  },
  {
    "volume": 80,
    "sequence": 2,
    "title": "仙鹤篇",
    "author": "武三思",
    "content": [
      "白鹤乘空何处飞，青田紫盖本相依。",
      "缑山七月虽长去，辽水千年会忆归。",
      "缑山杳杳翔寥廓，辽水累累叹城郭。",
      "经随羽客步丹丘，曾逐仙人游碧落。",
      "迢迢碧落断氛埃，霞堂云阁几重开。",
      "欲寻东海黄金灶，仍向西山白玉台。",
      "九皋独唳方清切，五里惊群俄断绝。",
      "月下分行似度云，风前飏影疑回雪。",
      "风前月下路漫漫，水宿云翔去几般。",
      "宛转能倾吴国市，裴回巧拂汉皇坛。",
      "琴中作曲从来易，鼓里传声有甚难。",
      "夜夜恒飞银汉曲，朝朝常饮玉池澜。",
      "别有闻箫出紫烟，还如化履上青天。",
      "霜毛忽控三神下，玉羽俄看二客旋。",
      "燕雀终迷横海志，蜉蝣岂识在阴年。",
      "莫言一举轻千里，为与三山送九仙。"
    ]
  },
  {
    "volume": 80,
    "sequence": 3,
    "title": "宴龙泓",
    "author": "武三思",
    "content": [
      "登临开胜托，眺瞩尽良游。",
      "岩崿萦纡上，澄潭屈曲流。",
      "泛兰清兴洽，折桂野文遒。",
      "别后相思处，崎岖碧涧幽。"
    ]
  },
  {
    "volume": 80,
    "sequence": 4,
    "title": "凝碧池侍宴应制得出水槎",
    "author": "武三思",
    "content": [
      "彼木生何代，为槎复几年。",
      "欲乘银汉曲，先泛玉池边。",
      "拥溜根横岸，沉波影倒悬。",
      "无劳问蜀客，此处即高天。"
    ]
  },
  {
    "volume": 80,
    "sequence": 5,
    "title": "奉和宴小山池赋得溪字应制",
    "author": "武三思",
    "content": [
      "年光开碧沼，云色敛青溪。",
      "冻解鱼方戏，风暄鸟欲啼。",
      "岩泉飞野鹤，石镜舞山鸡。",
      "柳发龙鳞出，松新麈尾齐。",
      "九韶从此验，三月定应迷。"
    ]
  },
  {
    "volume": 80,
    "sequence": 6,
    "title": "奉和过梁王宅即目应制",
    "author": "武三思",
    "content": [
      "岩居多水石，野宅满风烟。",
      "本谓开三径，俄欣降九天。",
      "穿林移步辇，拂岸转行旃。",
      "凤竹初垂箨，龟河未吐莲。",
      "愿持山作寿，恒用劫为年。"
    ]
  },
  {
    "volume": 80,
    "sequence": 7,
    "title": "奉和春日游龙门应制",
    "author": "武三思",
    "content": [
      "凤驾临香地，龙舆上翠微。",
      "星宫含雨气，月殿抱春辉。",
      "碧涧长虹下，雕梁早燕归。",
      "云疑浮宝盖，石似拂天衣。",
      "露草侵阶长，风花绕席飞。",
      "日斜宸赏洽，清吹入重闱。"
    ]
  },
  {
    "volume": 80,
    "sequence": 8,
    "title": "秋日于天中寺寻复礼上人",
    "author": "武三思",
    "content": [
      "妙域三时殿，香岩七宝宫。",
      "金绳先界道，玉柄即谈空。",
      "喻筏知何极，传灯竟不穷。",
      "弥天高义远，初地胜因通。",
      "理诣归一处，心行不二中。",
      "有无双惑遣，真俗两缘同。",
      "摘叶疑焚翠，投花若散红。",
      "网珠遥映日，檐铎近吟风。",
      "定沼寒光素，禅枝暝色葱。",
      "愿随方便力，长冀释尘笼。"
    ]
  },
  {
    "volume": 80,
    "sequence": 9,
    "title": "句",
    "author": "武三思",
    "content": [
      "云螭非易匹，月驷本难俦。",
      "（咏马，见《海录碎事》）"
    ]
  },
  {
    "volume": 80,
    "sequence": 10,
    "title": "奉和圣制夏日游石淙山",
    "author": "张易之",
    "content": [
      "六龙骧首晓駸駸，七圣陪轩集颍阴。",
      "千丈松萝交翠幕，一丘山水当鸣琴。",
      "青鸟白云王母使，垂藤断葛野人心。",
      "山中日暮幽岩下，泠然香吹落花深。"
    ]
  },
  {
    "volume": 80,
    "sequence": 11,
    "title": "侍从过公主南宅侍宴探得风字应制",
    "author": "张易之",
    "content": [
      "逐赏平阳第，鸣笳上苑东。",
      "鸟吟千户竹，蝶舞百花丛。",
      "时攀小山桂，共挹大王风。",
      "坐客无劳起，秦箫曲未终。"
    ]
  },
  {
    "volume": 80,
    "sequence": 12,
    "title": "出塞",
    "author": "张易之",
    "content": [
      "侠客重恩光，骏马饰金装。",
      "瞥闻传羽檄，驰突救边荒。",
      "转战磨笄地，横行戴斗乡。",
      "将军占太白，小妇怨流黄。",
      "騕袅青丝骑，娉婷红粉妆。",
      "一春莺度曲，八月雁成行。",
      "谁堪坐秋思，罗袖拂空床。"
    ]
  },
  {
    "volume": 80,
    "sequence": 13,
    "title": "泛舟侍宴应制",
    "author": "张易之",
    "content": [
      "平明出御沟，解缆坐回舟。",
      "绿水澄明月，红罗结绮楼。",
      "弦歌争浦入，冠盖逐川流。",
      "白鱼臣作伴，相对舞王舟。"
    ]
  },
  {
    "volume": 80,
    "sequence": 14,
    "title": "奉和圣制夏日游石淙山",
    "author": "张昌宗",
    "content": [
      "云车遥裔三珠树，帐殿交阴八桂丛。",
      "涧险泉声疑度雨，川平桥势若晴虹。",
      "叔夜弹琴歌白雪，孙登长啸韵清风。",
      "即此陪欢游阆苑，无劳辛苦向崆峒。"
    ]
  },
  {
    "volume": 80,
    "sequence": 15,
    "title": "少年行",
    "author": "张昌宗",
    "content": [
      "少年不识事，落魄游韩魏。",
      "珠轩流水车，玉勒浮云骑。",
      "纵横意不一，然诺心无二。",
      "白璧赠穰苴，黄金奉毛遂。",
      "妙舞飘龙管，清歌吟凤吹。",
      "三春小苑游，千日中山醉。",
      "直言身可沉，谁论名与利。",
      "依倚孟尝君，自知能市义。"
    ]
  },
  {
    "volume": 80,
    "sequence": 16,
    "title": "太平公主山亭侍宴",
    "author": "张昌宗",
    "content": [
      "淮南有小山，嬴女隐其间。",
      "折桂芙蓉浦，吹箫明月湾。",
      "扇掩将雏曲，钗承堕马鬟。",
      "欢情本无限，莫掩洛城关。"
    ]
  },
  {
    "volume": 80,
    "sequence": 17,
    "title": "奉和圣制夏日游石淙山",
    "author": "薛曜",
    "content": [
      "玉洞幽寻更是天，朱霞绿景镇韶年。",
      "飞花藉藉迷行路，啭鸟遥遥作管弦。",
      "雾隐长林成翠幄，风吹细雨即虹泉。",
      "此中碧酒恒参圣，浪道昆山别有仙。"
    ]
  },
  {
    "volume": 80,
    "sequence": 18,
    "title": "子夜冬歌",
    "author": "薛曜",
    "content": [
      "朔风扣群木，岩霜凋百草。",
      "借问月中人，安得长不老。"
    ]
  },
  {
    "volume": 80,
    "sequence": 19,
    "title": "舞马篇",
    "author": "薛曜",
    "content": [
      "星精龙种竞腾骧，双眼黄金紫艳光。",
      "一朝逢遇升平代，伏皂衔图事帝王。",
      "我皇盛德苞六宇，俗泰时和虞石拊。",
      "昔闻九代有馀名，今日百兽先来舞。",
      "钩陈周卫俨旌旄，钟鎛陶匏声殷地。",
      "承云嘈囋骇日灵，调露铿鈜动天驷。",
      "奔尘飞箭若麟螭，蹑景追风忽见知。",
      "咀衔拉铁并权奇，被服雕章何陆离。",
      "紫玉鸣珂临宝镫，青丝彩络带金羁。",
      "随歌鼓而电惊，逐丸剑而飙驰。",
      "态聚足甫还急，骄凝骤不移。",
      "光敌白日下，气拥绿烟垂。",
      "婉转盘跚殊未已，悬空步骤红尘起。",
      "惊凫翔鹭不堪俦，矫凤回鸾那足拟。",
      "蘅垂桂裛香氛氲，长鸣汗血尽浮云。",
      "不辞辛苦来东道，只为箫韶朝夕闻。",
      "阊阖间，玉台侧，承恩煦兮生光色。",
      "鸾锵锵，车翼翼，备国容兮为戎饰。",
      "充云翘兮天子庭，荷日用兮情无极。",
      "吉良乘兮一千岁，神是得兮天地期。",
      "大易占云南山寿，走参走覃共乐圣明时。"
    ]
  },
  {
    "volume": 80,
    "sequence": 20,
    "title": "正夜侍宴应诏（《英华》作正月望夜上阳宫侍宴应制）",
    "author": "薛曜",
    "content": [
      "重关钟漏通，夕敞凤凰宫。",
      "双阙祥烟里，千门明月中。",
      "酒杯浮湛露，歌曲唱流风。",
      "侍臣咸醉止，恒惭恩遇崇。"
    ]
  },
  {
    "volume": 80,
    "sequence": 21,
    "title": "送道士入天台",
    "author": "薛曜",
    "content": [
      "洛阳陌上多离别，蓬莱山下足波潮。",
      "碧海桑田何处在，笙歌一听一遥遥。"
    ]
  },
  {
    "volume": 80,
    "sequence": 22,
    "title": "奉和圣制夏日游石淙山",
    "author": "杨敬述",
    "content": [
      "山中别有神仙地，屈曲幽深碧涧垂。",
      "岩前暂驻黄金辇，席上还飞白玉卮。",
      "远近风泉俱合杂，高低云石共参差。",
      "林壑偏能留睿赏，长天莫遽下丹曦。"
    ]
  },
  {
    "volume": 80,
    "sequence": 23,
    "title": "奉和圣制夏日游石淙山",
    "author": "于季子",
    "content": [
      "九旗云布临嵩室，万骑星陈集颍川。",
      "瑞液含滋登禹膳，飞流荐响入虞弦。",
      "山扉野径朝花积，帐殿帷宫夏叶连。",
      "微臣献寿迎千寿，愿奉尧年倚万年。"
    ]
  },
  {
    "volume": 80,
    "sequence": 24,
    "title": "咏云",
    "author": "于季子",
    "content": [
      "瑞云千里映，祥辉四望新。",
      "随风乱鸟翅，泛水结鱼鳞。",
      "布叶疑临夏，开花讵待春。",
      "愿得承嘉景，无令掩桂轮。"
    ]
  },
  {
    "volume": 80,
    "sequence": 25,
    "title": "咏萤",
    "author": "于季子",
    "content": [
      "卉草诚幽贱，枯朽绝因依。",
      "忽逢借羽翼，不觉生光辉。",
      "直念恩华重，长嗟报效微。",
      "方思助日月，为许愿曾飞。"
    ]
  },
  {
    "volume": 80,
    "sequence": 26,
    "title": "早春洛阳答杜审言",
    "author": "于季子",
    "content": [
      "梓泽年光往复来，杜霸游人去不回。",
      "若非载笔登麟阁，定是吹箫伴凤台。",
      "路傍桃李花犹嫩，波上芙蕖叶未开。",
      "分明寄语长安道，莫教留滞洛阳才。"
    ]
  },
  {
    "volume": 80,
    "sequence": 27,
    "title": "咏项羽",
    "author": "于季子",
    "content": [
      "北伐虽全赵，东归不王秦。",
      "空歌拔山力，羞作渡江人。"
    ]
  },
  {
    "volume": 80,
    "sequence": 28,
    "title": "咏汉高祖",
    "author": "于季子",
    "content": [
      "百战方夷项，三章且代秦。",
      "功归萧相国，气尽戚夫人。"
    ]
  },
  {
    "volume": 80,
    "sequence": 29,
    "title": "南行别弟（一作杨师道诗，《英华》作韦承庆南中咏雁）",
    "author": "于季子",
    "content": [
      "万里人南去，三春雁北飞。",
      "不知何岁月，得与尔同归。"
    ]
  }
]