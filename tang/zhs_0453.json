[
  {
    "volume": 453,
    "sequence": 1,
    "title": "题裴晋公女几山刻石诗后",
    "author": "白居易",
    "content": [
      "何处画功业，何处题诗篇。",
      "麒麟高阁上，女几小山前。",
      "尔后多少时，四朝二十年。",
      "贼骨化为土，贼垒犁为田。",
      "一从贼垒平，陈蔡民晏然。",
      "骡军成牛户，鬼火变人烟。",
      "生子已嫁娶，种桑亦丝绵。",
      "皆云公之德，欲报无由缘。",
      "公今在何处，守都镇三川。",
      "旧宅留永乐，新居开集贤。",
      "公今在何官，被衮珥貂蝉。",
      "战袍破犹在，髀肉生欲圆。",
      "襟怀转萧洒，气力弥精坚。",
      "登山不拄杖，上马能掉鞭。",
      "利泽浸入池，福降升自天。",
      "昔号天下将，今称地上仙。",
      "勿追赤松游，勿拍洪崖肩。",
      "商山有遗老，可以奉周旋。"
    ]
  },
  {
    "volume": 453,
    "sequence": 2,
    "title": "洛阳有愚叟",
    "author": "白居易",
    "content": [
      "洛阳有愚叟，白黑无分别。",
      "浪迹虽似狂，谋身亦不拙。",
      "点检盘中饭，非精亦非粝。",
      "点检身上衣，无馀亦无阙。",
      "天时方得所，不寒复不热。",
      "体气正调和，不饥仍不渴。",
      "闲将酒壶出，醉向人家歇。",
      "野食或烹鲜，寓眠多拥褐。",
      "抱琴荣启乐，荷锸刘伶达。",
      "放眼看青山，任头生白发。",
      "不知天地内，更得几年活。",
      "从此到终身，尽为闲日月。"
    ]
  },
  {
    "volume": 453,
    "sequence": 3,
    "title": "饱食闲坐",
    "author": "白居易",
    "content": [
      "红粒陆浑稻，白鳞伊水鲂。",
      "庖童呼我食，饭热鱼鲜香。",
      "箸箸适我口，匙匙充我肠。",
      "八珍与五鼎，无复心思量。",
      "扪腹起盥漱，下阶振衣裳。",
      "绕庭行数匝，却上檐下床。",
      "箕踞拥裘坐，半身在日旸。",
      "可怜饱暖味，谁肯来同尝。",
      "是岁太和八，兵销时渐康。",
      "朝廷重经术，草泽搜贤良。",
      "尧舜求理切，夔龙启沃忙。",
      "怀才抱智者，无不走遑遑。",
      "唯此不才叟，顽慵恋洛阳。",
      "饱食不出门，闲坐不下堂。",
      "子弟多寂寞，僮仆少精光。",
      "衣食虽充给，神意不扬扬。",
      "为尔谋则短，为吾谋甚长。"
    ]
  },
  {
    "volume": 453,
    "sequence": 4,
    "title": "闲居自题",
    "author": "白居易",
    "content": [
      "门前有流水，墙上多高树。",
      "竹径绕荷池，萦回百馀步。",
      "波闲戏鱼鳖，风静下鸥鹭。",
      "寂无城市喧，渺有江湖趣。",
      "吾庐在其上，偃卧朝复暮。",
      "洛下安一居，山中亦慵去。",
      "时逢过客爱，问是谁家住。",
      "此是白家翁，闭门终老处。"
    ]
  },
  {
    "volume": 453,
    "sequence": 5,
    "title": "览镜喜老",
    "author": "白居易",
    "content": [
      "今朝览明镜，须鬓尽成丝。",
      "行年六十四，安得不衰羸。",
      "亲属惜我老，相顾兴叹咨。",
      "而我独微笑，此意何人知。",
      "笑罢仍命酒，掩镜捋白髭。",
      "尔辈且安坐，从容听我词。",
      "生若不足恋，老亦何足悲。",
      "生若苟可恋，老即生多时。",
      "不老即须夭，不夭即须衰。",
      "晚衰胜早夭，此理决不疑。",
      "古人亦有言，浮生七十稀。",
      "我今欠六岁，多幸或庶几。",
      "倘得及此限，何羡荣启期。",
      "当喜不当叹，更倾酒一卮。"
    ]
  },
  {
    "volume": 453,
    "sequence": 6,
    "title": "风雪中作",
    "author": "白居易",
    "content": [
      "岁暮风动地，夜寒雪连天。",
      "老夫何处宿，暖帐温炉前。",
      "两重褐绮衾，一领花茸毡。",
      "粥熟呼不起，日高安稳眠。",
      "是时心与身，了无闲事牵。",
      "以此度风雪，闲居来六年。",
      "忽思远游客，复想早朝士。",
      "蹋冻侵夜行，凌寒未明起。",
      "心为身君父，身为心臣子。",
      "不得身自由，皆为心所使。",
      "我心既知足，我身自安止。",
      "方寸语形骸，吾应不负尔。"
    ]
  },
  {
    "volume": 453,
    "sequence": 7,
    "title": "对琴酒",
    "author": "白居易",
    "content": [
      "西窗明且暖，晚坐卷书帷。",
      "琴匣拂开后，酒瓶添满时。",
      "角尊白螺醆，玉轸黄金徽。",
      "未及弹与酌，相对已依依。",
      "泠泠秋泉韵，贮在龙凤池。",
      "油油春云心，一杯可致之。",
      "自古有琴酒，得此味者稀。",
      "只因康与籍，及我三心知。"
    ]
  },
  {
    "volume": 453,
    "sequence": 8,
    "title": "雪中晏起偶咏所怀兼呈张常侍、韦庶子、皇甫郎中",
    "author": "白居易",
    "content": [
      "穷阴苍苍雪雰雰，雪深没胫泥埋轮。",
      "东家典钱归碍夜，南家贳米出凌晨。",
      "我独何者无此弊，复帐重衾暖若春。",
      "怕寒放懒不肯动，日高眠足方频伸。",
      "瓶中有酒炉有炭，瓮中有饭庖有薪。",
      "奴温婢饱身晏起，致兹快活良有因。",
      "上无皋陶伯益廊庙材，的不能匡君辅国活生民。",
      "下无巢父许由箕颍操，又不能食薇饮水自苦辛。",
      "君不见南山悠悠多白云，又不见西京浩浩唯红尘。",
      "红尘闹热白云冷，好于冷热中间安置身。",
      "三年侥幸忝洛尹，两任优稳为商宾。",
      "非贤非愚非智慧，不贵不富不贱贫。",
      "冉冉老去过六十，腾腾闲来经七春。",
      "不知张韦与皇甫，私唤我作何如人。"
    ]
  },
  {
    "volume": 453,
    "sequence": 9,
    "title": "和裴侍中南园静兴见示",
    "author": "白居易",
    "content": [
      "池馆清且幽，高怀亦如此。",
      "有时帘动风，尽日桥照水。",
      "静将鹤为伴，闲与云相似。",
      "何必学留侯，崎岖觅松子。"
    ]
  },
  {
    "volume": 453,
    "sequence": 10,
    "title": "春寒",
    "author": "白居易",
    "content": [
      "今朝春气寒，自问何所欲。",
      "酥暖薤白酒，乳和地黄粥。",
      "岂惟厌馋口，亦可调病腹。",
      "助酌有枯鱼，佐餐兼旨蓄。",
      "省躬念前哲，醉饱多惭忸。",
      "君不闻靖节先生尊长空，广文先生饭不足。"
    ]
  },
  {
    "volume": 453,
    "sequence": 11,
    "title": "菩提寺上方晚望香山寺，寄舒员外",
    "author": "白居易",
    "content": [
      "晚登西宝刹，晴望东精舍。",
      "反照转楼台，辉辉似图画。",
      "冰浮水明灭，雪压松偃亚。",
      "石阁僧上来，云汀雁飞下。",
      "西京闹于市，东洛闲如社。",
      "曾忆旧游无，香山明月夜。"
    ]
  },
  {
    "volume": 453,
    "sequence": 12,
    "title": "二月一日作，赠韦七庶子",
    "author": "白居易",
    "content": [
      "园杏红萼坼，庭兰紫芽出。",
      "不觉春已深，今朝二月一。",
      "去冬病疮痏，将养遵医术。",
      "今春入道场，清净依僧律。",
      "尝闻圣贤语，所慎斋与疾。",
      "遂使爱酒人，停杯一百日。",
      "明朝二月二，疾平斋复毕。",
      "应须挈一壶，寻花觅韦七。"
    ]
  },
  {
    "volume": 453,
    "sequence": 13,
    "title": "犬鸢",
    "author": "白居易",
    "content": [
      "晚来天气好，散步中门前。",
      "门前何所有，偶睹犬与鸢。",
      "鸢饱凌风飞，犬暖向日眠。",
      "腹舒稳贴地，翅凝高摩天。",
      "上无罗弋忧，下无羁锁牵。",
      "见彼物遂性，我亦心适然。",
      "心适复何为，一咏逍遥篇。",
      "此仍著于适，尚未能忘言。"
    ]
  },
  {
    "volume": 453,
    "sequence": 14,
    "title": "梦刘二十八，因诗问之",
    "author": "白居易",
    "content": [
      "昨夜梦梦得，初觉思踟蹰。",
      "忽忘来汝郡，犹疑在吴都。",
      "吴都三千里，汝郡二百馀。",
      "非梦亦不见，近与远何殊。",
      "尚能齐近远，焉用论荣枯。",
      "但问寝与食，近日两何如。",
      "病后能吟否，春来曾醉无。",
      "楼台与风景，汝又何如苏。",
      "相思一相报，勿复慵为书。"
    ]
  },
  {
    "volume": 453,
    "sequence": 15,
    "title": "闲吟",
    "author": "白居易",
    "content": [
      "贫穷汲汲求衣食，富贵营营役心力。",
      "人生不富即贫穷，光阴易过闲难得。",
      "我今幸在穷富间，虽在朝廷不入山。",
      "看雪寻花玩风月，洛阳城里七年闲。"
    ]
  },
  {
    "volume": 453,
    "sequence": 16,
    "title": "西行",
    "author": "白居易",
    "content": [
      "衣裘不单薄，车马不羸弱。",
      "蔼蔼三月天，闲行亦不恶。",
      "寿安流水馆，硖石青山郭。",
      "官道柳阴阴，行宫花漠漠。",
      "常闻俗间语，有钱在处乐。",
      "我虽非富人，亦不苦寂寞。",
      "家僮解弦管，骑从携杯杓。",
      "时向春风前，歇鞍开一酌。"
    ]
  },
  {
    "volume": 453,
    "sequence": 17,
    "title": "东归",
    "author": "白居易",
    "content": [
      "翩翩平肩舆，中有醉老夫。",
      "膝上展诗卷，竿头悬酒壶。",
      "食宿无定程，仆马多缓驱。",
      "临水歇半日，望山倾一盂。",
      "藉草坐嵬峨，攀花行踟蹰。",
      "风将景共暖，体与心同舒。",
      "始悟有营者，居家如在途。",
      "方知无系者，在道如安居。",
      "前夕宿三堂，今旦游申湖。",
      "残春三百里，送我归东都。"
    ]
  },
  {
    "volume": 453,
    "sequence": 18,
    "title": "途中作",
    "author": "白居易",
    "content": [
      "早起上肩舁，一杯平旦醉。",
      "晚憩下肩舁，一觉残春睡。",
      "身不经营物，心不思量事。",
      "但恐绮与里，只如吾气味。"
    ]
  },
  {
    "volume": 453,
    "sequence": 19,
    "title": "小台",
    "author": "白居易",
    "content": [
      "新树低如帐，小台平似掌。",
      "六尺白藤床，一茎青竹杖。",
      "风飘竹皮落，苔印鹤迹上。",
      "幽境与谁同，闲人自来往。"
    ]
  },
  {
    "volume": 453,
    "sequence": 20,
    "title": "睡后茶兴忆杨同州",
    "author": "白居易",
    "content": [
      "昨晚饮太多，嵬峨连宵醉。",
      "今朝餐又饱，烂漫移时睡。",
      "睡足摩挲眼，眼前无一事。",
      "信脚绕池行，偶然得幽致。",
      "婆娑绿阴树，斑驳青苔地。",
      "此处置绳床，傍边洗茶器。",
      "白瓷瓯甚洁，红炉炭方炽。",
      "沫下麹尘香，花浮鱼眼沸。",
      "盛来有佳色，咽罢余芳气。",
      "不见杨慕巢，谁人知此味。"
    ]
  },
  {
    "volume": 453,
    "sequence": 21,
    "title": "题文集柜",
    "author": "白居易",
    "content": [
      "破柏作书柜，柜牢柏复坚。",
      "收贮谁家集，题云白乐天。",
      "我生业文字，自幼及老年。",
      "前后七十卷，小大三千篇。",
      "诚知终散失，未忍遽弃捐。",
      "自开自锁闭，置在书帷前。",
      "身是邓伯道，世无王仲宣。",
      "只应分付女，留与外孙传。"
    ]
  },
  {
    "volume": 453,
    "sequence": 22,
    "title": "旱热二首",
    "author": "白居易",
    "content": [
      "彤云散不雨，赫日吁可畏。",
      "端坐犹挥汗，出门岂容易。",
      "忽思公府内，青衫折腰吏。",
      "复想驿路中，红尘走马使。",
      "征夫更辛苦，逐客弥憔悴。",
      "日入尚趋程，宵分不遑寐。",
      "安知北窗叟，偃卧风飒至。",
      "簟拂碧龙鳞，扇摇白鹤翅。",
      "岂唯身所得，兼示心无事。",
      "谁言苦热天，元有清凉地。",
      "勃勃旱尘气，炎炎赤日光。",
      "飞禽飐将坠，行人渴欲狂。",
      "壮者不耐饥，饥火烧其肠。",
      "肥者不禁热，喘急汗如浆。",
      "此时方自悟，老瘦亦何妨。",
      "肉轻足健逸，发少头清凉。",
      "薄食不饥渴，端居省衣裳。",
      "数匙粱饭冷，一领绡衫香。",
      "持此聊过日，焉知畏景长。"
    ]
  },
  {
    "volume": 453,
    "sequence": 23,
    "title": "偶作二首",
    "author": "白居易",
    "content": [
      "战马春放归，农牛冬歇息。",
      "何独徇名人，终身役心力。",
      "来者殊未已，去者不知还。",
      "我今悟已晚，六十方退闲。",
      "犹胜不悟者，老死红尘间。",
      "名无高与卑，未得多健羡。",
      "事无小与大，已得多厌贱。",
      "如此常自苦，反此或自安。",
      "此理知甚易，此道行甚难。",
      "勿信人虚语，君当事上看。"
    ]
  },
  {
    "volume": 453,
    "sequence": 24,
    "title": "池上作（西溪、南潭，皆池中胜地也）",
    "author": "白居易",
    "content": [
      "西溪风生竹森森，南潭萍开水沈沈。",
      "丛翠万竿湘岸色，空碧一泊松江心。",
      "浦派萦回误远近，桥岛向背迷窥临。",
      "澄澜方丈若万顷，倒影咫尺如千寻。",
      "泛然独游邈然坐，坐念行心思古今。",
      "菟裘不闻有泉沼，西河亦恐无云林。",
      "岂如白翁退老地，树高竹密池塘深。",
      "华亭双鹤白矫矫，太湖四石青岑岑。",
      "眼前尽日更无客，膝上此时唯有琴。",
      "洛阳冠盖自相索，谁肯来此同抽簪。"
    ]
  },
  {
    "volume": 453,
    "sequence": 25,
    "title": "何处堪避暑",
    "author": "白居易",
    "content": [
      "何处堪避暑，林间背日楼。",
      "何处好追凉，池上随风舟。",
      "日高饥始食，食竟饱还游。",
      "游罢睡一觉，觉来茶一瓯。",
      "眼明见青山，耳醒闻碧流。",
      "脱袜闲濯足，解巾快搔头。",
      "如此来几时，已过六七秋。",
      "从心至百骸，无一不自由。",
      "拙退是其分，荣耀非所求。",
      "虽被世间笑，终无身外忧。",
      "此语君莫怪，静思吾亦愁。",
      "如何三伏月，杨尹谪虔州。"
    ]
  },
  {
    "volume": 453,
    "sequence": 26,
    "title": "诏下",
    "author": "白居易",
    "content": [
      "昨日诏下去罪人，今日诏下得贤臣。",
      "进退者谁非我事，世间宠辱常纷纷。",
      "我心与世两相忘，时事虽闻如不闻。",
      "但喜今年饱饭吃，洛阳禾稼如秋云。",
      "更倾一尊歌一曲，不独忘世兼忘身。"
    ]
  },
  {
    "volume": 453,
    "sequence": 27,
    "title": "七月一日作",
    "author": "白居易",
    "content": [
      "七月一日天，秋生履道里。",
      "闲居见清景，高兴从此始。",
      "林间暑雨歇，池上凉风起。",
      "桥竹碧鲜鲜，岸莎青靡靡。",
      "苍然古磐石，清浅平流水。",
      "何言中门前，便是深山里。",
      "双僮侍坐卧，一杖扶行止。",
      "饥闻麻粥香，渴觉云汤美。",
      "平生所好物，今日多在此。",
      "此外更何思，市朝心已矣。"
    ]
  },
  {
    "volume": 453,
    "sequence": 28,
    "title": "开襟",
    "author": "白居易",
    "content": [
      "开襟何处好，竹下池边地。",
      "馀热体犹烦，早凉风有味。",
      "黄萎槐蕊结，红破莲芳坠。",
      "无奈每年秋，先来入衰思。"
    ]
  },
  {
    "volume": 453,
    "sequence": 29,
    "title": "自宾客迁太子少傅分司",
    "author": "白居易",
    "content": [
      "头上渐无发，耳间新有毫。",
      "形容逐日老，官秩随年高。",
      "优饶又加俸，闲稳仍分曹。",
      "饮食免藜藿，居处非蓬蒿。",
      "何言家尚贫，银榼提绿醪。",
      "勿谓身未贵，金章照紫袍。",
      "诚合知止足，岂宜更贪饕。",
      "默默心自问，于国有何劳。"
    ]
  },
  {
    "volume": 453,
    "sequence": 30,
    "title": "自在",
    "author": "白居易",
    "content": [
      "杲杲冬日光，明暖真可爱。",
      "移榻向阳坐，拥裘仍解带。",
      "小奴捶我足，小婢搔我背。",
      "自问我为谁，胡然独安泰。",
      "安泰良有以，与君论梗概。",
      "心了事未了，饥寒迫于外。",
      "事了心未了，念虑煎于内。",
      "我今实多幸，事与心和会。",
      "内外及中间，了然无一碍。",
      "所以日阳中，向君言自在。"
    ]
  },
  {
    "volume": 453,
    "sequence": 31,
    "title": "咏史（九年十一月作）",
    "author": "白居易",
    "content": [
      "秦磨利刀斩李斯，齐烧沸鼎烹郦其。",
      "可怜黄绮入商洛，闲卧白云歌紫芝。",
      "彼为菹醢机上尽，此为鸾皇天外飞。",
      "去者逍遥来者死，乃知祸福非天为。"
    ]
  },
  {
    "volume": 453,
    "sequence": 32,
    "title": "因梦有悟",
    "author": "白居易",
    "content": [
      "交友沦殁尽，悠悠劳梦思。",
      "平生所厚者，昨夜梦见之。",
      "梦中几许事，枕上无多时。",
      "款曲数杯酒，从容一局棋。",
      "初见韦尚书，金紫何辉辉。",
      "中遇李侍郎，笑言甚怡怡。",
      "终为崔常侍，意色苦依依。",
      "一夕三改变，梦心不惊疑。",
      "此事人尽怪，此理谁得知。",
      "我粗知此理，闻于竺乾师。",
      "识行妄分别，智隐迷是非。",
      "若转识为智，菩提其庶几。"
    ]
  },
  {
    "volume": 453,
    "sequence": 33,
    "title": "春游",
    "author": "白居易",
    "content": [
      "上马临出门，出门复逡巡。",
      "回头问妻子，应怪春游频。",
      "诚知春游频，其奈老大身。",
      "朱颜去复去，白发新更新。",
      "请君屈十指，为我数交亲。",
      "大限年百岁，几人及七旬。",
      "我今六十五，走若下坂轮。",
      "假使得七十，只有五度春。",
      "逢春不游乐，但恐是痴人。"
    ]
  },
  {
    "volume": 453,
    "sequence": 34,
    "title": "题天竺南院赠闲元旻清四上人",
    "author": "白居易",
    "content": [
      "杂芳涧草合，繁绿岩树新。",
      "山深景候晚，四月有馀春。",
      "竹寺过微雨，石径无纤尘。",
      "白衣一居士，方袍四道人。",
      "地是佛国土，人非俗交亲。",
      "城中山下别，相送亦殷勤。"
    ]
  },
  {
    "volume": 453,
    "sequence": 35,
    "title": "哭师皋",
    "author": "白居易",
    "content": [
      "南康丹旐引魂回，洛阳篮舁送葬来。",
      "北邙原边尹村畔，月苦烟愁夜过半。",
      "妻孥兄弟号一声，十二人肠一时断。",
      "往者何人送者谁，乐天哭别师皋时。",
      "平生分义向人尽，今日哀冤唯我知。",
      "我知何益徒垂泪，篮舆回竿马回辔。",
      "何日重闻扫市歌，谁家收得琵琶伎。",
      "萧萧风树白杨影，苍苍露草青蒿气。",
      "更就坟前哭一声，与君此别终天地。"
    ]
  },
  {
    "volume": 453,
    "sequence": 36,
    "title": "隐几赠客",
    "author": "白居易",
    "content": [
      "宦情本淡薄，年貌又老丑。",
      "紫绶与金章，于予亦何有。",
      "有时独隐几，答然无所偶。",
      "卧枕一卷书，起尝一杯酒。",
      "书将引昏睡，酒用扶衰朽。",
      "客到忽已酣，脱巾坐搔首。",
      "疏顽倚老病，容恕惭交友。",
      "忽思庄生言，亦拟鞭其后。"
    ]
  },
  {
    "volume": 453,
    "sequence": 37,
    "title": "夏日作",
    "author": "白居易",
    "content": [
      "葛衣疏且单，纱帽轻复宽。",
      "一衣与一帽，可以过炎天。",
      "止于便吾体，何必被罗纨。",
      "宿雨林笋嫩，晨露园葵鲜。",
      "烹葵炮嫩笋，可以备朝餐。",
      "止于适吾口，何必饫腥膻。",
      "饭讫盥漱已，扪腹方果然。",
      "婆娑庭前步，安稳窗下眠。",
      "外养物不费，内归心不烦。",
      "不费用难尽，不烦神易安。",
      "庶几无夭阏，得以终天年。"
    ]
  },
  {
    "volume": 453,
    "sequence": 38,
    "title": "晚凉偶咏",
    "author": "白居易",
    "content": [
      "日下西墙西，风来北窗北。",
      "中有逐凉人，单床独栖息。",
      "飘萧过云雨，摇曳归飞翼。",
      "新叶多好阴，初筠有佳色。",
      "幽深小池馆，优稳闲官职。",
      "不爱勿复论，爱亦不易得。"
    ]
  },
  {
    "volume": 453,
    "sequence": 39,
    "title": "酬牛相公宫城早秋寓言见示兼呈梦得（时梦得有疾）",
    "author": "白居易",
    "content": [
      "七月中气后，金与火交争。",
      "一闻白雪唱，暑退清风生。",
      "碧树未摇落，寒蝉始悲鸣。",
      "夜凉枕簟滑，秋燥衣巾轻。",
      "疏受老慵出，刘桢疾未平。",
      "何人伴公醉，新月上宫城。"
    ]
  },
  {
    "volume": 453,
    "sequence": 40,
    "title": "小台晚坐忆梦得",
    "author": "白居易",
    "content": [
      "汲泉洒小台，台上无纤埃。",
      "解带面西坐，轻襟随风开。",
      "晚凉闲兴动，忆同倾一杯。",
      "月明候柴户，藜杖何时来。"
    ]
  },
  {
    "volume": 453,
    "sequence": 41,
    "title": "种桃歌",
    "author": "白居易",
    "content": [
      "食桃种其核，一年核生芽。",
      "二年长枝叶，三年桃有花。",
      "忆昨五六岁，灼灼盛芬华。",
      "迨兹八九载，有减而无加。",
      "去春已稀少，今春渐无多。",
      "明年后年后，芳意当如何。",
      "命酒树下饮，停杯拾馀葩。",
      "因桃忽自感，悲吒成狂歌。"
    ]
  },
  {
    "volume": 453,
    "sequence": 42,
    "title": "狂言示诸侄",
    "author": "白居易",
    "content": [
      "世欺不识字，我忝攻文笔。",
      "世欺不得官，我忝居班秩。",
      "人老多病苦，我今幸无疾。",
      "人老多忧累，我今婚嫁毕。",
      "心安不移转，身泰无牵率。",
      "所以十年来，形神闲且逸。",
      "况当垂老岁，所要无多物。",
      "一裘暖过冬，一饭饱终日。",
      "勿言舍宅小，不过寝一室。",
      "何用鞍马多，不能骑两匹。",
      "如我优幸身，人中十有七。",
      "如我知足心，人中百无一。",
      "傍观愚亦见，当己贤多失。",
      "不敢论他人，狂言示诸侄。"
    ]
  },
  {
    "volume": 453,
    "sequence": 43,
    "title": "偶以拙诗数首寄呈裴少尹侍郎蒙以盛制四篇…美而谢之",
    "author": "白居易",
    "content": [
      "投君之文甚荒芜，数篇价直一束刍。",
      "报我之章何璀璨，累累四贯骊龙珠。",
      "毛诗三百篇后得，文选六十卷中无。",
      "一麋丽龟绝报赛，五鹿连柱难支梧。",
      "高兴独因秋日尽，清吟多与好风俱。",
      "银钩金错两殊重，宜上屏风张座隅。"
    ]
  }
]