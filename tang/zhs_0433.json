[
  {
    "volume": 433,
    "sequence": 1,
    "title": "朱陈村",
    "author": "白居易",
    "content": [
      "徐州古丰县，有村曰朱陈。",
      "去县百余里，桑麻青氛氲。",
      "机梭声札札，牛驴走纭纭。",
      "女汲涧中水，男采山上薪。",
      "县远官事少，山深人俗淳。",
      "有财不行商，有丁不入军。",
      "家家守村业，头白不出门。",
      "生为村之民，死为村之尘。",
      "田中老与幼，相见何欣欣。",
      "一村唯两姓，世世为婚姻。",
      "亲疏居有族，少长游有群。",
      "黄鸡与白酒，欢会不隔旬。",
      "生者不远别，嫁娶先近邻。",
      "死者不远葬，坟墓多绕村。",
      "既安生与死，不苦形与神。",
      "所以多寿考，往往见玄孙。",
      "我生礼义乡，少小孤且贫。",
      "徒学辨是非，只自取辛勤。",
      "世法贵名教，士人重冠婚。",
      "以此自桎梏，信为大谬人。",
      "十岁解读书，十五能属文。",
      "二十举秀才，三十为谏臣。",
      "下有妻子累，上有君亲恩。",
      "承家与事国，望此不肖身。",
      "忆昨旅游初，迨今十五春。",
      "孤舟三适楚，羸马四经秦。",
      "昼行有饥色，夜寝无安魂。",
      "东西不暂住，来往若浮云。",
      "离乱失故乡，骨肉多散分。",
      "江南与江北，各有平生亲。",
      "平生终日别，逝者隔年闻。",
      "朝忧卧至暮，夕哭坐达晨。",
      "悲火烧心曲，愁霜侵鬓根。",
      "一生苦如此，长羡村中民。"
    ]
  },
  {
    "volume": 433,
    "sequence": 2,
    "title": "读邓鲂诗",
    "author": "白居易",
    "content": [
      "尘架多文集，偶取一卷披。",
      "未及看姓名，疑是陶潜诗。",
      "看名知是君，恻恻令我悲。",
      "诗人多蹇厄，近日诚有之。",
      "京兆杜子美，犹得一拾遗。",
      "襄阳孟浩然，亦闻鬓成丝。",
      "嗟君两不如，三十在布衣。",
      "擢第禄不及，新婚妻未归。",
      "少年无疾患，溘死于路歧。",
      "天不与爵寿，唯与好文词。",
      "此理勿复道，巧历不能推。"
    ]
  },
  {
    "volume": 433,
    "sequence": 3,
    "title": "寄元九（自此后在渭村作）",
    "author": "白居易",
    "content": [
      "晨鸡才发声，夕雀俄敛冀。",
      "昼夜往复来，疾如出入息。",
      "非徒改年貌，渐觉无心力。",
      "自念因念君，俱为老所逼。",
      "君年虽校少，憔悴谪南国。",
      "三年不放归，炎瘴消颜色。",
      "山无杀草霜，水有含沙蜮。",
      "健否远不知，书多隔年得。",
      "愿君少愁苦，我亦加餐食。",
      "各保金石躯，以慰长相忆。"
    ]
  },
  {
    "volume": 433,
    "sequence": 4,
    "title": "秋夕",
    "author": "白居易",
    "content": [
      "叶声落如雨，月色白似霜。",
      "夜深方独卧，谁为拂尘床。"
    ]
  },
  {
    "volume": 433,
    "sequence": 5,
    "title": "夜雨",
    "author": "白居易",
    "content": [
      "我有所念人，隔在远远乡。",
      "我有所感事，结在深深肠。",
      "乡远去不得，无日不瞻望。",
      "肠深解不得，无夕不思量。",
      "况此残灯夜，独宿在空堂。",
      "秋天殊未晓，风雨正苍苍。",
      "不学头陀法，前心安可忘。"
    ]
  },
  {
    "volume": 433,
    "sequence": 6,
    "title": "秋霁",
    "author": "白居易",
    "content": [
      "金火不相待，炎凉雨中变。",
      "林晴有残蝉，巢冷无留燕。",
      "沉吟卷长簟，怆恻收团扇。",
      "向夕稍无泥，闲步青苔院。",
      "月出砧杵动，家家捣秋练。",
      "独对多病妻，不能理针线。",
      "冬衣殊未制，夏服行将绽。",
      "何以迎早秋，一杯聊自劝。"
    ]
  },
  {
    "volume": 433,
    "sequence": 7,
    "title": "叹老三首",
    "author": "白居易",
    "content": [
      "晨兴照青镜，形影两寂寞。",
      "少年辞我去，白发随梳落。",
      "万化成于渐，渐衰看不觉。",
      "但恐镜中颜，今朝老于昨。",
      "人年少满百，不得长欢乐。",
      "谁会天地心，千龄与龟鹤。",
      "吾闻善医者，今古称扁鹊。",
      "万病皆可治，唯无治老药。",
      "我有一握发，梳理何稠直。",
      "昔似玄云光，今如素丝色。",
      "匣中有旧镜，欲照先叹息。",
      "自从头白来，不欲明磨拭。",
      "鸦头与鹤颈，至老常如墨。",
      "独有人鬓毛，不得终身黑。",
      "前年种桃核，今岁成花树。",
      "去岁新婴儿，今年已学步。",
      "但惊物长成，不觉身衰暮。",
      "去矣欲何如，少年留不住。",
      "因书今日意，遍寄诸亲故。",
      "壮岁不欢娱，长年当悔悟。"
    ]
  },
  {
    "volume": 433,
    "sequence": 8,
    "title": "送兄弟回雪夜",
    "author": "白居易",
    "content": [
      "日晦云气黄，东北风切切。",
      "时从村南还，新与兄弟别。",
      "离襟泪犹湿，回马嘶未歇。",
      "欲归一室坐，天阴多无月。",
      "夜长火消尽，岁暮雨凝结。",
      "寂寞满炉灰，飘零上阶雪。",
      "对雪画寒灰，残灯明复灭。",
      "灰死如我心，雪白如我发。",
      "所遇皆如此，顷刻堪愁绝。",
      "回念入坐忘，转忧作禅悦。",
      "平生洗心法，正为今宵设。"
    ]
  },
  {
    "volume": 433,
    "sequence": 9,
    "title": "溪中早春",
    "author": "白居易",
    "content": [
      "南山雪未尽，阴岭留残白。",
      "西涧冰已消，春溜含新碧。",
      "东风来几日，蛰动萌草坼。",
      "潜知阳和功，一日不虚掷。",
      "爱此天气暖，来拂溪边石。",
      "一坐欲忘归，暮禽声啧啧。",
      "蓬蒿隔桑枣，隐映烟火夕。",
      "归来问夜餐，家人烹荠麦。"
    ]
  },
  {
    "volume": 433,
    "sequence": 10,
    "title": "同友人寻涧花",
    "author": "白居易",
    "content": [
      "闻有涧底花，贳得村中酒。",
      "与君来校迟，已逢摇落后。",
      "临觞有遗恨，怅望空溪口。",
      "记取花发时，期君重携手。",
      "我生日日老，春色年年有。",
      "且作来岁期，不知身健否。"
    ]
  },
  {
    "volume": 433,
    "sequence": 11,
    "title": "登村东古冢",
    "author": "白居易",
    "content": [
      "高低古时冢，上有牛羊道。",
      "独立最高头，悠哉此怀抱。",
      "回头向村望，但见荒田草。",
      "村人不爱花，多种栗与枣。",
      "自来此村住，不觉风光好。",
      "花少莺亦稀，年年春暗老。"
    ]
  },
  {
    "volume": 433,
    "sequence": 12,
    "title": "梦裴相公",
    "author": "白居易",
    "content": [
      "五年生死隔，一夕魂梦通。",
      "梦中如往日，同直金銮宫。",
      "仿佛金紫色，分明冰玉容。",
      "勤勤相眷意，亦与平生同。",
      "既寤知是梦，悯然情未终。",
      "追想当时事，何殊昨夜中。",
      "自我学心法，万缘成一空。",
      "今朝为君子，流涕一沾胸。"
    ]
  },
  {
    "volume": 433,
    "sequence": 13,
    "title": "昼寝",
    "author": "白居易",
    "content": [
      "坐整白单衣，起穿黄草履。",
      "朝餐盥漱毕，徐下阶前步。",
      "暑风微变候，昼刻渐加数。",
      "院静地阴阴，鸟鸣新叶树。",
      "独行还独卧，夏景殊未暮。",
      "不作午时眠，日长安可度。"
    ]
  },
  {
    "volume": 433,
    "sequence": 14,
    "title": "别行简（时行简辟卢坦剑南东川府）",
    "author": "白居易",
    "content": [
      "漠漠病眼花，星星愁鬓雪。",
      "筋骸已衰惫，形影仍分诀。",
      "梓州二千里，剑门五六月。",
      "岂是远行时，火云烧栈热。",
      "何言巾上泪，乃是肠中血。",
      "念此早归来，莫作经年别。"
    ]
  },
  {
    "volume": 433,
    "sequence": 15,
    "title": "观儿戏",
    "author": "白居易",
    "content": [
      "髫龀七八岁，绮纨三四儿。",
      "弄尘复斗草，尽日乐嬉嬉。",
      "堂上长年客，鬓间新有丝。",
      "一看竹马戏，每忆童騃时。",
      "童騃饶戏乐，老大多忧悲。",
      "静念彼与此，不知谁是痴。"
    ]
  },
  {
    "volume": 433,
    "sequence": 16,
    "title": "叹常生",
    "author": "白居易",
    "content": [
      "西村常氏子，卧疾不须臾。",
      "前旬犹访我，今日忽云殂。",
      "时我病多暇，与之同野居。",
      "园林青蔼蔼，相去数里余。",
      "村邻无好客，所遇唯农夫。",
      "之子何如者，往还犹胜无。",
      "于今亦已矣，可为一长吁。"
    ]
  },
  {
    "volume": 433,
    "sequence": 17,
    "title": "寄元九",
    "author": "白居易",
    "content": [
      "一病经四年，亲朋书信断。",
      "穷通合易交，自笑知何晚。",
      "元君在荆楚，去日唯云远。",
      "彼独是何人，心如石不转。",
      "忧我贫病身，书来唯劝勉。",
      "上言少愁苦，下道加餐饭。",
      "怜君为谪吏，穷薄家贫褊。",
      "三寄衣食资，数盈二十万。",
      "岂是贪衣食，感君心缱绻。",
      "念我口中食，分君身上暖。",
      "不因身病久，不因命多蹇。",
      "平生亲友心，岂得知深浅。"
    ]
  },
  {
    "volume": 433,
    "sequence": 18,
    "title": "以镜赠别",
    "author": "白居易",
    "content": [
      "人言似明月，我道胜明月。",
      "明月非不明，一年十二缺。",
      "岂如玉匣里，如水常澄澈。",
      "月破天暗时，圆明独不歇。",
      "我惭貌丑老，绕鬓斑斑雪。",
      "不如赠少年，回照青丝发。",
      "因君千里去，持此将为别。"
    ]
  },
  {
    "volume": 433,
    "sequence": 19,
    "title": "城上对月，期友人不至",
    "author": "白居易",
    "content": [
      "古人惜昼短，劝令秉烛游。",
      "况此迢迢夜，明月满西楼。",
      "复有盈尊酒，置在城上头。",
      "期君君不至，人月两悠悠。",
      "照水烟波白，照人肌发秋。",
      "清光正如此，不醉即须愁。"
    ]
  },
  {
    "volume": 433,
    "sequence": 20,
    "title": "念金銮子二首",
    "author": "白居易",
    "content": [
      "衰病四十身，娇痴三岁女。",
      "非男犹胜无，慰情时一抚。",
      "一朝舍我去，魂影无处所。",
      "况念夭札时，呕哑初学语。",
      "始知骨肉爱，乃是忧悲聚。",
      "唯思未有前，以理遣伤苦。",
      "忘怀日已久，三度移寒暑。",
      "今日一伤心，因逢旧乳母。",
      "与尔为父子，八十有六旬。",
      "忽然又不见，迩来三四春。",
      "形质本非实，气聚偶成身。",
      "恩爱元是妄，缘合暂为亲。",
      "念兹庶有悟，聊用遣悲辛。",
      "暂将理自夺，不是忘情人。"
    ]
  },
  {
    "volume": 433,
    "sequence": 21,
    "title": "对酒",
    "author": "白居易",
    "content": [
      "人生一百岁，通计三万日。",
      "何况百岁人，人间百无一。",
      "贤愚共零落，贵贱同埋没。",
      "东岱前后魂，北邙新旧骨。",
      "复闻药误者，为爱延年术。",
      "又有忧死者，为贪政事笔。",
      "药误不得老，忧死非因疾。",
      "谁言人最灵，知得不知失。",
      "何如会亲友，饮此杯中物。",
      "能沃烦虑消，能陶真性出。",
      "所以刘阮辈，终年醉兀兀。"
    ]
  },
  {
    "volume": 433,
    "sequence": 22,
    "title": "渭村雨归",
    "author": "白居易",
    "content": [
      "渭水寒渐落，离离蒲稗苗。",
      "闲傍沙边立，看人刈苇苕。",
      "近水风景冷，晴明犹寂寥。",
      "复兹夕阴起，野色重萧条。",
      "萧条独归路，暮雨湿村桥。"
    ]
  },
  {
    "volume": 433,
    "sequence": 23,
    "title": "谕怀",
    "author": "白居易",
    "content": [
      "黑头日已白，白面日已黑。",
      "人生未死间，变化何终极。",
      "常言在己者，莫若形与色。",
      "一朝改变来，止遏不能得。",
      "况彼身外事，悠悠通与塞。"
    ]
  },
  {
    "volume": 433,
    "sequence": 24,
    "title": "喜友至留宿",
    "author": "白居易",
    "content": [
      "村中少宾客，柴门多不开。",
      "忽闻车马至，云是故人来。",
      "况值风雨夕，愁心正悠哉。",
      "愿君且同宿，尽此手中杯。",
      "人生开口笑，百年都几回。"
    ]
  },
  {
    "volume": 433,
    "sequence": 25,
    "title": "西原晚望",
    "author": "白居易",
    "content": [
      "花菊引闲行，行上西原路。",
      "原上晚无人，因高聊四顾。",
      "南阡有烟火，北陌连墟墓。",
      "村邻何萧疏，近者犹百步。",
      "吾庐在其下，寂寞风日暮。",
      "门外转枯蓬，篱根伏寒兔。",
      "故园汴水上，离乱不堪去。",
      "近岁始移家，飘然此村住。",
      "新屋五六间，古槐八九树。",
      "便是衰病身，此生终老处。"
    ]
  },
  {
    "volume": 433,
    "sequence": 26,
    "title": "感镜",
    "author": "白居易",
    "content": [
      "美人与我别，留镜在匣中。",
      "自从花颜去，秋水无芙蓉。",
      "经年不开匣，红埃覆青铜。",
      "今朝一拂拭，自照憔悴容。",
      "照罢重惆怅，背有双盘龙。"
    ]
  },
  {
    "volume": 433,
    "sequence": 27,
    "title": "村居卧病三首",
    "author": "白居易",
    "content": [
      "戚戚抱羸病，悠悠度朝暮。",
      "夏木才结阴，秋兰已含露。",
      "前日巢中卵，化作雏飞去。",
      "昨日穴中虫，蜕为蝉上树。",
      "四时未尝歇，一物不暂住。",
      "唯有病客心，沉然独如故。",
      "新秋久病容，起步村南道。",
      "尽日不逢人，虫声遍荒草。",
      "西风吹白露，野绿秋仍早。",
      "草木犹未伤，先伤我怀抱。",
      "朱颜与玄鬓，强健几时好。",
      "况为忧病侵，不得依年老。",
      "种黍三十亩，雨来苗渐大。",
      "种薤二十畦，秋来欲堪刈。",
      "望黍作冬酒，留薤为春菜。",
      "荒村百物无，待此养衰瘵。",
      "葺庐备阴雨，补褐防寒岁。",
      "病身知几时，且作明年计。"
    ]
  },
  {
    "volume": 433,
    "sequence": 28,
    "title": "沐浴",
    "author": "白居易",
    "content": [
      "经年不沐浴，尘垢满肌肤。",
      "今朝一澡濯，衰瘦颇有馀。",
      "老色头鬓白，病形支体虚。",
      "衣宽有剩带，发少不胜梳。",
      "自问今年几，春秋四十初。",
      "四十已如此，七十复何知。"
    ]
  },
  {
    "volume": 433,
    "sequence": 29,
    "title": "栽松二首",
    "author": "白居易",
    "content": [
      "小松未盈尺，心爱手自移。",
      "苍然涧底色，云湿烟霏霏。",
      "栽植我年晚，长成君性迟。",
      "如何过四十，种此数寸枝。",
      "得见成阴否，人生七十稀。",
      "爱君抱晚节，怜君含直文。",
      "欲得朝朝见，阶前故种君。",
      "知君死则已，不死会凌云。"
    ]
  },
  {
    "volume": 433,
    "sequence": 30,
    "title": "病中友人相访",
    "author": "白居易",
    "content": [
      "卧久不记日，南窗昏复昏。",
      "萧条草檐下，寒雀朝夕闻。",
      "强扶床前杖，起向庭中行。",
      "偶逢故人至，便当一逢迎。",
      "移榻就斜日，披裘倚前楹。",
      "闲谈胜服药，稍觉有心情。"
    ]
  },
  {
    "volume": 433,
    "sequence": 31,
    "title": "自觉二首",
    "author": "白居易",
    "content": [
      "四十未为老，忧伤早衰恶。",
      "前岁二毛生，今年一齿落。",
      "形骸日损耗，心事同萧索。",
      "夜寝与朝餐，其间味亦薄。",
      "同岁崔舍人，容光方灼灼。",
      "始知年与貌，衰盛随忧乐。",
      "畏老老转迫，忧病病弥缚。",
      "不畏复不忧，是除老病药。",
      "朝哭心所爱，暮哭心所亲。",
      "亲爱零落尽，安用身独存。",
      "几许平生欢，无限骨肉恩。",
      "结为肠间痛，聚作鼻头辛。",
      "悲来四支缓，泣尽双眸昏。",
      "所以年四十，心如七十人。",
      "我闻浮屠教，中有解脱门。",
      "置心为止水，视身如浮云。",
      "斗擞垢秽衣，度脱生死轮。",
      "胡为恋此苦，不去犹逡巡。",
      "回念发弘愿，愿此见在身。",
      "但受过去报，不结将来因。",
      "誓以智慧水，永洗烦恼尘。",
      "不将恩爱子，更种悲忧根。"
    ]
  },
  {
    "volume": 433,
    "sequence": 32,
    "title": "夜雨有念",
    "author": "白居易",
    "content": [
      "以道治心气，终岁得晏然。",
      "何乃戚戚意，忽来风雨天。",
      "既非慕荣显，又不恤饥寒。",
      "胡为悄不乐，抱膝残灯前。",
      "形影暗相问，心默对以言。",
      "骨肉能几人，各在天一端。",
      "吾兄寄宿州，吾弟客东川。",
      "南北五千里，吾身在中间。",
      "欲去病未能，欲住心不安。",
      "有如波上舟，此缚而彼牵。",
      "自我向道来，于今六七年。",
      "炼成不二性，消尽千万缘。",
      "唯有恩爱火，往往犹熬煎。",
      "岂是药无效，病多难尽蠲。"
    ]
  },
  {
    "volume": 433,
    "sequence": 33,
    "title": "寄杨六（杨摄万年县尉，余为赞善大夫）",
    "author": "白居易",
    "content": [
      "青宫官冷静，赤县事繁剧。",
      "一闲复一忙，动作经时隔。",
      "清觞久废酌，白日顿虚掷。",
      "念此忽踟蹰，悄然心不适。",
      "岂无旧交结，久别或迁易。",
      "亦有新往还，相见多形迹。",
      "唯君于我分，坚久如金石。",
      "何况老大来，人情重姻戚。",
      "会稀岁月急，此事真可惜。",
      "几回开口笑，便到髭须白。",
      "公门苦鞅掌，尽日无闲隙。",
      "犹冀乘暝来，静言同一夕。"
    ]
  },
  {
    "volume": 433,
    "sequence": 34,
    "title": "送春",
    "author": "白居易",
    "content": [
      "三月三十日，春归日复暮。",
      "惆怅问春风，明朝应不住。",
      "送春曲江上，眷眷东西顾。",
      "但见扑水花，纷纷不知数。",
      "人生似行客，两足无停步。",
      "日日进前程，前程几多路。",
      "兵刀与水火，尽可违之去。",
      "唯有老到来，人间无避处。",
      "感时良为已，独倚池南树。",
      "今日送春心，心如别亲故。"
    ]
  },
  {
    "volume": 433,
    "sequence": 35,
    "title": "哭李三",
    "author": "白居易",
    "content": [
      "去年渭水曲，秋时访我来。",
      "今年常乐里，春日哭君回。",
      "哭君仰问天，天意安在哉。",
      "若必夺其寿，何如不与才。",
      "落然身后事，妻病女婴孩。"
    ]
  },
  {
    "volume": 433,
    "sequence": 36,
    "title": "别李十一后重寄（自此后诗江州路上作）",
    "author": "白居易",
    "content": [
      "秋日正萧条，驱车出蓬荜。",
      "回望青门道，目极心郁郁。",
      "岂独恋乡土，非关慕簪绂。",
      "所怆别李君，平生同道术。",
      "俱承金马诏，联秉谏臣笔。",
      "共上青云梯，中途一相失。",
      "江湖我方往，朝廷君不出。",
      "蕙带与华簪，相逢是何日。"
    ]
  },
  {
    "volume": 433,
    "sequence": 37,
    "title": "初出蓝田路作",
    "author": "白居易",
    "content": [
      "停骖问前路，路在秋云里。",
      "苍苍县南道，去途从此始。",
      "绝顶忽上盘，众山皆下视。",
      "下视千万峰，峰头如浪起。",
      "朝经韩公坡，夕次蓝桥水。",
      "浔阳近四千，始行七十里。",
      "人烦马蹄跙，劳苦已如此。"
    ]
  },
  {
    "volume": 433,
    "sequence": 38,
    "title": "仙娥峰下作",
    "author": "白居易",
    "content": [
      "我为东南行，始登商山道。",
      "商山无数峰，最爱仙娥好。",
      "参差树若插，匼匝云如抱。",
      "渴望寒玉泉，香闻紫芝草。",
      "青崖屏削碧，白石床铺缟。",
      "向无如此物，安足留四皓。",
      "感彼私自问，归山何不早。",
      "可能尘土中，还随众人老。"
    ]
  },
  {
    "volume": 433,
    "sequence": 39,
    "title": "微雨夜行",
    "author": "白居易",
    "content": [
      "漠漠秋云起，稍稍夜寒生。",
      "但觉衣裳湿，无点亦无声。"
    ]
  },
  {
    "volume": 433,
    "sequence": 40,
    "title": "再到襄阳访问旧居",
    "author": "白居易",
    "content": [
      "昔到襄阳日，髯髯初有髭。",
      "今过襄阳日，髭鬓半成丝。",
      "旧游都是梦，乍到忽如归。",
      "东郭蓬蒿宅，荒凉今属谁。",
      "故知多零落，闾井亦迁移。",
      "独有秋江水，烟波似旧时。"
    ]
  },
  {
    "volume": 433,
    "sequence": 41,
    "title": "寄微之三首",
    "author": "白居易",
    "content": [
      "江州望通州，天涯与地末。",
      "有山万丈高，有江千里阔。",
      "间之以云雾，飞鸟不可越。",
      "谁知千古险，为我二人设。",
      "通州君初到，郁郁愁如结。",
      "江州我方去，迢迢行未歇。",
      "道路日乖隔，音信日断绝。",
      "因风欲寄语，地远声不彻。",
      "生当复相逢，死当从此别。",
      "君游襄阳日，我在长安住。",
      "今君在通州，我过襄阳去。",
      "襄阳九里郭，楼堞连云树。",
      "顾此稍依依，是君旧游处。",
      "苍茫兼葭水，中有浔阳路。",
      "此去更相思，江西少亲故。",
      "去国日已远，喜逢物似人。",
      "如何含此意，江上坐思君。",
      "有如河岳气，相合方氛氲。",
      "狂风吹中绝，两处成孤云。",
      "风回终有时，云合岂无因。",
      "努力各自爱，穷通我尔身。"
    ]
  },
  {
    "volume": 433,
    "sequence": 42,
    "title": "舟中雨夜",
    "author": "白居易",
    "content": [
      "江云暗悠悠，江风冷修修。",
      "夜雨滴船背，风浪打船头。",
      "船中有病客，左降向江州。"
    ]
  },
  {
    "volume": 433,
    "sequence": 43,
    "title": "夜闻歌者（宿鄂州）",
    "author": "白居易",
    "content": [
      "夜泊鹦鹉洲，江月秋澄澈。",
      "邻船有歌者，发词堪愁绝。",
      "歌罢继以泣，泣声通复咽。",
      "寻声见其人，有妇颜如雪。",
      "独倚帆樯立，娉婷十七八。",
      "夜泪如真珠，双双堕明月。",
      "借问谁家妇，歌泣何凄切。",
      "一问一沾襟，低眉终不说。"
    ]
  },
  {
    "volume": 433,
    "sequence": 44,
    "title": "江楼闻砧（江州作）",
    "author": "白居易",
    "content": [
      "江人授衣晚，十月始闻砧。",
      "一夕高楼月，万里故园心。"
    ]
  },
  {
    "volume": 433,
    "sequence": 45,
    "title": "宿东林寺",
    "author": "白居易",
    "content": [
      "经窗灯焰短，僧炉火气深。",
      "索落庐山夜，风雪宿东林。"
    ]
  },
  {
    "volume": 433,
    "sequence": 46,
    "title": "忆洛下故园（时淮汝寇戎未灭）",
    "author": "白居易",
    "content": [
      "浔阳迁谪地，洛阳离乱年。",
      "烟尘三川上，炎瘴九江边。",
      "乡心坐如此，秋风仍飒然。"
    ]
  },
  {
    "volume": 433,
    "sequence": 47,
    "title": "赠别崔五",
    "author": "白居易",
    "content": [
      "朝送南去客，暮迎北来宾。",
      "孰云当大路，少遇心所亲。",
      "劳者念息肩，热者思濯身。",
      "何如愁独日，忽见平生人。",
      "平生已不浅，是日重殷勤。",
      "问从何处来，及此江亭春。",
      "江天春多阴，夜月隔重云。",
      "移尊树间饮，灯照花纷纷。",
      "一会不易得，馀事何足云。",
      "明旦又分手，今夕且欢忻。"
    ]
  },
  {
    "volume": 433,
    "sequence": 48,
    "title": "春晚寄微之",
    "author": "白居易",
    "content": [
      "三月江水阔，悠悠桃花波。",
      "年芳与心事，此地共蹉跎。",
      "南国方谴谪，中原正兵戈。",
      "眼前故人少，头上白发多。",
      "通州更迢递，春尽复如何。"
    ]
  },
  {
    "volume": 433,
    "sequence": 49,
    "title": "渐老",
    "author": "白居易",
    "content": [
      "今朝复明日，不觉年齿暮。",
      "白发逐梳落，朱颜辞镜去。",
      "当春颇愁寂，对酒寡欢趣。",
      "遇境多怆辛，逢人益敦故。",
      "形质属天地，推迁从不住。",
      "所怪少年心，销磨落何处。"
    ]
  },
  {
    "volume": 433,
    "sequence": 50,
    "title": "送幼史",
    "author": "白居易",
    "content": [
      "淮右寇未散，江西岁再徂。",
      "故里干戈地，行人风雪途。",
      "此时与尔别，江畔立踟蹰。"
    ]
  },
  {
    "volume": 433,
    "sequence": 51,
    "title": "夜雪",
    "author": "白居易",
    "content": [
      "已讶衾枕冷，复见窗户明。",
      "夜深知雪重，时闻折竹声。"
    ]
  },
  {
    "volume": 433,
    "sequence": 52,
    "title": "寄行简",
    "author": "白居易",
    "content": [
      "郁郁眉多敛，默默口寡言。",
      "岂是愿如此，举目谁与欢。",
      "去春尔西征，从事巴蜀间。",
      "今春我南谪，抱疾江海壖。",
      "相去六千里，地绝天邈然。",
      "十书九不达，何以开忧颜。",
      "渴人多梦饮，饥人多梦餐。",
      "春来梦何处，合眼到东川。"
    ]
  },
  {
    "volume": 433,
    "sequence": 53,
    "title": "首夏",
    "author": "白居易",
    "content": [
      "孟夏百物滋，动植一时好。",
      "麋鹿乐深林，虫蛇喜丰草。",
      "翔禽爱密叶，游鳞悦新藻。",
      "天和遗漏处，而我独枯槁。",
      "一身在天末，骨肉皆远道。",
      "旧国无来人，寇戎尘浩浩。",
      "沉忧竟何益，只自劳怀抱。",
      "不如放身心，冥然任天造。",
      "浔阳多美酒，可使杯不燥。",
      "湓鱼贱如泥，烹炙无昏早。",
      "朝饭山下寺，暮醉湖中岛。",
      "何必归故乡，兹焉可终老。"
    ]
  },
  {
    "volume": 433,
    "sequence": 54,
    "title": "孟夏思渭村旧居寄舍弟",
    "author": "白居易",
    "content": [
      "啧啧雀引雏，稍稍笋成竹。",
      "时物感人情，忆我故乡曲。",
      "故园渭水上，十载事樵牧。",
      "手种榆柳成，阴阴覆墙屋。",
      "兔隐豆苗肥，鸟鸣桑椹熟。",
      "前年当此时，与尔同游瞩。",
      "诗书课弟侄，农圃资童仆。",
      "日暮麦登场，天晴蚕坼簇。",
      "弄泉南涧坐，待月东亭宿。",
      "兴发饮数杯，闷来棋一局。",
      "一朝忽分散，万里仍羁束。",
      "井鲋思反泉，笼莺悔出谷。",
      "九江地卑湿，四月天炎燠。",
      "苦雨初入梅，瘴云稍含毒。",
      "泥秧水畦稻，灰种畬田粟。",
      "已讶殊岁时，仍嗟异风俗。",
      "闲登郡楼望，日落江山绿。",
      "归雁拂乡心，平湖断人目。",
      "殊方我漂泊，旧里君幽独。",
      "何时同一瓢，饮水心亦足。"
    ]
  },
  {
    "volume": 433,
    "sequence": 55,
    "title": "早蝉",
    "author": "白居易",
    "content": [
      "六月初七日，江头蝉始鸣。",
      "石楠深叶里，薄暮两三声。",
      "一催衰鬓色，再动故园情。",
      "西风殊未起，秋思先秋生。",
      "忆昔在东掖，宫槐花下听。",
      "今朝无限思，云树绕湓城。"
    ]
  },
  {
    "volume": 433,
    "sequence": 56,
    "title": "感情",
    "author": "白居易",
    "content": [
      "中庭晒服玩，忽见故乡履。",
      "昔赠我者谁，东邻婵娟子。",
      "因思赠时语，特用结终始。",
      "永愿如履綦，双行复双止。",
      "自吾谪江郡，漂荡三千里。",
      "为感长情人，提携同到此。",
      "今朝一惆怅，反覆看未已。",
      "人只履犹双，何曾得相似。",
      "可嗟复可惜，锦表绣为里。",
      "况经梅雨来，色黯花草死。"
    ]
  },
  {
    "volume": 433,
    "sequence": 57,
    "title": "南湖晚秋",
    "author": "白居易",
    "content": [
      "八月白露降，湖中水方老。",
      "旦夕秋风多，衰荷半倾倒。",
      "手攀青枫树，足蹋黄芦草。",
      "惨澹老容颜，冷落秋怀抱。",
      "有兄在淮楚，有弟在蜀道。",
      "万里何时来，烟波白浩浩。"
    ]
  },
  {
    "volume": 433,
    "sequence": 58,
    "title": "郡厅有树，晚荣早凋，人不识名，因题其上",
    "author": "白居易",
    "content": [
      "浔阳郡厅后，有树不知名。",
      "秋先梧桐落，春后桃李荣。",
      "五月始萌动，八月已凋零。",
      "左右皆松桂，四时郁青青。",
      "岂量雨露恩，沾濡不均平。",
      "荣枯各有分，天地本无情。",
      "顾我亦相类，早衰向晚成。",
      "形骸少多病，三十不丰盈。",
      "毛鬓早改变，四十白髭生。",
      "谁教两萧索，相对此江城。"
    ]
  },
  {
    "volume": 433,
    "sequence": 59,
    "title": "感秋怀微之",
    "author": "白居易",
    "content": [
      "叶下湖又波，秋风此时至。",
      "谁知濩落心，先纳萧条气。",
      "推移感流岁，漂泊思同志。",
      "昔为烟霄侣，今作泥涂吏。",
      "白鸥毛羽弱，青凤文章异。",
      "各闭一笼中，岁晚同憔悴。"
    ]
  },
  {
    "volume": 433,
    "sequence": 60,
    "title": "因沐感发，寄朗上人二首",
    "author": "白居易",
    "content": [
      "年长身转慵，百事无所欲。",
      "乃至头上发，经年方一沐。",
      "沐稀发苦落，一沐仍半秃。",
      "短鬓经霜蓬，老面辞春木。",
      "强年过犹近，衰相来何速。",
      "应是烦恼多，心焦血不足。",
      "渐少不满把，渐短不盈尺。",
      "况兹短少中，日夜落复白。",
      "既无神仙术，何除老死籍。",
      "只有解脱门，能度衰苦厄。",
      "掩镜望东寺，降心谢禅客。",
      "衰白何足言，剃落犹不惜。"
    ]
  },
  {
    "volume": 433,
    "sequence": 61,
    "title": "早蝉",
    "author": "白居易",
    "content": [
      "月出先照山，风生先动水。",
      "亦如早蝉声，先入闲人耳。",
      "一闻愁意结，再听乡心起。",
      "渭上新蝉声，先听浑相似。",
      "衡门有谁听，日暮槐花里。"
    ]
  },
  {
    "volume": 433,
    "sequence": 62,
    "title": "苦热喜凉",
    "author": "白居易",
    "content": [
      "经时苦炎暑，心体但烦倦。",
      "白日一何长，清秋不可见。",
      "岁功成者去，天数极则变。",
      "潜知寒燠间，迁次如乘传。",
      "火云忽朝敛，金风俄夕扇。",
      "枕簟遂清凉，筋骸稍轻健。",
      "因思望月侣，好卜迎秋宴。",
      "竟夜无客来，引杯还自劝。"
    ]
  },
  {
    "volume": 433,
    "sequence": 63,
    "title": "早秋晚望，兼呈韦侍郎",
    "author": "白居易",
    "content": [
      "九派绕孤城，城高生远思。",
      "人烟半在船，野水多于地。",
      "穿霞日脚直，驱雁风头利。",
      "去国来几时，江上秋三至。",
      "夫君亦沦落，此地同飘寄。",
      "悯默向隅心，摧颓触笼翅。",
      "且谋眼前计，莫问胸中事。",
      "浔阳酒甚浓，相劝时时醉。"
    ]
  },
  {
    "volume": 433,
    "sequence": 64,
    "title": "司马宅",
    "author": "白居易",
    "content": [
      "雨径绿芜合，霜园红叶多。",
      "萧条司马宅，门巷无人过。",
      "唯对大江水，秋风朝夕波。"
    ]
  },
  {
    "volume": 433,
    "sequence": 65,
    "title": "司马厅独宿",
    "author": "白居易",
    "content": [
      "荒凉满庭草，偃亚侵檐竹。",
      "府吏下厅帘，家僮开被襆。",
      "数声城上漏，一点窗间烛。",
      "官曹冷似冰，谁肯来同宿。"
    ]
  },
  {
    "volume": 433,
    "sequence": 66,
    "title": "梦与李七、庾三十三同访元九",
    "author": "白居易",
    "content": [
      "夜梦归长安，见我故亲友。",
      "损之在我左，顺之在我右。",
      "云是二月天，春风出携手。",
      "同过靖安里，下马寻元九。",
      "元九正独坐，见我笑开口。",
      "还指西院花，仍开北亭酒。",
      "如言各有故，似惜欢难久。",
      "神合俄顷间，神离欠伸后。",
      "觉来疑在侧，求索无所有。",
      "残灯影闪墙，斜月光穿牖。",
      "天明西北望，万里君知否。",
      "老去无见期，踟蹰搔白首。"
    ]
  },
  {
    "volume": 433,
    "sequence": 67,
    "title": "秋槿",
    "author": "白居易",
    "content": [
      "风露飒已冷，天色亦黄昏。",
      "中庭有槿花，荣落同一晨。",
      "秋开已寂寞，夕陨何纷纷。",
      "正怜少颜色，复叹不逡巡。",
      "感此因念彼，怀哉聊一陈。",
      "男儿老富贵，女子晚婚姻。",
      "头白始得志，色衰方事人。",
      "后时不获已，安得如青春。"
    ]
  },
  {
    "volume": 433,
    "sequence": 68,
    "title": "答元郎中、杨员外喜乌见寄（四十四字成）",
    "author": "白居易",
    "content": [
      "南宫鸳鸯地，何忽乌来止。",
      "故人锦帐郎，闻乌笑相视。",
      "疑乌报消息，望我归乡里。",
      "我归应待乌头白，惭愧元郎误欢喜。"
    ]
  }
]