[
  {
    "volume": 668,
    "sequence": 1,
    "title": "途中除夜",
    "author": "高蟾",
    "content": [
      "南北浮萍迹，年华又暗催。",
      "残灯和腊尽，晓角带春来。",
      "鬓欲渐侵雪，心仍未肯灰。",
      "金门旧知己，谁为脱尘埃？"
    ]
  },
  {
    "volume": 668,
    "sequence": 2,
    "title": "长门怨",
    "author": "高蟾",
    "content": [
      "天上何劳万古春，君前谁是百年人？",
      "魂销尚愧金炉烬，思起犹惭玉辇尘。",
      "烟翠薄情攀不得，星茫浮艳采无因。",
      "可怜明镜来相向，何似恩光朝夕新。"
    ]
  },
  {
    "volume": 668,
    "sequence": 3,
    "title": "秋日寄华阳山人",
    "author": "高蟾",
    "content": [
      "云木送秋何草草，风波凝冷太星星。",
      "银鞍公子魂俱断，玉弩将军涕自零。",
      "茅洞白龙和雨看，荆溪黄鹄带霜听。",
      "人间不见清凉事，犹向溪翁乞画屏。"
    ]
  },
  {
    "volume": 668,
    "sequence": 4,
    "title": "感事",
    "author": "高蟾",
    "content": [
      "浊河从北下，清洛向东流。",
      "清浊皆如此，何人不白头？"
    ]
  },
  {
    "volume": 668,
    "sequence": 5,
    "title": "楚思",
    "author": "高蟾",
    "content": [
      "叠浪与云急，翠兰和意香。",
      "风流化为雨，日暮下巫阳。"
    ]
  },
  {
    "volume": 668,
    "sequence": 6,
    "title": "雪中",
    "author": "高蟾",
    "content": [
      "金阁倚云开，朱轩犯雪来。",
      "三冬辛苦样，天意似难栽。"
    ]
  },
  {
    "volume": 668,
    "sequence": 7,
    "title": "道中有感",
    "author": "高蟾",
    "content": [
      "一醉六十日，一裘三十年。",
      "年华经几日，日日掉征鞭。"
    ]
  },
  {
    "volume": 668,
    "sequence": 8,
    "title": "宋汴道中",
    "author": "高蟾",
    "content": [
      "平野有千里，居人无一家。",
      "甲兵年正少，日久戍天涯。"
    ]
  },
  {
    "volume": 668,
    "sequence": 9,
    "title": "秋思",
    "author": "高蟾",
    "content": [
      "天地太萧索，山川何渺茫。",
      "不堪星斗柄，犹把岁寒量。"
    ]
  },
  {
    "volume": 668,
    "sequence": 10,
    "title": "即事",
    "author": "高蟾",
    "content": [
      "三年离水石，一旦隐樵渔。",
      "为问青云上，何人识卷舒。"
    ]
  },
  {
    "volume": 668,
    "sequence": 11,
    "title": "渔家",
    "author": "高蟾",
    "content": [
      "野水千年在，闲花一夕空。",
      "近来浮世狭，何似钓船中。"
    ]
  },
  {
    "volume": 668,
    "sequence": 12,
    "title": "关中",
    "author": "高蟾",
    "content": [
      "风雨去愁晚，关河归思凉。",
      "西游无紫气，一夕九回肠。"
    ]
  },
  {
    "volume": 668,
    "sequence": 13,
    "title": "归思",
    "author": "高蟾",
    "content": [
      "紫府归期断，芳洲别思迢。",
      "黄金作人世，只被岁寒消。"
    ]
  },
  {
    "volume": 668,
    "sequence": 14,
    "title": "下第出春明门",
    "author": "高蟾",
    "content": [
      "曾和秋雨驱愁入，却向春风领恨回。",
      "深谢灞陵堤畔柳，与人头上拂尘埃。"
    ]
  },
  {
    "volume": 668,
    "sequence": 15,
    "title": "华清宫",
    "author": "高蟾",
    "content": [
      "何事金舆不再游，翠鬟丹脸岂胜愁？",
      "重门深锁禁钟后，月满骊山宫树秋。"
    ]
  },
  {
    "volume": 668,
    "sequence": 16,
    "title": "秋日北固晚望二首",
    "author": "高蟾",
    "content": [
      "风含远思翛翛晚，日照高情的的秋。",
      "何事满江惆怅水，年年无语向东流。",
      "泽国路岐当面苦，江城砧杵入心寒。",
      "不知白发谁医得，为问无情岁月看。"
    ]
  },
  {
    "volume": 668,
    "sequence": 17,
    "title": "送张道士",
    "author": "高蟾",
    "content": [
      "因将岁月离三岛，闲贮风烟在一壶。",
      "为问金乌头白后，人间流水却回无。"
    ]
  },
  {
    "volume": 668,
    "sequence": 18,
    "title": "吴门春雨",
    "author": "高蟾",
    "content": [
      "吴甸落花春漫漫，吴宫芳树晚沈沈。",
      "王孙不耐如丝雨，罥断春风一寸心。"
    ]
  },
  {
    "volume": 668,
    "sequence": 19,
    "title": "旅夕",
    "author": "高蟾",
    "content": [
      "风散古陂惊宿雁，月临荒戍起啼鸦。",
      "不堪吟断无人见，时复寒灯落一花。"
    ]
  },
  {
    "volume": 668,
    "sequence": 20,
    "title": "瓜洲夜泊",
    "author": "高蟾",
    "content": [
      "偶为芳草无情客，况是青山有事身。",
      "一夕瓜洲渡头宿，天风吹尽广陵尘。"
    ]
  },
  {
    "volume": 668,
    "sequence": 21,
    "title": "金陵晚望",
    "author": "高蟾",
    "content": [
      "曾伴浮云归晚翠，犹陪落日泛秋声。",
      "世间无限丹青手，一片伤心画不成。"
    ]
  },
  {
    "volume": 668,
    "sequence": 22,
    "title": "晚思",
    "author": "高蟾",
    "content": [
      "虞泉冬恨由来短，杨叶春期分外长。",
      "惆怅浮生不知处，明朝依旧出沧浪。"
    ]
  },
  {
    "volume": 668,
    "sequence": 23,
    "title": "长信宫二首（后首一作长门怨）",
    "author": "高蟾",
    "content": [
      "天上梦魂何杳杳，日宫消息太沈沈。",
      "君恩不似黄金井，一处团圆万丈深。",
      "天上凤凰休寄梦，人间鹦鹉旧堪悲。",
      "平生心绪无人识，一只金梭万丈丝。"
    ]
  },
  {
    "volume": 668,
    "sequence": 24,
    "title": "长安旅怀",
    "author": "高蟾",
    "content": [
      "马嘶九陌年年苦，人语千门日日新。",
      "唯有终南寂无事，寒光不入帝乡尘。"
    ]
  },
  {
    "volume": 668,
    "sequence": 25,
    "title": "春",
    "author": "高蟾",
    "content": [
      "天柱几条支白日，天门几扇锁明时。",
      "阳春发处无根蒂，凭仗东风分外吹。",
      "明月断魂清霭霭，平芜归思绿迢迢。",
      "人生莫遣头如雪，纵得春风亦不消。"
    ]
  },
  {
    "volume": 668,
    "sequence": 26,
    "title": "秋",
    "author": "高蟾",
    "content": [
      "阳羡溪声冷骇人，洞庭山翠晚凝神。",
      "天将金玉为风露，曾为高秋几度贫。"
    ]
  },
  {
    "volume": 668,
    "sequence": 27,
    "title": "灞陵亭",
    "author": "高蟾",
    "content": [
      "一条归梦朱弦直，一片离心白羽轻。",
      "明日灞陵新霁后，马头烟树绿相迎。"
    ]
  },
  {
    "volume": 668,
    "sequence": 28,
    "title": "偶作二首",
    "author": "高蟾",
    "content": [
      "丁当玉佩三更雨，平帖金闺一觉云。",
      "明日薄情何处去，风流春水不知君。",
      "霞衣重叠红蝉暖，云髻葱笼紫凤寒。",
      "天上少年分散后，一条烟水若为看。"
    ]
  },
  {
    "volume": 668,
    "sequence": 29,
    "title": "永夕",
    "author": "高蟾",
    "content": [
      "云鸿宿处江村冷，独狖啼时海国阴。",
      "不会残灯无一事，觉来犹有向隅心。"
    ]
  },
  {
    "volume": 668,
    "sequence": 30,
    "title": "落花",
    "author": "高蟾",
    "content": [
      "一叶落时空下泪，三春归尽复何情。",
      "无人共得东风语，半日尊前计不成。"
    ]
  },
  {
    "volume": 668,
    "sequence": 31,
    "title": "下第后上永崇高侍郎",
    "author": "高蟾",
    "content": [
      "天上碧桃和露种，日边红杏倚云栽。",
      "芙蓉生在秋江上，不向东风怨未开。"
    ]
  },
  {
    "volume": 668,
    "sequence": 32,
    "title": "句",
    "author": "高蟾",
    "content": [
      "君恩秋后叶，日日向人疏。"
    ]
  }
]