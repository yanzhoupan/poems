[
  {
    "volume": 687,
    "sequence": 1,
    "title": "春归次金陵",
    "author": "吴融",
    "content": [
      "春阴漠漠覆江城，南国归桡趁晚程。",
      "水上驿流初过雨，树笼堤处不离莺。",
      "迹疏冠盖兼无梦，地近乡园自有情。",
      "便被东风动离思，杨花千里雪中行。"
    ]
  },
  {
    "volume": 687,
    "sequence": 2,
    "title": "途中见杏花",
    "author": "吴融",
    "content": [
      "一枝红艳出墙头，墙外行人正独愁。",
      "长得看来犹有恨，可堪逢处更难留。",
      "林空色暝莺先到，春浅香寒蝶未游。",
      "更忆帝乡千万树，澹烟笼日暗神州。"
    ]
  },
  {
    "volume": 687,
    "sequence": 3,
    "title": "秋日经别墅",
    "author": "吴融",
    "content": [
      "别墅萧条海上村，偶期兰菊与琴尊。",
      "檐横碧嶂秋光近，树带闲潮晚色昏。",
      "幸有白云眠楚客，不劳芳草思王孙。",
      "北山移去前文在，无复教人叹晓猿。"
    ]
  },
  {
    "volume": 687,
    "sequence": 4,
    "title": "红叶",
    "author": "吴融",
    "content": [
      "露染霜干片片轻，斜阳照处转烘明。",
      "和烟飘落九秋色，随浪泛将千里情。",
      "几夜月中藏鸟影，谁家庭际伴蛩声。",
      "一时衰飒无多恨，看着清风彩剪成。"
    ]
  },
  {
    "volume": 687,
    "sequence": 5,
    "title": "离霅溪感事献郑员外",
    "author": "吴融",
    "content": [
      "足恨饶悲不自由，萍无根蒂水长流。",
      "庾公明月吟连曙，谢守青山看入秋。",
      "一饭意专堪便死，千金诺在转难酬。",
      "云沈鸟去回头否，平子才多好赋愁。"
    ]
  },
  {
    "volume": 687,
    "sequence": 6,
    "title": "岐州安西门",
    "author": "吴融",
    "content": [
      "安西门外彻安西，一百年前断鼓鼙。",
      "犬解人歌曾入唱，马称龙子几来嘶。",
      "自从辽水烟尘起，更到涂山道路迷。",
      "今日登临须下泪，行人无个草萋萋。"
    ]
  },
  {
    "volume": 687,
    "sequence": 7,
    "title": "关西驿亭即事",
    "author": "吴融",
    "content": [
      "晚霞零落雨初收，关上危阑独怅留。",
      "千里好春聊极目，五陵无事莫回头。",
      "山犹带雪霏霏恨，柳未禁寒冉冉愁。",
      "直是无情也肠断，鸟归帆没水空流。"
    ]
  },
  {
    "volume": 687,
    "sequence": 8,
    "title": "望嵩山",
    "author": "吴融",
    "content": [
      "三十六峰危似冠，晴楼百尺独登看。",
      "高凌鸟外青冥窄，翠落人间白昼寒。",
      "不觉衡阳遮雁过，如何钟阜斗龙盘。",
      "始知万岁声长在，只待东巡动玉鸾。"
    ]
  },
  {
    "volume": 687,
    "sequence": 9,
    "title": "题湖城县西道中槐树",
    "author": "吴融",
    "content": [
      "零落欹斜此路中，盛时曾识太平风。",
      "晓迷天仗归春苑，暮送鸾旗指洛宫。",
      "一自烟尘生蓟北，更无消息幸关东。",
      "而今只有孤根在，鸟啄虫穿没乱蓬。"
    ]
  },
  {
    "volume": 687,
    "sequence": 10,
    "title": "东归次瀛上",
    "author": "吴融",
    "content": [
      "暖烟轻淡草霏霏，一片晴山衬夕晖。",
      "水露浅沙无客泛，树连疏苑有莺飞。",
      "自从身与沧浪别，长被春教寂寞归。",
      "回首青门不知处，向人杨柳莫依依。"
    ]
  },
  {
    "volume": 687,
    "sequence": 11,
    "title": "偶书",
    "author": "吴融",
    "content": [
      "青牛关畔寄孤村，山当屏风石当门。",
      "芳树绿阴连蔽芾，长河飞浪接昆仑。",
      "苔田绿后蛙争聚，麦垄黄时雀更喧。",
      "只此无心便无事，避人何必武陵源？"
    ]
  },
  {
    "volume": 687,
    "sequence": 12,
    "title": "得京中亲友书，讶久无音耗，以诗代谢",
    "author": "吴融",
    "content": [
      "退闲何事不忘机，况限溪云静掩扉。",
      "马颊浪高鱼去少，鸡鸣关险雁来稀。",
      "无才敢更期连茹，有意兼思学采薇。",
      "珍重故人知我者，九霄休复寄音徽。"
    ]
  },
  {
    "volume": 687,
    "sequence": 13,
    "title": "即事",
    "author": "吴融",
    "content": [
      "抵鹊山前云掩扉，更甘终老脱朝衣。",
      "晓窥青镜千峰入，暮倚长松独鹤归。",
      "云里引来泉脉细，雨中移得药苗肥。",
      "何须一箸鲈鱼脍，始挂孤帆问钓矶。"
    ]
  },
  {
    "volume": 687,
    "sequence": 14,
    "title": "病中宜茯苓寄李谏议",
    "author": "吴融",
    "content": [
      "千年茯菟带龙鳞，太华峰头得最珍。",
      "金鼎晓煎云漾粉，玉瓯寒贮露含津。",
      "南宫已借征诗客，内署今还托谏臣。",
      "飞檄愈风知妙手，也须分药救漳滨。"
    ]
  },
  {
    "volume": 687,
    "sequence": 15,
    "title": "槎",
    "author": "吴融",
    "content": [
      "浪痕龙迹老欹危，流落何时别故枝。",
      "岁月空教苔藓积，芳菲长倩薜萝知。",
      "有文在朽人难识，无蠹藏心鸟莫窥。",
      "家近沧浪从泛去，碧天消息不参差。"
    ]
  },
  {
    "volume": 687,
    "sequence": 16,
    "title": "汴上观",
    "author": "吴融",
    "content": [
      "九曲河冰半段来，严霜结出劲风裁。",
      "非时已认蝉飘翼，到海须忧蚌失胎。",
      "千里风清闻戛玉，几人东下忆奔雷。",
      "殷勤莫碍星槎路，从看天津弄杼回。"
    ]
  },
  {
    "volume": 687,
    "sequence": 17,
    "title": "闲居有作",
    "author": "吴融",
    "content": [
      "依依芳树拂檐平，绕竹清流浸骨清。",
      "爱弄绿苔鱼自跃，惯偷红果鸟无声。",
      "踏青堤上烟多绿，拾翠江边月更明。",
      "只此超然长往是，几人能遂铸金成。"
    ]
  },
  {
    "volume": 687,
    "sequence": 18,
    "title": "离岐下题西湖",
    "author": "吴融",
    "content": [
      "送夏迎秋几醉来，不堪行色被蝉催。",
      "身随渭水看归远，梦挂秦云约自回。",
      "雨细若为抛钓艇，月明谁复上歌台。",
      "千波万浪西风急，更为红蕖把一杯。"
    ]
  },
  {
    "volume": 687,
    "sequence": 19,
    "title": "岐阳蒙相国对宅因抒怀投献",
    "author": "吴融",
    "content": [
      "风有危亭月有台，平津阁畔好裴回。",
      "虽非宋玉诛茅至，且学王家种竹来。",
      "已得静居从马歇，不堪行色被蝉催。",
      "故园兰菊三千里，旅梦方应校懒回。"
    ]
  },
  {
    "volume": 687,
    "sequence": 20,
    "title": "晚泊松江",
    "author": "吴融",
    "content": [
      "落日停桡古渡边，古今踪迹一苍然。",
      "平沙尽处云藏树，远吹收来水定天。",
      "正困东西千里路，可怜潇洒五湖船。",
      "如何不及前贤事，却谢鲈鱼在洛川。"
    ]
  },
  {
    "volume": 687,
    "sequence": 21,
    "title": "过渑池书事",
    "author": "吴融",
    "content": [
      "渑池城郭半遗基，无限春愁挂落晖。",
      "柳渡风轻花浪绿，麦田烟暖锦鸡飞。",
      "相如忠烈千秋断，二主英雄一梦归。",
      "莫道新亭人对泣，异乡殊代也沾衣。"
    ]
  },
  {
    "volume": 687,
    "sequence": 22,
    "title": "富春",
    "author": "吴融",
    "content": [
      "水送山迎入富春，一川如画晚晴新。",
      "云低远渡帆来重，潮落寒沙鸟下频。",
      "未必柳间无谢客，也应花里有秦人。",
      "严光万古清风在，不敢停桡更问津。"
    ]
  },
  {
    "volume": 687,
    "sequence": 23,
    "title": "高侍御话及皮博士池中白莲因成一章寄博士兼奉呈",
    "author": "吴融",
    "content": [
      "白玉花开绿锦池，风流御史报人知。",
      "看来应是云中堕，偷去须从月下移。",
      "已被乱蝉催晼晚，更禁凉雨动褵褷。",
      "习家秋色堪图画，只欠山公倒接罒离。"
    ]
  },
  {
    "volume": 687,
    "sequence": 24,
    "title": "忆猿",
    "author": "吴融",
    "content": [
      "翠微云敛日沈空，叫彻青冥怨不穷。",
      "连臂影垂溪色里，断肠声尽月明中。",
      "静含烟峡凄凄雨，高弄霜天袅袅风。",
      "犹有北山归意在，少惊佳树近房栊。"
    ]
  },
  {
    "volume": 687,
    "sequence": 25,
    "title": "红树",
    "author": "吴融",
    "content": [
      "一声南雁已先红，神女霜飞叶叶同。",
      "自是孤根非暖地，莫惊他木耐秋风。",
      "暖烟散去阴全薄，明月临来影半空。",
      "长忆洞庭千万树，照山横浦夕阳中。"
    ]
  },
  {
    "volume": 687,
    "sequence": 26,
    "title": "新雁",
    "author": "吴融",
    "content": [
      "湘浦波春始北归，玉关摇落又南飞。",
      "数声飘去和秋色，一字横来背晚晖。",
      "紫阁高翻云幂幂，灞川低渡雨微微。",
      "莫从思妇台边过，未得征人万里衣。"
    ]
  },
  {
    "volume": 687,
    "sequence": 27,
    "title": "海上秋怀",
    "author": "吴融",
    "content": [
      "辞无珪组隐无才，门向潮头过处开。",
      "几度黄昏逢罔象，有时红旭见蓬莱。",
      "碛连荒戍频频火，天绝纤云往往雷。",
      "昨夜秋风已摇落，那堪更上望乡台。"
    ]
  },
  {
    "volume": 687,
    "sequence": 28,
    "title": "忆山泉",
    "author": "吴融",
    "content": [
      "穿云落石细湔湔，尽日疑闻弄管弦。",
      "千仞洒来寒碎玉，一泓深去碧涵天。",
      "烟迷叶乱寻难见，月好风清听不眠。",
      "春雨正多归未得，只应流恨更潺湲。"
    ]
  },
  {
    "volume": 687,
    "sequence": 29,
    "title": "东归望华山",
    "author": "吴融",
    "content": [
      "碧莲重叠在青冥，落日垂鞭缓客程。",
      "不奈春烟笼暗淡，可堪秋雨洗分明。",
      "南边已放三千马，北面犹标百二城。",
      "只怕仙人抚高掌，年年相见是空行。"
    ]
  },
  {
    "volume": 687,
    "sequence": 30,
    "title": "游华州飞泉亭",
    "author": "吴融",
    "content": [
      "走马街南百亩池，碧莲花影倒参差。",
      "偶同人去红尘外，正值僧归落照时。",
      "万事已为春弃置，百忧须赖酒医治。",
      "殷勤待取前峰月，更倚阑干弄钓丝。"
    ]
  },
  {
    "volume": 687,
    "sequence": 31,
    "title": "池上双凫二首",
    "author": "吴融",
    "content": [
      "碧池悠漾小凫雏，两两依依只自娱。",
      "钓艇忽移还散去，寒鸱有意即相呼。",
      "可怜翡翠归云髻，莫羡鸳鸯入画图。",
      "幸是羽毛无取处，一生安稳老菰蒲。",
      "双凫狎得傍池台，戏藻衔蒲远又回。",
      "敢为稻粱凌险去，幸无鹰隼触波来。",
      "万丝春雨眠时乱，一片浓萍浴处开。",
      "不在笼栏夜仍好，月汀星沼剩裴回。"
    ]
  },
  {
    "volume": 687,
    "sequence": 32,
    "title": "叶落",
    "author": "吴融",
    "content": [
      "红影飘来翠影微，一辞林表不知归。",
      "伴愁无色烟犹在，替恨成啼露未晞。",
      "若逐水流应万里，莫因风起便孤飞。",
      "楚郊千树秋声急，日暮纷纷惹客衣。"
    ]
  },
  {
    "volume": 687,
    "sequence": 33,
    "title": "和皮博士赴上京观中修灵斋赠威仪尊师兼见寄",
    "author": "吴融",
    "content": [
      "霓结双旌羽缀裙，七星坛上拜元君。",
      "精诚有为天应感，章奏无私鬼怕闻。",
      "鹤驭已从烟际下，凤膏还向月中焚。",
      "白云乡路看看到，好驻流年翊圣文。"
    ]
  },
  {
    "volume": 687,
    "sequence": 34,
    "title": "春雨",
    "author": "吴融",
    "content": [
      "霏霏漠漠暗和春，幂翠凝红色更新。",
      "寒入腻裘浓晓睡，细随油壁静香尘。",
      "连云似织休迷雁，带柳如啼好赠人。",
      "别有空阶寂寥事，绿苔狼藉落花频。"
    ]
  },
  {
    "volume": 687,
    "sequence": 35,
    "title": "秋池",
    "author": "吴融",
    "content": [
      "冷涵秋水碧溶溶，一片澄明见底空。",
      "有日晴来云衬白，几时吹落叶浮红。",
      "香啼蓼穗娟娟露，乾动莲茎淅淅风。",
      "凌晓无端照衰发，便悲霜雪镜光中。"
    ]
  },
  {
    "volume": 687,
    "sequence": 36,
    "title": "首阳山",
    "author": "吴融",
    "content": [
      "首阳山枕黄河水，上有两人曾饿死。",
      "不同天下人为非，兄弟相看自为是。",
      "遂令万古识君心，为臣贵义不贵身。",
      "精灵长在白云里，应笑随时饱死人。"
    ]
  },
  {
    "volume": 687,
    "sequence": 37,
    "title": "太湖石歌",
    "author": "吴融",
    "content": [
      "洞庭山下湖波碧，波中万古生幽石。",
      "铁索千寻取得来，奇形怪状谁能识。",
      "初疑朝家正人立，又如战士方狙击。",
      "又如防风死后骨，又如於菟活时额。",
      "又如成人枫，又如害瘿柏。",
      "雨过上停泓，风来中有隙。",
      "想得沈潜水府时，兴云出雨蟠蛟螭。",
      "今来硉矹林庭上，长恐忽然生白浪。",
      "用时应不称娲皇，将去也堪随博望。",
      "噫嘻尔石好凭依，幸有方池并钓矶。",
      "小山丛桂且为伴，钟阜白云长自归。",
      "何必豪家甲第里，玉阑干畔争光辉。",
      "一朝荆棘忽流落，何异绮罗云雨飞。"
    ]
  },
  {
    "volume": 687,
    "sequence": 38,
    "title": "赠方干处士歌",
    "author": "吴融",
    "content": [
      "把笔尽为诗，何人敌夫子？",
      "句满天下口，名聒天下耳。",
      "不识朝，不识市，旷逍遥，闲徙倚。",
      "一杯酒，无万事；",
      "一叶舟，无千里。",
      "衣裳白云，坐卧流水。",
      "霜落风高忽相忆，惠然见过留一夕。",
      "一夕听吟十数篇，水榭林萝为岑寂。",
      "拂旦舍我亦不辞，携筇径去随所适。",
      "随所适，无处觅。",
      "云半片，鹤一只。"
    ]
  },
  {
    "volume": 687,
    "sequence": 39,
    "title": "李周弹筝歌（淮南韦太尉席上赠）",
    "author": "吴融",
    "content": [
      "古人云，丝不如竹，竹不如肉。",
      "乃知此语未必然，李周弹筝听不足。",
      "闻君七岁八岁时，五音六律皆生知。",
      "就中十三弦最妙，应宫出入年方少。",
      "青骢惯走长楸日，几度承恩蒙急召。",
      "一字雁行斜御筵，锵金戛羽凌非烟。",
      "始似五更残月里，凄凄切切清露蝉。",
      "又如石罅堆叶下，泠泠沥沥苍崖泉。",
      "鸿门玉斗初向地，织女金梭飞上天。",
      "有时上苑繁花发，有时太液秋波阔。",
      "当头独坐摐一声，满座好风生拂拂。",
      "天颜开，圣心悦，紫金白珠沾赐物。",
      "出来无暇更还家，且上青楼醉明月。",
      "年将六十艺转精，自写梨园新曲声。",
      "近来一事还惆怅，故里春荒烟草平。",
      "供奉供奉且听语，自昔兴衰看乐府。",
      "只如伊州与梁州，尽是太平时歌舞。",
      "旦夕君王继此声，不要停弦泪如雨。"
    ]
  },
  {
    "volume": 687,
    "sequence": 40,
    "title": "赠z6光上人草书歌",
    "author": "吴融",
    "content": [
      "篆书朴，隶书俗，草圣贵在无羁束。",
      "江南有僧名蛩光，紫毫一管能颠狂。",
      "人家好壁试挥拂，瞬目已流三五行。",
      "摘如钩，挑如拨，斜如掌，回如斡。",
      "又如夏禹锁淮神，波底出来手正拔。",
      "又如朱亥锤晋鄙，袖中抬起腕欲脱。",
      "有时软萦盈，一穗秋云曳空阔。",
      "有时瘦巉岩，百尺枯松露槎枿。",
      "忽然飞动更惊人，一声霹雳龙蛇活。",
      "稽山贺老昔所传，又闻能者惟张颠。",
      "上人致功应不下，其奈飘飘沧海边。",
      "可中一入天子国，络素裁缣洒毫墨。",
      "不系知之与不知，须言一字千金值。"
    ]
  },
  {
    "volume": 687,
    "sequence": 41,
    "title": "赠李长史歌",
    "author": "吴融",
    "content": [
      "危栏压溪溪澹碧，翠袅红飘莺寂寂。",
      "此日长亭怆别离，座中忽遇吹芦客。",
      "双攘轻袖当高轩，含商吐羽凌非烟。",
      "初疑一百尺瀑布，八九月落香炉巅。",
      "又似鲛人为客罢，迸泪成珠玉盘泻。",
      "碧珊瑚碎震泽中，金锒铛撼龟山下。",
      "铿訇揭调初惊人，幽咽细声还感神。",
      "紫凤将雏叫山月，玄兔丧子啼江春。",
      "咨嗟长史出人艺，如何值此艰难际。",
      "可中长似承平基，肯将此为闲人吹？",
      "不是东城射雉处，即应南苑斗鸡时。",
      "白樱桃熟每先赏，红芍药开长有诗。",
      "卖珠曾被武皇问，薰香不怕贾公知。",
      "今来流落一何苦，江南江北九寒暑。",
      "翠华犹在橐泉中，一曲梁州泪如雨。",
      "长史长史听我语，从来艺绝多失所。",
      "罗君赠君两首诗，半是悲君半自悲。"
    ]
  },
  {
    "volume": 687,
    "sequence": 42,
    "title": "赠广利大师歌",
    "author": "吴融",
    "content": [
      "化人之心固甚难，自化之心更不易。",
      "化人可以程限之，自化元须有其志。",
      "在心为志者何人，今日得之于广利。",
      "三十年前识师初，正见把笔学草书。",
      "崩云落日千万状，随手变化生空虚。",
      "海北天南几回别，每见书踪转奇绝。",
      "近来兼解作歌诗，言语明快有气骨。",
      "坚如百炼钢，挺特不可屈。",
      "又如千里马，脱缰飞灭没。",
      "好是不雕刻，纵横冲口发。",
      "昨来示我十余篇，咏杀江南风与月。",
      "乃知性是天，习是人。",
      "莫轻河边羖羊历，飞作天上麒麟。",
      "但日新，又日新，李太白，非通神。"
    ]
  },
  {
    "volume": 687,
    "sequence": 43,
    "title": "古离别（杂言）",
    "author": "吴融",
    "content": [
      "紫鸾黄鹄虽别离，一举千里何难追。",
      "犹闻啼风与叫月，流连断续令人悲。",
      "赋情更有深缱绻，碧甃千寻尚为浅。",
      "蟾蜍正向清夜流，蛱蝶须教堕丝罥。",
      "莫道断丝不可续，丹穴凤凰胶不远。",
      "莫道流水不回波，海上两潮长自返。",
      "卷687_44风雨吟】吴融风骚骚，雨涔涔，长洲苑外荒居深。",
      "门外流水流澶漫，河边古木鸣萧森。",
      "夐无禽影，寂无人音。",
      "端然拖愁坐，万感丛于心。",
      "姑苏碧瓦十万户，中有楼台与歌舞。",
      "寻常倚月复眠花，莫说斜风兼细雨。",
      "应不知天地造化是何物，亦不知荣辱是何主。",
      "吾囷长满是太平，吾乐不极是天生。",
      "岂忧天下有大憝，四郊刁斗常铮铮。",
      "官军扰人甚于贼，将臣怕死唯守城。",
      "又岂复忧朝廷苦弛慢，中官转纵横。",
      "李膺勾党即罹患，窦武忠谋又未行。",
      "又岂忧文臣尽遭束高阁，文教从今日萧索。",
      "若更无人稍近前，把笔到头同一恶。",
      "可叹吴城城中人，无人与我交一言。",
      "蓬蒿满径尘一榻，独此闵闵何其烦。",
      "虽然小或可谋大，嫠妇之忧史尚存。",
      "况我长怀丈夫志，今来流落沧溟涘。",
      "有时惊事再咨嗟，因风因雨更憔悴。",
      "只有闲横膝上琴，怨伤怨恨聊相寄。",
      "伯牙海上感沧溟，何似今朝风雨思。"
    ]
  },
  {
    "volume": 687,
    "sequence": 44,
    "title": "风雨吟",
    "author": "吴融",
    "content": [
      ""
    ]
  },
  {
    "volume": 687,
    "sequence": 45,
    "title": "江行",
    "author": "吴融",
    "content": [
      "来时风，去时雨，萧萧飒飒春江浦。",
      "欹欹侧侧海门帆，轧轧哑哑洞庭橹。"
    ]
  },
  {
    "volume": 687,
    "sequence": 46,
    "title": "壁画折竹杂言",
    "author": "吴融",
    "content": [
      "枯缠藤，重欹雪。",
      "渭曲逢，湘江别。",
      "不是从来无本根，画工取势教摧折。"
    ]
  },
  {
    "volume": 687,
    "sequence": 47,
    "title": "古锦裾六韵（锦上有鹦鹉、鹤，陆处士有序）",
    "author": "吴融",
    "content": [
      "濯水经何日，随风故有人。",
      "绿衣犹偪画，丹顶尚迷真。",
      "暗淡云沈古，青苍藓剥新。",
      "映襟知惹泪，侵鞯想萦尘。",
      "掣曳无由睹，流传久自珍。",
      "武威应认得，牵挽几当春。"
    ]
  },
  {
    "volume": 687,
    "sequence": 48,
    "title": "赋得欲晓看妆面",
    "author": "吴融",
    "content": [
      "胧胧欲曙色，隐隐辨残妆。",
      "月始云中出，花犹雾里藏。",
      "眉边全失翠，额畔半留黄。",
      "转入金屏影，隈侵角枕光。",
      "有蝉隳鬓样，无燕著钗行。",
      "十二峰前梦，如何不断肠。"
    ]
  },
  {
    "volume": 687,
    "sequence": 49,
    "title": "府试雨夜帝里闻猿声",
    "author": "吴融",
    "content": [
      "雨滴秦中夜，猿闻峡外声。",
      "已吟何逊恨，还赋屈平情。",
      "暗逐哀鸿泪，遥含禁漏清。",
      "直疑游万里，不觉在重城。",
      "霎霎侵灯乱，啾啾入梦惊。",
      "明朝临晓镜，别有鬓丝生。"
    ]
  },
  {
    "volume": 687,
    "sequence": 50,
    "title": "题画柏",
    "author": "吴融",
    "content": [
      "不得月中桂，转思陵上柏。",
      "闲取画图看，烦纡果冰释。",
      "桂生在青冥，万古烟雾隔。",
      "下荫玄兔窟，上映嫦娥魄。",
      "圆缺且不常，高低图难测。",
      "若非假羽翰，折攀何由得。",
      "天远眼虚穿，夜阑头自白。",
      "未知陵上柏，一定不移易。",
      "有意兼松茂，无情从麝食。",
      "不在是非间，与人为愤激。",
      "他年上缣素，今日悬屋壁。",
      "灵怪不可知，风雨疑来逼。",
      "明朝归故园，唯此同所适。",
      "回首寄团枝，无劳惠消息。"
    ]
  },
  {
    "volume": 687,
    "sequence": 51,
    "title": "平望蚊子二十六韵",
    "author": "吴融",
    "content": [
      "天下有蚊子，候夜噆人肤。",
      "平望有蚊子，白昼来相屠。",
      "不避风与雨，群飞出菰蒲。",
      "扰扰蔽天黑，雷然随舢舻。",
      "利嘴入人肉，微形红且濡。",
      "振蓬亦不惧，至死贪膏腴。",
      "舟人敢停棹，陆者亦疾趋。",
      "南北百余里，畏之如虎驱。",
      "噫嘻天地间，万物各有殊。",
      "阳者阳为伍，阴者阴为徒。",
      "蚊蚋是阴物，夜从喧墙隅。",
      "如何正曦赫，吞噬当通衢。",
      "人筋为尔断，人力为尔枯。",
      "衣巾秽且甚，盘馔腥有余。",
      "岂是阳德衰，不能使消除。",
      "岂是有主者，此乡宜毒荼。",
      "吾闻蛇能螫，避之则无虞。",
      "吾闻虿有毒，见之可疾驱。",
      "唯是此蚊子，逢人皆病诸。",
      "江南夏景好，水木多萧疏。",
      "此中震泽路，风月弥清虚。",
      "前后几来往，襟怀曾未舒。",
      "朝既蒙襞积，夜仍跧蘧蒢。",
      "虽然好吟啸，其奈难踟蹰。",
      "人生有不便，天意当何如。",
      "谁能假羽翼，直上言红炉？"
    ]
  },
  {
    "volume": 687,
    "sequence": 52,
    "title": "桃花",
    "author": "吴融",
    "content": [
      "满树和娇烂漫红，万枝丹彩灼春融。",
      "何当结作千年实，将示人间造化工。"
    ]
  },
  {
    "volume": 687,
    "sequence": 53,
    "title": "木笔花",
    "author": "吴融",
    "content": [
      "嫩如新竹管初齐，粉腻红轻样可携。",
      "谁与诗人偎槛看，好于笺墨并分题。"
    ]
  },
  {
    "volume": 687,
    "sequence": 54,
    "title": "浙东筵上有寄",
    "author": "吴融",
    "content": [
      "襄王席上一神仙，眼色相当语不传。",
      "见了又休真似梦，坐来虽近远于天。",
      "陇禽有意犹能说，江月无心也解圆。",
      "更被东风劝惆怅，落花时节定翩翩。"
    ]
  },
  {
    "volume": 687,
    "sequence": 55,
    "title": "富水驿东楹有人题诗（笔迹柔媚，出自纤指）",
    "author": "吴融",
    "content": [
      "绣缨霞翼两鸳鸯，金岛银川是故乡。",
      "只合双飞便双死，岂悲相失与相忘。",
      "烟花夜泊红蕖腻，兰渚春游碧草芳。",
      "何事遽惊云雨别，秦山楚水两乖张。"
    ]
  },
  {
    "volume": 687,
    "sequence": 56,
    "title": "上巳日",
    "author": "吴融",
    "content": [
      "本学多情刘武威，寻花傍水看春晖。",
      "无端遇著伤心事，赢得凄凉索漠归。"
    ]
  },
  {
    "volume": 687,
    "sequence": 57,
    "title": "隋堤",
    "author": "吴融",
    "content": [
      "搔首隋堤落日斜，已无余柳可藏鸦。",
      "岩傍昔道牵龙舰，河底今来走犊车。",
      "曾笑陈家歌玉树，却随后主看琼花。",
      "四方正是无虞日，谁信黎阳有古家？"
    ]
  }
]