[
  {
    "volume": 601,
    "sequence": 1,
    "title": "书边事（一作边行书事，一作塞上行）",
    "author": "李昌符",
    "content": [
      "朔野烟尘起，天军又举戈。",
      "阴风向晚急，杀气入秋多。",
      "树尽禽栖草，冰坚路在河。",
      "汾阳无继者，羌虏肯先和。"
    ]
  },
  {
    "volume": 601,
    "sequence": 2,
    "title": "远归别墅（一作秋晚归故居）",
    "author": "李昌符",
    "content": [
      "马省曾行处，连嘶渡晚河。",
      "忽惊乡树出，渐识路人多。",
      "细径穿禾黍，颓垣压薜萝。",
      "乍归犹似客，邻叟亦相过。"
    ]
  },
  {
    "volume": 601,
    "sequence": 3,
    "title": "题友人屋",
    "author": "李昌符",
    "content": [
      "松底诗人宅，闲门远岫孤。",
      "数家分小径，一水截平芜。",
      "竹节偶相对，鸟名多自呼。",
      "爱君真静者，欲去又踟蹰。"
    ]
  },
  {
    "volume": 601,
    "sequence": 4,
    "title": "赠同游",
    "author": "李昌符",
    "content": [
      "此来风雨后，已觉减年华。",
      "若待皆无事，应难更有花。",
      "管弦临夜急，榆柳向江斜。",
      "且莫看归路，同须醉酒家。"
    ]
  },
  {
    "volume": 601,
    "sequence": 5,
    "title": "送人出塞",
    "author": "李昌符",
    "content": [
      "北风吹雨雪，举目已凄凄。",
      "战鬼秋频哭，征鸿夜不栖。",
      "沙平关路直，碛广郡楼低。",
      "此去非东鲁，人多事鼓鼙。"
    ]
  },
  {
    "volume": 601,
    "sequence": 6,
    "title": "寻僧元皎因赠",
    "author": "李昌符",
    "content": [
      "此生迷有著，因病得寻师。",
      "话尽山中事，归当月上时。",
      "高松连寺影，亚竹入窗枝。",
      "闲忆草堂路，相逢非素期。"
    ]
  },
  {
    "volume": 601,
    "sequence": 7,
    "title": "下第后蒙侍郎示意指于新先辈宣恩感谢",
    "author": "李昌符",
    "content": [
      "才薄命如此，自嗟兼自疑。",
      "遭逢好文日，黜落至公时。",
      "倚玉甘无路，穿杨却未期。",
      "更惭君侍坐，问许可言诗。"
    ]
  },
  {
    "volume": 601,
    "sequence": 8,
    "title": "夜泊渭津",
    "author": "李昌符",
    "content": [
      "漂漂东去客，一宿渭城边。",
      "远处星垂岸，中流月满船。",
      "凉归夜深簟，秋入雨余天。",
      "渐觉家山小，残程尚几年。"
    ]
  },
  {
    "volume": 601,
    "sequence": 9,
    "title": "晚夏逢友人",
    "author": "李昌符",
    "content": [
      "一别同袍友，相思已十年。",
      "长安多在客，久病忽闻蝉。",
      "骤雨才沾地，阴云不遍天。",
      "微凉堪话旧，移榻晚风前。"
    ]
  },
  {
    "volume": 601,
    "sequence": 10,
    "title": "秋中夜坐",
    "author": "李昌符",
    "content": [
      "空庭吟坐久，爽气入荷衣。",
      "病叶先秋落，惊禽背月飞。",
      "瘴云晴未散，戍客老将依。",
      "为应金门策，多应说战机。"
    ]
  },
  {
    "volume": 601,
    "sequence": 11,
    "title": "旅游伤春",
    "author": "李昌符",
    "content": [
      "酒醒乡关远，迢迢听漏终。",
      "曙分林影外，春尽雨声中。",
      "鸟思江村路，花残野岸风。",
      "十年成底事，羸马倦西东。"
    ]
  },
  {
    "volume": 601,
    "sequence": 12,
    "title": "得远书",
    "author": "李昌符",
    "content": [
      "故人居谪宦，今日一书来。",
      "良久惊兼喜，殷勤卷更开。",
      "瘴云沉去雁，江雨促新梅。",
      "满纸殊乡泪，非冤不可哀。"
    ]
  },
  {
    "volume": 601,
    "sequence": 13,
    "title": "赠同席",
    "author": "李昌符",
    "content": [
      "四座列吾友，满园花照衣。",
      "一生知几度，后到拟先归。",
      "急管侵诸乐，严城送落晖。",
      "当欢莫离席，离席却欢稀。"
    ]
  },
  {
    "volume": 601,
    "sequence": 14,
    "title": "赠供奉僧玄观",
    "author": "李昌符",
    "content": [
      "自得曹溪法，诸经更不看。",
      "已降禅侣久，兼作帝师难。",
      "夜木侵檐黑，秋灯照雨寒。",
      "如何嫌有著，一念在林峦。"
    ]
  },
  {
    "volume": 601,
    "sequence": 15,
    "title": "送琴客",
    "author": "李昌符",
    "content": [
      "楚客抱离思，蜀琴留恨声。",
      "坐来新月上，听久觉秋生。",
      "夜静骚人语，天高别鹤鸣。",
      "因君兴一叹，竟夕意难平。"
    ]
  },
  {
    "volume": 601,
    "sequence": 16,
    "title": "别谪者",
    "author": "李昌符",
    "content": [
      "此地闻犹恶，人言是所之。",
      "一家书绝久，孤驿梦成迟。",
      "八月三湘道，闻猿冒雨时。",
      "不须祠楚相，臣节转堪疑。"
    ]
  },
  {
    "volume": 601,
    "sequence": 17,
    "title": "行思",
    "author": "李昌符",
    "content": [
      "千里岂云去，欲归如路穷。",
      "人间无暇日，马上又秋风。",
      "破月衔高岳，流星拂晓空。",
      "此时皆在梦，行色独匆匆。"
    ]
  },
  {
    "volume": 601,
    "sequence": 18,
    "title": "感怀题从舅宅",
    "author": "李昌符",
    "content": [
      "郗家庭树下，几度醉春风。",
      "今日花还发，当时事不同。",
      "流言应未息，直道竟难通。",
      "徒遣相思者，悲歌向暮空。"
    ]
  },
  {
    "volume": 601,
    "sequence": 19,
    "title": "与友人会",
    "author": "李昌符",
    "content": [
      "蝉吟槐蕊落，的的是愁端。",
      "病觉离家远，贫知处事难。",
      "真交无所隐，深语有余欢。",
      "未必闻歌吹，羁心得暂宽。"
    ]
  },
  {
    "volume": 601,
    "sequence": 20,
    "title": "赠春游侣",
    "author": "李昌符",
    "content": [
      "密林多暗香，轻吹送余芳。",
      "啼鸟愁春尽，游人喜日长。",
      "浮云横暮色，新雨洗韶光。",
      "欲散垂□恨，应须入醉乡。"
    ]
  },
  {
    "volume": 601,
    "sequence": 21,
    "title": "送人游边",
    "author": "李昌符",
    "content": [
      "愁指萧关外，风沙入远程。",
      "马行初有迹，雨落竟无声。",
      "地理全归汉，天威不在兵。",
      "西京逢故老，暗喜复时平。"
    ]
  },
  {
    "volume": 601,
    "sequence": 22,
    "title": "寄栖白上人",
    "author": "李昌符",
    "content": [
      "剪发兼成隐，将心更属文。",
      "无憀对豪客，不拜谒吾君。",
      "画壁惟泉石，经窗半典坟。",
      "归林幽鸟狎，乞食病僧分。",
      "默坐终清夜，凝思念碧云。",
      "相逢应未卜，余正走嚣氛。"
    ]
  },
  {
    "volume": 601,
    "sequence": 23,
    "title": "送人入新罗使",
    "author": "李昌符",
    "content": [
      "鸡林君欲去，立册付星轺。",
      "越海程难计，征帆影自飘。",
      "望乡当落日，怀阙羡回潮。",
      "宿雾蒙青嶂，惊波荡碧霄。",
      "春生阳气早，天接祖州遥。",
      "愁约三年外，相迎上石桥。"
    ]
  },
  {
    "volume": 601,
    "sequence": 24,
    "title": "咏铁马鞭",
    "author": "李昌符",
    "content": [
      "汉将临流得铁鞭，鄂侯名字旧雕镌。",
      "须为圣代无双物，肯逐将军卧九泉。",
      "汗马不侵诛虏血，神功今见补亡篇。",
      "时来终荐明君用，莫叹沉埋二百年。"
    ]
  },
  {
    "volume": 601,
    "sequence": 25,
    "title": "送友人",
    "author": "李昌符",
    "content": [
      "举世谁能与事期，解携多是正欢时。",
      "人间不遣有名利，陌上始应无别离。",
      "晚渡待船愁立久，乱山投店独行迟。",
      "我今漂泊还如此，江剑相逢亦未知。"
    ]
  },
  {
    "volume": 601,
    "sequence": 26,
    "title": "南潭",
    "author": "李昌符",
    "content": [
      "匝岸青芜掩古苔，面山亭树枕潭开。",
      "有时弦管收筵促，无数凫鹥逆浪来。",
      "路入龙祠群木老，风惊渔艇一声回。",
      "人传郭恽多游此，谁见当初泛玉杯。"
    ]
  },
  {
    "volume": 601,
    "sequence": 27,
    "title": "秋夜作",
    "author": "李昌符",
    "content": [
      "数亩池塘近杜陵，秋天寂寞夜云凝。",
      "芙蓉叶上三更雨，蟋蟀声中一点灯。",
      "迹避险巇翻失路，心归闲淡不因僧。",
      "既逢上国陈诗日，长守林泉亦未能。"
    ]
  },
  {
    "volume": 601,
    "sequence": 28,
    "title": "客恨",
    "author": "李昌符",
    "content": [
      "古原南北旧萧疏，高木风多小雪余。",
      "半夜病吟人寝后，百年闲事酒醒初。",
      "频招兄弟同佳节，已有兵戈隔远书。",
      "肥马王孙定相笑，不知岐路厌樵渔。"
    ]
  },
  {
    "volume": 601,
    "sequence": 29,
    "title": "三月尽日",
    "author": "李昌符",
    "content": [
      "江头从此管弦稀，散尽游人独未归。",
      "落日已将春色去，残花应逐夜风飞。"
    ]
  },
  {
    "volume": 601,
    "sequence": 30,
    "title": "绿珠咏",
    "author": "李昌符",
    "content": [
      "洛阳佳丽与芳华，金谷园中见百花。",
      "谁遣当年坠楼死，无人巧笑破孙家。"
    ]
  },
  {
    "volume": 601,
    "sequence": 31,
    "title": "赠别",
    "author": "李昌符",
    "content": [
      "又将书剑出孤舟，尽日停桡结远愁。",
      "莫道江波话离别，江波一去不回流。"
    ]
  },
  {
    "volume": 601,
    "sequence": 32,
    "title": "闷书",
    "author": "李昌符",
    "content": [
      "病来难处早秋天，一径无人树有蝉。",
      "归计未成书半卷，中宵多梦昼多眠。"
    ]
  },
  {
    "volume": 601,
    "sequence": 33,
    "title": "伤春",
    "author": "李昌符",
    "content": [
      "即是春风尽，仍沾夜雨归。",
      "明朝更来此，兼恐落花稀。"
    ]
  },
  {
    "volume": 601,
    "sequence": 34,
    "title": "登临洮望萧关",
    "author": "李昌符",
    "content": [
      "渐觉风沙暗，萧关欲到时。",
      "儿童能探火，妇女解缝旗。",
      "川少衔鱼鹭，林多带箭麋。",
      "暂来戎马地，不敢苦吟诗。"
    ]
  }
]