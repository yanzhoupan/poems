[
  {
    "volume": 826,
    "sequence": 1,
    "title": "善哉行（伤古曲无知音）",
    "author": "贯休",
    "content": [
      "有美一人兮，婉如青扬。",
      "识曲别音兮，令姿煌煌。",
      "绣袂捧琴兮，登君子堂。",
      "如彼萱草兮，使我忧忘。",
      "欲赠之以紫玉尺，白银铛。",
      "久不见之兮，湘水茫茫。"
    ]
  },
  {
    "volume": 826,
    "sequence": 2,
    "title": "读离骚经",
    "author": "贯休",
    "content": [
      "湘江滨，湘江滨，兰红芷白波如银，终须一去呼湘君。",
      "问湘神，云中君，不知何以交灵均。",
      "我恐湘江之鱼兮，死后尽为人。",
      "曾食灵均之肉兮，个个为忠臣。",
      "又想灵均之骨兮终不曲。",
      "千年波底色如玉，谁能入水少取得，香沐函题贡上国。",
      "贡上国，即全胜和璞悬璃，垂棘结绿。"
    ]
  },
  {
    "volume": 826,
    "sequence": 3,
    "title": "阳春曲（江东广明初作）",
    "author": "贯休",
    "content": [
      "为口莫学阮嗣宗，不言是非非至公。",
      "为手须似朱云辈，折槛英风至今在。",
      "男儿结发事君亲，须斅前贤多慷慨。",
      "历数雍熙房与杜，魏公姚公宋开府。",
      "尽向天上仙宫闲处坐，何不却辞上帝下下土，忍见苍生苦苦苦。"
    ]
  },
  {
    "volume": 826,
    "sequence": 4,
    "title": "白雪曲",
    "author": "贯休",
    "content": [
      "列鼎佩金章，泪眼看风枝。",
      "却思食藜藿，身作屠沽儿。",
      "负米无远近，所希升斗归。",
      "为人无贵贱，莫学鸡狗肥。",
      "斯言如不忘，别更无光辉。",
      "斯言如或忘，即安用人为。"
    ]
  },
  {
    "volume": 826,
    "sequence": 5,
    "title": "上留田",
    "author": "贯休",
    "content": [
      "父不父，兄不兄。",
      "上留田，蝥贼生。",
      "徒陟冈，泪峥嵘。",
      "我欲使诸凡鸟雀，尽变为鶺鴒。",
      "我欲使诸凡草木，尽变为田荆。",
      "邻人歌，邻人歌。",
      "古风清，清风生。"
    ]
  },
  {
    "volume": 826,
    "sequence": 6,
    "title": "胡无人",
    "author": "贯休",
    "content": [
      "霍嫖姚，赵充国，天子将之平朔漠。",
      "肉胡之肉，烬胡帐幄。",
      "千里万里，唯留胡之空壳。",
      "边风萧萧，榆叶初落。",
      "杀气昼赤，枯骨夜哭。",
      "将军既立殊勋，遂有胡无人曲。",
      "我闻之，天子富有四海，德被无垠。",
      "但令一物得所，八表来宾，亦何必令彼胡无人。"
    ]
  },
  {
    "volume": 826,
    "sequence": 7,
    "title": "苦寒行",
    "author": "贯休",
    "content": [
      "北风北风，职何严毒。",
      "摧壮士心，缩金乌足。",
      "冻云嚣嚣，碍雪一片下不得。",
      "声绕枯桑，根在沙塞。",
      "黄河彻底，顽直到海。",
      "一气抟束，万物无态。",
      "唯有吾庭前杉松树枝，枝枝健在。"
    ]
  },
  {
    "volume": 826,
    "sequence": 8,
    "title": "蒿里",
    "author": "贯休",
    "content": [
      "兔不迟，乌更急，但恐穆王八骏，著鞭不及。",
      "所以蒿里，坟出蕺蕺。",
      "气凌云天，龙腾凤集。",
      "尽为风消土吃，狐掇蚁拾。",
      "黄金不啼玉不泣，白杨骚屑，乱风愁月。",
      "折碑石人，莽秽榛没。",
      "牛羊窸窣，时见牧童儿，弄枯骨。"
    ]
  },
  {
    "volume": 826,
    "sequence": 9,
    "title": "临高台",
    "author": "贯休",
    "content": [
      "凉风吹远念，使我升高台。",
      "宁知数片云，不是旧山来。",
      "故人天一涯，久客殊未回。",
      "雁来不得书，空寄声哀哀。"
    ]
  },
  {
    "volume": 826,
    "sequence": 10,
    "title": "杞梁妻",
    "author": "贯休",
    "content": [
      "秦之无道兮四海枯，筑长城兮遮北胡。",
      "筑人筑土一万里，杞梁贞妇啼呜呜。",
      "上无父兮中无夫，下无子兮孤复孤。",
      "一号城崩塞色苦，再号杞梁骨出土。",
      "疲魂饥魄相逐归，陌上少年莫相非。"
    ]
  },
  {
    "volume": 826,
    "sequence": 11,
    "title": "古离别",
    "author": "贯休",
    "content": [
      "离恨如旨酒，古今饮皆醉。",
      "只恐长江水，尽是儿女泪。",
      "伊余非此辈，送人空把臂。",
      "他日再相逢，清风动天地。"
    ]
  },
  {
    "volume": 826,
    "sequence": 12,
    "title": "战城南二首",
    "author": "贯休",
    "content": [
      "万里桑干傍，茫茫古蕃壤。",
      "将军貌憔悴，抚剑悲年长。",
      "胡兵尚陵逼，久住亦非强。",
      "邯郸少年辈，个个有伎俩。",
      "拖枪半夜去，雪片大如掌。",
      "碛中有阴兵，战马时惊蹶。",
      "轻猛李陵心，摧残苏武节。",
      "黄金锁子甲，风吹色如铁。",
      "十载不封侯，茫茫向谁说。"
    ]
  },
  {
    "volume": 826,
    "sequence": 13,
    "title": "少年行",
    "author": "贯休",
    "content": [
      "锦衣鲜华手擎鹘，闲行气貌多轻忽。",
      "稼穑艰难总不知，五帝三皇是何物。",
      "自拳五色裘，迸入他人宅。",
      "却捉苍头奴，玉鞭打一百。",
      "面白如削玉，猖狂曲江曲。",
      "马上黄金鞍，适来新赌得。"
    ]
  },
  {
    "volume": 826,
    "sequence": 14,
    "title": "梦游仙四首",
    "author": "贯休",
    "content": [
      "梦到海中山，入个白银宅。",
      "逢见一道士，称是李八伯。",
      "三四仙女儿，身著瑟瑟衣。",
      "手把明月珠，打落金色梨。",
      "车渠地无尘，行至瑶池滨。",
      "森森椿树下，白龙来嗅人。",
      "宫殿峥嵘笼紫气，金渠玉砂五色水。",
      "守阍仙婢相倚睡，偷摘蟠桃几倒地。"
    ]
  },
  {
    "volume": 826,
    "sequence": 15,
    "title": "轻薄篇二首",
    "author": "贯休",
    "content": [
      "绣林锦野，春态相压。",
      "谁家少年，马蹄蹋蹋。",
      "斗鸡走狗夜不归，一掷赌却如花妾。",
      "谁云不颠不狂，其名不彰，悲夫！",
      "木落萧萧，虫鸣唧唧。",
      "不觉朱蔫脸红，霜劫鬓漆。",
      "世途多事，泣向秋日。",
      "方今少壮不努力，老大徒伤悲，如何？"
    ]
  },
  {
    "volume": 826,
    "sequence": 16,
    "title": "长安道",
    "author": "贯休",
    "content": [
      "憧憧合合，八表一辙。",
      "黄尘雾合，车马火热。",
      "名汤风雨，利辗霜雪。",
      "千车万驮，半宿关月。",
      "上有尧禹，下有夔卨。",
      "紫气银轮兮常覆金阙。",
      "仙掌捧日兮浊河澄澈。",
      "愚将草木兮有言，与华封人兮不别。"
    ]
  },
  {
    "volume": 826,
    "sequence": 17,
    "title": "洛阳尘",
    "author": "贯休",
    "content": [
      "昔时昔时洛城人，今作茫茫洛城尘。",
      "我闻富有石季伦，楼台五色干星辰。",
      "乐如天乐日夜闻，锦姝绣妾何纷纷。",
      "真珠帘中，姑射神人。",
      "文金线玉，香成暮云。",
      "孙秀若不杀，晋室应更贫。",
      "伊水削行路，冢石花磷磷。",
      "苍茫金谷园，牛羊龁荆榛。",
      "飞鸟好羽毛，疑是绿珠身。"
    ]
  },
  {
    "volume": 826,
    "sequence": 18,
    "title": "富贵曲二首",
    "author": "贯休",
    "content": [
      "有金张族，骄奢相续。",
      "琼树玉堂，雕墙绣毂。",
      "纨绮杂杂，钟鼓合合。",
      "美人如白牡丹花，半日只舞得一曲。",
      "乐不乐，足不足，争教他爱山青水绿。",
      "如神若仙，似兰同雪。",
      "乐戒于极，胡不知辍。",
      "只欲更缀上落花，恨不能把住明月。",
      "太山肉尽，东海酒竭。",
      "佳人醉唱，敲玉钗折。",
      "宁知耘田车水翁，日日日灸背欲裂。"
    ]
  },
  {
    "volume": 826,
    "sequence": 19,
    "title": "野田黄雀行",
    "author": "贯休",
    "content": [
      "高树风多，吹尔巢落。",
      "深蒿叶暖，宜尔依泊。",
      "莫近鸮类，蛛网亦恶。",
      "饮野田之清水，食野田之黄粟。",
      "深花中睡，土孛土里浴。",
      "如此即全胜啄太仓之谷，而更穿人之屋。"
    ]
  },
  {
    "volume": 826,
    "sequence": 20,
    "title": "古意九首",
    "author": "贯休",
    "content": [
      "一雨火云尽，闭门心冥冥。",
      "兰花与芙蓉，满院同芳馨。",
      "佳人天一涯，好鸟何嘤嘤。",
      "我有双白璧，不羡于虞卿。",
      "我有径寸珠，别是天地精。",
      "玩之室生白，潇洒身安轻。",
      "只应天上人，见我双眼明。",
      "阳乌烁万物，草木怀春恩。",
      "茫茫尘土飞，培壅名利根。",
      "我本是蓑笠，幼知天子尊。",
      "学为毛氏诗，亦多直致言。",
      "不慕需臑类，附势同崩奔。",
      "唯寻桃李蹊，去去长者门。",
      "美人如游龙，被服金鸳鸯。",
      "手把古刀尺，在彼白玉堂。",
      "文章深掣曳，珂珮鸣丁当。",
      "好风吹桃花，片片落银床。",
      "何妨学羽翰，远逐朱鸟翔。",
      "乾坤有清气，散入诗人脾。",
      "圣贤遗清风，不在恶木枝。",
      "千人万人中，一人两人知。",
      "忆在东溪日，花开叶落时。",
      "几拟以黄金，铸作钟子期。",
      "莫轻白云白，不与风雨会。",
      "莫见守羊儿，或是初平辈。",
      "人生非日月，光辉岂常在。",
      "一荣与一辱，古今常相对。",
      "君不见于公门，子孙好冠盖。",
      "古交如真金，百炼色不回。",
      "今交如暴流，倏忽生尘埃。",
      "我愿君子气，散为青松栽。",
      "我恐荆棘花，只为小人开。",
      "伤心复伤心，吟上高高台。",
      "常思谢康乐，文章有神力。",
      "是何清风清，凛然似相识。",
      "一种为顽嚚，得作翻经石。",
      "一种为枯槁，得作登山屐。",
      "永嘉为郡后，山水添鲜碧。",
      "何当学羽翰，一去观遗迹。",
      "常思李太白，仙笔驱造化。",
      "玄宗致之七宝床，虎殿龙楼无不可。",
      "一朝力士脱靴后，玉上青蝇生一个。",
      "紫皇殿前五色麟，忽然掣断黄金锁。",
      "五湖大浪如银山，满船载酒挝鼓过。",
      "贺老成异物，颠狂谁敢和。",
      "宁知江边坟，不是犹醉卧。",
      "忆在山中时，丹桂花葳蕤。",
      "红泉浸瑶草，白日生华滋。",
      "箬屋开地炉，翠墙挂藤衣。",
      "看经竹窗边，白猿三两枝。",
      "东峰有老人，眼碧头骨奇。",
      "种薤煮白石，旨趣如婴儿。",
      "月上来打门，月落方始归。",
      "授我微妙诀，恬澹无所为。",
      "别来六七年，只恐白日飞。"
    ]
  },
  {
    "volume": 826,
    "sequence": 21,
    "title": "酷吏词",
    "author": "贯休",
    "content": [
      "霰雨灂灂，风吼如劚。",
      "有叟有叟，暮投我宿。",
      "吁叹自语，云太守酷。",
      "如何如何，掠脂斡肉。",
      "吴姬唱一曲，等闲破红束。",
      "韩娥唱一曲，锦段鲜照屋。",
      "宁知一曲两曲歌，曾使千人万人哭。",
      "不惟哭，亦白其头，饥其族。",
      "所以祥风不来，和气不复。",
      "蝗乎蠈乎，东西南北。"
    ]
  },
  {
    "volume": 826,
    "sequence": 22,
    "title": "还举人歌行卷",
    "author": "贯休",
    "content": [
      "厚于铁围山上铁，薄似双成仙体缬。",
      "蜀机凤雏动蹩躠，珊瑚枝枝撑著月。",
      "王恺家中藏难掘，颜回饥僝愁天雪。",
      "古松直笔雷不折，雪衣女啄蟠桃缺。",
      "珮入龙宫步迟迟，绣帘银殿何参差，即不知骊龙失珠知不知。"
    ]
  },
  {
    "volume": 826,
    "sequence": 23,
    "title": "陈宫词",
    "author": "贯休",
    "content": [
      "缅想当时宫阙盛，荒宴椒房懱尧圣。",
      "玉树花歌百花里，珊瑚窗中海日迸。",
      "大臣来朝酒未醒，酒醒忠谏多不听。",
      "陈宫因此成野田，耕人犁破宫人镜。"
    ]
  },
  {
    "volume": 826,
    "sequence": 24,
    "title": "拟齐梁酬所知见赠二首",
    "author": "贯休",
    "content": [
      "静只焚香坐，咏怀悲岁阑。",
      "佳人忽有赠，满手红琅玕。",
      "不独耀肌魄，将行为羽翰。",
      "酬如上青天，风雪空漫漫。",
      "美如仙鼎金，清如纤手琴。",
      "孙登啸一声，缥缈不可寻。",
      "但觉神洋洋，如入三昧林。",
      "释手复在手，古意深复深。",
      "惭无英琼瑶，何以酬知音。"
    ]
  },
  {
    "volume": 826,
    "sequence": 25,
    "title": "经古战场",
    "author": "贯休",
    "content": [
      "茫茫凶荒，迥如天设。",
      "驻马四顾，气候迂结。",
      "秋空峥嵘，黄日将没。",
      "多少行人，白日见物。",
      "莫道路高低，尽是战骨。",
      "莫见地赤碧，尽是征血。",
      "昔人昔人既能忠尽于力，身糜戈戟，脂其风，膏其域。",
      "今人何不绳其塍，植其食。",
      "而使空旷年年，常贮愁烟。",
      "使我至此，不能无言。"
    ]
  },
  {
    "volume": 826,
    "sequence": 26,
    "title": "村行遇猎",
    "author": "贯休",
    "content": [
      "猎师纷纷走榛莽，女亦相随把弓矢。",
      "南北东西尽杀心，断烧残云在围里。",
      "鹘拂荒田兔成血，竿打黄茅雉惊起。",
      "伤嗟个辈亦是人，一生将此关身己。",
      "我闻天地之大德曰生，又闻万事皆天意，何遣此人又如此。",
      "犹更愿天公一丈雪，深山麋鹿尽冻死。"
    ]
  },
  {
    "volume": 826,
    "sequence": 27,
    "title": "渔家",
    "author": "贯休",
    "content": [
      "赤芦盖屋低压恰，沙涨柴门水痕叠。",
      "黄鸡青犬花蒙笼，渔女渔儿扫风叶。",
      "有叟相逢带秋醉，自拔船桩色无愧。",
      "前山脚下得鱼多，恶浪堆中尽头睡。",
      "但得忘筌心自乐，肯羡前贤钓清渭。",
      "终须画取挂秋堂，与尔为邻有深意。"
    ]
  },
  {
    "volume": 826,
    "sequence": 28,
    "title": "田家作",
    "author": "贯休",
    "content": [
      "田家老翁无可作，昼甑蒸梨香漠漠。",
      "只向阶前曝背眠，赤桑大叶时时落。",
      "古氵堑侵门桃竹密，仓囤峨峨欲遮日。",
      "自云孙子解耕耘，四五年来腹多实。",
      "我闻此语心自悲，世上悠悠岂得知，稼而不穑徒尔为。"
    ]
  },
  {
    "volume": 826,
    "sequence": 29,
    "title": "江边祠",
    "author": "贯休",
    "content": [
      "松森森，江浑浑，江边古祠空闭门。",
      "精灵应醉社日酒，白龟咬断菖蒲根。",
      "花残泠红宿雨滴，土龙甲湿鬼眼赤。",
      "天符早晚下空碧，昨夜前村行霹雳。"
    ]
  },
  {
    "volume": 826,
    "sequence": 30,
    "title": "苦热寄赤松道者",
    "author": "贯休",
    "content": [
      "天云如烧人如炙，天地炉中更何适。",
      "蝉喘雷干冰井融，些子清风有何益。",
      "守羊真人聃之役，高吟招隐倚碧壁。",
      "紫气红烟鲜的的，涧茗园瓜麹尘色，骄冷奢凉合相忆。"
    ]
  },
  {
    "volume": 826,
    "sequence": 31,
    "title": "偶作二首",
    "author": "贯休",
    "content": [
      "新诗一千首，古锦初下机。",
      "除月与鬼神，别未有人知。",
      "子期去不返，浩浩良不悲。",
      "不知天地间，知者复是谁。",
      "门前数枝路，路路车马鸣。",
      "名埃与利尘，千里万里行。",
      "只见青山高，岂见青山平。",
      "朱门势峨峨，冠盖何光明。",
      "黄鸟在花里，青蝉夺其声。",
      "尔生非金玉，岂常贵复贞。",
      "寄言之子心，可以归无形。"
    ]
  },
  {
    "volume": 826,
    "sequence": 32,
    "title": "夜夜曲",
    "author": "贯休",
    "content": [
      "蟪蛄切切风骚骚，芙蓉喷香蟾蜍高。",
      "孤灯耿耿征妇劳，更深扑落金错刀。"
    ]
  },
  {
    "volume": 826,
    "sequence": 33,
    "title": "春晚书山家屋壁二首",
    "author": "贯休",
    "content": [
      "柴门寂寂黍饭馨，山家烟火春雨晴。",
      "庭花濛濛水泠泠，小儿啼索树上莺。",
      "水香塘黑蒲森森，鸳鸯鸂鶒如家禽。",
      "前村后垄桑柘深，东邻西舍无相侵。",
      "蚕娘洗茧前溪渌，牧童吹笛和衣浴。",
      "山翁留我宿又宿，笑指西坡瓜豆熟。"
    ]
  },
  {
    "volume": 826,
    "sequence": 34,
    "title": "春晚闲居寄陈嵩伯",
    "author": "贯休",
    "content": [
      "春霖闭门久，春色聚庭木。",
      "一梦辞旧山，四邻有新哭。",
      "菰蒲生白水，风篁擢纤玉。",
      "为忆湖上翁，花时独冥目。"
    ]
  },
  {
    "volume": 826,
    "sequence": 35,
    "title": "长持经僧",
    "author": "贯休",
    "content": [
      "唠唠长夜坐，唠唠早起。",
      "杉森森，不见长，人声续续如流水。",
      "摐金挣玉，吐宫咽徵。",
      "头低草木，手合神鬼。",
      "日消三两黄金争得止，而槁木朽枝，一食而已。",
      "伤嗟浮世之人，善事不曾入耳。"
    ]
  },
  {
    "volume": 826,
    "sequence": 36,
    "title": "茫茫曲",
    "author": "贯休",
    "content": [
      "茫茫复茫茫，满眼皆埃尘。",
      "莫言白发多，茎茎是愁筋。",
      "未达苦雕伪，及达多不仁。",
      "浅深与高低，尽能生棘榛。",
      "茫茫四大愁杀人。"
    ]
  },
  {
    "volume": 826,
    "sequence": 37,
    "title": "古镜词上刘侍郎",
    "author": "贯休",
    "content": [
      "至宝不自宝，照古还照今。",
      "仙人手胼胝，寥泬秋沈沈。",
      "不是十二面，不是百炼金。",
      "若非八彩眉，不可辄照临。",
      "即归玉案头，为君整冠簪。",
      "即居吾君手，照出天下心。",
      "恭闻太宗朝，此镜当宸襟。",
      "六合悬清光，万里无尘侵。",
      "此镜今又出，天地还得一。"
    ]
  },
  {
    "volume": 826,
    "sequence": 38,
    "title": "送姜道士归南岳",
    "author": "贯休",
    "content": [
      "松品落落，雪格索索。",
      "眼有三角，头峭五岳。",
      "若不居岳，此处难著。",
      "药僮貌蛮名鄙彼，葫芦酒满担劣起。",
      "万里长风啸一声，九贞须拍黄金几。",
      "落叶萧萧□杳□，送师言了意未了。",
      "意未了，他时为我致取一部音声鸟。"
    ]
  },
  {
    "volume": 826,
    "sequence": 39,
    "title": "了仙谣",
    "author": "贯休",
    "content": [
      "海中紫雾蓬莱岛，安期子乔去何早。",
      "游戏多骑白骐驎，须发如银未曾老。",
      "亦留仙诀在人间，啮镞终言药非道。",
      "始皇不得此深旨，远遣徐福生忧恼。",
      "紫术黄精心上苗，大还小还行中宝。",
      "若师方术弃心师，浪似雪山何处讨。",
      "卷八百二十七"
    ]
  }
]