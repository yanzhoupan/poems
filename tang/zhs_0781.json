[
  {
    "volume": 781,
    "sequence": 1,
    "title": "玄元皇帝应见贺圣祚无疆",
    "author": "赵铎",
    "content": [
      "圣主今司契，神功格上玄。",
      "岂唯求傅野，更有叶钧天。",
      "审梦西山下，焚香北阙前。",
      "道光尊圣日，福应集灵年。",
      "咫尺真容近，巍峨大象悬。",
      "觞从百寮献，形为万方传。",
      "声教唯皇矣，英威固邈然。",
      "惭无美周颂，徒上祝尧篇。"
    ]
  },
  {
    "volume": 781,
    "sequence": 2,
    "title": "太常寺观舞圣寿乐",
    "author": "徐元鼎",
    "content": [
      "舞字传新庆，人文迈旧章。",
      "冲融和气洽，悠远圣功长。",
      "盛德流无外，明时乐未央。",
      "日华增顾眄，风物助低昂。",
      "翥凤方齐首，高鸿忽断行。",
      "云门与兹曲，同是奉陶唐。"
    ]
  },
  {
    "volume": 781,
    "sequence": 3,
    "title": "太清宫闻滴漏",
    "author": "严巨川",
    "content": [
      "玉漏移中禁，齐车入太清。",
      "渐知催辨色，复听续余声。",
      "乍逐微风转，时因杂珮轻。",
      "青楼人罢梦，紫陌骑将行。",
      "残魄栖初尽，余寒滴更生。",
      "惭非朝谒客，空有振衣情。"
    ]
  },
  {
    "volume": 781,
    "sequence": 4,
    "title": "仲秋太常寺观公卿辂车拜陵",
    "author": "严巨川",
    "content": [
      "南吕初开律，金风已戒凉。",
      "拜陵将展敬，车辂俨成行。",
      "士庶观祠礼，公卿习旧章。",
      "郊原佳气引，园寝瑞烟长。",
      "卤簿辞丹阙，威仪列太常。",
      "圣心何所寄，惟德在无忘。"
    ]
  },
  {
    "volume": 781,
    "sequence": 5,
    "title": "贡举人谒先师闻雅乐",
    "author": "吕炅",
    "content": [
      "礼圣来群彦，观光在此时。",
      "闻歌音乍远，合乐和还迟。",
      "调朗能谐竹，声微又契丝。",
      "轻泠流簨簴，缭绕动缨緌。",
      "九变将随节，三终必尽仪。",
      "国风由是正，王化自雍熙。"
    ]
  },
  {
    "volume": 781,
    "sequence": 6,
    "title": "望凌烟阁",
    "author": "刘公兴",
    "content": [
      "画阁凌虚构，遥瞻在九天。",
      "丹楹崇壮丽，素壁绘勋贤。",
      "霭霭浮元气，亭亭出瑞烟。",
      "近看分百辟，远揖误群仙。",
      "图列青云外，仪刑紫禁前。",
      "望中空霁景，骧首几留连。"
    ]
  },
  {
    "volume": 781,
    "sequence": 7,
    "title": "观北番谒庙",
    "author": "王卓",
    "content": [
      "肃肃层城里，巍巍祖庙清。",
      "圣恩覃布濩，异域献精诚。",
      "冠盖分行列，戎夷变姓名。",
      "礼终齐百拜，心洁尽忠贞。",
      "瑞气千重色，箫韶九奏声。",
      "仗移迎日转，旆动逐风轻。",
      "休运威仪盛，丰年俎豆盈。",
      "不堪惭颂德，空此望簪缨。"
    ]
  },
  {
    "volume": 781,
    "sequence": 8,
    "title": "舞干羽两阶",
    "author": "石倚",
    "content": [
      "干羽能柔远，前阶舞正陈。",
      "欲称文德盛，先表乐声新。",
      "肃肃行初列，森森气益振。",
      "动容和律吕，变曲静风尘。",
      "化美超千古，恩波及七旬。",
      "已知天下服，不独有苗人。"
    ]
  },
  {
    "volume": 781,
    "sequence": 9,
    "title": "御制段太尉碑",
    "author": "叶元良",
    "content": [
      "多难全高节，时清轸圣君。",
      "园茔标石篆，雨露降天文。",
      "义激忠贞没，词伤兰蕙焚。",
      "国人皆堕泪，王府已铭勋。",
      "揭出临新陌，长留对古坟。",
      "睿情幽感处，应使九泉闻。"
    ]
  },
  {
    "volume": 781,
    "sequence": 10,
    "title": "恩赐魏文贞公诸孙旧第，以导直臣",
    "author": "裴大章",
    "content": [
      "邢茅虽旧锡，邸第是初荣。",
      "迹往伤遗事，恩深感直声。",
      "云孙方庆袭，池馆忽春生。",
      "古甃开泉井，新禽绕画楹。",
      "自然垂带砺，况复激忠贞。",
      "必使千年后，长书竹帛名。"
    ]
  },
  {
    "volume": 781,
    "sequence": 11,
    "title": "恩赐耆老布帛（一作李绛诗）",
    "author": "崔宗",
    "content": [
      "涣汗中天发，殊私海外存。",
      "衰颜逢圣代，华发受皇恩。",
      "烛物明尧日，垂衣辟禹门。",
      "惜时悲落景，赐帛慰余魂。",
      "厚泽沾祥咏，微生保子孙。",
      "盛明今尚齿，欢洽九衢樽。"
    ]
  },
  {
    "volume": 781,
    "sequence": 12,
    "title": "东都父老望幸",
    "author": "郑馥",
    "content": [
      "鸾舆秦地久，羽卫洛阳空。",
      "彼土虽凭固，兹川乃得中。",
      "龙颜觐白日，鹤发仰清风。",
      "望幸诚逾邈，怀来意不穷。",
      "昔因封泰岳，今伫蹑维嵩。",
      "天地心无异，神祇理亦同。",
      "翠华翔渭北，玉检候关东。",
      "众愿其难阻，明君早勒功。"
    ]
  },
  {
    "volume": 781,
    "sequence": 13,
    "title": "言行相顾",
    "author": "吴叔达",
    "content": [
      "圣人垂政教，万古请常传。",
      "立志言为本，修身行乃先。",
      "相须宁得阙，相顾在无偏。",
      "荣辱当于己，忠贞必动天。",
      "大名如副宝，至道亦通玄。",
      "千里犹能应，何云迩者焉。"
    ]
  },
  {
    "volume": 781,
    "sequence": 14,
    "title": "言行相顾",
    "author": "孟翱",
    "content": [
      "将使言堪复，常闻行欲先。",
      "比珪斯不玷，修己直如弦。",
      "跬步非全进，吹嘘禀自然。",
      "当令夫子察，无宿仲由贤。",
      "正遇兴邦际，因怀入署年。",
      "坐知清监下，相顾有人焉。"
    ]
  },
  {
    "volume": 781,
    "sequence": 15,
    "title": "人不易知",
    "author": "郑昉",
    "content": [
      "如面诚非一，深心岂易知。",
      "入秦书十上，投楚岁三移。",
      "和玉翻为泣，齐竽或滥吹。",
      "周行虽有寘，殷鉴在前规。",
      "寅亮推多士，清通固赏奇。",
      "病诸方号哲，敢相反成疵。",
      "冬日承余爱，霜云喜暂披。",
      "无令见瞻后，回照复云疲。"
    ]
  },
  {
    "volume": 781,
    "sequence": 16,
    "title": "早春送郎官出宰",
    "author": "袁求贤",
    "content": [
      "仙郎今出宰，圣主下忧民。",
      "紫陌轩车送，丹墀雨露新。",
      "趋程犹犯雪，行县正逢春。",
      "粉署时回首，铜章已在身。",
      "鸣琴化欲展，起草恋空频。",
      "今日都门外，悠悠别汉臣。"
    ]
  },
  {
    "volume": 781,
    "sequence": 17,
    "title": "饯王将军赴云中",
    "author": "孟匡明",
    "content": [
      "一师凭庙略，分阃佐元戎。",
      "势亚彤弓宠，时推金印雄。",
      "关山横代北，旌节壮河东。",
      "日转前茅影，春生细柳风。",
      "饮冰君命速，挥涕饯筵空。",
      "伫听阴山静，谁争万里功。"
    ]
  },
  {
    "volume": 781,
    "sequence": 18,
    "title": "西戎即叙",
    "author": "李子昂",
    "content": [
      "悬首藁街中，天兵破犬戎。",
      "营收低陇月，旗偃度湟风。",
      "肃杀三边劲，萧条万里空。",
      "元戎咸服罪，余孽尽输忠。",
      "圣理符轩化，仁恩契禹功。",
      "降逾洞庭险，枭拟郅支穷。",
      "已散军容捷，还资庙算通。",
      "今朝观即叙，非与献獒同。"
    ]
  }
]