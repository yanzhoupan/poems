[
  {
    "volume": 416,
    "sequence": 1,
    "title": "酬乐天春寄微之",
    "author": "元稹",
    "content": [
      "鹦心明黠雀幽蒙，何事相将尽入笼。",
      "君避海鲸惊浪里，我随巴蟒瘴烟中。",
      "千山塞路音书绝，两地知春历日同。",
      "一树梅花数升酒，醉寻江岸哭东风。"
    ]
  },
  {
    "volume": 416,
    "sequence": 2,
    "title": "酬乐天舟泊夜读微之诗",
    "author": "元稹",
    "content": [
      "知君暗泊西江岸，读我闲诗欲到明。",
      "今夜通州还不睡，满山风雨杜鹃声。"
    ]
  },
  {
    "volume": 416,
    "sequence": 3,
    "title": "酬乐天武关南见微之题山石榴花诗",
    "author": "元稹",
    "content": [
      "比因酬赠为花时，不为君行不复知。",
      "又更几年还共到，满墙尘土两篇诗。"
    ]
  },
  {
    "volume": 416,
    "sequence": 4,
    "title": "酬乐天见寄",
    "author": "元稹",
    "content": [
      "三千里外巴蛇穴，四十年来司马官。",
      "瘴色满身治不尽，疮痕刮骨洗应难。",
      "常甘人向衰容薄，独讶君将旧眼看。",
      "前日诗中高盖字，至今唇舌遍长安。"
    ]
  },
  {
    "volume": 416,
    "sequence": 5,
    "title": "酬乐天得稹所寄纻丝布白轻庸制成衣服以诗报之",
    "author": "元稹",
    "content": [
      "湓城万里隔巴庸，纻薄绨轻共一封。",
      "腰带定知今瘦小，衣衫难作远裁缝。",
      "唯愁书到炎凉变，忽见诗来意绪浓。",
      "春草绿茸云色白，想君骑马好仪容。"
    ]
  },
  {
    "volume": 416,
    "sequence": 6,
    "title": "和乐天寻郭道士不遇（昔尝为僧，于荆州相别）",
    "author": "元稹",
    "content": [
      "昔年我见杯中渡，今日人言鹤上逢。",
      "两虎定随千岁鹿，双林添作几株松。",
      "方瞳应是新烧药，短脚知缘旧施舂。",
      "为僧时先有脚疾。",
      "欲请僧繇远相画，苦愁频变本形容。"
    ]
  },
  {
    "volume": 416,
    "sequence": 7,
    "title": "酬乐天寄生衣",
    "author": "元稹",
    "content": [
      "秋茅处处流痎疟，夜鸟声声哭瘴云。",
      "羸骨不胜纤细物，欲将文服却还君。"
    ]
  },
  {
    "volume": 416,
    "sequence": 8,
    "title": "酬乐天得微之诗知通州事因成四首",
    "author": "元稹",
    "content": [
      "茅檐屋舍竹篱州，虎怕偏蹄蛇两头。",
      "暗蛊有时迷酒影，浮尘向日似波流。",
      "沙含水弩多伤骨，田仰畬刀少用牛。",
      "知得共君相见否，近来魂梦转悠悠。",
      "平地才应一顷余，阁栏都大似巢居。",
      "入衙官吏声疑鸟，下峡舟船腹似鱼。",
      "市井无钱论尺丈，田畴付火罢耘锄。",
      "此中愁杀须甘分，惟惜平生旧著书。",
      "哭鸟昼飞人少见，伥魂夜啸虎行多。",
      "满身沙虱无防处，独脚山魈不奈何。",
      "甘受鬼神侵骨髓，常忧岐路处风波。",
      "南歌未有东西分，敢唱沦浪一字歌。",
      "荒芜满院不能锄，甑有尘埃圃乏蔬。",
      "定觉身将囚一种，未知生共死何如。",
      "饥摇困尾丧家狗，热暴枯鳞失水鱼。",
      "苦境万般君莫问，自怜方寸本来虚。"
    ]
  },
  {
    "volume": 416,
    "sequence": 9,
    "title": "酬乐天闻李尚书拜相以诗见贺",
    "author": "元稹",
    "content": [
      "初因弹劾死东川，又为亲情弄化权。",
      "百口共经三峡水，一时重上两漫天。",
      "尚书入用虽旬月，司马衔冤已十年。",
      "若待更遭秋瘴后，便愁平地有重泉。"
    ]
  },
  {
    "volume": 416,
    "sequence": 10,
    "title": "酬乐天叹穷愁见寄",
    "author": "元稹",
    "content": [
      "病煎愁绪转纷纷，百里何由说向君。",
      "老去心情随日减，远来书信隔年闻。",
      "三冬有电连春雨，九月无霜尽火云。",
      "并与巴南终岁热，四时谁道各平分。"
    ]
  },
  {
    "volume": 416,
    "sequence": 11,
    "title": "酬乐天三月三日见寄",
    "author": "元稹",
    "content": [
      "当年此日花前醉，今日花前病里销。",
      "独倚破帘闲怅望，可怜虚度好春朝。"
    ]
  },
  {
    "volume": 416,
    "sequence": 12,
    "title": "酬乐天叹损伤见寄",
    "author": "元稹",
    "content": [
      "前途何在转茫茫，渐老那能不自伤。",
      "病为怕风多睡月，起因花药暂扶床。",
      "函关气索迷真侣，峡水波翻碍故乡。",
      "唯有秋来两行泪，对君新赠远诗章。"
    ]
  },
  {
    "volume": 416,
    "sequence": 13,
    "title": "瘴塞",
    "author": "元稹",
    "content": [
      "瘴塞巴山哭鸟悲，红妆少妇敛啼眉。",
      "殷勤奉药来相劝，云是前年欲病时。"
    ]
  },
  {
    "volume": 416,
    "sequence": 14,
    "title": "红荆",
    "author": "元稹",
    "content": [
      "庭中栽得红荆树，十月花开不待春。",
      "直到孩提尽惊怪，一家同是北来人。"
    ]
  },
  {
    "volume": 416,
    "sequence": 15,
    "title": "黄草峡听柔之琴二首",
    "author": "元稹",
    "content": [
      "胡笳夜奏塞声寒，是我乡音听渐难。",
      "料得小来辛苦学，又因知向峡中弹。",
      "别鹤凄清觉露寒，离声渐咽命雏难。",
      "怜君伴我涪州宿，犹有心情彻夜弹。"
    ]
  },
  {
    "volume": 416,
    "sequence": 16,
    "title": "书剑",
    "author": "元稹",
    "content": [
      "渝工剑刃皆欧冶，巴吏书踪尽子云。",
      "唯我心知有来处，泊船黄草夜思君。"
    ]
  },
  {
    "volume": 416,
    "sequence": 17,
    "title": "内状诗寄杨、白二员外（时知制诰）",
    "author": "元稹",
    "content": [
      "天门暗辟玉琤鍧，昼送中枢晓禁清。",
      "彤管内人书细腻，金奁御印篆分明。",
      "冲街不避将军令，跋敕兼题宰相名。",
      "南省郎官谁待诏，与君将向世间行。"
    ]
  },
  {
    "volume": 416,
    "sequence": 18,
    "title": "别毅郎（此后三首，工部侍郎时诗）",
    "author": "元稹",
    "content": [
      "尔爷只为一杯酒，此别那知死与生。",
      "儿有何辜才七岁，亦教儿作瘴江行。",
      "爱惜尔爷唯有我，我今憔悴望何人。",
      "伤心自比笼中鹤，翦尽翅翎愁到身。"
    ]
  },
  {
    "volume": 416,
    "sequence": 19,
    "title": "自责",
    "author": "元稹",
    "content": [
      "犀带金鱼束紫袍，不能将命报分毫。",
      "他时得见牛常侍，为尔君前捧佩刀。"
    ]
  },
  {
    "volume": 416,
    "sequence": 20,
    "title": "送公度之福建（此后并同州刺史时作）",
    "author": "元稹",
    "content": [
      "棠阴犹在建溪矶，此去那论是与非。",
      "若见白头须尽敬，恐曾江岸识胡威。"
    ]
  },
  {
    "volume": 416,
    "sequence": 21,
    "title": "喜五兄自泗州至",
    "author": "元稹",
    "content": [
      "眼中三十年来泪，一望南云一度垂。",
      "惭愧临淮李常侍，远教形影暂相随。"
    ]
  },
  {
    "volume": 416,
    "sequence": 22,
    "title": "杏花",
    "author": "元稹",
    "content": [
      "常年出入右银台，每怪春光例早回。",
      "惭愧杏园行在景，同州园里也先开。"
    ]
  },
  {
    "volume": 416,
    "sequence": 23,
    "title": "第三岁日咏春风，凭杨员外寄长安柳",
    "author": "元稹",
    "content": [
      "三日春风已有情，拂人头面稍怜轻。",
      "殷勤为报长安柳，莫惜枝条动软声。"
    ]
  },
  {
    "volume": 416,
    "sequence": 24,
    "title": "赠别杨员外巨源",
    "author": "元稹",
    "content": [
      "忆昔西河县下时，青山憔悴宦名卑。",
      "揄扬陶令缘求酒，结托萧娘只在诗。",
      "朱紫衣裳浮世重，苍黄岁序长年悲。",
      "白头后会知何日，一盏烦君不用辞。"
    ]
  },
  {
    "volume": 416,
    "sequence": 25,
    "title": "寄乐天二首",
    "author": "元稹",
    "content": [
      "荣辱升沉影与身，世情谁是旧雷陈。",
      "唯应鲍叔犹怜我，自保曾参不杀人。",
      "山入白楼沙苑暮，潮生沧海野塘春。",
      "老逢佳景唯惆怅，两地各伤何限神。",
      "论才赋命不相干，凤有文章雉有冠。",
      "羸骨欲销犹被刻，疮痕未没又遭弹。",
      "剑头已折藏须盖，丁字虽刚屈莫难。",
      "休学州前罗刹石，一生身敌海波澜。"
    ]
  },
  {
    "volume": 416,
    "sequence": 26,
    "title": "听妻弹别鹤操",
    "author": "元稹",
    "content": [
      "别鹤声声怨夜弦，闻君此奏欲潸然。",
      "商瞿五十知无子，更付琴书与仲宣。"
    ]
  },
  {
    "volume": 416,
    "sequence": 27,
    "title": "和王侍郎酬广宣上人观放榜后相贺",
    "author": "元稹",
    "content": [
      "渥洼徒自有权奇，伯乐书名世始知。",
      "竞走墙前希得俊，高悬日下表无私。",
      "都中纸贵流传后，海外金填姓字时。",
      "珍重刘繇因首荐，为君送和碧云诗。"
    ]
  }
]