[
  {
    "volume": 508,
    "sequence": 1,
    "title": "鸟散馀花落",
    "author": "孔温业",
    "content": [
      "美景春堪赏，芳园白日斜。",
      "共看飞好鸟，复见落余花。",
      "来往惊翻电，经过想散霞。",
      "雨馀飘处处，风送满家家。",
      "求友声初去，离枝色可嗟。",
      "从兹时节换，谁为惜年华。"
    ]
  },
  {
    "volume": 508,
    "sequence": 2,
    "title": "鸟散馀花落",
    "author": "赵存约",
    "content": [
      "春晓游禽集，幽庭几树花。",
      "坐来惊艳色，飞去堕晴霞。",
      "翅拂繁枝落，风添舞影斜。",
      "彩云飘玉砌，绛雪下仙家。",
      "分散音初静，凋零蕊带葩。",
      "空阶瞻玩久，应共惜年华。"
    ]
  },
  {
    "volume": 508,
    "sequence": 3,
    "title": "鸟散馀花落",
    "author": "窦洵直",
    "content": [
      "晚树春归后，花飞鸟下初。",
      "参差分羽翼，零落满空虚。",
      "风外清香转，林边艳影疏。",
      "轻盈疑雪舞，仿佛似霞舒。",
      "万片情难极，迁乔思有余。",
      "微臣一何幸，吟赏对寒居。"
    ]
  },
  {
    "volume": 508,
    "sequence": 4,
    "title": "公无渡河",
    "author": "陈标",
    "content": [
      "阴云飒飒浪花愁，半度惊湍半挂舟。",
      "声尽云天君不住，命悬鱼鳖妾同休。",
      "黛娥芳脸垂珠泪，罗袜香裾赴碧流。",
      "余魄岂能衔木石，独将遗恨付箜篌。"
    ]
  },
  {
    "volume": 508,
    "sequence": 5,
    "title": "秦王卷衣",
    "author": "陈标",
    "content": [
      "秦王宫阙霭春烟，珠树琼枝近碧天。",
      "御气馨香苏合启，帘光浮动水精悬。",
      "霏微罗縠随芳袖，宛转鲛鮹逐宝筵。",
      "从此咸阳一回首，暮云愁色已千年。"
    ]
  },
  {
    "volume": 508,
    "sequence": 6,
    "title": "婕妤怨",
    "author": "陈标",
    "content": [
      "掌上恩移玉帐空，香珠满眼泣春风。",
      "飘零怨柳凋眉翠，狼藉愁桃坠脸红。",
      "凤辇只应三殿北，鸾声不向五湖中。",
      "笙歌处处回天眷，独自无情长信宫。"
    ]
  },
  {
    "volume": 508,
    "sequence": 7,
    "title": "饮马长城窟",
    "author": "陈标",
    "content": [
      "日日风吹虏骑尘，年年饮马汉营人。",
      "千堆战骨那知主，万里枯沙不辨春。",
      "浴谷气寒愁坠指，断崖冰滑恐伤神。",
      "金鞍玉勒无颜色，泪满征衣怨暴秦。"
    ]
  },
  {
    "volume": 508,
    "sequence": 8,
    "title": "江南行",
    "author": "陈标",
    "content": [
      "水光春色满江天，蘋叶风吹荷叶钱。",
      "香蚁翠旗临岸市，艳娥红袖渡江船。",
      "晓惊白鹭联翩雪，浪蹙青茭潋滟烟。",
      "不怕江洲芳草暮，待将秋兴折湖莲。"
    ]
  },
  {
    "volume": 508,
    "sequence": 9,
    "title": "长安秋思（一作白纻歌）",
    "author": "陈标",
    "content": [
      "吴女秋机织曙霜，冰蚕吐丝月盈筐。",
      "金刀玉指裁缝促，水殿花楼弦管长。",
      "舞袖慢移凝瑞雪，歌尘微动避雕梁。",
      "唯愁陌上芳菲度，狼藉风池荷叶黄。"
    ]
  },
  {
    "volume": 508,
    "sequence": 10,
    "title": "赠元和十三年登第进士",
    "author": "陈标",
    "content": [
      "春官南院粉墙东，地色初分月色红。",
      "文字一千重马拥，喜欢三十二人同。",
      "眼看鱼变辞凡水，心逐鹦飞出瑞风。",
      "莫怪云泥从此别，总曾惆怅去年中。"
    ]
  },
  {
    "volume": 508,
    "sequence": 11,
    "title": "焦桐树",
    "author": "陈标",
    "content": [
      "江上烹鱼采野樵，鸾枝摧折半曾烧。",
      "未经良匠材虽散，待得知音尾已焦。",
      "若使琢磨徽白玉，便来风律轸青瑶。",
      "还能万里传山水，三峡泉声岂寂寥。"
    ]
  },
  {
    "volume": 508,
    "sequence": 12,
    "title": "寄友人",
    "author": "陈标",
    "content": [
      "杜甫在时贪入蜀，孟郊生处却归秦。",
      "如今始会麻姑意，借问山川与后人。"
    ]
  },
  {
    "volume": 508,
    "sequence": 13,
    "title": "啄木谣",
    "author": "陈标",
    "content": [
      "丁丁向晚急还稀，啄遍庭槐未肯归。",
      "终日与君除蠹害，莫嫌无事不频飞。"
    ]
  },
  {
    "volume": 508,
    "sequence": 14,
    "title": "僧院牡丹",
    "author": "陈标",
    "content": [
      "琉璃地上开红艳，碧落天头散晓霞。",
      "应是向西无地种，不然争肯重莲花。"
    ]
  },
  {
    "volume": 508,
    "sequence": 15,
    "title": "蜀葵",
    "author": "陈标",
    "content": [
      "眼前无奈蜀葵何，浅紫深红数百窠。",
      "能共牡丹争几许，得人嫌处只缘多。"
    ]
  },
  {
    "volume": 508,
    "sequence": 16,
    "title": "离家",
    "author": "袁不约",
    "content": [
      "步步远晨昏，凄心出里门。",
      "见乌唯有泪，看雁更伤魂。",
      "宿酒宁辞醉，回书讳苦言。",
      "野人应怪笑，不解爱田园。"
    ]
  },
  {
    "volume": 508,
    "sequence": 17,
    "title": "送人至岭南",
    "author": "袁不约",
    "content": [
      "度岭春风暖，花多不识名。",
      "瘴烟迷月色，巴路傍溪声。",
      "畏药将银试，防蛟避水行。",
      "知君怜酒兴，莫杀醉猩猩。"
    ]
  },
  {
    "volume": 508,
    "sequence": 18,
    "title": "长安夜游",
    "author": "袁不约",
    "content": [
      "凤城连夜九门通，帝女皇妃出汉宫。",
      "千乘宝莲珠箔卷，万条银烛碧纱笼。",
      "歌声缓过青楼月，香霭潜来紫陌风。",
      "长乐晓钟归骑后，遗簪堕珥满街中。"
    ]
  },
  {
    "volume": 508,
    "sequence": 19,
    "title": "病宫人（一作张祜诗）",
    "author": "袁不约",
    "content": [
      "佳人卧病动经秋，帘幕褴縿不挂钩。",
      "四体强扶藤夹膝，双环慵整玉搔头。",
      "花颜有幸君王问，药饵无徵待诏愁。",
      "惆怅近来销瘦尽，泪珠时傍枕函流。"
    ]
  },
  {
    "volume": 508,
    "sequence": 20,
    "title": "句",
    "author": "袁不约",
    "content": [
      "愁声秋绕杵，寒色碧归山。",
      "送将欢笑去，收得寂寥回。"
    ]
  },
  {
    "volume": 508,
    "sequence": 21,
    "title": "临邛怨",
    "author": "李馀",
    "content": [
      "藕花衫子柳花裙，多著沈香慢火熏。",
      "惆怅妆成君不见，空教绿绮伴文君。"
    ]
  },
  {
    "volume": 508,
    "sequence": 22,
    "title": "寒食",
    "author": "李馀",
    "content": [
      "玉轮江上雨丝丝，公子游春醉不知。",
      "翦渡归来风正急，水溅鞍帕嫩鹅儿。"
    ]
  },
  {
    "volume": 508,
    "sequence": 23,
    "title": "句",
    "author": "李馀",
    "content": [
      "长安东门别，立马生白发。",
      "霁后轩盖繁，南山瑞烟发。",
      "尝忧车马繁，土薄闻水声。"
    ]
  },
  {
    "volume": 508,
    "sequence": 24,
    "title": "至日上公献寿酒",
    "author": "白敏中",
    "content": [
      "候晓天门辟，朝天万国同。",
      "瑞云升观阙，香气映华宫。",
      "日色临仙籞，龙颜对昊宫。",
      "羽仪瞻百姓，献寿侍三公。",
      "化被君王洽，恩沾草木丰。",
      "自欣朝玉座，宴此咏皇风。"
    ]
  },
  {
    "volume": 508,
    "sequence": 25,
    "title": "贺收复秦原诸州诗",
    "author": "白敏中",
    "content": [
      "一诏皇城四海颁，丑戎无数束身还。",
      "戍楼吹笛人休战，牧野嘶风马自闲。",
      "河水九盘收数曲，天山千里锁诸关。",
      "西边北塞今无事，为报东南夷与蛮。"
    ]
  },
  {
    "volume": 508,
    "sequence": 26,
    "title": "句",
    "author": "白敏中",
    "content": [
      "南浦花临水，东楼月映风。"
    ]
  },
  {
    "volume": 508,
    "sequence": 27,
    "title": "遣兴",
    "author": "李敬方",
    "content": [
      "果窥丹灶鹤，莫羡白头翁。",
      "日月仙壶外，筋骸药臼中。",
      "云归无定所，鸟迹不留空。",
      "何必劳方寸，岖崎问远公。"
    ]
  },
  {
    "volume": 508,
    "sequence": 28,
    "title": "劝酒",
    "author": "李敬方",
    "content": [
      "不向花前醉，花应解笑人。",
      "只忧连夜雨，又过一年春。",
      "日日无穷事，区区有限身。",
      "若非杯酒里，何以寄天真。"
    ]
  },
  {
    "volume": 508,
    "sequence": 29,
    "title": "近无西耗（一作李宣远诗）",
    "author": "李敬方",
    "content": [
      "远戎兵压境，迁客泪横襟。",
      "烽候惊春塞，缧囚困越吟。",
      "自怜牛马走，未识犬羊心。",
      "一月无消息，西看日又沈。"
    ]
  },
  {
    "volume": 508,
    "sequence": 30,
    "title": "天台晴望（时左迁台州刺史·题一作喜晴）",
    "author": "李敬方",
    "content": [
      "天台十二旬，一片雨中春。",
      "林果黄梅尽，山苗半夏新。",
      "阳乌晴展翅，阴魄夜飞轮。",
      "坐冀无云物，分明见北辰。"
    ]
  },
  {
    "volume": 508,
    "sequence": 31,
    "title": "闻高侍御卒贬所",
    "author": "李敬方",
    "content": [
      "西京高院长，直气似吾徒。",
      "走马论边备，飞声感庙谟。",
      "官移人未察，身没事多符。",
      "寂寞他年后，名编野史无。"
    ]
  },
  {
    "volume": 508,
    "sequence": 32,
    "title": "题黄山汤院",
    "author": "李敬方",
    "content": [
      "楚镇惟黄岫，灵泉浴圣源。",
      "煎熬何处所，炉炭孰司存。",
      "沙暖泉长拂，霜笼水更温。",
      "不疏还自决，虽挠未尝浑。",
      "地启岩为洞，天开石作盆。",
      "常留今日色，不减故年痕。",
      "阴焰潜生海，阳光暗烛坤。",
      "定应邻火宅，非独过焦原。",
      "龙讶经冬润，莺疑满谷暄。",
      "善烹寒食茗，能变早春园。",
      "及物功何大，随流道益尊。",
      "洁斋齐物主，疗病夺医门。",
      "外秘千峰秀，旁通百潦奔。",
      "禅家休问疾，骚客罢招魂。",
      "卧理黔川守，分忧汉主恩。",
      "惨伤因有暇，徒御诫无喧。",
      "痒闷头风切，爬搔臂力烦。",
      "披榛通白道，束马置朱幡。",
      "谢屐缘危磴，戎装逗远村。",
      "慢游登竹径，高步入山根。",
      "崖巘差行灶，蓬茅过小轩。",
      "御寒增帐幕，甃影尽玙璠。",
      "不与华池语，宁将浴室论。",
      "洗心过顷刻，浸发迨朝暾。",
      "汗洽聊箕踞，支羸暂虎蹲。",
      "濯缨闲更入，漱齿渴仍吞。",
      "气燠胜重絸，风和敌一尊。",
      "适来还蹭蹬，复出又攀援。",
      "形秽忻除垢，神嚣喜破昏。",
      "明夷徵立象，既济感文言。",
      "已阂眠沙麂，仍妨卧石猿。",
      "香驱蒸雾起，烟霿湿云屯。",
      "破险更祠宇，凭高易庙垣。",
      "旧基绝仄足，新构忽行鹓。",
      "胜地非无栋，征途遽改辕。",
      "贪程归路远，折政讼庭繁。",
      "兴往留年月，诗成遗子孙。",
      "已镌东壁石，名姓寄无垠。"
    ]
  },
  {
    "volume": 508,
    "sequence": 33,
    "title": "太和公主还宫",
    "author": "李敬方",
    "content": [
      "二纪烟尘外，凄凉转战归。",
      "胡笳悲蔡琰，汉使泣明妃。",
      "金殿更戎幄，青祛换毳衣。",
      "登车随伴仗，谒庙入中闱。",
      "汤沐疏封在，关山故梦非。",
      "笑看鸿北向，休咏鹊南飞。",
      "宫髻怜新样，庭柯想旧围。",
      "生还侍儿少，熟识内家稀。",
      "凤去楼扃夜，鸾孤匣掩辉。",
      "应怜禁园柳，相见倍依依。"
    ]
  },
  {
    "volume": 508,
    "sequence": 34,
    "title": "汴河直进船",
    "author": "李敬方",
    "content": [
      "汴水通淮利最多，生人为害亦相和。",
      "东南四十三州地，取尽脂膏是此河。"
    ]
  },
  {
    "volume": 508,
    "sequence": 35,
    "title": "享太庙乐章",
    "author": "李回",
    "content": [
      "受天明命，敷祐下土。",
      "化时以俭，卫文以武。",
      "氛消夷夏，俗臻往古。",
      "亿万斯年，形于律吕。"
    ]
  },
  {
    "volume": 508,
    "sequence": 36,
    "title": "天长路别朱大山路却寄",
    "author": "李回",
    "content": [
      "驿骑难随伴，寻山半忆君。",
      "苍崖残月路，犹数过溪云。"
    ]
  },
  {
    "volume": 508,
    "sequence": 37,
    "title": "寄酬朱大后亭夜坐留别",
    "author": "李回",
    "content": [
      "十夜郡城宿，苦吟身未闲。",
      "那堪西郭别，雪路问青山。"
    ]
  },
  {
    "volume": 508,
    "sequence": 38,
    "title": "祖龙行",
    "author": "常楚老",
    "content": [
      "黑云兵气射天裂，壮士朝眠梦冤结。",
      "祖龙一夜死沙丘，胡亥空随鲍鱼辙。",
      "腐肉偷生三千里，伪书先赐扶苏死。",
      "墓接骊山土未乾，瑞光已向芒砀起。",
      "陈胜城中鼓三下，秦家天地如崩瓦。",
      "龙蛇撩乱入咸阳，少帝空随汉家马。"
    ]
  },
  {
    "volume": 508,
    "sequence": 39,
    "title": "江上蚊子",
    "author": "常楚老",
    "content": [
      "飘摇挟翅亚红腹，江边夜起如雷哭。",
      "请问贪婪一点心。",
      "臭腐填腹几多足。",
      "越女如花住江曲，嫦娥夜夜凝双睩。",
      "怕君撩乱锦窗中，十轴轻绡围夜玉。"
    ]
  },
  {
    "volume": 508,
    "sequence": 40,
    "title": "句",
    "author": "常楚老",
    "content": [
      "一从黄帝葬桥山，碧落千门锁元气。"
    ]
  },
  {
    "volume": 508,
    "sequence": 41,
    "title": "九成宫（一作华清宫）",
    "author": "李甘",
    "content": [
      "中原无鹿海无波，凤辇鸾旗出幸多。",
      "今日故宫归寂寞，太平功业在山河。"
    ]
  },
  {
    "volume": 508,
    "sequence": 42,
    "title": "谒李相不遇",
    "author": "平曾",
    "content": [
      "老夫三日门前立，珠箔银屏昼不开。",
      "诗卷却抛书袋里，正如闲看华山来。"
    ]
  },
  {
    "volume": 508,
    "sequence": 43,
    "title": "留别薛仆射（薛平仆射出镇浙西主礼稍薄曾留诗讽之）",
    "author": "平曾",
    "content": [
      "梯山航海几崎岖，来谒金陵薛大夫。",
      "毛发竖时趋剑戟，衣冠俨处拜冰壶。",
      "诚知两轴非珠玉，深愧三缣恤旅途。",
      "明日过江风景好，不堪回首望勾吴。"
    ]
  },
  {
    "volume": 508,
    "sequence": 44,
    "title": "絷白马诗上薛仆射",
    "author": "平曾",
    "content": [
      "白马披鬃练一团，今朝被绊欲行难。",
      "雪中放去空留迹，月下牵来只见鞍。",
      "向北长鸣天外远，临风斜控耳边寒。",
      "自知毛骨还应异，更请孙阳仔细看。"
    ]
  },
  {
    "volume": 508,
    "sequence": 45,
    "title": "题所书黄庭经后（泥金正书）",
    "author": "景审",
    "content": [
      "金粉为书重莫过，黄庭旧许右军多。",
      "请看今日酬恩德，何似当年为爱鹅。"
    ]
  },
  {
    "volume": 508,
    "sequence": 46,
    "title": "句",
    "author": "景审",
    "content": [
      "暮鸦不噪禁城树，衙鼓未残兵卫秋。"
    ]
  }
]