[
  {
    "volume": 890,
    "sequence": 1,
    "title": "回波乐",
    "author": "李景伯",
    "content": [
      "回波尔时酒卮，微臣职在箴规。",
      "侍宴既过三爵，喧哗窃恐非仪。"
    ]
  },
  {
    "volume": 890,
    "sequence": 2,
    "title": "回波乐",
    "author": "沈佺期",
    "content": [
      "回波尔时佺期，流向岭外生归。",
      "身名已蒙齿录，袍笏未复牙绯。"
    ]
  },
  {
    "volume": 890,
    "sequence": 3,
    "title": "回波乐",
    "author": "裴谈",
    "content": [
      "回波尔时栲栳，怕妇也是大好。",
      "外边只有裴谈，内里无过李老。"
    ]
  },
  {
    "volume": 890,
    "sequence": 4,
    "title": "舞马词",
    "author": "张说",
    "content": [
      "万玉朝宗凤扆，千金率领龙媒。",
      "眄鼓凝骄蹀躞，听歌弄影徘徊。",
      "天鹿遥征卫叔，日龙上借羲和。",
      "将共两骖争舞，来随八骏齐歌。",
      "彩旄八佾成行，时龙五色因方。",
      "屈膝衔杯赴节，倾心献寿无疆。",
      "帝皂龙驹沛艾，星阑骥子权奇。",
      "腾倚骧洋应节，繁骄接迹不移。",
      "二圣先天合德，群灵率土可封。",
      "击石骖驔紫燕，摐金顾步苍龙。",
      "圣君出震应箓，神马浮河献图。",
      "足蹋天庭鼓舞，心将帝乐踟蹰。"
    ]
  },
  {
    "volume": 890,
    "sequence": 5,
    "title": "蹋歌词",
    "author": "崔液",
    "content": [
      "彩女迎金屋，仙姬出画堂。",
      "鸳鸯裁锦袖，翡翠贴花黄。",
      "歌响舞分行，艳色动流光。",
      "庭际花微落，楼前汉已横。",
      "金壶催夜尽，罗袖舞寒轻。",
      "乐笑畅欢情，未半著天明。"
    ]
  },
  {
    "volume": 890,
    "sequence": 6,
    "title": "桂殿秋",
    "author": "李白",
    "content": [
      "仙女下，董双成，汉殿夜凉吹玉笙。",
      "曲终却从仙官去，万户千门惟月明。",
      "河汉女，玉炼颜，云輧往往在人间。",
      "九霄有路去无迹，袅袅香风生佩环。"
    ]
  },
  {
    "volume": 890,
    "sequence": 7,
    "title": "清平调",
    "author": "李白",
    "content": [
      "云想衣裳花想容，春风拂槛露华浓。",
      "若非群玉山头见，会向瑶台月下逢。",
      "一枝红艳露凝香，云雨巫山枉断肠。",
      "借问汉宫谁得似，可怜飞燕倚新妆。",
      "名花倾国两相欢，常得君王带笑看。",
      "解得春风无限恨，沈香亭北倚阑干。"
    ]
  },
  {
    "volume": 890,
    "sequence": 8,
    "title": "连理枝",
    "author": "李白",
    "content": [
      "雪盖宫楼闭，罗幕昏金翠。",
      "斗压阑干，香心澹薄，梅梢轻倚。",
      "喷宝猊香烬、麝烟浓，馥红绡翠被。",
      "浅画云垂帔，点滴昭阳泪。",
      "咫尺宸居，君恩断绝，似遥千里。",
      "望水晶帘外、竹枝寒，守羊车未至。"
    ]
  },
  {
    "volume": 890,
    "sequence": 9,
    "title": "菩萨蛮",
    "author": "李白",
    "content": [
      "平林漠漠烟如织，寒山一带伤心碧。",
      "暝色入高楼，有人楼上愁。",
      "玉阶空伫立，宿鸟归飞急。",
      "何处是归程，长亭更短亭。"
    ]
  },
  {
    "volume": 890,
    "sequence": 10,
    "title": "忆秦娥（一名秦楼月、碧云深、双荷叶）",
    "author": "李白",
    "content": [
      "箫声咽，秦娥梦断秦楼月。",
      "秦楼月，年年柳色，灞陵伤别。",
      "乐游原上清秋节，咸阳古道音尘绝。",
      "音尘绝，西风残照，汉家陵阙。"
    ]
  },
  {
    "volume": 890,
    "sequence": 11,
    "title": "清平乐（一名忆萝月）",
    "author": "李白",
    "content": [
      "禁庭春昼，莺羽披新绣。",
      "百草巧求花下斗，只赌珠玑满斗。",
      "日晚却理残妆，御前闲舞霓裳。",
      "谁道腰肢窈窕，折旋笑得君王。",
      "禁闱秋夜，月探金窗罅。",
      "玉帐鸳鸯喷兰麝，时落银灯香灺。",
      "女伴莫话孤眠，六宫罗绮三千。",
      "一笑皆生百媚，宸衷教在谁边。",
      "烟深水阔，音信无由达。",
      "惟有碧天云外月，偏照悬悬离别。",
      "尽日感事伤怀，愁眉似锁难开。",
      "夜夜长留半被，待君魂梦归来。",
      "鸾衾凤褥，夜夜常孤宿。",
      "更被银台红蜡烛，学妾泪珠相续。",
      "花貌些子时光，抛人远泛潇湘。",
      "欹枕悔听寒漏，声声滴断愁肠。",
      "画堂晨起，来报雪花坠。",
      "高卷帘栊看佳瑞，皓色远迷庭砌。",
      "盛气光引炉烟，素草寒生玉佩。",
      "应是天仙狂醉，乱把白云揉碎。"
    ]
  },
  {
    "volume": 890,
    "sequence": 12,
    "title": "欸乃曲",
    "author": "元结",
    "content": [
      "偶存名迹在人间，顺俗与时未安闲。",
      "来谒大官兼问政，扁舟却入九疑山。",
      "湘江二月春水平，满月和风宜夜行。",
      "唱桡欲过平阳戍，守吏相呼问姓名。",
      "千里枫林烟雨深，无朝无暮有猿吟。",
      "倚桡静听曲中意，好似云山韶濩音。",
      "零陵郡北湘水东，浯溪形胜满湘中。",
      "溪口石颠堪自逸，谁能相伴作渔翁。",
      "下泷船似入深渊，上泷船似欲升天。",
      "泷南始到九疑郡，应绝高人乘兴船。"
    ]
  },
  {
    "volume": 890,
    "sequence": 13,
    "title": "渔父",
    "author": "张志和",
    "content": [
      "西塞山前白鹭飞，桃花流水鳜鱼肥。",
      "青箬笠，绿蓑衣，斜风细雨不须归。",
      "钓台渔父褐为裘，两两三三舴艋舟。",
      "能纵棹，惯乘流，长江白浪不曾忧。",
      "霅溪湾里钓鱼翁，舴艋为家西复东。",
      "江上雪，浦边风，笑著荷衣不叹穷。",
      "松江蟹舍主人欢，菰饭莼羹亦共餐。",
      "枫叶落，荻花干，醉宿渔舟不觉寒。",
      "青草湖中月正圆，巴陵渔父棹歌连。",
      "钓车子，橛头船，乐在风波不用仙。"
    ]
  },
  {
    "volume": 890,
    "sequence": 14,
    "title": "渔父",
    "author": "张松龄",
    "content": [
      "乐是风波钓是闲，草堂松桧已胜攀。",
      "太湖水，洞庭山，狂风浪起且须还。"
    ]
  },
  {
    "volume": 890,
    "sequence": 15,
    "title": "章台柳（寄柳氏）",
    "author": "韩翃",
    "content": [
      "章台柳，章台柳，往日依依今在否？",
      "纵使长条似旧垂，也应攀折他人手。"
    ]
  },
  {
    "volume": 890,
    "sequence": 16,
    "title": "三台（或加令字，一名翠华引、开元乐）",
    "author": "韦应物",
    "content": [
      "一年一年老去，明日后日花开。",
      "未报长安平定，万国岂得衔杯。",
      "冰泮寒塘水绿，雨余百草皆生。",
      "朝来衡门无事，晚下高斋有情。"
    ]
  },
  {
    "volume": 890,
    "sequence": 17,
    "title": "调笑令（一名宫中调笑、转应曲、三台令）",
    "author": "韦应物",
    "content": [
      "胡马，胡马，远放燕支山下。",
      "跑沙跑雪独嘶，东望西望路迷。",
      "迷路，迷路，边草无穷日暮。",
      "河汉，河汉，晓挂秋城漫漫。",
      "愁人起望相思，塞北江南别离。",
      "离别，离别，河汉虽同路绝。"
    ]
  },
  {
    "volume": 890,
    "sequence": 18,
    "title": "三台（宫中二首，江南四首）",
    "author": "王建",
    "content": [
      "鱼藻池边射鸭，芙蓉苑里看花。",
      "日色柘袍相似，不著红鸾扇遮。",
      "池北池南草绿，殿前殿后花红。",
      "天子千秋万岁，未央明月清风。",
      "扬州桥边小妇，长干市里商人。",
      "三年不得消息，各自拜鬼求神。",
      "青草湖边草色，飞猿岭上猿声。",
      "万里三湘客到，有风有雨人行。",
      "树头花落花开，道上人去人来。",
      "朝愁暮愁即老，百年几度三台。",
      "斗身强健且为，头白齿落难追。",
      "准拟百年千岁，能得几许多时。"
    ]
  },
  {
    "volume": 890,
    "sequence": 19,
    "title": "调笑令（即宫中调笑）",
    "author": "王建",
    "content": [
      "团扇，团扇，美人并来遮面。",
      "玉颜憔悴三年，谁复商量管弦。",
      "弦管，弦管，春草昭阳路断。",
      "胡蝶，胡蝶，飞上金枝玉叶。",
      "君前对舞春风，百叶桃花树红。",
      "红树，红树，燕语莺啼日暮。",
      "罗袖，罗袖，暗舞春风依旧。",
      "遥看歌舞玉楼，好日新妆坐愁。",
      "愁坐，愁坐，一世虚生虚过。",
      "杨柳，杨柳，日暮白沙渡口。",
      "船头江水茫茫，商人少妇断肠。",
      "肠断，肠断，鹧鸪夜飞失伴。"
    ]
  },
  {
    "volume": 890,
    "sequence": 20,
    "title": "调笑令（即转应曲）",
    "author": "戴叔伦",
    "content": [
      "边草，边草，边草尽来兵老。",
      "山南山北雪晴，千里万里月明。",
      "明月，明月，胡笳一声愁绝。"
    ]
  },
  {
    "volume": 890,
    "sequence": 21,
    "title": "纥那曲（二首）",
    "author": "刘禹锡",
    "content": [
      "杨柳郁青青，竹枝无限情。",
      "同郎一回顾，听唱纥那声。",
      "蹋曲兴无穷，调同辞不同。",
      "愿郎千万寿，长作主人翁。"
    ]
  },
  {
    "volume": 890,
    "sequence": 22,
    "title": "忆江南（即春去也）",
    "author": "刘禹锡",
    "content": [
      "春去也，多谢洛城人。",
      "弱柳从风疑举袂，丛兰裛露似沾巾。",
      "独坐亦含嚬。",
      "春去也。",
      "共惜艳阳年。",
      "犹有桃花流水上，无辞竹叶醉尊前。",
      "惟待见青天。"
    ]
  },
  {
    "volume": 890,
    "sequence": 23,
    "title": "潇湘神",
    "author": "刘禹锡",
    "content": [
      "湘水流，湘水流，九疑云物至今愁。",
      "若问二妃何处所，零陵芳草露中秋。",
      "斑竹枝，斑竹枝，泪痕点点寄相思。",
      "楚客欲听瑶瑟怨，潇湘深夜月明时。"
    ]
  },
  {
    "volume": 890,
    "sequence": 24,
    "title": "抛球乐",
    "author": "刘禹锡",
    "content": [
      "五色绣团圆，登君玳瑁筵。",
      "最宜红烛下，偏称落花前。",
      "上客如先起，应须赠一船。",
      "春早见花枝，朝朝恨发迟。",
      "及看花落后，却忆未开时。",
      "幸有抛球乐，一杯君莫辞。"
    ]
  },
  {
    "volume": 890,
    "sequence": 25,
    "title": "花非花",
    "author": "白居易",
    "content": [
      "花非花，雾非雾。",
      "夜半来，天明去。",
      "来如春梦不多时，去似朝云无觅处。"
    ]
  },
  {
    "volume": 890,
    "sequence": 26,
    "title": "忆江南",
    "author": "白居易",
    "content": [
      "江南好，风景旧曾谙。",
      "日出江花红胜火，春来江水绿如蓝。",
      "能不忆江南。",
      "江南忆，最忆是杭州。",
      "山寺月中寻桂子，郡亭枕上看潮头。",
      "何日更重游。",
      "江南忆，其次忆吴宫。",
      "吴酒一杯春竹叶，吴娃双舞醉芙蓉。",
      "早晚得相逢。"
    ]
  },
  {
    "volume": 890,
    "sequence": 27,
    "title": "如梦令",
    "author": "白居易",
    "content": [
      "前度小花静院，不比寻常时见。",
      "见了又还休，愁却等闲分散。",
      "肠断，肠断，记取钗横鬓乱。",
      "落月西窗惊起，好个匆匆些子。",
      "鬓鬓亸轻松，凝了一双秋水。",
      "告你，告你，休向人间整理。",
      "频日雅欢幽会，打得来来越日煞。",
      "说著暂分飞，蹙损一双眉黛。",
      "无奈，无奈，两个心儿总待。"
    ]
  },
  {
    "volume": 890,
    "sequence": 28,
    "title": "长相思",
    "author": "白居易",
    "content": [
      "汴水流，泗水流。",
      "流到瓜洲古渡头，吴山点点愁。",
      "思悠悠，恨悠悠。",
      "恨到归时方始休，月明人倚楼。",
      "深画眉，浅画眉。",
      "蝉鬓鬅鬙云满衣，阳台行雨回。",
      "巫山高，巫山低。",
      "暮雨潇潇郎不归，空房独守时。"
    ]
  },
  {
    "volume": 890,
    "sequence": 29,
    "title": "谪仙怨（集作律诗，题云苕溪酬梁耿别后见寄）",
    "author": "刘长卿",
    "content": [
      "晴川落日初低，惆怅孤舟解携。",
      "鸟向平芜远近，人随流水东西。",
      "白云千里万里，明月前溪后溪。",
      "独恨长沙谪去，江潭春草萋萋。"
    ]
  },
  {
    "volume": 890,
    "sequence": 30,
    "title": "广谪仙怨",
    "author": "窦弘馀",
    "content": [
      "胡尘犯阙冲关，金辂提携玉颜。",
      "云雨此时萧散，君王何日归还？",
      "伤心朝恨暮恨，回首千山万山。",
      "独望天边初月，蛾眉独自弯弯。"
    ]
  },
  {
    "volume": 890,
    "sequence": 31,
    "title": "广谪仙怨",
    "author": "康骈",
    "content": [
      "晴山碍目横天，绿叠君王马前。",
      "銮辂西巡蜀国，龙颜东望秦川。",
      "曲江魂断芳草，妃子愁凝暮烟。",
      "长笛此时吹罢，何言独为婵娟。"
    ]
  }
]