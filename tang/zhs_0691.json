[
  {
    "volume": 691,
    "sequence": 1,
    "title": "春宫怨（一作周朴诗）",
    "author": "杜荀鹤",
    "content": [
      "早被婵娟误，欲妆临镜慵。",
      "承恩不在貌，教妾若为容。",
      "风暖鸟声碎，日高花影重。",
      "年年越溪女，相忆采芙蓉。"
    ]
  },
  {
    "volume": 691,
    "sequence": 2,
    "title": "访道者不遇",
    "author": "杜荀鹤",
    "content": [
      "寂寂白云门，寻真不遇真。",
      "只应松上鹤，便是洞中人。",
      "药圃花香异，沙泉鹿迹新。",
      "题诗留姓字，他日此相亲。"
    ]
  },
  {
    "volume": 691,
    "sequence": 3,
    "title": "送人游吴",
    "author": "杜荀鹤",
    "content": [
      "君到姑苏见，人家尽枕河。",
      "古宫闲地少，水港小桥多。",
      "夜市卖菱藕，春船载绮罗。",
      "遥知未眠月，乡思在渔歌。"
    ]
  },
  {
    "volume": 691,
    "sequence": 4,
    "title": "送陈昈归麻川",
    "author": "杜荀鹤",
    "content": [
      "麻川清见底，似入武陵溪。",
      "两岸山相向，三春鸟乱啼。",
      "酒旗和柳动，僧屋与云齐。",
      "即此吾乡路，怀君梦不迷。"
    ]
  },
  {
    "volume": 691,
    "sequence": 5,
    "title": "出山",
    "author": "杜荀鹤",
    "content": [
      "病眼看春榜，文场公道开。",
      "朋人登第尽，白发出山来。",
      "处世曾无过，惟天合是媒。",
      "长安不觉远，期遂一名回。"
    ]
  },
  {
    "volume": 691,
    "sequence": 6,
    "title": "浙中逢诗友",
    "author": "杜荀鹤",
    "content": [
      "到处有同人，多为赋与文。",
      "诗中难得友，湖畔喜逢君。",
      "冻把城根雪，风开岳面云。",
      "苦吟吟不足，争忍话离群。"
    ]
  },
  {
    "volume": 691,
    "sequence": 7,
    "title": "送友游吴越",
    "author": "杜荀鹤",
    "content": [
      "去越从吴过，吴疆与越连。",
      "有园多种橘，无水不生莲。",
      "夜市桥边火，春风寺外船。",
      "此中偏重客，君去必经年。"
    ]
  },
  {
    "volume": 691,
    "sequence": 8,
    "title": "出常山界使回有寄",
    "author": "杜荀鹤",
    "content": [
      "自小即南北，未如今日离。",
      "封疆初尽处，人使却回时。",
      "开口有所忌，此心无以为。",
      "行行复垂泪，不称是男儿。"
    ]
  },
  {
    "volume": 691,
    "sequence": 9,
    "title": "经废宅",
    "author": "杜荀鹤",
    "content": [
      "人生当贵盛，修德可延之。",
      "不虑有今日，争教无破时。",
      "藓斑题字壁，花发带巢枝。",
      "何况蒿原上，荒坟与折碑。"
    ]
  },
  {
    "volume": 691,
    "sequence": 10,
    "title": "登天台寺",
    "author": "杜荀鹤",
    "content": [
      "一到天台寺，高低景旋生。",
      "共僧岩上坐，见客海边行。",
      "野色人耕破，山根浪打鸣。",
      "忙时向闲处，不觉有闲情。"
    ]
  },
  {
    "volume": 691,
    "sequence": 11,
    "title": "途中春",
    "author": "杜荀鹤",
    "content": [
      "马上览春色，丈夫惭泪垂。",
      "一生看却老，五字未逢知。",
      "酒力不能久，愁根无可医。",
      "明年到今日，公道与谁期。"
    ]
  },
  {
    "volume": 691,
    "sequence": 12,
    "title": "入关历阳道中却寄舍弟",
    "author": "杜荀鹤",
    "content": [
      "求名日苦辛，日望日荣亲。",
      "落叶山中路，秋霖马上人。",
      "晨昏知汝道，诗酒卫吾身。",
      "自笑抛麋鹿，长安拟醉春。"
    ]
  },
  {
    "volume": 691,
    "sequence": 13,
    "title": "赠欧阳明府",
    "author": "杜荀鹤",
    "content": [
      "贤宰宰斯邑，政闻闾里间。",
      "都缘民讼少，长觉吏徒闲。",
      "帆落樽前浦，钟鸣枕上山。",
      "回舟却惆怅，数宿钓鱼湾。"
    ]
  },
  {
    "volume": 691,
    "sequence": 14,
    "title": "赠临上人",
    "author": "杜荀鹤",
    "content": [
      "不计禅兼律，终须入悟门。",
      "解空非有自，所得是无言。",
      "眼豁浮生梦，心澄大道源。",
      "今来习师者，多锁教中猿。"
    ]
  },
  {
    "volume": 691,
    "sequence": 15,
    "title": "题战岛僧居（在江之心）",
    "author": "杜荀鹤",
    "content": [
      "师爱无尘地，江心岛上居。",
      "接船求化惯，登陆赴斋疏。",
      "载土春栽树，抛生日餧鱼。",
      "入云萧帝寺，毕竟欲何如？"
    ]
  },
  {
    "volume": 691,
    "sequence": 16,
    "title": "别衡州牧",
    "author": "杜荀鹤",
    "content": [
      "朝别使君门，暮投江上村。",
      "从来无旧分，临去望何恩。",
      "行计自不定，此心谁与论。",
      "秋猿叫寒月，只欲断人魂。"
    ]
  },
  {
    "volume": 691,
    "sequence": 17,
    "title": "送人游江南",
    "author": "杜荀鹤",
    "content": [
      "满酌劝君酒，劝君君莫辞。",
      "能禁几度别，即到白头时。",
      "晚岫无云蔽，春帆有燕随。",
      "男儿两行泪，不欲等闲垂。"
    ]
  },
  {
    "volume": 691,
    "sequence": 18,
    "title": "游茅山",
    "author": "杜荀鹤",
    "content": [
      "步步入山门，仙家鸟径分。",
      "渔樵不到处，麋鹿自成群。",
      "石面迸出水，松头穿破云。",
      "道人星月下，相次礼茅君。"
    ]
  },
  {
    "volume": 691,
    "sequence": 19,
    "title": "读友人诗卷",
    "author": "杜荀鹤",
    "content": [
      "冰齿味瑶轴，只应神鬼知。",
      "坐当群静后，吟到月沈时。",
      "雪峡猿声健，风柽鹤立危。",
      "篇篇一字字，谁复更言诗。"
    ]
  },
  {
    "volume": 691,
    "sequence": 20,
    "title": "寄从叔",
    "author": "杜荀鹤",
    "content": [
      "三族不当路，长年犹布衣。",
      "苦吟天与性，直道世将非。",
      "雁夜愁痴坐，渔乡老忆归。",
      "为儒皆可立，自是拙时机。"
    ]
  },
  {
    "volume": 691,
    "sequence": 21,
    "title": "寄李溥",
    "author": "杜荀鹤",
    "content": [
      "如我如君者，不妨身晚成。",
      "但从时辈笑，自得古人情。",
      "共莫更初志，俱期立后名。",
      "男儿且如此，何用叹平生。"
    ]
  },
  {
    "volume": 691,
    "sequence": 22,
    "title": "郊居即事投李给事",
    "author": "杜荀鹤",
    "content": [
      "无禄奉晨昏，闲居几度春。",
      "江湖苦吟士，天地最穷人。",
      "书剑同三友，蓬蒿外四邻。",
      "相知不相荐，何以自谋身。"
    ]
  },
  {
    "volume": 691,
    "sequence": 23,
    "title": "寄诗友",
    "author": "杜荀鹤",
    "content": [
      "别来春又春，相忆喜相亲。",
      "与我为同志，如君能几人。",
      "何时吟得力，渐老事关身。",
      "惟有前溪水，年年濯客尘。"
    ]
  },
  {
    "volume": 691,
    "sequence": 24,
    "title": "题田翁家",
    "author": "杜荀鹤",
    "content": [
      "田翁真快活，婚嫁不离村。",
      "州县供输罢，追随鼓笛喧。",
      "盘飧同老少，家计共田园。",
      "自说身无事，应官有子孙。"
    ]
  },
  {
    "volume": 691,
    "sequence": 25,
    "title": "长安冬日",
    "author": "杜荀鹤",
    "content": [
      "近腊饶风雪，闲房冻坐时。",
      "书生教到此，天意转难知。",
      "吟苦猿三叫，形枯柏一枝。",
      "还应公道在，未忍与山期。"
    ]
  },
  {
    "volume": 691,
    "sequence": 26,
    "title": "霁后登唐兴寺水阁",
    "author": "杜荀鹤",
    "content": [
      "一雨三秋色，萧条古寺间。",
      "无端登水阁，有处似家山。",
      "白日生新事，何时得暂闲。",
      "将知老僧意，未必恋松关。"
    ]
  },
  {
    "volume": 691,
    "sequence": 27,
    "title": "山中寄友人",
    "author": "杜荀鹤",
    "content": [
      "深山多隙地，无力及耕桑。",
      "不是营生拙，都缘觅句忙。",
      "破窗风翳烛，穿屋月侵床。",
      "吾友应相笑，辛勤道未光。"
    ]
  },
  {
    "volume": 691,
    "sequence": 28,
    "title": "自述",
    "author": "杜荀鹤",
    "content": [
      "四海欲行遍，不知终遇谁。",
      "用心常合道，出语或伤时。",
      "拟作闲人老，惭无识者嗤。",
      "如今已无计，只得苦于诗。"
    ]
  },
  {
    "volume": 691,
    "sequence": 29,
    "title": "题江山寺",
    "author": "杜荀鹤",
    "content": [
      "江上山头寺，景留吟客船。",
      "遍游销一日，重到是何年？",
      "沙鸟多翘足，岩僧半露肩。",
      "为诗我语涩，喜此得终篇。"
    ]
  },
  {
    "volume": 691,
    "sequence": 30,
    "title": "秋日旅舍卧病呈所知",
    "author": "杜荀鹤",
    "content": [
      "秋色上庭枝，愁怀切向谁？",
      "青云无势日，华发有狂时。",
      "枕上闻风雨，江南系别离。",
      "如何吟到此，此道不闻知。"
    ]
  },
  {
    "volume": 691,
    "sequence": 31,
    "title": "秋宿山馆",
    "author": "杜荀鹤",
    "content": [
      "山馆坐待晓，夜长吟役神。",
      "斜风吹败叶，寒烛照愁人。",
      "蕴蓄天然性，浇讹世恶真。",
      "男儿出门志，不独为谋身。"
    ]
  },
  {
    "volume": 691,
    "sequence": 32,
    "title": "赠老僧",
    "author": "杜荀鹤",
    "content": [
      "众僧尊夏腊，灵岳遍曾登。",
      "度水手中杖，行山溪畔藤。",
      "心空默是印，眉白雪为棱。",
      "自得巡方道，栖禅老未能。"
    ]
  },
  {
    "volume": 691,
    "sequence": 33,
    "title": "别舍弟",
    "author": "杜荀鹤",
    "content": [
      "欲往往不得，出门天气秋。",
      "惟知偷拭泪，不忍更回头。",
      "此日只愁老，况身方远游。",
      "孤寒将五字，何以动诸侯？"
    ]
  },
  {
    "volume": 691,
    "sequence": 34,
    "title": "雪中别诗友",
    "author": "杜荀鹤",
    "content": [
      "酒寒无小户，请满酌行杯。",
      "若待雪消去，自然春到来。",
      "出城人迹少，向暮鸟声哀。",
      "未遇应关命，侯门处处开。"
    ]
  },
  {
    "volume": 691,
    "sequence": 35,
    "title": "题岳麓寺",
    "author": "杜荀鹤",
    "content": [
      "一簇楚江山，江山胜此难。",
      "觅人来画取，到处得吟看。",
      "鹤隐松声尽，鱼沈槛影寒。",
      "自知心未了，闲话亦多端。"
    ]
  },
  {
    "volume": 691,
    "sequence": 36,
    "title": "怀庐岳书斋",
    "author": "杜荀鹤",
    "content": [
      "长忆在庐岳，免低尘土颜。",
      "煮茶窗底水，采药屋头山。",
      "是境皆游遍，谁人不羡闲？",
      "无何一名系，引出白云间。"
    ]
  },
  {
    "volume": 691,
    "sequence": 37,
    "title": "题唐兴寺小松",
    "author": "杜荀鹤",
    "content": [
      "虽小天然别，难将众木同。",
      "侵僧半窗月，向客满襟风。",
      "枝拂行苔鹤，声分叫砌虫。",
      "如今未堪看，须是雪霜中。"
    ]
  },
  {
    "volume": 691,
    "sequence": 38,
    "title": "与友人话别",
    "author": "杜荀鹤",
    "content": [
      "客路行多少，干人无易颜。",
      "未成终老计，难致此身闲。",
      "月兔走入海，日乌飞出山。",
      "流年留不得，半在别离间。"
    ]
  },
  {
    "volume": 691,
    "sequence": 39,
    "title": "赠庐岳隐者",
    "author": "杜荀鹤",
    "content": [
      "自见来如此，未尝离洞门。",
      "结茅遮雨雪，采药给晨昏。",
      "古树藤缠杀，春泉鹿过浑。",
      "悠悠无一事，不似属乾坤。"
    ]
  },
  {
    "volume": 691,
    "sequence": 40,
    "title": "怀紫阁隐者",
    "author": "杜荀鹤",
    "content": [
      "紫阁白云端，云中有地仙。",
      "未归蓬岛上，犹隐国门前。",
      "洞口人无迹，花阴鹿自眠。",
      "焚香赋诗罢，星月冷遥天。"
    ]
  },
  {
    "volume": 691,
    "sequence": 41,
    "title": "题会上人院",
    "author": "杜荀鹤",
    "content": [
      "鼓角城中寺，师居日得闲。",
      "必能行大道，何用在深山。",
      "破衲新添线，空门夜不关。",
      "心知与眼见，终取到无间。"
    ]
  },
  {
    "volume": 691,
    "sequence": 42,
    "title": "送黄补阙南迁",
    "author": "杜荀鹤",
    "content": [
      "得罪非天意，分明谪去身。",
      "一心贪谏主，开口不防人。",
      "自古有迁客，何朝无直臣？",
      "喧然公论在，难滞楚南春。"
    ]
  },
  {
    "volume": 691,
    "sequence": 43,
    "title": "送宾贡登第后归海东",
    "author": "杜荀鹤",
    "content": [
      "归捷中华第，登船鬓未丝。",
      "直应天上桂，别有海东枝。",
      "国界波穷处，乡心日出时。",
      "西风送君去，莫虑到家迟。"
    ]
  },
  {
    "volume": 691,
    "sequence": 44,
    "title": "近试投所知",
    "author": "杜荀鹤",
    "content": [
      "白发随梳落，吟怀说向谁。",
      "敢辞成事晚，自是出山迟。",
      "拟动如浮海，凡言似课诗。",
      "终身事知己，此外复何为？"
    ]
  },
  {
    "volume": 691,
    "sequence": 45,
    "title": "送友人牧江州",
    "author": "杜荀鹤",
    "content": [
      "本国兵戈后，难官在此时。",
      "远分天子命，深要使君知。",
      "但遂生灵愿，当应雨露随。",
      "江山胜他郡，闲赋庾楼诗。"
    ]
  },
  {
    "volume": 691,
    "sequence": 46,
    "title": "辞座主侍郎",
    "author": "杜荀鹤",
    "content": [
      "一饭尚怀感，况攀高桂枝。",
      "此恩无报处，故国远归时。",
      "只恐兵戈隔，再趋门馆迟。",
      "茅堂拜亲后，特地泪双垂。"
    ]
  },
  {
    "volume": 691,
    "sequence": 47,
    "title": "别从叔",
    "author": "杜荀鹤",
    "content": [
      "立马不忍上，醉醒天气寒。",
      "都缘在门易，直似别家难。",
      "世路既如此，客心须自宽。",
      "江村亦饥冻，争及问长安。"
    ]
  },
  {
    "volume": 691,
    "sequence": 48,
    "title": "送人南游",
    "author": "杜荀鹤",
    "content": [
      "凡游南国者，未有不蹉跎。",
      "到海路难尽，挂帆人更多。",
      "潮沙分象迹，花洞响蛮歌。",
      "纵有投文处，于君能几何？"
    ]
  },
  {
    "volume": 691,
    "sequence": 49,
    "title": "经贾岛墓",
    "author": "杜荀鹤",
    "content": [
      "谪宦自麻衣，衔冤至死时。",
      "山根三尺墓，人口数联诗。",
      "仙桂终无分，皇天似有私。",
      "暗松风雨夜，空使老猿悲。"
    ]
  },
  {
    "volume": 691,
    "sequence": 50,
    "title": "秋夜晚泊",
    "author": "杜荀鹤",
    "content": [
      "一望一苍然，萧骚起暮天。",
      "远山横落日，归鸟度平川。",
      "家是去秋别，月当今夕圆。",
      "渔翁似相伴，彻晓苇丛边。"
    ]
  },
  {
    "volume": 691,
    "sequence": 51,
    "title": "送舍弟",
    "author": "杜荀鹤",
    "content": [
      "我受羁栖惯，客情方细知。",
      "好看前路事，不比在家时。",
      "勉汝言须记，闻人善即师。",
      "旅中无废业，时作一篇诗。"
    ]
  },
  {
    "volume": 691,
    "sequence": 52,
    "title": "将归山逢友人",
    "author": "杜荀鹤",
    "content": [
      "儒为君子儒，儒道不妨孤。",
      "白发多生矣，青山可住乎？",
      "徉狂宁是事，巧达又非夫。",
      "只此平生愿，他人肯信无？"
    ]
  },
  {
    "volume": 691,
    "sequence": 53,
    "title": "经九华费征君墓",
    "author": "杜荀鹤",
    "content": [
      "凡吊先生者，多伤荆棘间。",
      "不知三尺墓，高却九华山。",
      "天地有何外，子孙无亦闲。",
      "当时若征起，未必得身还。"
    ]
  },
  {
    "volume": 691,
    "sequence": 54,
    "title": "溪居叟",
    "author": "杜荀鹤",
    "content": [
      "溪翁居静处，溪鸟入门飞。",
      "早起钓鱼去，夜深乘月归。",
      "见君无事老，觉我有求非。",
      "不说风霜苦，三冬一草衣。"
    ]
  },
  {
    "volume": 691,
    "sequence": 55,
    "title": "与友人对酒吟",
    "author": "杜荀鹤",
    "content": [
      "凭君满酌酒，听我醉中吟。",
      "客路如天远，侯门似海深。",
      "新坟侵古道，白发恋黄金。",
      "共有人间事，须怀济物心。"
    ]
  },
  {
    "volume": 691,
    "sequence": 56,
    "title": "送僧",
    "author": "杜荀鹤",
    "content": [
      "道了亦未了，言闲今且闲。",
      "从来无住处，此去向何山。",
      "片石树阴下，斜阳潭影间。",
      "请师留偈别，恐不到人寰。"
    ]
  },
  {
    "volume": 691,
    "sequence": 57,
    "title": "送九华道士游茅山",
    "author": "杜荀鹤",
    "content": [
      "忽起地仙兴，飘然出旧山。",
      "于身无切事，在世有余闲。",
      "日月浮生外，乾坤大醉间。",
      "故园华表上，谁得见君还。"
    ]
  },
  {
    "volume": 691,
    "sequence": 58,
    "title": "寄舍弟",
    "author": "杜荀鹤",
    "content": [
      "世乱信难通，乡心日万重。",
      "弟兄皆向善，天地合相容。",
      "大野阴云重，连城杀气浓。",
      "家山白云里，卧得最高峰。"
    ]
  },
  {
    "volume": 691,
    "sequence": 59,
    "title": "下第投所知",
    "author": "杜荀鹤",
    "content": [
      "若以名场内，谁无一轴诗？",
      "纵饶生白发，岂敢怨明时。",
      "知己虽然切，春官未必私。",
      "宁教读书眼，不有看花期。"
    ]
  },
  {
    "volume": 691,
    "sequence": 60,
    "title": "寄顾云",
    "author": "杜荀鹤",
    "content": [
      "省得前年别，蘋洲旅馆中。",
      "乱离身不定，彼此信难通。",
      "侯国兵虽敛，吾乡业已空。",
      "秋来忆君梦，夜夜逐征鸿。"
    ]
  },
  {
    "volume": 691,
    "sequence": 61,
    "title": "赠宣城麋明府",
    "author": "杜荀鹤",
    "content": [
      "天下为官者，无君一轴诗。",
      "数联同我得，当代遇谁知？",
      "年齿吟将老，生涯说可悲。",
      "何当抛手板，邻隐过危时。"
    ]
  },
  {
    "volume": 691,
    "sequence": 62,
    "title": "望远",
    "author": "杜荀鹤",
    "content": [
      "门前通大道，望远上高台。",
      "落日人行尽，穷边信不来。",
      "还闻战得胜，未见敕招回。",
      "却入机中坐，新愁织不开。"
    ]
  },
  {
    "volume": 691,
    "sequence": 63,
    "title": "冬末投长沙裴侍郎",
    "author": "杜荀鹤",
    "content": [
      "欲露尘中事，其如不易言。",
      "家山一离别，草树匝春暄。",
      "吹梦风天角，啼愁雪岳猿。",
      "伫思心觉满，何以远门轩？"
    ]
  },
  {
    "volume": 691,
    "sequence": 64,
    "title": "赠秋浦金明府长",
    "author": "杜荀鹤",
    "content": [
      "倚郭难为宰，非君即有私。",
      "惟凭野老口，不立政声碑。",
      "苦甚求名日，贫于未选时。",
      "溪山竟如此，利得且吟诗。"
    ]
  },
  {
    "volume": 691,
    "sequence": 65,
    "title": "和高秘书早春对雪登楼见寄之什",
    "author": "杜荀鹤",
    "content": [
      "天有惜花意，恐花开染尘。",
      "先教微雪下，始放满城春。",
      "且醉登楼客，重期出郭人。",
      "因酬郢中律，霜鬓数茎新。"
    ]
  },
  {
    "volume": 691,
    "sequence": 66,
    "title": "乱后山中作",
    "author": "杜荀鹤",
    "content": [
      "自从天下乱，日晚别庭闱。",
      "兄弟团圞乐，羁孤远近归。",
      "文章甘世薄，耕种喜山肥。",
      "直待中兴后，方应出隐扉。"
    ]
  },
  {
    "volume": 691,
    "sequence": 67,
    "title": "旅寓书事",
    "author": "杜荀鹤",
    "content": [
      "日日惊身事，凄凄欲断魂。",
      "时清不自立，发白傍谁门。",
      "中路残秋雨，空山一夜猿。",
      "公卿得见面，怀抱细难言。"
    ]
  },
  {
    "volume": 691,
    "sequence": 68,
    "title": "舟行晚泊江上寺",
    "author": "杜荀鹤",
    "content": [
      "久劳风水上，禅客喜相依。",
      "挂衲虽无分，修心未觉非。",
      "日沈山虎出，钟动寺禽归。",
      "月上潮平后，谈空渐入微。"
    ]
  },
  {
    "volume": 691,
    "sequence": 69,
    "title": "长林山中闻贼退寄孟明府",
    "author": "杜荀鹤",
    "content": [
      "一县今如此，残民数不多。",
      "也知贤宰切，争奈乱兵何。",
      "皆自干戈达，咸思雨露和。",
      "应怜住山者，头白未登科。"
    ]
  },
  {
    "volume": 691,
    "sequence": 70,
    "title": "泗上客思",
    "author": "杜荀鹤",
    "content": [
      "痛饮复高歌，愁终不奈何。",
      "家山随日远，身事逐年多。",
      "没雁云横楚，兼蝉柳夹河。",
      "此心闲未得，到处被诗磨。"
    ]
  },
  {
    "volume": 691,
    "sequence": 71,
    "title": "寄同人",
    "author": "杜荀鹤",
    "content": [
      "尽与贫为患，唯余即不然。",
      "四方无静处，百口度荒年。",
      "白发生闲事，新诗出数联。",
      "时情竟如此，不免却归田。"
    ]
  },
  {
    "volume": 691,
    "sequence": 72,
    "title": "下第出关投郑拾遗",
    "author": "杜荀鹤",
    "content": [
      "丹霄桂有枝，未折未为迟。",
      "况是孤寒士，兼行苦涩诗。",
      "杏园人醉日，关路独归时。",
      "更卜深知意，将来拟荐谁？"
    ]
  },
  {
    "volume": 691,
    "sequence": 73,
    "title": "塞上",
    "author": "杜荀鹤",
    "content": [
      "草白河冰合，蕃戎出掠频。",
      "戍楼三号火，探马一条尘。",
      "战士风霜老，将军雨露新。",
      "封侯不由此，何以慰征人？"
    ]
  },
  {
    "volume": 691,
    "sequence": 74,
    "title": "别敬侍郎",
    "author": "杜荀鹤",
    "content": [
      "交道有寒暑，在人无古今。",
      "与君中夜话，尽我一生心。",
      "所向未得志，岂惟空解吟？",
      "何当重相见，旧隐白云深。"
    ]
  },
  {
    "volume": 691,
    "sequence": 75,
    "title": "送青阳李明府",
    "author": "杜荀鹤",
    "content": [
      "善政无惭色，吟归似等闲。",
      "惟将六幅绢，写得九华山。",
      "求理头空白，离京债未还。",
      "仍闻猿与鹤，都在一船间。"
    ]
  },
  {
    "volume": 691,
    "sequence": 76,
    "title": "将游湘湖有作",
    "author": "杜荀鹤",
    "content": [
      "一家相别意，不得不潸然。",
      "远作南方客，初登上水船。",
      "岳钟思冷梦，湘月少残篇。",
      "便有归来计，风波亦隔年。"
    ]
  },
  {
    "volume": 691,
    "sequence": 77,
    "title": "送姚庭珪",
    "author": "杜荀鹤",
    "content": [
      "脱衣将换酒，对酌话何之。",
      "雨后秋萧索，天涯晚别离。",
      "人生无此恨，鬓色不成丝。",
      "未得重相见，看君马上诗。"
    ]
  },
  {
    "volume": 691,
    "sequence": 78,
    "title": "投李大夫",
    "author": "杜荀鹤",
    "content": [
      "自小僻于诗，篇篇恨不奇。",
      "苦吟无暇日，华发有多时。",
      "进取门难见，升沈命未知。",
      "秋风夜来急，还恐到京迟。"
    ]
  },
  {
    "volume": 691,
    "sequence": 79,
    "title": "贻里中同志",
    "author": "杜荀鹤",
    "content": [
      "乡里为儒者，唯君见我心。",
      "诗书常共读，雨雪亦相寻。",
      "贫贱志气在，子孙交契深。",
      "古人犹晚达，况未鬓霜侵。"
    ]
  },
  {
    "volume": 691,
    "sequence": 80,
    "title": "江上送韦彖先辈",
    "author": "杜荀鹤",
    "content": [
      "不易为离抱，江天即见鸿。",
      "暮帆何处落，凉月与谁同？",
      "木叶新霜后，渔灯夜浪中。",
      "时难慎行止，吾道利于穷。"
    ]
  },
  {
    "volume": 691,
    "sequence": 81,
    "title": "维扬逢诗友张乔",
    "author": "杜荀鹤",
    "content": [
      "天下方多事，逢君得话诗。",
      "直应吾道在，未觉国风衰。",
      "生计吟消日，人情醉过时。",
      "雅篇三百首，留作后来师。"
    ]
  },
  {
    "volume": 691,
    "sequence": 82,
    "title": "秋晨有感",
    "author": "杜荀鹤",
    "content": [
      "木叶落时节，旅人初梦惊。",
      "钟才枕上尽，事已眼前生。",
      "吟发不长黑，世交无久情。",
      "且将公道约，未忍便归耕。"
    ]
  },
  {
    "volume": 691,
    "sequence": 83,
    "title": "秋日山中寄李处士",
    "author": "杜荀鹤",
    "content": [
      "吾辈道何穷，寒山细雨中。",
      "儿童书懒读，果栗树将空。",
      "言论关时务，篇章见国风。",
      "升平犹可用，应不废为公。"
    ]
  },
  {
    "volume": 691,
    "sequence": 84,
    "title": "晚泊金陵水亭",
    "author": "杜荀鹤",
    "content": [
      "江亭当废国，秋景倍萧骚。",
      "夕照残荒垒，寒潮涨古濠。",
      "就田看鹤劣，隔水见僧高。",
      "无限前朝事，醒吟易觉劳。"
    ]
  },
  {
    "volume": 691,
    "sequence": 85,
    "title": "钱塘别罗隐",
    "author": "杜荀鹤",
    "content": [
      "故国看看远，前程计在谁？",
      "五更听角后，一叶渡江时。",
      "吾道天宁丧，人情日可疑。",
      "西陵向西望，双泪为君垂。"
    ]
  },
  {
    "volume": 691,
    "sequence": 86,
    "title": "山中贻同志",
    "author": "杜荀鹤",
    "content": [
      "君贫我亦贫，为善喜为邻。",
      "到老如今日，无心愧古人。",
      "闭门非傲世，守道是谋身。",
      "别有同山者，其如未可亲。"
    ]
  },
  {
    "volume": 691,
    "sequence": 87,
    "title": "秋日怀九华旧居",
    "author": "杜荀鹤",
    "content": [
      "吾道在五字，吾身宁陆沈。",
      "凉生中夜雨，病起故山心。",
      "烛共寒酸影，蛩添苦楚吟。",
      "何当遂归去，一径入松林。"
    ]
  },
  {
    "volume": 691,
    "sequence": 88,
    "title": "江岸秋思",
    "author": "杜荀鹤",
    "content": [
      "驱马傍江行，乡愁步步生。",
      "举鞭挥柳色，随手失蝉声。",
      "秋稼缘长道，寒云约古城。",
      "家贫遇丰岁，无地可归耕。"
    ]
  },
  {
    "volume": 691,
    "sequence": 89,
    "title": "哭刘德仁",
    "author": "杜荀鹤",
    "content": [
      "贾岛还如此，生前不见春。",
      "岂能诗苦者，便是命羁人。",
      "家事因吟失，时情碍国亲。",
      "多应衔恨骨，千古不为尘。"
    ]
  },
  {
    "volume": 691,
    "sequence": 90,
    "title": "经青山吊李翰林",
    "author": "杜荀鹤",
    "content": [
      "何为先生死，先生道日新。",
      "青山明月夜，千古一诗人。",
      "天地空销骨，声名不傍身。",
      "谁移耒阳冢，来此作吟邻？"
    ]
  },
  {
    "volume": 691,
    "sequence": 91,
    "title": "下第东归别友人",
    "author": "杜荀鹤",
    "content": [
      "不得同君住，当春别帝乡。",
      "年华落第老，岐路出关长。",
      "芳草缘流水，残花向夕阳。",
      "怀亲暂归去，非是钓沧浪。"
    ]
  },
  {
    "volume": 691,
    "sequence": 92,
    "title": "秋宿诗僧云英房因赠",
    "author": "杜荀鹤",
    "content": [
      "贾岛怜无可，都缘数句诗。",
      "君虽是后辈，我谓过当时。",
      "溪浪和星动，松阴带鹤移。",
      "同吟到明坐，此道淡谁知？"
    ]
  },
  {
    "volume": 691,
    "sequence": 93,
    "title": "送人宰吴县",
    "author": "杜荀鹤",
    "content": [
      "海涨兵荒后，为官合动情。",
      "字人无异术，至论不如清。",
      "草履随船卖，绫梭隔水鸣。",
      "唯持古人意，千里赠君行。"
    ]
  },
  {
    "volume": 691,
    "sequence": 94,
    "title": "读友人诗",
    "author": "杜荀鹤",
    "content": [
      "君诗通大雅，吟觉古风生。",
      "外却浮华景，中含教化情。",
      "名应高日月，道可润公卿。",
      "莫以孤寒耻，孤寒达更荣。"
    ]
  },
  {
    "volume": 691,
    "sequence": 95,
    "title": "登山寺",
    "author": "杜荀鹤",
    "content": [
      "山半一山寺，野人秋日登。",
      "就中偏爱石，独上最高层。",
      "有果猿攀树，无斋鸽看僧。",
      "儒门自多事，来此复何能。"
    ]
  },
  {
    "volume": 691,
    "sequence": 96,
    "title": "辞九江李郎中入关",
    "author": "杜荀鹤",
    "content": [
      "帝里无相识，何门迹可亲。",
      "愿开言重口，荐与分深人。",
      "卷许新诗出，家怜旧业贫。",
      "今从九江去，应免更迷津。"
    ]
  },
  {
    "volume": 691,
    "sequence": 97,
    "title": "江南逢李先辈",
    "author": "杜荀鹤",
    "content": [
      "李杜复李杜，彼时逢此时。",
      "干戈侵帝里，流落向天涯。",
      "岁月消于酒，平生断在诗。",
      "怀才不得志，只恐满头丝。"
    ]
  },
  {
    "volume": 691,
    "sequence": 98,
    "title": "秋日寄吟友",
    "author": "杜荀鹤",
    "content": [
      "闲坐细思量，唯吟不可忘。",
      "食无三亩地，衣绝一株桑。",
      "蝉树生寒色，渔潭落晓光。",
      "青云旧知己，未许钓沧浪。"
    ]
  },
  {
    "volume": 691,
    "sequence": 99,
    "title": "江上与从弟话别",
    "author": "杜荀鹤",
    "content": [
      "相逢尽说归，早晚遂归期。",
      "流水多通处，孤舟少住时。",
      "干人不得已，非我欲为之。",
      "及此终无愧，其如道在兹。"
    ]
  },
  {
    "volume": 691,
    "sequence": 100,
    "title": "送友人游南海",
    "author": "杜荀鹤",
    "content": [
      "南海南边路，君游只为贫。",
      "山川多少地，郡邑几何人？",
      "花鸟名皆别，寒暄气不均。",
      "相期早晚见，莫待瘴侵身。"
    ]
  },
  {
    "volume": 691,
    "sequence": 101,
    "title": "赠聂尊师",
    "author": "杜荀鹤",
    "content": [
      "诗道将仙分，求之不可求。",
      "非关从小学，应是数生修。",
      "蟾桂云梯折，鳌山鹤驾游。",
      "他年两成事，堪喜是邻州。"
    ]
  },
  {
    "volume": 691,
    "sequence": 102,
    "title": "旅感",
    "author": "杜荀鹤",
    "content": [
      "白发根丛出，镊频愁不开。",
      "自怜空老去，谁信苦吟来？",
      "客路东西阔，家山早晚回。",
      "翻思钓鱼处，一雨一层苔。"
    ]
  },
  {
    "volume": 691,
    "sequence": 103,
    "title": "寄益阳武灌明府",
    "author": "杜荀鹤",
    "content": [
      "县称诗人理，无嫌日寂寥。",
      "溪山入城郭，户口半渔樵。",
      "月满弹琴夜，花香漉酒朝。",
      "相思不相见，烟水路迢迢。"
    ]
  },
  {
    "volume": 691,
    "sequence": 104,
    "title": "湘中秋日呈所知",
    "author": "杜荀鹤",
    "content": [
      "四海无寸土，一生惟苦吟。",
      "虚垂异乡泪，不滴别人心。",
      "雨色凋湘树，滩声下塞禽。",
      "求归归未得，不是掷光阴。"
    ]
  },
  {
    "volume": 691,
    "sequence": 105,
    "title": "苦吟",
    "author": "杜荀鹤",
    "content": [
      "世间何事好，最好莫过诗。",
      "一句我自得，四方人已知。",
      "生应无辍日，死是不吟时。",
      "始拟归山去，林泉道在兹。"
    ]
  },
  {
    "volume": 691,
    "sequence": 106,
    "title": "闽中别所知",
    "author": "杜荀鹤",
    "content": [
      "触目生归思，那堪路七千。",
      "腊中离此地，马上见明年。",
      "郡邑溪山巧，寒暄日月偏。",
      "自疑双鬓雪，不似到南天。"
    ]
  },
  {
    "volume": 691,
    "sequence": 107,
    "title": "塞上伤战士",
    "author": "杜荀鹤",
    "content": [
      "战士说辛勤，书生不忍闻。",
      "三边远天子，一命信将军。",
      "野火烧人骨，阴风卷阵云。",
      "其如禁城里，何以重要勋。"
    ]
  },
  {
    "volume": 691,
    "sequence": 108,
    "title": "春日访独孤处士",
    "author": "杜荀鹤",
    "content": [
      "地僻春来静，深宜长者居。",
      "好花都待晚，修竹不妨疏。",
      "雁入湘江食，人侵晓色锄。",
      "似君无学处，头白道如初。"
    ]
  },
  {
    "volume": 691,
    "sequence": 109,
    "title": "哭友人",
    "author": "杜荀鹤",
    "content": [
      "病向名场得，终为善误身。",
      "无儿承后嗣，有女托何人。",
      "葬礼难求备，交情好者贫。",
      "惟余旧文集，一览一沾巾。"
    ]
  },
  {
    "volume": 691,
    "sequence": 110,
    "title": "新栽竹",
    "author": "杜荀鹤",
    "content": [
      "劚破苍苔色，因栽十数茎。",
      "窗风从此冷，诗思当时清。",
      "酒入杯中影，棋添局上声。",
      "不同桃与李，潇洒伴书生。"
    ]
  },
  {
    "volume": 691,
    "sequence": 111,
    "title": "送吴蜕下第入蜀",
    "author": "杜荀鹤",
    "content": [
      "下第言之蜀，那愁举别杯。",
      "难兄方在幕，上相复怜才。",
      "鸟径盘春霭，龙湫发夜雷。",
      "临邛无久恋，高桂待君回。"
    ]
  },
  {
    "volume": 691,
    "sequence": 112,
    "title": "乱后归山",
    "author": "杜荀鹤",
    "content": [
      "乱世归山谷，征鼙喜不闻。",
      "诗书犹满架，弟侄未为军。",
      "山犬眠红叶，樵童唱白云。",
      "此心非此志，终拟致明君。"
    ]
  },
  {
    "volume": 691,
    "sequence": 113,
    "title": "题著禅师",
    "author": "杜荀鹤",
    "content": [
      "大道本无幻，常情自有魔。",
      "人皆迷著此，师独悟如何？",
      "为岳开窗阔，因虫长草多。",
      "说空空说得，空得到维摩。"
    ]
  },
  {
    "volume": 691,
    "sequence": 114,
    "title": "春日闲居即事",
    "author": "杜荀鹤",
    "content": [
      "未得青云志，春同秋日情。",
      "花开如叶落，莺语似蝉鸣。",
      "道合和贫守，诗堪与命争。",
      "饥寒是吾事，断定不归耕。"
    ]
  },
  {
    "volume": 691,
    "sequence": 115,
    "title": "秋宿栖贤寺怀友人",
    "author": "杜荀鹤",
    "content": [
      "一宿三秋寺，闲忙与晓分。",
      "细泉山半落，孤客夜深闻。",
      "鹤去巢盛月，龙潜穴拥云。",
      "苦吟方见景，多恨不同君。"
    ]
  },
  {
    "volume": 691,
    "sequence": 116,
    "title": "乱后再逢汪处士",
    "author": "杜荀鹤",
    "content": [
      "如君真道者，乱世有闲情。",
      "每别不知处，见来长后生。",
      "药非因病服，酒不为愁倾。",
      "笑我于身苦，吟髭白数茎。"
    ]
  },
  {
    "volume": 691,
    "sequence": 117,
    "title": "山中喜与故交宿话",
    "author": "杜荀鹤",
    "content": [
      "远地能相访，何惭事力微。",
      "山中深夜坐，海内故交稀。",
      "村酒沽来浊，溪鱼钓得肥。",
      "贫家只如此，未可便言归。"
    ]
  },
  {
    "volume": 691,
    "sequence": 118,
    "title": "观棋",
    "author": "杜荀鹤",
    "content": [
      "对面不相见，用心同用兵。",
      "算人常欲杀，顾己自贪生。",
      "得势侵吞远，乘危打劫赢。",
      "有时逢敌手，当局到深更。"
    ]
  },
  {
    "volume": 691,
    "sequence": 119,
    "title": "送人宰德清",
    "author": "杜荀鹤",
    "content": [
      "乱世人多事，耕桑或失时。",
      "不闻宽赋敛，因此转流离。",
      "天意未如是，君心无自欺。",
      "能依四十字，可立德清碑。"
    ]
  },
  {
    "volume": 691,
    "sequence": 120,
    "title": "寄窦处士",
    "author": "杜荀鹤",
    "content": [
      "漳水醉中别，今来犹未醒。",
      "半生因酒废，大国几时宁。",
      "海畔将军柳，天边处士星。",
      "游人不可见，春入乱山青。"
    ]
  },
  {
    "volume": 691,
    "sequence": 121,
    "title": "题历山舜词（山有庙，呼为帝二子，多变妖异为时所敬）",
    "author": "杜荀鹤",
    "content": [
      "昔舜曾耕地，遗风日寂寥。",
      "世人那肯祭，大圣不兴妖。",
      "殿宇秋霖坏，杉松野火烧。",
      "时讹竞淫祀，丝竹醉山魈。"
    ]
  },
  {
    "volume": 691,
    "sequence": 122,
    "title": "赠李蒙叟",
    "author": "杜荀鹤",
    "content": [
      "在我成何事，逢君更劝吟。",
      "纵饶不得力，犹胜别劳心。",
      "凡事有兴废，诗名无古今。",
      "百年能几日，忍不惜光阴。"
    ]
  },
  {
    "volume": 691,
    "sequence": 123,
    "title": "维扬冬末寄幕中二从事",
    "author": "杜荀鹤",
    "content": [
      "闻道长溪尉，相留一馆闲。",
      "□□□□□，尚隔几重山。",
      "为旅春风外，怀人夜雨间。",
      "年来疏览镜，怕见减朱颜。"
    ]
  },
  {
    "volume": 691,
    "sequence": 124,
    "title": "和吴太守罢郡山村偶题二首",
    "author": "杜荀鹤",
    "content": [
      "罢郡饶山兴，村家不惜过。",
      "官情随日薄，诗思入秋多。",
      "野兽眠低草，池禽浴动荷。",
      "眼前余政在，不似有干戈。",
      "快活田翁辈，常言化育时。",
      "纵饶稽岁月，犹说向孙儿。",
      "茅屋梁和节，茶盘果带枝。",
      "相传终不忘，何必立生祠。"
    ]
  },
  {
    "volume": 691,
    "sequence": 125,
    "title": "乱后送友人归湘中",
    "author": "杜荀鹤",
    "content": [
      "家枕三湘岸，门前即钓矶。",
      "渔竿壮岁别，鹤发乱时归。",
      "岳暖无猿叫，江春有燕飞。",
      "平生书剑在，莫便学忘机。"
    ]
  },
  {
    "volume": 691,
    "sequence": 126,
    "title": "送紫阳僧归庐岳旧寺",
    "author": "杜荀鹤",
    "content": [
      "紫衣明主赠，归寺感先师。",
      "受业恩难报，开堂影不知。",
      "松风欹枕夜，山雪下楼时。",
      "此际无人会，微吟复敛眉。"
    ]
  },
  {
    "volume": 691,
    "sequence": 127,
    "title": "和刘评事送海禅和归山",
    "author": "杜荀鹤",
    "content": [
      "衲外元无象，言寻那路寻。",
      "问禅将底说，传印得何心。",
      "未了群山浅，难休一室深。",
      "伏魔宁是兽，巢顶亦非禽。",
      "观色风驱雾，听声雪洒林。",
      "凡归是归处，不必指高岑。"
    ]
  },
  {
    "volume": 691,
    "sequence": 128,
    "title": "御沟柳",
    "author": "杜荀鹤",
    "content": [
      "律到御沟春，沟边柳色新。",
      "细笼穿禁水，轻拂入朝人。",
      "日近韶光早，天低圣泽匀。",
      "谷莺栖未稳，宫女画难真。",
      "楚国空摇浪，隋堤暗惹尘。",
      "如何帝城里，先得覆龙津。"
    ]
  }
]