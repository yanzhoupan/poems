[
  {
    "volume": 116,
    "sequence": 1,
    "title": "春江花月夜二首",
    "author": "张子容",
    "content": [
      "林花发岸口，气色动江新。",
      "此夜江中月，流光花上春。",
      "分明石潭里，宜照浣纱人。",
      "交甫怜瑶珮，仙妃难重期。",
      "沉沉绿江晚，惆怅碧云姿。",
      "初逢花上月，言是弄珠时。"
    ]
  },
  {
    "volume": 116,
    "sequence": 2,
    "title": "云阳驿陪崔使君邵道士夜宴",
    "author": "张子容",
    "content": [
      "一尉东南远，谁知此夜欢。",
      "诸侯倾皂盖，仙客整黄冠。",
      "染翰灯花满，飞觞云气寒。",
      "欣承国士遇，更借美人看。"
    ]
  },
  {
    "volume": 116,
    "sequence": 3,
    "title": "除夜乐城逢孟浩然",
    "author": "张子容",
    "content": [
      "远客襄阳郡，来过海岸家。",
      "樽开柏叶酒，灯发九枝花。",
      "妙曲逢卢女，高才得孟嘉。",
      "东山行乐意，非是竞繁华。"
    ]
  },
  {
    "volume": 116,
    "sequence": 4,
    "title": "送苏倩游天台",
    "author": "张子容",
    "content": [
      "灵异寻沧海，笙歌访翠微。",
      "江鸥迎共狎，云鹤待将飞。",
      "琪树尝仙果，琼楼试羽衣。",
      "遥知神女问，独怪阮郎归。"
    ]
  },
  {
    "volume": 116,
    "sequence": 5,
    "title": "泛永嘉江日暮回舟",
    "author": "张子容",
    "content": [
      "无云天欲暮，轻鹢大江清。",
      "归路烟中远，回舟月上行。",
      "傍潭窥竹暗，出屿见沙明。",
      "更值微风起，乘流丝管声。"
    ]
  },
  {
    "volume": 116,
    "sequence": 6,
    "title": "永嘉即事寄赣县袁少府瓘",
    "author": "张子容",
    "content": [
      "山绕楼台出，谿通里閈斜。",
      "曾为谢客郡，多有逐臣家。",
      "海气朝成雨，江天晚作霞。",
      "题书报贾谊，此湿似长沙。"
    ]
  },
  {
    "volume": 116,
    "sequence": 7,
    "title": "乐城岁日赠孟浩然（一作王维诗）",
    "author": "张子容",
    "content": [
      "土地穷瓯越，风光肇建寅。",
      "插桃销瘴疠，移竹近阶墀。",
      "半是吴风俗，仍为楚岁时。",
      "更逢习凿齿，言在汉川湄。"
    ]
  },
  {
    "volume": 116,
    "sequence": 8,
    "title": "永嘉作",
    "author": "张子容",
    "content": [
      "拙宦从江左，投荒更海边。",
      "山将孤屿近，水共恶谿连。",
      "地湿梅多雨，潭蒸竹起烟。",
      "未应悲晚发，炎瘴苦华年。"
    ]
  },
  {
    "volume": 116,
    "sequence": 9,
    "title": "送孟八浩然归襄阳二首（下篇一作王维诗）",
    "author": "张子容",
    "content": [
      "东越相逢地，西亭送别津。",
      "风潮看解缆，云海去愁人。",
      "乡在桃林岸，山连枫树春。",
      "因怀故园意，归与孟家邻。",
      "杜门不欲出，久与世情疏。",
      "以此为长策，劝君归旧庐。",
      "醉歌田舍酒，笑读古人书。",
      "好是一生事，无劳献子虚。"
    ]
  },
  {
    "volume": 116,
    "sequence": 10,
    "title": "贬乐城尉日作",
    "author": "张子容",
    "content": [
      "窜谪边穷海，川原近恶谿。",
      "有时闻虎啸，无夜不猿啼。",
      "地暖花长发，岩高日易低。",
      "故乡可忆处，遥指斗牛西。"
    ]
  },
  {
    "volume": 116,
    "sequence": 11,
    "title": "自乐城赴永嘉枉路泛白湖寄松阳李少府",
    "author": "张子容",
    "content": [
      "西行碍浅石，北转入谿桥。",
      "树色烟轻重，湖光风动摇。",
      "百花乱飞雪，万岭叠青霄。",
      "猿挂临潭筱，鸥迎出浦桡。",
      "惟应赏心客，兹路不言遥。"
    ]
  },
  {
    "volume": 116,
    "sequence": 12,
    "title": "九日陪润州邵使君登北固山",
    "author": "张子容",
    "content": [
      "五马向西椒，重阳坐丽谯。",
      "徐州带绿水，楚国在青霄。",
      "张幕连江树，开筵接海潮。",
      "凌云词客语，回雪舞人娇。",
      "梅福惭仙吏，羊公赏下僚。",
      "新丰酒旧美，况是菊花朝。"
    ]
  },
  {
    "volume": 116,
    "sequence": 13,
    "title": "璧池望秋月",
    "author": "张子容",
    "content": [
      "凉夜窥清沼，池空水月秋。",
      "满轮沉玉镜，半魄落银钩。",
      "蟾影摇轻浪，菱花渡浅流。",
      "漏移光渐洁，云敛色偏浮。",
      "似璧悲三献，疑珠怯再投。",
      "能持千里意，来照楚乡愁。"
    ]
  },
  {
    "volume": 116,
    "sequence": 14,
    "title": "长安早春（一作孟浩然诗）",
    "author": "张子容",
    "content": [
      "开国维东井，城池起北辰。",
      "咸歌太平日，共乐建寅春。",
      "雪尽黄山树，冰开黑水津。",
      "草迎金埒马，花伴玉楼人。",
      "鸿渐看无数，莺歌听欲频。",
      "何当桂枝擢，还及柳条新。"
    ]
  },
  {
    "volume": 116,
    "sequence": 15,
    "title": "赠司勋萧郎中",
    "author": "张子容",
    "content": [
      "作相开黄阁，为郎奏赤墀。",
      "君臣道合体，父子贵同时。",
      "国以推贤答，家无内举疑。",
      "凤池真水镜，兰省得华滋。",
      "未睹风流日，先闻新赋诗。",
      "江山清谢脁，花木媚丘迟。",
      "吏部来何暮，王言念在兹。",
      "丹青无不可，霖雨亦相期。",
      "昔我投荒处，孤烟望岛夷。",
      "群鸥终日狎，落叶数年悲。",
      "渔父留歌咏，江妃入兴词。",
      "今将献知己，相感勿吾欺。"
    ]
  },
  {
    "volume": 116,
    "sequence": 16,
    "title": "巫山",
    "author": "张子容",
    "content": [
      "巫岭岧峣天际重，佳期宿昔愿相从。",
      "朝云暮雨连天暗，神女知来第几峰。"
    ]
  },
  {
    "volume": 116,
    "sequence": 17,
    "title": "除日",
    "author": "张子容",
    "content": [
      "腊月今知晦，流年此夕除。",
      "拾樵供岁火，帖牖作春书。",
      "柳觉东风至，花疑小雪馀。",
      "忽逢双鲤赠，言是上冰鱼。"
    ]
  }
]