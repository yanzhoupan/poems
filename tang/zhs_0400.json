[
  {
    "volume": 400,
    "sequence": 1,
    "title": "清都夜境（自此至《秋夕》，并年十六至十八时诗）",
    "author": "元稹",
    "content": [
      "夜久连观静，斜月何晶荧。",
      "寥天如碧玉，历历缀华星。",
      "楼榭自阴映，云牖深冥冥。",
      "纤埃悄不起，玉砌寒光清。",
      "栖鹤露微影，枯松多怪形。",
      "南厢俨容卫，音响如可聆。",
      "启圣发空洞，朝真趋广庭。",
      "闲开蕊珠殿，暗阅金字经。",
      "屏气动方息，凝神心自灵。",
      "悠悠车马上，浩思安得宁。"
    ]
  },
  {
    "volume": 400,
    "sequence": 2,
    "title": "春晚寄杨十二，兼呈赵八（时杨生馆于赵氏）",
    "author": "元稹",
    "content": [
      "蒙蒙竹树深，帘牖多清阴。",
      "避日坐林影，余花委芳襟。",
      "倾尊就残酌，舒卷续微吟。",
      "空际飏高蝶，风中聆素琴。",
      "广庭备幽趣，复对商山岑。",
      "独此爱时景，旷怀云外心。",
      "迁莺恋嘉木，求友多好音。",
      "自无琅玕实，安得莲花簪。",
      "寄之二君子，希见双南金。"
    ]
  },
  {
    "volume": 400,
    "sequence": 3,
    "title": "与杨十二、李三早入永寿寺看牡丹",
    "author": "元稹",
    "content": [
      "晓入白莲宫，琉璃花界净。",
      "开敷多喻草，凌乱被幽径。",
      "压砌锦地铺，当霞日轮映。",
      "蝶舞香暂飘，蜂牵蕊难正。",
      "笼处彩云合，露湛红珠莹。",
      "结叶影自交，摇风光不定。",
      "繁华有时节，安得保全盛。",
      "色见尽浮荣，希君了真性。"
    ]
  },
  {
    "volume": 400,
    "sequence": 4,
    "title": "春馀遣兴",
    "author": "元稹",
    "content": [
      "春去日渐迟，庭空草偏长。",
      "馀英间初实，雪絮萦蛛网。",
      "好鸟多息阴，新篁已成响。",
      "帘开斜照入，树褭游丝上。",
      "绝迹念物闲，良时契心赏。",
      "单衣颇新绰，虚室复清敞。",
      "置酒奉亲宾，树萱自怡养。",
      "笑倚连枝花，恭扶瑞藤杖。",
      "步屟恣优游，望山多气象。",
      "云叶遥卷舒，风裾动萧爽。",
      "簪缨固烦杂，江海徒浩荡。",
      "野马笼赤霄，无由负羁鞅。"
    ]
  },
  {
    "volume": 400,
    "sequence": 5,
    "title": "忆云之",
    "author": "元稹",
    "content": [
      "为鱼实爱泉，食辛宁避蓼。",
      "人生既相合，不复论窕窕。",
      "沧海良有穷，白日非长皎。",
      "何事一人心，各在四方表。",
      "泛若逐水萍，居为附松茑。",
      "流浪随所之，萦纡牵所绕。",
      "百龄颇跼促，况复迷寿夭。",
      "芟发君已衰，冠岁予非小。",
      "娱乐不及时，暮年壮心少。",
      "感此幽念绵，遂为长悄悄。",
      "中庭草木春，历乱递相扰。",
      "奇树花冥冥，竹竿凤褭褭。",
      "幽芳被兰径，安得寄天杪。",
      "万里潇湘魂，夜夜南枝鸟。"
    ]
  },
  {
    "volume": 400,
    "sequence": 6,
    "title": "别李三",
    "author": "元稹",
    "content": [
      "阶蓂附瑶砌，丛兰偶芳藿。",
      "高位良有依，幽姿亦相托。",
      "鲍叔知我贫，烹葵不为薄。",
      "半面契始终，千金比然诺。",
      "人生系时命，安得无苦乐。",
      "但感游子颜，又值馀英落。",
      "苍苍秦树云，去去缑山鹤。",
      "日暮分手归，杨花满城郭。"
    ]
  },
  {
    "volume": 400,
    "sequence": 7,
    "title": "秋夕远怀",
    "author": "元稹",
    "content": [
      "旦夕天气爽，风飘叶渐轻。",
      "星繁河汉白，露逼衾枕清。",
      "丹鸟月中灭，莎鸡床下鸣。",
      "悠悠此怀抱，况复多远情。"
    ]
  },
  {
    "volume": 400,
    "sequence": 8,
    "title": "东西道",
    "author": "元稹",
    "content": [
      "天皇开四极，便有东西道。",
      "万古阅行人，行人几人老。",
      "顾我倦行者，息阴何不早。",
      "少壮尘事多，那言壮年好。"
    ]
  },
  {
    "volume": 400,
    "sequence": 9,
    "title": "分流水",
    "author": "元稹",
    "content": [
      "古时愁别泪，滴作分流水。",
      "日夜东西流，分流几千里。",
      "通塞两不见，波澜各自起。",
      "与君相背飞，去去心如此。"
    ]
  },
  {
    "volume": 400,
    "sequence": 10,
    "title": "西还",
    "author": "元稹",
    "content": [
      "悠悠洛阳梦，郁郁灞陵树。",
      "落日正西归，逢君又东去。"
    ]
  },
  {
    "volume": 400,
    "sequence": 11,
    "title": "含风夕（此后拾遗时作）",
    "author": "元稹",
    "content": [
      "炎昏倦烦久，逮此含风夕。",
      "夏服稍轻清，秋堂已岑寂。",
      "载欣凉宇旷，复念佳辰掷。",
      "络纬惊岁功，顾我何成绩。",
      "青荧微月钩，幽晖洞阴魄。",
      "水镜涵玉轮，若见渊泉璧。",
      "参差帘牖重，次第笼虚白。",
      "树影满空床，萤光缀深壁。",
      "怅望牵牛星，复为经年隔。",
      "露网褭风珠，轻河泛遥碧。",
      "讵无深秋夜，感此乍流易。",
      "亦有迟暮年，壮年良自惜。",
      "循环切中肠，感念追往昔。",
      "接瞬无停阴，何言问陈积。",
      "馨香推蕙兰，坚贞谕松柏。",
      "生物固有涯，安能比金石。",
      "况兹百龄内，扰扰纷众役。",
      "日月东西驰，飞车无留迹。",
      "来者良未穷，去矣定奚适。",
      "委顺在物为，营营复何益。"
    ]
  },
  {
    "volume": 400,
    "sequence": 12,
    "title": "秋堂夕",
    "author": "元稹",
    "content": [
      "炎凉正回互，金火郁相乘。",
      "云雷时交构，川泽方蒸腾。",
      "清风一朝胜，白露忽已凝。",
      "草木凡气尽，始见天地澄。",
      "况此秋堂夕，幽怀旷无朋。",
      "萧条帘外雨，倏闪案前灯。",
      "书卷满床席，蟏蛸悬复升。",
      "啼儿屡哑咽，倦僮时寝兴。",
      "泛览昏夜目，咏谣畅烦膺。",
      "况吟获麟章，欲罢久不能。",
      "尧舜事已远，丘道安可胜。",
      "蜉蝣不信鹤，蜩鷃肯窥鹏。",
      "当年且不偶，没世何必称。",
      "胡为揭闻见，褒贬贻爱憎。",
      "焉用汩其泥，岂在清如冰。",
      "非白又非黑，谁能点青蝇。",
      "处世苟无闷，佯狂道非弘。",
      "无言被人觉，予亦笑孙登。"
    ]
  },
  {
    "volume": 400,
    "sequence": 13,
    "title": "酬乐天（时乐天摄尉，予为拾遗）",
    "author": "元稹",
    "content": [
      "放鹤在深水，置鱼在高枝。",
      "升沉或异势，同谓非所宜。",
      "君为邑中吏，皎皎鸾凤姿。",
      "顾我何为者，翻侍白玉墀。",
      "昔作芸香侣，三载不暂离。",
      "逮兹忽相失，旦夕梦魂思。",
      "崔嵬骊山顶，宫树遥参差。",
      "只得两相望，不得长相随。",
      "多君岁寒意，裁作秋兴诗。",
      "上言风尘苦，下言时节移。",
      "官家事拘束，安得携手期。",
      "愿为云与雨，会合天之垂。"
    ]
  },
  {
    "volume": 400,
    "sequence": 14,
    "title": "杨子华画三首",
    "author": "元稹",
    "content": [
      "杨画远于展，何言今在兹。",
      "依然古妆服，但感时节移。",
      "念君一朝意，遗我千载思。",
      "子亦几时客，安能长苦悲。",
      "皓腕卷红袖，锦鞲臂苍鹗。",
      "故人断弦心，稚齿从禽乐。",
      "当年惜贵游，遗形寄丹雘。",
      "骨象或依稀，铅华已寥落。",
      "似对古人民，无复昔城郭。",
      "子亦观病身，色空俱寂寞。",
      "颠倒世人心，纷纷乏公是。",
      "真赏画不成，画赏真相似。",
      "丹青各所尚，工拙何足恃。",
      "求此妄中精，嗟哉子华子。"
    ]
  },
  {
    "volume": 400,
    "sequence": 15,
    "title": "西州院（东川官舍）",
    "author": "元稹",
    "content": [
      "自入西州院，唯见东川城。",
      "今夜城头月，非暗又非明。",
      "文案床席满，卷舒赃罪名。",
      "惨凄且烦倦，弃之阶下行。",
      "怅望天回转，动摇万里情。",
      "参辰次第出，牛女颠倒倾。",
      "况此风中柳，枝条千万茎。",
      "到来篱下笋，亦已长短生。",
      "感怆正多绪，鸦鸦相唤惊。",
      "墙上杜鹃鸟，又作思归鸣。",
      "以彼撩乱思，吟为幽怨声。",
      "吟罢终不寝，冬冬复铛铛。"
    ]
  },
  {
    "volume": 400,
    "sequence": 16,
    "title": "台中鞫狱忆开元观旧事呈损之兼赠周兄四十韵",
    "author": "元稹",
    "content": [
      "忆在开元馆，食柏练玉颜。",
      "疏慵日高卧，自谓轻人寰。",
      "李生隔墙住，隔墙如隔山。",
      "怪我久不识，先来问骄顽。",
      "十过乃一往，遂成相往还。",
      "以我文章卷，文章甚斒斓。",
      "因言辛庾辈，亦愿放羸孱。",
      "既回数子顾，展转相连攀。",
      "驱令选科目，若在闠与闤。",
      "学随尘土坠，漫数公卿关。",
      "唯恐坏情性，安能惧谤讪。",
      "还招辛庾李，静处杯巡环。",
      "进取果由命，不由趋险艰。",
      "穿杨二三子，弓矢次第弯。",
      "推我亦上道，再联朝士班。",
      "二月除御史，三月使巴蛮。",
      "蛮民詀諵诉，啮指明痛癏。",
      "怜蛮不解语，为发昏帅奸。",
      "归来五六月，旱色天地殷。",
      "分司别兄弟，各各泪潸潸。",
      "哀哉剧部职，唯数赃罪锾。",
      "死款依稀取，斗辞方便删。",
      "道心常自愧，柔发难久黫。",
      "折支望车乘，支痛谁置患。",
      "奇哉乳臭儿，绯紫绷被间。",
      "渐大官渐贵，渐富心渐悭。",
      "闹装辔头觼，静拭腰带斑。",
      "鹞子绣线□，狗儿金油环。",
      "香汤洗骢马，翠篾笼白鹇。",
      "月请公王封，冰受天子颁。",
      "开筵试歌舞，别宅宠妖娴。",
      "坐卧摩绵褥，捧拥綟丝鬟。",
      "旦夕不相离，比翼若飞鸾。",
      "而我亦何苦，三十身已鳏。",
      "愁吟心骨颤，寒卧支体□。",
      "居处虽幽静，尤悔少愉嬾。",
      "不如周道士，鹤岭临钟湾。",
      "绕院松瑟瑟，通畦水潺潺。",
      "阳坡自寻蕨，村沼看沤菅。",
      "穷通两未遂，营营真老闲。"
    ]
  },
  {
    "volume": 400,
    "sequence": 17,
    "title": "韦氏馆与周隐客、杜归和泛舟",
    "author": "元稹",
    "content": [
      "天色低澹澹，池光漫油油。",
      "轻舟闲缴绕，不远池上楼。",
      "时物欣外奖，真元随内修。",
      "神恬津藏满，气委支节柔。",
      "众处岂自异，旷怀谁我俦。",
      "风车笼野马，八荒安足游。",
      "开颜陆浑杜，握手灵都周。",
      "持君宝珠赠，顶戴头上头。"
    ]
  },
  {
    "volume": 400,
    "sequence": 18,
    "title": "刘氏馆集隐客、归和、子元、及之、子蒙、晦之",
    "author": "元稹",
    "content": [
      "湿垫缘竹径，寥落护岸冰。",
      "偶然沽市酒，不越四五升。",
      "诗客爱时景，道人话升腾。",
      "笑言各有趣，悠哉古孙登。"
    ]
  },
  {
    "volume": 400,
    "sequence": 19,
    "title": "寄隐客",
    "author": "元稹",
    "content": [
      "我年三十二，鬓有八九丝。",
      "非无官次第，其如身早衰。",
      "今人夸贵富，肉食与妖姬。",
      "而我俱不乐，贵富亦何为。",
      "况逢多士朝，贤俊若布棋。",
      "班行次第立，朱紫相参差。",
      "谟猷密勿进，羽檄纵横驰。",
      "监察官甚小，发言无所裨。",
      "小官仍不了，谴夺亦已随。",
      "时或不之弃，得不自弃之。",
      "陶君喜不遇，顾我复何疑。",
      "潜书周隐士，白云今有期。"
    ]
  },
  {
    "volume": 400,
    "sequence": 20,
    "title": "元和五年予官不了罚俸西归三月六日…怆曩游因投五十韵",
    "author": "元稹",
    "content": [
      "小年闲爱春，认得春风意。",
      "未有花草时，先醲晓窗睡。",
      "霞朝澹云色，霁景牵诗思。",
      "渐到柳枝头，川光始明媚。",
      "长安车马客，倾心奉权贵。",
      "昼夜尘土中，那言早春至。",
      "此时我独游，我游有伦次。",
      "闲行曲江岸，便宿慈恩寺。",
      "扣林引寒龟，疏丛出幽翠。",
      "凌晨过杏园，晓露凝芳气。",
      "初阳好明净，嫩树怜低庳。",
      "排房似缀珠，欲啼红脸泪。",
      "新莺语娇小，浅水光流利。",
      "冷饮空腹杯，因成日高醉。",
      "酒醒闻饭钟，随僧受遗施。",
      "餐罢还复游，过从上文记。",
      "行逢二月半，始足游春骑。",
      "是时春已老，我游亦云既。",
      "藤开九华观，草结三条隧。",
      "新笋踊犀株，落梅翻蝶翅。",
      "名倡绣毂车，公子青丝辔。",
      "朝士还旬休，豪家得春赐。",
      "提携好音乐，翦铲空田地。",
      "同占杏花园，喧阗各丛萃。",
      "顾予烦寝兴，复往散憔悴。",
      "倦仆色肌羸，蹇驴行跛痹。",
      "春衫未成就，冬服渐尘腻。",
      "倾盖吟短章，书空忆难字。",
      "遥闻公主笑，近被王孙戏。",
      "邀我上华筵，横头坐宾位。",
      "那知我年少，深解酒中事。",
      "能唱犯声歌，偏精变筹义。",
      "含词待残拍，促舞递繁吹。",
      "叫噪掷投盘，生狞摄觥使。",
      "逡巡光景晏，散乱东西异。",
      "古观闭闲门，依然复幽閟。",
      "无端矫情性，漫学求科试。",
      "薄艺何足云，虚名偶频遂。",
      "拾遗天子前，密奏升平议。",
      "召见不须臾，憸庸已猜忌。",
      "朝陪香案班，暮作风尘尉。",
      "去岁又登朝，登为柏台吏。",
      "台官相束缚，不许放情志。",
      "寓直劳送迎，上堂烦避讳。",
      "分司在东洛，所职尤不易。",
      "罚俸得西归，心知受朝庇。",
      "常山攻小寇，淮右择良帅。",
      "国难身不行，劳生欲何为。",
      "吾兄谙性灵，崔子同臭味。",
      "投此挂冠词，一生还自恣。"
    ]
  }
]