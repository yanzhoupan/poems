[
  {
    "volume": 150,
    "sequence": 1,
    "title": "奉使新安自桐庐县经严陵钓台宿七里滩下寄使院诸公",
    "author": "刘长卿",
    "content": [
      "悠然钓台下，怀古时一望。",
      "江水自潺湲，行人独惆怅。",
      "新安从此始，桂楫方荡漾。",
      "回转百里间，青山千万状。",
      "连岸去不断，对岭遥相向。",
      "夹岸黛色愁，沈沈绿波上。",
      "夕阳留古木，水鸟拂寒浪。",
      "月下扣舷声，烟中采菱唱。",
      "犹怜负羁束，未暇依清旷。",
      "牵役徒自劳，近名非所向。",
      "何时故山里，却醉松花酿。",
      "回首唯白云，孤舟复谁访。"
    ]
  },
  {
    "volume": 150,
    "sequence": 2,
    "title": "题虎丘寺",
    "author": "刘长卿",
    "content": [
      "青林虎丘寺，林际翠微路。",
      "仰见山僧来，遥从飞鸟处。",
      "兹峰沦宝玉，千载唯丘墓。",
      "埋剑人空传，凿山龙已去。",
      "扪萝披翳荟，路转夕阳遽。",
      "虎啸崖谷寒，猿鸣杉松暮。",
      "裴回北楼上，江海穷一顾。",
      "日映千里帆，鸦归万家树。",
      "暂因惬所适，果得损外虑。",
      "庭暗栖闲云，檐香滴甘露。",
      "久迷空寂理，多为繁华故。",
      "永欲投死生，馀生岂能误。"
    ]
  },
  {
    "volume": 150,
    "sequence": 3,
    "title": "奉饯郑中丞罢浙西节度还京",
    "author": "刘长卿",
    "content": [
      "天上移将星，元戎罢龙节。",
      "三军含怨慕，横吹声断绝。",
      "五马嘶城隅，万人卧车辙。",
      "沧洲浮云暮，杳杳去帆发。",
      "回首不问家，归心遥向阙。",
      "烟波限吴楚，日夕事淮越。",
      "吊影失所依，侧身随下列。",
      "孤蓬飞不定，长剑光未灭。",
      "绿绮为谁弹，绿芳堪自撷。",
      "怅然江南春，独此湖上月。",
      "千里怀去思，百忧变华发。",
      "颂声满江海，今古流不竭。"
    ]
  },
  {
    "volume": 150,
    "sequence": 4,
    "title": "送裴四判官赴河西军试",
    "author": "刘长卿",
    "content": [
      "吏道岂易惬，如君谁与俦。",
      "逢时将骋骥，临事无全牛。",
      "鲍叔幸相知，田苏颇同游。",
      "英资挺孤秀，清论含古流。",
      "出塞佐持简，辞家拥鸣驺。",
      "宪台贵公举，幕府资良筹。",
      "武士伫明试，皇华难久留。",
      "阳关望天尽，洮水令人愁。",
      "万里看一鸟，旷然烟霞收。",
      "晚花对古戍，春雪含边州。",
      "道路难暂隔，音尘那可求。",
      "他时相望处，明月西南楼。"
    ]
  },
  {
    "volume": 150,
    "sequence": 5,
    "title": "旅次丹阳郡，遇康侍御宣慰召募，兼别岑单父",
    "author": "刘长卿",
    "content": [
      "客心暮千里，回首烟花繁。",
      "楚水渡归梦，春江连故园。",
      "羁人怀上国，骄虏窥中原。",
      "胡马暂为害，汉臣多负恩。",
      "羽书昼夜飞，海内风尘昏。",
      "双鬓日已白，孤舟心且论。",
      "绣衣从此来，汗马宣王言。",
      "忧愤激忠勇，悲欢动黎元。",
      "南徐争赴难，发卒如云屯。",
      "倚剑看太白，洗兵临海门。",
      "故人亦沧洲，少别堪伤魂。",
      "积翠下京口，归潮落山根。",
      "如何天外帆，又此波上尊。",
      "空使忆君处，莺声催泪痕。"
    ]
  },
  {
    "volume": 150,
    "sequence": 6,
    "title": "客舍赠别韦九建赴任河南韦十七造赴任郑县就便觐省",
    "author": "刘长卿",
    "content": [
      "与子颇畴昔，常时仰英髦。",
      "弟兄尽公器，诗赋凌风骚。",
      "顷者游上国，独能光选曹。",
      "香名冠二陆，精鉴逢山涛。",
      "且副倚门望，莫辞趋府劳。",
      "桃花照彩服，草色连青袍。",
      "征马临素浐，离人倾浊醪。",
      "华山微雨霁，祠上残云高。",
      "而我倦栖屑，别君良郁陶。",
      "春风亦未已，旅思空滔滔。",
      "拙分甘弃置，穷居长蓬蒿。",
      "人生未鹍化，物议如鸿毛。",
      "迢递两乡别，殷勤一宝刀。",
      "清琴有古调，更向何人操。"
    ]
  },
  {
    "volume": 150,
    "sequence": 7,
    "title": "送元八游汝南",
    "author": "刘长卿",
    "content": [
      "元生实奇迈，幸此论畴昔。",
      "刀笔素推高，锋芒久无敌。",
      "纵横济时意，跌宕过人迹。",
      "破产供酒钱，盈门皆食客。",
      "田园顷失计，资用深相迫。",
      "生事诚可忧，严装远何适。",
      "世情薄恩义，俗态轻穷厄。",
      "四海金虽多，其如向人惜。",
      "迢递朗陵道，怅望都门夕。",
      "向别伊水南，行看楚云隔。",
      "繁蝉动高柳，匹马嘶平泽。",
      "潢潦今正深，陂湖未澄碧。",
      "人生不得已，自可甘形役。",
      "勿复尊前酒，离居剩凄戚。"
    ]
  },
  {
    "volume": 150,
    "sequence": 8,
    "title": "奉和李大夫同吕评事太行苦热行兼寄院中诸公仍呈王员外",
    "author": "刘长卿",
    "content": [
      "迢递太行路，自古称险恶。",
      "千骑俨欲前，群峰望如削。",
      "火云从中出，仰视飞鸟落。",
      "汗马卧高原，危旌倚长薄。",
      "清风竟不至，赤日方煎铄。",
      "石枯山木燋，鳞穷水泉涸。",
      "九重今旰食，万里传明略。",
      "诸将候轩车，元凶愁鼎镬。",
      "何劳短兵接，自有长缨缚。",
      "通越事岂难，渡泸功未博。",
      "朝辞羊肠阪，夕望贝丘郭。",
      "漳水斜绕营，常山遥入幕。",
      "永怀姑苏下，遥寄建安作。",
      "白雪和难成，沧波意空托。",
      "陈琳书记好，王粲从军乐。",
      "早晚归汉廷，随公上麟阁。"
    ]
  },
  {
    "volume": 150,
    "sequence": 9,
    "title": "洛阳主簿叔知和驿承恩赴选伏辞一首",
    "author": "刘长卿",
    "content": [
      "仲父王佐材，屈身仇香位。",
      "一从理京剧，万事皆容易。",
      "则知无不可，通变有馀地。",
      "器宇溟渤宽，文锋镆铘利。",
      "憧憧洛阳道，日夕皇华使。",
      "二载出江亭，一心奉王事。",
      "功成良可录，道在知无愧。",
      "天府留香名，铨闱就明试。",
      "赋诗皆旧友，攀辙多新吏。",
      "彩服辞高堂，青袍拥征骑。",
      "此行季春月，时物正鲜媚。",
      "官柳阴相连，桃花色如醉。",
      "长安想在目，前路遥仿佛。",
      "落日看华山，关门逼青翠。",
      "行襜稍已隔，结恋无能慰。",
      "谁念尊酒间，裴回竹林意。"
    ]
  },
  {
    "volume": 150,
    "sequence": 10,
    "title": "题冤句宋少府厅留别",
    "author": "刘长卿",
    "content": [
      "宋侯人之秀，独步南曹吏。",
      "世上无此才，天生一公器。",
      "尚甘黄绶屈，未适青云意。",
      "洞澈万顷陂，昂藏千里骥。",
      "从宦闻苦节，应物推高谊。",
      "薄俸不自资，倾家共人费。",
      "顾予倦栖托，终日忧穷匮。",
      "开口即有求，私心岂无愧。",
      "幸逢东道主，因辍西征骑。",
      "对话堪息机，披文欲忘味。",
      "壶觞招过客，几案无留事。",
      "绿树映层城，苍苔覆闲地。",
      "一言重然诺，累夕陪宴慰。",
      "何意秋风来，飒然动归思。",
      "留欢殊自惬，去念能为累。",
      "草色愁别时，槐花落行次。",
      "临期仍把手，此会良不易。",
      "他日琼树枝，相思劳梦寐。"
    ]
  },
  {
    "volume": 150,
    "sequence": 11,
    "title": "罢摄官后将还旧居，留辞李侍御",
    "author": "刘长卿",
    "content": [
      "江海今为客，风波失所依。",
      "白云心已负，黄绶计仍非。",
      "累辱群公荐，频沾一尉微。",
      "去缘焚玉石，来为采葑菲。",
      "州县名何在，渔樵事亦违。",
      "故山桃李月，初服薜萝衣。",
      "熊轼分朝寄，龙韬解贼围。",
      "风谣传吏体，云物助兵威。",
      "白雪飘辞律，青春发礼闱。",
      "引军横吹动，援翰捷书挥。",
      "草映翻营绿，花临檄羽飞。",
      "全吴争转战，狂虏怯知机。",
      "忆昨趋金节，临时废玉徽。",
      "俗流应不厌，静者或相讥。",
      "世难慵干谒，时闲喜放归。",
      "潘郎悲白发，谢客爱清辉。",
      "樗散材因弃，交亲迹已稀。",
      "独愁看五柳，无事掩双扉。",
      "世累多行路，生涯向钓矶。",
      "榜连溪水碧，家羡渚田肥。",
      "旅食伤飘梗，岩栖忆采薇。",
      "悠然独归去，回首望旌旗。"
    ]
  },
  {
    "volume": 150,
    "sequence": 12,
    "title": "赠别于群投笔赴安西",
    "author": "刘长卿",
    "content": [
      "风流一才子，经史仍满腹。",
      "心镜万象生，文锋众人服。",
      "顷游灵台下，频弃荆山玉。",
      "蹭蹬空数年，裴回冀微禄。",
      "朅来投笔砚，长揖谢亲族。",
      "且欲图变通，安能守拘束。",
      "本持乡曲誉，肯料泥涂辱。",
      "谁谓命迍邅，还令计反覆。",
      "西戎今未弭，胡骑屯山谷。",
      "坐恃龙豹韬，全轻蜂虿毒。",
      "拂衣从此去，拥传一何速。",
      "元帅许提携，他人伫瞻瞩。",
      "出门寡俦侣，矧乃无僮仆。",
      "黠虏时相逢，黄沙暮愁宿。",
      "萧条远回首，万里如在目。",
      "汉境天西穷，胡山海边绿。",
      "想闻羌笛处，泪尽关山曲。",
      "地阔鸟飞迟，风寒马毛缩。",
      "边愁殊浩荡，离思空断续。",
      "塞上归限赊，尊前别期促。",
      "知君志不小，一举凌鸿鹄。",
      "且愿乐从军，功名在殊俗。"
    ]
  },
  {
    "volume": 150,
    "sequence": 13,
    "title": "送薛据宰涉县（自永乐主簿陟状，寻复选受此官）",
    "author": "刘长卿",
    "content": [
      "故人河山秀，独立风神异。",
      "人许白眉长，天资青云器。",
      "雄辞变文名，高价喧时议。",
      "下笔盈万言，皆合古人意。",
      "一从负能名，数载犹卑位。",
      "宝剑诚可用，烹鲜是虚弃。",
      "昔闻在河上，高卧自无事。",
      "几案终日闲，蒲鞭使人畏。",
      "顷因岁月满，方谢风尘吏。",
      "颂德有舆人，荐贤逢八使。",
      "栖鸾往已屈，驯雀今可嗣。",
      "此道如不移，云霄坐应致。",
      "县前漳水绿，郭外晋山翠。",
      "日得谢客游，时堪陶令醉。",
      "前期今尚远，握手空宴慰。",
      "驿路疏柳长，春城百花媚。",
      "裴回白日隐，暝色含天地。",
      "一鸟向灞陵，孤云送行骑。",
      "夫君多述作，而我常讽味。",
      "赖有琼瑶资，能宽别离思。",
      "槐阴覆堂殿，苔色上阶砌。",
      "鸟倦自归飞，云闲独容依。",
      "既将慕幽绝，兼欲看定慧。",
      "遇物忘世缘，还家懒生计。",
      "无生妄已息，有妄心可制。",
      "心镜常虚明，时人自沦翳。"
    ]
  },
  {
    "volume": 150,
    "sequence": 14,
    "title": "早春赠别赵居士还江左，时长卿下第归嵩阳旧居",
    "author": "刘长卿",
    "content": [
      "见君风尘里，意出风尘外。",
      "自有沧洲期，含情十馀载。",
      "深居凤城曲，日预龙华会。",
      "果得僧家缘，能遗俗人态。",
      "一身今已适，万物知何爱。",
      "悟法电已空，看心水无碍。",
      "且将穷妙理，兼欲寻胜概。",
      "何独谢客游，当为远公辈。",
      "放舟驰楚郭，负杖辞秦塞。",
      "目送南飞云，令人想吴会。",
      "遥思旧游处，仿佛疑相对。",
      "夜火金陵城，春烟石头濑。",
      "沧波极天末，万里明如带。",
      "一片孤客帆，飘然向青霭。",
      "楚天合江气，云色常霮雨对。",
      "隐见湖中山，相连数州内。",
      "君行意可得，全与时人背。",
      "归路随枫林，还乡念莼菜。",
      "顾予尚羁束，何幸承眄睐。",
      "素愿徒自勤，清机本难逮。",
      "累幸忝宾荐，末路逢沙汰。",
      "濩落名不成，裴回意空大。",
      "逢时虽贵达，守道甘易退。",
      "逆旅乡梦频，春风客心碎。",
      "别君日已远，离念无明晦。",
      "予亦返柴荆，山田事耕耒。"
    ]
  },
  {
    "volume": 150,
    "sequence": 15,
    "title": "夜宴洛阳程九主簿宅送杨三山人往天台寻智者禅师隐居",
    "author": "刘长卿",
    "content": [
      "东林问逋客，何处栖幽偏。",
      "满腹万馀卷，息机三十年。",
      "志图良已久，鬓发空苍然。",
      "调啸寄疏旷，形骸如弃捐。",
      "本家关西族，别业嵩阳田。",
      "云卧能独往，山栖幸周旋。",
      "垂竿不在鱼，卖药不为钱。",
      "藜杖闲倚壁，松花常醉眠。",
      "顷辞青溪隐，来访赤县仙。",
      "南亩自甘贱，中朝唯爱贤。",
      "仍空世谛法，远结天台缘。",
      "魏阙从此去，沧洲知所便。",
      "主人琼枝秀，宠别瑶华篇。",
      "落日扫尘榻，春风吹客船。",
      "此行颇自适，物外谁能牵。",
      "弄棹白蘋里，挂帆飞鸟边。",
      "落潮见孤屿，彻底观澄涟。",
      "雁过湖上月，猿声峰际天。",
      "群峰趋海峤，千里黛相连。",
      "遥倚赤城上，曈曈初日圆。",
      "昔闻智公隐，此地常安禅。",
      "千载已如梦，一灯今尚传。",
      "云龛闭遗影，石窟无人烟。",
      "古寺暗乔木，春崖鸣细泉。",
      "流尘既寂寞，缅想增婵娟。",
      "山鸟怨庭树，门人思步莲。",
      "夷犹怀永路，怅望临清川。",
      "渔人来梦里，沙鸥飞眼前。",
      "独游岂易惬，群动多相缠。",
      "羡尔五湖夜，往来闲扣舷。"
    ]
  },
  {
    "volume": 150,
    "sequence": 16,
    "title": "瓜洲驿奉饯张侍御公拜膳部郎中却复宪台充贺…淮南幕府",
    "author": "刘长卿",
    "content": [
      "太华高标峻，青阳淑气盘。",
      "属辞倾渤澥，称价掩琅玕。",
      "杨叶频推中，芸香早拜官。",
      "后来惭辙迹，先达仰门阑。",
      "佐剧劳黄绶，提纲疾素餐。",
      "风生趋府步，笔偃触邪冠。",
      "骨鲠知难屈，锋芒岂易干。",
      "伫将调玉铉，翻自落金丸。",
      "异议那容直，专权本畏弹。",
      "寸心宁有负，三黜竟无端。",
      "适喜鸿私降，旋惊羽檄攒。",
      "国怜朝市易，人怨虎狼残。",
      "天地龙初见，风尘虏未殚。",
      "随川归少海，就日背长安。",
      "副相荣分寄，输忠义不刊。",
      "击胡驰汗马，迁蜀扈鸣銮。",
      "月罢名卿署，星悬上将坛。",
      "三军摇旆出，百越画图观。",
      "茅茹能相引，泥沙肯再蟠。",
      "兼荣知任重，交辟许才难。",
      "劲直随台柏，芳香动省兰。",
      "璧从全赵去，鹏自北溟抟。",
      "星象衔新宠，风霜带旧寒。",
      "是非生倚伏，荣辱系悲欢。",
      "畴昔偏殊眄，屯蒙独永叹。",
      "不才成拥肿，失计似邯郸。",
      "江国伤移律，家山忆考槃。",
      "一为鸥鸟误，三见露华团。",
      "回首青云里，应怜浊水澜。",
      "愧将生事托，羞向鬓毛看。",
      "知己伤愆素，他人自好丹。",
      "乡春连楚越，旅宿寄风湍。",
      "世路东流水，沧江一钓竿。",
      "松声伯禹穴，草色子陵滩。",
      "度岭情何遽，临流兴未阑。",
      "梅花分路远，扬子上潮宽。",
      "梦想怀依倚，烟波限渺漫。",
      "且愁无去雁，宁冀少回鸾。",
      "极浦春帆迥，空郊晚骑单。",
      "独怜南渡月，今夕送归鞍。"
    ]
  },
  {
    "volume": 150,
    "sequence": 17,
    "title": "至德三年春正月时谬蒙差摄海盐令闻王师收二京…五十韵",
    "author": "刘长卿",
    "content": [
      "天上胡星孛，人间反气横。",
      "风尘生汗马，河洛纵长鲸。",
      "本谓才非据，谁知祸已萌。",
      "食参将可待，诛错辄为名。",
      "万里兵锋接，三时羽檄惊。",
      "负恩殊鸟兽，流毒遍黎氓。",
      "朝市成芜没，干戈起战争。",
      "人心悬反覆，天道暂虚盈。",
      "略地侵中土，传烽到上京。",
      "王师陷魑魅，帝座逼欃枪。",
      "渭水嘶胡马，秦山泣汉兵。",
      "关原驰万骑，烟火乱千甍。",
      "凤驾瞻西幸，龙楼议北征。",
      "自将行破竹，谁学去吹笙。",
      "白日重轮庆，玄穹再造荣。",
      "鬼神潜释愤，夷狄远输诚。",
      "海内戎衣卷，关中贼垒平。",
      "山川随转战，草木困横行。",
      "区宇神功立，讴歌帝业成。",
      "天回万象庆，龙见五云迎。",
      "小苑春犹在，长安日更明。",
      "星辰归正位，雷雨发残生。",
      "文物登前古，箫韶下太清。",
      "未央新柳色，长乐旧钟声。",
      "八使推邦彦，中司案国程。",
      "苍生属伊吕，明主仗韩彭。",
      "凶丑将除蔓，奸豪已负荆。",
      "世危看柱石，时难识忠贞。",
      "薄伐征貔虎，长驱拥旆旌。",
      "吴山依重镇，江月带行营。",
      "金石悬词律，烟云动笔精。",
      "运筹初减灶，调鼎未和羹。",
      "北虏传初解，东人望已倾。",
      "池塘催谢客，花木待春卿。",
      "昔忝登龙首，能伤困骥鸣。",
      "艰难悲伏剑，提握喜悬衡。",
      "巴曲谁堪听，秦台自有情。",
      "遂令辞短褐，仍欲请长缨。",
      "久客田园废，初官印绶轻。",
      "榛芜上国路，苔藓北山楹。",
      "懒慢羞趋府，驱驰忆退耕。",
      "榴花无暇醉，蓬发带愁萦。",
      "地僻方言异，身微俗虑并。",
      "家怜双鲤断，才愧小鳞烹。",
      "沧海今犹滞，青阳岁又更。",
      "洲香生杜若，溪暖戏䴔䴖。",
      "烟水宜春候，褰关值晚晴。",
      "潮声来万井，山色映孤城。",
      "旅梦亲乔木，归心乱早莺。",
      "倘无知己在，今已访蓬瀛。"
    ]
  },
  {
    "volume": 150,
    "sequence": 18,
    "title": "寻张逸人山居",
    "author": "刘长卿",
    "content": [
      "危石才通鸟道，空山更有人家。",
      "桃源定在深处，涧水浮来落花。"
    ]
  },
  {
    "volume": 150,
    "sequence": 19,
    "title": "发越州赴润州使院，留别鲍侍御",
    "author": "刘长卿",
    "content": [
      "对水看山别离，孤舟日暮行迟。",
      "江南江北春草，独向金陵去时。"
    ]
  },
  {
    "volume": 150,
    "sequence": 20,
    "title": "送陆澧还吴中（一作李嘉祐诗）",
    "author": "刘长卿",
    "content": [
      "瓜步寒潮送客，杨柳暮雨沾衣。",
      "故山南望何处，秋草连天独归。"
    ]
  },
  {
    "volume": 150,
    "sequence": 21,
    "title": "苕溪酬梁耿别后见寄",
    "author": "刘长卿",
    "content": [
      "清川永路何极，落日孤舟解携。",
      "鸟向平芜远近，人随流水东西。",
      "白云千里万里，明月前溪后溪。",
      "惆怅长沙谪去，江潭芳草萋萋。"
    ]
  },
  {
    "volume": 150,
    "sequence": 22,
    "title": "蛇浦桥下重送严维",
    "author": "刘长卿",
    "content": [
      "秋风飒飒鸣条，风月相和寂寥。",
      "黄叶一离一别，青山暮暮朝朝。",
      "寒江渐出高岸，古木犹依断桥。",
      "明日行人已远，空馀泪滴回潮。"
    ]
  },
  {
    "volume": 150,
    "sequence": 23,
    "title": "七里滩重送",
    "author": "刘长卿",
    "content": [
      "秋江渺渺水空波，越客孤舟欲榜歌。",
      "手折衰杨悲老大，故人零落已无多。"
    ]
  },
  {
    "volume": 150,
    "sequence": 24,
    "title": "家园瓜熟，是故萧相公所遗瓜种，凄然感旧，因赋此诗",
    "author": "刘长卿",
    "content": [
      "事去人亡迹自留，黄花绿蒂不胜愁。",
      "谁能更向青门外，秋草茫茫觅故侯。"
    ]
  },
  {
    "volume": 150,
    "sequence": 25,
    "title": "重送裴郎中贬吉州",
    "author": "刘长卿",
    "content": [
      "猿啼客散暮江头，人自伤心水自流。",
      "同作逐臣君更远，青山万里一孤舟。"
    ]
  },
  {
    "volume": 150,
    "sequence": 26,
    "title": "寻盛禅师兰若",
    "author": "刘长卿",
    "content": [
      "秋草黄花覆古阡，隔林何处起人烟。",
      "山僧独在山中老，唯有寒松见少年。"
    ]
  },
  {
    "volume": 150,
    "sequence": 27,
    "title": "寄许尊师",
    "author": "刘长卿",
    "content": [
      "独上云梯入翠微，蒙蒙烟雪映岩扉。",
      "世人知在中峰里，遥礼青山恨不归。"
    ]
  },
  {
    "volume": 150,
    "sequence": 28,
    "title": "酬李穆见寄",
    "author": "刘长卿",
    "content": [
      "孤舟相访至天涯，万转云山路更赊。",
      "欲扫柴门迎远客，青苔黄叶满贫家。"
    ]
  },
  {
    "volume": 150,
    "sequence": 29,
    "title": "送王司马秩满西归",
    "author": "刘长卿",
    "content": [
      "汉主何时放逐臣，江边几度送归人。",
      "同官岁岁先辞满，唯有青山伴老身。"
    ]
  },
  {
    "volume": 150,
    "sequence": 30,
    "title": "寄别朱拾遗",
    "author": "刘长卿",
    "content": [
      "天书远召沧浪客，几度临歧病未能。",
      "江海茫茫春欲遍，行人一骑发金陵。"
    ]
  },
  {
    "volume": 150,
    "sequence": 31,
    "title": "会赦后酬主簿所问",
    "author": "刘长卿",
    "content": [
      "江南海北长相忆，浅水深山独掩扉。",
      "重见太平身已老，桃源久住不能归。"
    ]
  },
  {
    "volume": 150,
    "sequence": 32,
    "title": "赠秦系",
    "author": "刘长卿",
    "content": [
      "向风长啸戴纱巾，野鹤由来不可亲。",
      "明日东归变名姓，五湖烟水觅何人。"
    ]
  },
  {
    "volume": 150,
    "sequence": 33,
    "title": "酬灵彻公相招",
    "author": "刘长卿",
    "content": [
      "石涧泉声久不闻，独临长路雪纷纷。",
      "如今渐欲生黄发，愿脱头冠与白云。"
    ]
  },
  {
    "volume": 150,
    "sequence": 34,
    "title": "赠崔九载华",
    "author": "刘长卿",
    "content": [
      "怜君一见一悲歌，岁岁无如老去何。",
      "白屋渐看秋草没，青云莫道故人多。"
    ]
  },
  {
    "volume": 150,
    "sequence": 35,
    "title": "同崔载华赠日本聘使",
    "author": "刘长卿",
    "content": [
      "怜君异域朝周远，积水连天何处通。",
      "遥指来从初日外，始知更有扶桑东。"
    ]
  },
  {
    "volume": 150,
    "sequence": 36,
    "title": "送建州陆使君",
    "author": "刘长卿",
    "content": [
      "汉庭初拜建安侯，天子临轩寄所忧。",
      "从此向南无限路，双旌已去水悠悠。"
    ]
  },
  {
    "volume": 150,
    "sequence": 37,
    "title": "送秦侍御外甥张篆之福州谒鲍大夫秦侍御与大夫有旧",
    "author": "刘长卿",
    "content": [
      "万里闽中去渺然，孤舟水上入寒烟。",
      "辕门拜首儒衣弊，貌似牢之岂不怜。"
    ]
  },
  {
    "volume": 150,
    "sequence": 38,
    "title": "闻奉迎皇太后使沈判官至，因有此作",
    "author": "刘长卿",
    "content": [
      "长乐宫人扫落花，君王正候五云车。",
      "万方臣妾同瞻望，疑在曾城阿母家。"
    ]
  },
  {
    "volume": 150,
    "sequence": 39,
    "title": "送刘萱之道州谒崔大夫",
    "author": "刘长卿",
    "content": [
      "沅水悠悠湘水春，临歧南望一沾巾。",
      "信陵门下三千客，君到长沙见几人。"
    ]
  },
  {
    "volume": 150,
    "sequence": 40,
    "title": "过郑山人所居",
    "author": "刘长卿",
    "content": [
      "寂寂孤莺啼杏园，寥寥一犬吠桃源。",
      "落花芳草无寻处，万壑千峰独闭门。"
    ]
  },
  {
    "volume": 150,
    "sequence": 41,
    "title": "奉送贺若郎中贼退后之杭州",
    "author": "刘长卿",
    "content": [
      "江上初收战马尘，莺声柳色待行春。",
      "双旌谁道来何暮，万井如今有几人。"
    ]
  },
  {
    "volume": 150,
    "sequence": 42,
    "title": "瓜洲驿重送梁郎中赴吉州",
    "author": "刘长卿",
    "content": [
      "渺渺云山去几重，依依独听广陵钟。",
      "明朝借问南来客，五马双旌何处逢。"
    ]
  },
  {
    "volume": 150,
    "sequence": 43,
    "title": "奉使鄂渚至乌江道中作",
    "author": "刘长卿",
    "content": [
      "沧洲不复恋鱼竿，白发那堪戴铁冠。",
      "客路向南何处是，芦花千里雪漫漫。"
    ]
  },
  {
    "volume": 150,
    "sequence": 44,
    "title": "新息道中作",
    "author": "刘长卿",
    "content": [
      "萧条独向汝南行，客路多逢汉骑营。",
      "古木苍苍离乱后，几家同住一孤城。"
    ]
  },
  {
    "volume": 150,
    "sequence": 45,
    "title": "春日宴魏万成湘水亭",
    "author": "刘长卿",
    "content": [
      "何年家住此江滨，几度门前北渚春。",
      "白发乱生相顾老，黄莺自语岂知人。"
    ]
  },
  {
    "volume": 150,
    "sequence": 46,
    "title": "重送道标上人",
    "author": "刘长卿",
    "content": [
      "衡阳千里去人稀，遥逐孤云入翠微。",
      "春草青青新覆地，深山无路若为归。"
    ]
  },
  {
    "volume": 150,
    "sequence": 47,
    "title": "送李判官之润州行营",
    "author": "刘长卿",
    "content": [
      "万里辞家事鼓鼙，金陵驿路楚云西。",
      "江春不肯留归客，草色青青送马蹄。"
    ]
  },
  {
    "volume": 150,
    "sequence": 48,
    "title": "将赴南巴，至馀干别李十二",
    "author": "刘长卿",
    "content": [
      "江上花催问礼人，鄱阳莺报越乡春。",
      "谁怜此别悲欢异，万里青山送逐臣。"
    ]
  },
  {
    "volume": 150,
    "sequence": 49,
    "title": "时平后春日思归",
    "author": "刘长卿",
    "content": [
      "一尉何曾及布衣，时平却忆卧柴扉。",
      "故园柳色催南客，春水桃花待北归。"
    ]
  },
  {
    "volume": 150,
    "sequence": 50,
    "title": "送陶十赴杭州摄掾",
    "author": "刘长卿",
    "content": [
      "莫叹江城一掾卑，沧洲未是阻心期。",
      "浙中山色千万状，门外潮声朝暮时。"
    ]
  },
  {
    "volume": 150,
    "sequence": 51,
    "title": "使还七里濑上逢薛承规赴江西贬官",
    "author": "刘长卿",
    "content": [
      "迁客归人醉晚寒，孤舟暂泊子陵滩。",
      "怜君更去三千里，落日青山江上看。"
    ]
  },
  {
    "volume": 150,
    "sequence": 52,
    "title": "使回赴苏州道中作",
    "author": "刘长卿",
    "content": [
      "春风何事远相催，路尽天涯始却回。",
      "万里无人空楚水，孤帆送客到鱼台。"
    ]
  },
  {
    "volume": 150,
    "sequence": 53,
    "title": "昭阳曲",
    "author": "刘长卿",
    "content": [
      "昨夜承恩宿未央，罗衣犹带御衣香。",
      "芙蓉帐小云屏暗，杨柳风多水殿凉。"
    ]
  },
  {
    "volume": 150,
    "sequence": 54,
    "title": "罪所留系，每夜闻长洲军笛声",
    "author": "刘长卿",
    "content": [
      "白日浮云闭不开，黄沙谁问冶长猜。",
      "只怜横笛关山月，知处愁人夜夜来。"
    ]
  },
  {
    "volume": 150,
    "sequence": 55,
    "title": "赠微上人",
    "author": "刘长卿",
    "content": [
      "禅门来往翠微间，万里千峰在剡山。",
      "何时共到天台里，身与浮云处处闲。"
    ]
  },
  {
    "volume": 150,
    "sequence": 56,
    "title": "东湖送朱逸人归",
    "author": "刘长卿",
    "content": [
      "山色湖光并在东，扁舟归去有樵风。",
      "莫道野人无外事，开田凿井白云中。"
    ]
  },
  {
    "volume": 150,
    "sequence": 57,
    "title": "舟中送李十八（一作送僧）",
    "author": "刘长卿",
    "content": [
      "释子身心无有分，独将衣钵去人群。",
      "相思晚望西林寺，唯有钟声出白云。"
    ]
  },
  {
    "volume": 150,
    "sequence": 58,
    "title": "送李穆归淮南",
    "author": "刘长卿",
    "content": [
      "扬州春草新年绿，未去先愁去不归。",
      "淮水问君来早晚，老人偏畏过芳菲。"
    ]
  },
  {
    "volume": 150,
    "sequence": 59,
    "title": "晚春归山居题窗前竹（一作钱起：\\n暮春归故山草堂诗）",
    "author": "刘长卿",
    "content": [
      "溪上残春黄鸟稀，辛夷花尽杏花飞。",
      "始怜幽竹山窗下，不改清阴待我归。"
    ]
  }
]