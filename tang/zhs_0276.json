[
  {
    "volume": 276,
    "sequence": 1,
    "title": "送惟良上人归江南（一作郢上人）",
    "author": "卢纶",
    "content": [
      "落日映危樯，归僧向岳阳。",
      "注瓶寒浪静，读律夜船香。",
      "苦雾沈山影，阴霾发海光。",
      "群生一何负，多病礼医王。"
    ]
  },
  {
    "volume": 276,
    "sequence": 2,
    "title": "送韩都护还边",
    "author": "卢纶",
    "content": [
      "好勇知名早，争雄上将间。",
      "战多春入塞，猎惯夜登山。",
      "阵合龙蛇动，军移草木闲。",
      "今来部曲尽，白首过萧关。"
    ]
  },
  {
    "volume": 276,
    "sequence": 3,
    "title": "送吉中孚校书归楚州旧山（中孚自仙官入仕）",
    "author": "卢纶",
    "content": [
      "青袍芸阁郎，谈笑挹侯王。",
      "旧箓藏云穴，新诗满帝乡。",
      "名高闲不得，到处人争识。",
      "谁知冰雪颜，已杂风尘色。",
      "此去复如何，东皋岐路多。",
      "藉芳临紫陌，回首忆沧波。",
      "年来倦萧索，但说淮南乐。",
      "并楫湖上游，连樯月中泊。",
      "沿溜入阊门，千灯夜市喧。",
      "喜逢邻舍伴，遥语问乡园。",
      "下淮风自急，树杪分郊邑。",
      "送客随岸行，离人出帆立。",
      "渔村绕水田，澹澹隔晴烟。",
      "欲就林中醉，先期石上眠。",
      "林昏天未曙，但向云边去。",
      "暗入无路山，心知有花处。",
      "登高日转明，下望见春城。",
      "洞里草空长，冢边人自耕。",
      "寥寥行异境，过尽千峰影。",
      "露色凝古坛，泉声落寒井。",
      "仙成不可期，多别自堪悲。",
      "为问桃源客，何人见乱时。"
    ]
  },
  {
    "volume": 276,
    "sequence": 4,
    "title": "送姨弟裴均尉诸暨（此子先君元相旧判官）",
    "author": "卢纶",
    "content": [
      "相悲得成长，同是外家恩。",
      "旧业废三亩，弱年成一门。",
      "城开山日早，吏散渚禽喧。",
      "东阁谬容止，予心君冀言。"
    ]
  },
  {
    "volume": 276,
    "sequence": 5,
    "title": "送邓州崔长史",
    "author": "卢纶",
    "content": [
      "出山车骑次诸侯，坐领图书见督邮。",
      "绕郭桑麻通淅口，满川风景接襄州。",
      "高城鸟过方催夜，废垒蝉鸣不待秋。",
      "闻说元规偏爱月，知君长得伴登楼。"
    ]
  },
  {
    "volume": 276,
    "sequence": 6,
    "title": "送盐铁裴判官入蜀",
    "author": "卢纶",
    "content": [
      "传诏收方贡，登车著赐衣。",
      "榷商蛮客富，税地芋田肥。",
      "云白风雷歇，林清洞穴稀。",
      "炎凉君莫问，见即在忘归。"
    ]
  },
  {
    "volume": 276,
    "sequence": 7,
    "title": "送魏广下第归扬州",
    "author": "卢纶",
    "content": [
      "楚乡云水内，春日众山开。",
      "淮浪参差起，江帆次第来。",
      "独归初失桂，共醉忽停杯。",
      "汉诏年年有，何愁掩上才。"
    ]
  },
  {
    "volume": 276,
    "sequence": 8,
    "title": "送潘述应宏词下第归江南",
    "author": "卢纶",
    "content": [
      "愁与醉相和，昏昏竟若何。",
      "感年怀阙久，失意梦乡多。",
      "雨里行青草，山前望白波。",
      "江楼覆棋好，谁引仲宣过。"
    ]
  },
  {
    "volume": 276,
    "sequence": 9,
    "title": "送从舅成都县丞广归蜀",
    "author": "卢纶",
    "content": [
      "褒谷通岷岭，青冥此路深。",
      "晚程椒瘴热，野饭荔枝阴。",
      "古郡三刀夜，春桥万里心。",
      "唯应对杨柳，暂醉卓家琴。"
    ]
  },
  {
    "volume": 276,
    "sequence": 10,
    "title": "送宋校书赴宣州幕",
    "author": "卢纶",
    "content": [
      "南想宣城郡，清江野戍闲。",
      "艨艟高映浦，睥睨曲随山。",
      "名寄图书内，威生将吏间。",
      "春行板桥暮，应伴庾公还。"
    ]
  },
  {
    "volume": 276,
    "sequence": 11,
    "title": "送李纵别驾加员外郎却赴常州幕",
    "author": "卢纶",
    "content": [
      "霄汉正联飞，江湖又独归。",
      "暂欢同赐被，不待易朝衣。",
      "山雨迎军晚，芦风候火微。",
      "还当宴铃阁，谢守亦光辉。"
    ]
  },
  {
    "volume": 276,
    "sequence": 12,
    "title": "送元赞府重任龙门县",
    "author": "卢纶",
    "content": [
      "二职亚陶公，归程与梦同。",
      "柳垂平泽雨，鱼跃大河风。",
      "混迹威长在，孤清志自雄。",
      "应嗤向隅者，空寄路尘中。"
    ]
  },
  {
    "volume": 276,
    "sequence": 13,
    "title": "送黎燧尉阳翟",
    "author": "卢纶",
    "content": [
      "玉貌承严训，金声称上才。",
      "列筵青草偃，骤马绿杨开。",
      "潘县花添发，梅家鹤暂来。",
      "谁知望恩者，空逐路人回。"
    ]
  },
  {
    "volume": 276,
    "sequence": 14,
    "title": "送丹阳赵少府（即给事中涓亲弟）",
    "author": "卢纶",
    "content": [
      "恭闻林下别，未至亦沾裳。",
      "荻岸雨声尽，江天虹影长。",
      "佩韦宗懒慢，偷橘爱芳香。",
      "遥想从公后，称荣在上堂。"
    ]
  },
  {
    "volume": 276,
    "sequence": 15,
    "title": "送菊潭王明府",
    "author": "卢纶",
    "content": [
      "组绶掩衰颜，辉光里第间。",
      "晚凉经灞水，清昼入商山。",
      "行境逢花发，弹琴见鹤还。",
      "唯应理农后，乡老贺君闲。"
    ]
  },
  {
    "volume": 276,
    "sequence": 16,
    "title": "送陈明府赴萍县",
    "author": "卢纶",
    "content": [
      "素舸载陶公，南随万里风。",
      "梅花成雪岭，橘树当家僮。",
      "祠掩荒山下，田开野荻中。",
      "岁终书善绩，应与古碑同。"
    ]
  },
  {
    "volume": 276,
    "sequence": 17,
    "title": "送申屠正字往湖南迎亲兼谒赵和州…并戏简前历阳李明府",
    "author": "卢纶",
    "content": [
      "晓月朣朦映水关，水边因到历阳山。",
      "千艘财货朱桥下，一曲闾阎青荻间。",
      "坦腹定逢潘令醉，上楼应伴庾公闲。",
      "欢馀若问南行计，知念天涯负米还。"
    ]
  },
  {
    "volume": 276,
    "sequence": 18,
    "title": "送李尚书郎君昆季侍从归觐滑州",
    "author": "卢纶",
    "content": [
      "凤雏联翼美王孙，彩服戎装拟塞垣。",
      "金鼎对筵调野膳，玉鞭齐骑引行轩。",
      "冰河一曲旌旗满，墨诏千封雨露繁。",
      "更说务农将罢战，敢持歌颂庆晨昏。"
    ]
  },
  {
    "volume": 276,
    "sequence": 19,
    "title": "送张调参军侍从归觐荆南因寄长林司空十四曙（得潜字）",
    "author": "卢纶",
    "content": [
      "玉勒侍行襜，郗超未有髯。",
      "守儒轻猎骑，承诲访沈潜。",
      "云势将峰杂，江声与屿兼。",
      "还当见王粲，应念二毛添。"
    ]
  },
  {
    "volume": 276,
    "sequence": 20,
    "title": "送马尚书郎君侍从归觐太原",
    "author": "卢纶",
    "content": [
      "玉人垂玉鞭，百骑带櫜鞬。",
      "从赏野邮静，献新秋果鲜。",
      "塞屯丰雨雪，虏帐失山川。",
      "遥想称觞后，唯当共被眠。"
    ]
  },
  {
    "volume": 276,
    "sequence": 21,
    "title": "送张成季往江上赋得垂杨",
    "author": "卢纶",
    "content": [
      "垂杨真可怜，地胜觉春偏。",
      "一穗雨声里，千条池色前。",
      "露繁光的皪，日丽影团圆。",
      "若到隋堤望，应逢花满船。"
    ]
  },
  {
    "volume": 276,
    "sequence": 22,
    "title": "送陕府王司法",
    "author": "卢纶",
    "content": [
      "东门雪覆尘，出送陕城人。",
      "粉郭朝喧市，朱桥夜掩津。",
      "上寮应重学，小吏已甘贫。",
      "谢脁曾为掾，希君一比邻。"
    ]
  },
  {
    "volume": 276,
    "sequence": 23,
    "title": "送太常李主簿归觐省",
    "author": "卢纶",
    "content": [
      "粲粲美仍都，清闲一贵儒。",
      "定交分玉剑，发咏写冰壶。",
      "风景随台位，河山入障图。",
      "上堂多庆乐，肯念谷中愚。"
    ]
  },
  {
    "volume": 276,
    "sequence": 24,
    "title": "送从叔程归西川幕",
    "author": "卢纶",
    "content": [
      "千山冰雪晴，山静锦花明。",
      "群鹤栖莲府，诸戎拜柳营。",
      "浪依巴字息，风入蜀关清。",
      "岂念在贫巷，竹林鸣鸟声。"
    ]
  },
  {
    "volume": 276,
    "sequence": 25,
    "title": "送万巨",
    "author": "卢纶",
    "content": [
      "把酒留君听琴，难堪岁暮离心。",
      "霜叶无风自落，秋云不雨空阴。",
      "人愁荒村路细，马怯寒溪水深。",
      "望断青山独立，更知何处相寻。"
    ]
  },
  {
    "volume": 276,
    "sequence": 26,
    "title": "途中遇雨马上口号留别张刘二端公",
    "author": "卢纶",
    "content": [
      "阴雷慢转野云长，骏马双嘶爱雨凉。",
      "应念龙钟在泥滓，欲摧肝胆事王章。"
    ]
  },
  {
    "volume": 276,
    "sequence": 27,
    "title": "送夔州班使君",
    "author": "卢纶",
    "content": [
      "晓日照楼船，三军拜峡前。",
      "白云随浪散，青壁与城连。",
      "万岭岷峨雪，千家橘柚川。",
      "还知楚河内，天子许经年。"
    ]
  },
  {
    "volume": 276,
    "sequence": 28,
    "title": "送从舅成都丞广归蜀（一作李端诗）",
    "author": "卢纶",
    "content": [
      "巴字天边水，秦人去是归。",
      "栈长山雨响，溪乱火田稀。",
      "俗富行应乐，官雄禄岂微。",
      "魏舒终有泪，还识宁家衣。"
    ]
  },
  {
    "volume": 276,
    "sequence": 29,
    "title": "无题",
    "author": "卢纶",
    "content": [
      "耻将名利托交亲，只向尊前乐此身。",
      "才大不应成滞客，时危且喜是闲人。",
      "高歌犹爱思归引，醉语惟夸漉酒巾。",
      "□□□□□□□，岂能偏遣老风尘。"
    ]
  },
  {
    "volume": 276,
    "sequence": 30,
    "title": "题念济寺",
    "author": "卢纶",
    "content": [
      "灵空闻偈夜清净，雨里花枝朝暮开。",
      "故友九泉留语别，逐臣千里寄书来。"
    ]
  },
  {
    "volume": 276,
    "sequence": 31,
    "title": "河口逢江州朱道士因听琴",
    "author": "卢纶",
    "content": [
      "庐山道士夜携琴，映月相逢辨语音。",
      "引坐霜中弹一弄，满船商客有归心。"
    ]
  },
  {
    "volume": 276,
    "sequence": 32,
    "title": "送夏侯校书归华阴别墅",
    "author": "卢纶",
    "content": [
      "山前白鹤村，竹雪覆柴门。",
      "候客定为黍，务农因燎原。",
      "乳冰悬暗井，莲石照晴轩。",
      "贳酒邻里睦，曝衣场圃喧。",
      "依然望君去，余性亦何昏。"
    ]
  },
  {
    "volume": 276,
    "sequence": 33,
    "title": "送绛州郭参军",
    "author": "卢纶",
    "content": [
      "炎天故绛路，千里麦花香。",
      "董泽雷声发，汾桥水气凉。",
      "府趋随宓贱，野宴接王祥。",
      "送客今何幸，经宵醉玉堂。"
    ]
  },
  {
    "volume": 276,
    "sequence": 34,
    "title": "中书舍人李座上送颍阳徐少府",
    "author": "卢纶",
    "content": [
      "颍阳春色似河阳，一望繁花一县香。",
      "今日送官君最恨，可怜才子白须长。"
    ]
  },
  {
    "volume": 276,
    "sequence": 35,
    "title": "与从弟瑾同下第后出关言别",
    "author": "卢纶",
    "content": [
      "同作金门献赋人，二年悲见故园春。",
      "到阙不沾新雨露，还家空带旧风尘。",
      "杂花飞尽柳阴阴，官路逶迤绿草深。",
      "对酒已成千里客，望山空寄两乡心。",
      "出关愁暮一沾裳，满野蓬生古战场。",
      "孤村树色昏残雨，远寺钟声带夕阳。",
      "谁怜苦志已三冬，却欲躬耕学老农。",
      "流水白云寻不尽，期君何处得相逢。"
    ]
  },
  {
    "volume": 276,
    "sequence": 36,
    "title": "赴虢州留别故人",
    "author": "卢纶",
    "content": [
      "世故相逢各未闲，百年多在别离间。",
      "昨夜秋风今夜雨，不知何处入空山。"
    ]
  },
  {
    "volume": 276,
    "sequence": 37,
    "title": "冬夜赠别友人",
    "author": "卢纶",
    "content": [
      "愁听千家流水声，相思独向月中行。",
      "侵阶暗草秋霜重，遍郭寒山夜月明。",
      "连年客舍唯多病，数亩田园又废耕。",
      "更送乘轺归上国，应怜贡禹未成名。"
    ]
  },
  {
    "volume": 276,
    "sequence": 38,
    "title": "送顾秘书献书后归岳州",
    "author": "卢纶",
    "content": [
      "黄叶落不尽，苍苔随雨生。",
      "当轩置尊酒，送客归江城。",
      "竹里闻机杼，舟中见弟兄。",
      "岳阳贤太守，应为改乡名。"
    ]
  },
  {
    "volume": 276,
    "sequence": 39,
    "title": "送卫司法河中觐省（即故王吏部延昌外甥）",
    "author": "卢纶",
    "content": [
      "出身因强学，不以外家荣。",
      "年少无遗事，官闲有政声。",
      "晓山临野渡，落日照军营。",
      "共赏高堂下，连行弟与兄。"
    ]
  },
  {
    "volume": 276,
    "sequence": 40,
    "title": "送从叔牧永州",
    "author": "卢纶",
    "content": [
      "五侯轩盖行何疾，零陵太守登车日。",
      "零陵太守泪盈巾，此日长安方欲春。",
      "虎府龙节照岐路，何苦愁为江海人。",
      "彼方韶景无时节，山水诸花恣开发。",
      "客投津戍少闻猿，雁过潇湘更逢雪。",
      "郡斋无事好闲眠，粳稻油油绿满川。",
      "浪里争迎三蜀货，月中喧泊九江船。",
      "今朝小阮同夷老，欲问明年借几年。"
    ]
  },
  {
    "volume": 276,
    "sequence": 41,
    "title": "送赵真长归夏县旧山依阳征君读书",
    "author": "卢纶",
    "content": [
      "临杯忽泫然，非是恶离弦。",
      "尘陌望松雪，我衰君少年。",
      "幽僧曝山果，寒鹿守冰泉。",
      "感物如有待，况依回也贤。"
    ]
  },
  {
    "volume": 276,
    "sequence": 42,
    "title": "留别耿湋侯钊冯著",
    "author": "卢纶",
    "content": [
      "相识少相知，与君俱已衰。",
      "笙镛新宅第，岐路古山陂。",
      "学道功难就，为儒事本迟。",
      "惟当与渔者，终老遂其私。"
    ]
  },
  {
    "volume": 276,
    "sequence": 43,
    "title": "送浑炼归觐却赴阙庭",
    "author": "卢纶",
    "content": [
      "露幕拥簪裾，台庭饯伯鱼。",
      "彩衣人竞看，银诏帝亲书。",
      "知子当元老，为臣饯二疏。",
      "执珪期已迫，捧膳步宁徐。",
      "而我诚愚者，夫君岂病诸。",
      "探题多决胜，馔玉每分馀。",
      "荣比成功后，恩同造化初。",
      "甑尘方欲合，笼翮或将舒。",
      "榆荚钱难比，杨花雪不如。",
      "明朝古堤路，心断玉人车。"
    ]
  },
  {
    "volume": 276,
    "sequence": 44,
    "title": "送崔邠拾遗",
    "author": "卢纶",
    "content": [
      "皎洁无瑕清玉壶，晓乘华幰向天衢。",
      "石建每闻宗谨孝，刘歆不敢衒师儒。",
      "谏修郊庙开宸虑，议按休征浅瑞图。",
      "今日攀车复何者，辕门垂白一愚夫。"
    ]
  },
  {
    "volume": 276,
    "sequence": 45,
    "title": "送浑别驾赴舒州",
    "author": "卢纶",
    "content": [
      "江平芦荻齐，五两贴樯低。",
      "绕郭覆晴雪，满船闻曙鸡。",
      "鳣鲂宜入贡，橘柚亦成蹊。",
      "还似海沂日，风清无鼓鼙。"
    ]
  },
  {
    "volume": 276,
    "sequence": 46,
    "title": "送从叔士准赴任润州司士",
    "author": "卢纶",
    "content": [
      "云起山城暮，沈沈江上天。",
      "风吹建业雨，浪入广陵船。",
      "久是吴门客，尝闻谢守贤。",
      "终悲去国远，泪尽竹林前。"
    ]
  },
  {
    "volume": 276,
    "sequence": 47,
    "title": "送尹枢令狐楚及第后归觐",
    "author": "卢纶",
    "content": [
      "佳人比香草，君子即芳兰。",
      "宝器金罍重，清音玉珮寒。",
      "贡文齐受宠，献礼两承欢。",
      "鞍马并汾地，争迎陆与潘。"
    ]
  },
  {
    "volume": 276,
    "sequence": 48,
    "title": "东潭宴饯河南赵少府",
    "author": "卢纶",
    "content": [
      "十载奉戎轩，日闻君子言。",
      "方将贺荣爵，遽乃怆离尊。",
      "岸转台阁丽，潭清弦管繁。",
      "松篁难晦节，雨露不私恩。",
      "坐使吏相勉，居为儒所尊。",
      "可怜桃李树，先发信陵门。"
    ]
  },
  {
    "volume": 276,
    "sequence": 49,
    "title": "赋得馆娃宫送王山人游江东",
    "author": "卢纶",
    "content": [
      "苍苍枫树林，草合废宫深。",
      "越水风浪起，吴王歌管沈。",
      "燕归巢已尽，鹤语冢难寻。",
      "旅泊彼何夜，希君抽玉琴。"
    ]
  },
  {
    "volume": 276,
    "sequence": 50,
    "title": "送畅当还旧山",
    "author": "卢纶",
    "content": [
      "常逢明月马尘间，是夜照君归处山。",
      "山中松桂花尽发，头白属君如等闲。"
    ]
  },
  {
    "volume": 276,
    "sequence": 51,
    "title": "斅颜鲁公送挺赟归翠微寺",
    "author": "卢纶",
    "content": [
      "挺赟惠学该儒释，袖有颜徐真草迹。",
      "一斋三请纪行诗，诮我垂鞭弄鸣镝。",
      "寺悬金榜半山隅，石路荒凉松树枯。",
      "虎迹印雪大如斗，闰月暮天过得无。"
    ]
  },
  {
    "volume": 276,
    "sequence": 52,
    "title": "送契玄法师赴内道场",
    "author": "卢纶",
    "content": [
      "昏昏醉老夫，灌顶遇醍醐。",
      "嫔御呈心镜，君王赐髻珠。",
      "降魔须战否，问疾敢行无。",
      "深契何相秘，儒宗本不殊。"
    ]
  },
  {
    "volume": 276,
    "sequence": 53,
    "title": "送畅当赴山南幕",
    "author": "卢纶",
    "content": [
      "含情脱佩刀，持以佐贤豪。",
      "是月霜霰下，伊人行役劳。",
      "事将名共易，文与行空高。",
      "去矣奉戎律，悲君为我曹。"
    ]
  },
  {
    "volume": 276,
    "sequence": 54,
    "title": "颜侍御厅丛篁咏送薛存诚",
    "author": "卢纶",
    "content": [
      "玉干百馀茎，生君此堂侧。",
      "拂帘寒雨响，拥砌深溪色。",
      "何事凤凰雏，兹焉理归翼。"
    ]
  },
  {
    "volume": 276,
    "sequence": 55,
    "title": "秋晚河西县楼送浑中允赴朝阙",
    "author": "卢纶",
    "content": [
      "高楼吹玉箫，车马上河桥。",
      "岐路自奔隘，壶觞终寂寥。",
      "芳兰生贵里，片玉立清朝。",
      "今日台庭望，心遥非地遥。"
    ]
  },
  {
    "volume": 276,
    "sequence": 56,
    "title": "达奚中丞东斋壁画山水…得树杪悬泉送长安赵元阳少府",
    "author": "卢纶",
    "content": [
      "素壁画飞泉，从云落树颠。",
      "练垂疑叶响，云并觉枝偏。",
      "利物得双剑，为儒当一贤。",
      "应思洒尘陌，调膳亦芳鲜。"
    ]
  },
  {
    "volume": 276,
    "sequence": 57,
    "title": "送信州姚使君",
    "author": "卢纶",
    "content": [
      "朱幡徐转候群官，猿鸟无声郡宇宽。",
      "楚国上腴收赋重，汉家良牧得人难。",
      "铜铅满穴山能富，鸿雁连群地亦寒。",
      "几日政声闻户外，九江行旅得相欢。"
    ]
  },
  {
    "volume": 276,
    "sequence": 58,
    "title": "送畅当",
    "author": "卢纶",
    "content": [
      "四望无极路，千里流大河。",
      "秋风满离袂，唯老事唯多。"
    ]
  },
  {
    "volume": 276,
    "sequence": 59,
    "title": "送史兵曹判官赴楼烦",
    "author": "卢纶",
    "content": [
      "渥洼龙种散云时，千里繁花乍别离。",
      "中有重臣承霈泽，外无轻虏犯旌旗。",
      "山川自与郊坰合，帐幕时因水草移。",
      "敢谢亲贤得琼玉，仲宣能赋亦能诗。"
    ]
  },
  {
    "volume": 276,
    "sequence": 60,
    "title": "送昙延法师讲罢赴上都",
    "author": "卢纶",
    "content": [
      "金缕袈裟国大师，能销坏宅火烧时。",
      "复来拥膝说无住，知向人天何处期。"
    ]
  },
  {
    "volume": 276,
    "sequence": 61,
    "title": "送道士郄彝素归内道场",
    "author": "卢纶",
    "content": [
      "病老正相仍，忽逢张道陵。",
      "羽衣风淅淅，仙貌玉棱棱。",
      "叱我问中寿，教人祈上升。",
      "楼居五云里，几与武皇登。"
    ]
  },
  {
    "volume": 276,
    "sequence": 62,
    "title": "赋得彭祖楼送杨德宗归徐州幕",
    "author": "卢纶",
    "content": [
      "四户八窗明，玲珑逼上清。",
      "外栏黄鹄下，中柱紫芝生。",
      "每带云霞色，时闻箫管声。",
      "望君兼有月，幢盖俨层城。"
    ]
  },
  {
    "volume": 276,
    "sequence": 63,
    "title": "送饯从叔辞丰州幕归嵩阳旧居",
    "author": "卢纶",
    "content": [
      "白须宗孙侍坐时，愿持寿酒前致词。",
      "鄙词何所拟，请自边城始。",
      "边城贵者李将军，战鼓遥疑天上闻。",
      "屯田布锦周千里，牧马攒花溢万群。",
      "白云本是乔松伴，来绕青营复飞散。",
      "三声画角咽不通，万里蓬根一时断。",
      "丰州闻说似凉州，沙塞晴明部落稠。",
      "行客已去依独戍，主人犹自在高楼。",
      "梦亲旌旆何由见，每阻清风一回面。",
      "洞里先生那怪迟，人天无路自无期。",
      "砂泉丹井非同味，桂树榆林不并枝。",
      "吾翁致身殊得计，地仙亦是三千岁。",
      "莫著戎衣期上清，东方曼倩逢人轻。"
    ]
  },
  {
    "volume": 276,
    "sequence": 64,
    "title": "送静居法师",
    "author": "卢纶",
    "content": [
      "五色香幢重复重，宝舆升座发神钟。",
      "薝卜名花飘不断，醍醐法味洒何浓。",
      "九天论道当宸眷，七祖传心合圣踪。",
      "愿比灵山前世别，多生还得此相逢。"
    ]
  },
  {
    "volume": 276,
    "sequence": 65,
    "title": "送刘判官赴丰州（一作赴天德军）",
    "author": "卢纶",
    "content": [
      "衔杯吹急管，满眼起风砂。",
      "大漠山沈雪，长城草发花。",
      "策行须耻战，虏在莫言家。",
      "余亦祈勋者，如何别左车。"
    ]
  },
  {
    "volume": 276,
    "sequence": 66,
    "title": "将赴京留献令公",
    "author": "卢纶",
    "content": [
      "沙鹤惊鸣野雨收，大河风物飒然秋。",
      "力微恩重谅难报，不是行人不解愁。"
    ]
  },
  {
    "volume": 276,
    "sequence": 67,
    "title": "落第后归山下旧居留别刘起居昆季",
    "author": "卢纶",
    "content": [
      "寂寞过朝昏，沈忧岂易论。",
      "有时空卜命，无事可酬恩。",
      "寄食依邻里，成家望子孙。",
      "风尘知世路，衰贱到君门。",
      "醉里因多感，愁中欲强言。",
      "花林逢废井，战地识荒园。",
      "怅别临晴野，悲春上古原。",
      "鸟归山外树，人过水边村。",
      "潘岳方称老，嵇康本厌喧。",
      "谁堪将落羽，回首仰飞翻。"
    ]
  },
  {
    "volume": 276,
    "sequence": 68,
    "title": "将赴阌乡灞上留别钱起员外",
    "author": "卢纶",
    "content": [
      "暖景登桥望，分明春色来。",
      "离心自惆怅，车马亦裴回。",
      "远雪和霜积，高花占日开。",
      "从官竟何事，忧患已相催。"
    ]
  },
  {
    "volume": 276,
    "sequence": 69,
    "title": "虢州逢侯钊同寻南观因赠别（时居停务）",
    "author": "卢纶",
    "content": [
      "相见翻惆怅，应怜责废官。",
      "过深惭禄在，识浅赖刑宽。",
      "独失耕农业，同思弟侄欢。",
      "衰贫羞客过，卑束会君难。",
      "放鹤登云壁，浇花绕石坛。",
      "兴还江海上，迹在是非端。",
      "林密风声细，山高雨色寒。",
      "悠然此中别，宾仆亦阑干。"
    ]
  },
  {
    "volume": 276,
    "sequence": 70,
    "title": "赴池州拜觐舅氏留上考功郎中舅（时舅氏初贬官池州）",
    "author": "卢纶",
    "content": [
      "孤贱易蹉跎，其如酷似何。",
      "衰荣同族少，生长外家多。",
      "别国桑榆在，沾衣血泪和。",
      "应怜失行雁，霜霰寄烟波。"
    ]
  },
  {
    "volume": 276,
    "sequence": 71,
    "title": "送从侄滁州觐省",
    "author": "卢纶",
    "content": [
      "爱尔似龙媒，翩翩千里回。",
      "书从外氏学，竹自晋时栽。",
      "拥棹逢鸥舞，凭阑见雨来。",
      "上堂多庆乐，不醉莫停杯。"
    ]
  },
  {
    "volume": 276,
    "sequence": 72,
    "title": "奉和圣制麟德殿宴百僚",
    "author": "卢纶",
    "content": [
      "云辟御筵张，山呼圣寿长。",
      "玉栏丰瑞草，金陛立神羊。",
      "台鼎资庖膳，天星奉酒浆。",
      "蛮夷陪作位，犀象舞成行。",
      "网已祛三面，歌因守四方。",
      "千秋不可极，花发满宫香。"
    ]
  },
  {
    "volume": 276,
    "sequence": 73,
    "title": "和考功王员外杪秋忆终南旧居（一作岑参诗，或常衮诗）",
    "author": "卢纶",
    "content": [
      "静忆溪边宅，知君许谢公。",
      "晓霜凝耒耜，初日照梧桐。",
      "涧鼠喧藤蔓，山禽窜石丛。",
      "白云当岭雨，黄叶绕阶风。",
      "野果垂桥上，高泉落水中。",
      "欢荣来自间，羸贱赏曾同。",
      "月满珠藏海，天晴鹤在笼。",
      "馀阴如可寄，愿得隐墙东。"
    ]
  },
  {
    "volume": 276,
    "sequence": 74,
    "title": "酬畅当寻嵩岳麻道士见寄",
    "author": "卢纶",
    "content": [
      "闻逐樵夫闲看棋，忽逢人世是秦时。",
      "开云种玉嫌山浅，渡海传书怪鹤迟，阴洞石床微有字，古坛松树半无枝。",
      "烦君远示青囊箓，愿得相从一问师。"
    ]
  },
  {
    "volume": 276,
    "sequence": 75,
    "title": "酬李端长安寓居偶咏见寄",
    "author": "卢纶",
    "content": [
      "自别前峰隐，同为外累侵。",
      "几年亲酒会，此日有僧寻。",
      "学稼功还弃，论边事亦沈。",
      "众欢徒满目，专爱久离心。",
      "览鬓丝垂镜，弹琴泪洒襟。",
      "访田悲洛下，寄宅忆山阴。",
      "薄溜漫青石，横云架碧林。",
      "坏檐藤障密，衰菜棘篱深。",
      "流散俱多故，忧伤并在今。",
      "唯当俟高躅，归止共抽簪。"
    ]
  },
  {
    "volume": 276,
    "sequence": 76,
    "title": "和常舍人晚秋集贤院即事十二韵寄赠江南徐薛二侍郎",
    "author": "卢纶",
    "content": [
      "纶阁九华前，森沈彩仗连。",
      "洞门开旭日，清禁肃秋天。",
      "霜满朝容备，钟馀漏唱传。",
      "摇珰陪羽扇，端弁入炉烟。",
      "麟笔删金篆，龙绡荐玉编。",
      "汲书荀勖定，汉史蔡邕专。",
      "御竹潜通笋，宫池暗泻泉。",
      "乱丛萦弱蕙，坠叶洒枯莲。",
      "列署齐游日，重江并谪年。",
      "登封思议草，侍讲忆同筵。",
      "沧海风涛广，黝山瘴雨偏。",
      "唯应缄上宝，赠远一呈妍。"
    ]
  },
  {
    "volume": 276,
    "sequence": 77,
    "title": "酬苗员外仲夏归郊居遇雨见寄",
    "author": "卢纶",
    "content": [
      "雷响风仍急，人归鸟亦还。",
      "乱云方至水，骤雨已喧山。",
      "田鼠依林上，池鱼戏草间。",
      "因兹屏埃雾，一咏一开颜。"
    ]
  },
  {
    "volume": 276,
    "sequence": 78,
    "title": "和太常王卿立秋日即事",
    "author": "卢纶",
    "content": [
      "嵩高云日明，潘岳赋初成。",
      "篱槿花无色，阶桐叶有声。",
      "绛纱垂簟净，白羽拂衣轻。",
      "鸿雁悲天远，龟鱼觉水清。",
      "别弦添楚思，牧马动边情。",
      "田雨农官问，林风苑吏惊。",
      "松篁终茂盛，蓬艾自衰荣。",
      "遥仰凭轩夕，惟应喜宋生。"
    ]
  }
]