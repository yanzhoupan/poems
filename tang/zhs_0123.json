[
  {
    "volume": 123,
    "sequence": 1,
    "title": "嵩山十志十首·草堂",
    "author": "卢鸿一",
    "content": [
      "草堂者，盖因自然之谿阜，前当墉洫；",
      "资人力之缔构，后加茅茨。",
      "将以避燥湿，成栋宇之用；",
      "昭简易，叶乾坤之德，道可容膝休闲。",
      "谷神同道，此其所贵也。",
      "及靡者居之，则妄为剪饰，失天理矣。",
      "词曰：",
      "山为宅兮草为堂，芝兰兮药房。",
      "罗蘼芜兮拍薜荔，荃壁兮兰砌。",
      "蘼芜薜荔兮成草堂，阴阴邃兮馥馥香，中有人兮信宜常。",
      "读金书兮饮玉浆，童颜幽操兮不易长。"
    ]
  },
  {
    "volume": 123,
    "sequence": 2,
    "title": "嵩山十志十首·倒景台",
    "author": "卢鸿一",
    "content": [
      "天门豁兮仙台耸，杰屹崒兮零澒涌。",
      "穷三休兮旷一观，忽若登昆仑兮中期汗漫仙。",
      "耸天关兮倒景台，鲨颢气兮轶嚣埃。",
      "皎皎之子兮自独立，云可朋兮霞可吸，曾何荣辱之所及。"
    ]
  },
  {
    "volume": 123,
    "sequence": 3,
    "title": "嵩山十志十首·樾馆",
    "author": "卢鸿一",
    "content": [
      "紫岩隈兮青谿侧，云松烟茑兮千古色。",
      "芳靃蘼兮荫蒙茏，幽人构馆兮在其中。",
      "靃蘼蒙茏兮开樾馆，卧风霄兮坐霞旦。",
      "粤有宾兮时戾止，樵苏不爨兮清谈已，永岁终朝兮常若此。"
    ]
  },
  {
    "volume": 123,
    "sequence": 4,
    "title": "嵩山十志十首·枕烟庭",
    "author": "卢鸿一",
    "content": [
      "临泱漭兮背青荧，吐云烟兮合窅冥。",
      "怳欻翕兮沓幽霭，意缥缈兮群仙会。",
      "窅冥仙会兮枕烟庭，竦魂形兮凝视听。",
      "闻夫至诚必感兮巅，契颢气，养丹田，终仿像兮觏灵仙。"
    ]
  },
  {
    "volume": 123,
    "sequence": 5,
    "title": "嵩山十志十首·云锦淙",
    "author": "卢鸿一",
    "content": [
      "水攒冲兮石丛耸，焕云锦兮喷汹涌。",
      "苔駮荦兮草夤缘，芳幂幂兮濑溅溅。",
      "石攒丛兮云锦淙，波连珠兮文沓绛。",
      "有洁冥者媚此幽，漱灵液兮乐天休，实获我心兮夫何求。"
    ]
  },
  {
    "volume": 123,
    "sequence": 6,
    "title": "嵩山十志十首·期仙磴",
    "author": "卢鸿一",
    "content": [
      "霏微阴壑兮气腾虹，迤逦危磴兮上凌空。",
      "青霞杪兮紫云垂，鸾歌凤舞兮吹参差。",
      "鸾歌凤舞兮期仙磴，鸿驾迎兮瑶华赠。",
      "山中人兮好神仙，想像闻此兮欲升烟，铸月炼液兮伫还年。"
    ]
  },
  {
    "volume": 123,
    "sequence": 7,
    "title": "嵩山十志十首·涤烦矶",
    "author": "卢鸿一",
    "content": [
      "灵矶盘礴兮溜奔错漱，冷风兮镇冥壑。",
      "研苔滋兮泉珠洁，一饮一憩兮气想灭。",
      "磷涟清淬兮涤烦矶，灵仙境兮仁智归。",
      "中有琴兮徽以玉，峨峨汤汤兮弹此曲，寄声知音兮同所欲。"
    ]
  },
  {
    "volume": 123,
    "sequence": 8,
    "title": "嵩山十志十首·幂翠庭",
    "author": "卢鸿一",
    "content": [
      "青崖阴兮月涧曲，重幽叠邃兮隐沦躅。",
      "草树绵幂兮翠蒙茏，当其无兮庭在中。",
      "当无有用兮幂翠庭，神可谷兮道可冥。",
      "有幽人兮张素琴，皇徽兮绿水阴，德之愔兮澹多心。"
    ]
  },
  {
    "volume": 123,
    "sequence": 9,
    "title": "嵩山十志十首·洞元室",
    "author": "卢鸿一",
    "content": [
      "岚气肃兮岩翠冥，空阴虚兮户芳迎。",
      "披蕙帐兮促萝筵，谈空空兮核元元。",
      "蕙帐萝筵兮洞元室，秘而幽兮真可吉。",
      "返自然兮道可冥，泽妙思兮草玄经，结幽门兮在黄庭。"
    ]
  },
  {
    "volume": 123,
    "sequence": 10,
    "title": "嵩山十志十首·金碧潭",
    "author": "卢鸿一",
    "content": [
      "水碧色兮石金光，滟熠熠兮濙湟湟。",
      "泉葩映兮烟茑临，红灼灼，翠阴阴。",
      "翠相鲜兮金碧潭，霜天洞兮烟景涵。",
      "有幽人兮好冥绝，炳其焕兮凝其洁，悠悠千古兮长不灭。"
    ]
  }
]