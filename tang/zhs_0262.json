[
  {
    "volume": 262,
    "sequence": 1,
    "title": "晦日呈诸判官",
    "author": "韩滉",
    "content": [
      "晦日新晴春色娇，万家攀折渡长桥。",
      "年年老向江城寺，不觉春风换柳条。"
    ]
  },
  {
    "volume": 262,
    "sequence": 2,
    "title": "听乐怅然自述（一作病中遣妓，一作司空曙诗）",
    "author": "韩滉",
    "content": [
      "万事伤心对管弦，一身含泪向春烟。",
      "黄金用尽教歌舞，留与他人乐少年。"
    ]
  },
  {
    "volume": 262,
    "sequence": 3,
    "title": "题弟臮《述书赋》后",
    "author": "窦蒙",
    "content": [
      "受命别家乡，思归每断肠。",
      "季江留被在，子敬与琴亡。",
      "吾弟当平昔，才名荷宠光。",
      "作诗通小雅，献赋掩长杨。",
      "流转三千里，悲啼百万行。",
      "庭前紫荆树，何日再芬芳。"
    ]
  },
  {
    "volume": 262,
    "sequence": 4,
    "title": "迎春东郊",
    "author": "张濯",
    "content": [
      "颛顼时初谢，句芒令复陈。",
      "飞灰将应节，宾日已知春。",
      "考历明三统，迎祥受万人。",
      "衣冠宵执玉，坛墠晓清尘。",
      "肃穆来东道，回环拱北辰。",
      "仗前花待发，旂处柳疑新。",
      "云敛黄山际，冰开素浐滨。",
      "圣朝多庆赏，希为荐沈沦。"
    ]
  },
  {
    "volume": 262,
    "sequence": 5,
    "title": "题舜庙",
    "author": "张濯",
    "content": [
      "古都遗庙出河濆，万代千秋仰圣君。",
      "蒲坂城边长逝水，苍梧野外不归云。",
      "寥寥象设魂应在，寂寂虞篇德已闻。",
      "向晚风吹庭下柏，犹疑琴曲韵南薰。"
    ]
  },
  {
    "volume": 262,
    "sequence": 6,
    "title": "迎春东郊",
    "author": "王绰",
    "content": [
      "玉管潜移律，东郊始报春。",
      "銮舆应宝运，天仗出佳辰。",
      "睿泽光时辈，恩辉及物新。",
      "虬螭动旌旆，烟景入城闉。",
      "御柳初含色，龙池渐启津。",
      "谁怜在阴者，得与蛰虫伸。"
    ]
  },
  {
    "volume": 262,
    "sequence": 7,
    "title": "邯郸少年行",
    "author": "郑锡",
    "content": [
      "霞鞍金口骝，豹袖紫貂裘。",
      "家住丛台近，门前漳水流。",
      "唤人呈楚舞，借客试吴钩。",
      "见说秦兵至，甘心赴国仇。"
    ]
  },
  {
    "volume": 262,
    "sequence": 8,
    "title": "陇头别",
    "author": "郑锡",
    "content": [
      "秋尽初移幕，沾裳一送君。",
      "据鞍窥古堠，开灶爇寒云。",
      "登陇人回首，临关马顾群。",
      "从来断肠处，皆向此中分。"
    ]
  },
  {
    "volume": 262,
    "sequence": 9,
    "title": "度关山",
    "author": "郑锡",
    "content": [
      "象弭插文犀，鱼肠莹鸊鹈。",
      "水声分陇咽，马色度关迷。",
      "晓幕胡沙惨，危烽汉月低。",
      "仍闻数骑将，更欲出辽西。"
    ]
  },
  {
    "volume": 262,
    "sequence": 10,
    "title": "出塞",
    "author": "郑锡",
    "content": [
      "关山落叶秋，掩泪望营州。",
      "辽海云沙暮，幽燕旌旆愁。",
      "战馀能送阵，身老未封侯。",
      "去国三千里，归心红粉楼。"
    ]
  },
  {
    "volume": 262,
    "sequence": 11,
    "title": "玉阶怨",
    "author": "郑锡",
    "content": [
      "长门寒水流，高殿晓风秋。",
      "昨夜鸳鸯梦，还陪豹尾游。",
      "前鱼不解泣，共辇岂关羞。",
      "那及轻身燕，双飞上玉楼。"
    ]
  },
  {
    "volume": 262,
    "sequence": 12,
    "title": "千里思",
    "author": "郑锡",
    "content": [
      "渭水通胡苑，轮台望汉关。",
      "帛书秋海断，锦字夜机闲。",
      "旅梦虫催晓，边心雁带还。",
      "惟馀两乡思，一夕度关山。"
    ]
  },
  {
    "volume": 262,
    "sequence": 13,
    "title": "襄阳乐",
    "author": "郑锡",
    "content": [
      "春生岘首东，先暖习池风。",
      "拂水初含绿，惊林未吐红。",
      "渚边游汉女，桑下问庞公。",
      "磨灭怀中刺，曾将示孔融。"
    ]
  },
  {
    "volume": 262,
    "sequence": 14,
    "title": "送客之江西",
    "author": "郑锡",
    "content": [
      "乘轺奉紫泥，泽国渺天涯。",
      "九派春潮满，孤帆暮雨低。",
      "草深莺断续，花落水东西。",
      "更有高唐处，知君路不迷。"
    ]
  },
  {
    "volume": 262,
    "sequence": 15,
    "title": "望月",
    "author": "郑锡",
    "content": [
      "高堂新月明，虚殿夕风清。",
      "素影纱窗霁，浮凉羽扇轻。",
      "稍随微露滴，渐逐晓参横。",
      "遥忆云中咏，萧条空复情。"
    ]
  },
  {
    "volume": 262,
    "sequence": 16,
    "title": "出塞曲",
    "author": "郑锡",
    "content": [
      "校尉征兵出塞西，别营分骑过龙溪。",
      "沙平虏迹风吹尽，雾失烽烟道易迷。",
      "玉靶半开鸿已落，金河欲渡马连嘶。",
      "会当系取天骄入，不使军书夜刺闺。"
    ]
  },
  {
    "volume": 262,
    "sequence": 17,
    "title": "秦人谣",
    "author": "古之奇",
    "content": [
      "微生祖龙代，却思尧舜道。",
      "何人仕帝庭，拔杀指佞草。",
      "奸臣弄民柄，天子恣衷抱。",
      "上下一相蒙，马鹿遂颠倒。",
      "中国既板荡，骨肉安可保。",
      "人生贵年寿，吾恨死不早。"
    ]
  },
  {
    "volume": 262,
    "sequence": 18,
    "title": "阮客旧居",
    "author": "李阳冰",
    "content": [
      "阮客身何在，仙云洞口横。",
      "人间不到处，今日此中行。"
    ]
  }
]