[
  {
    "volume": 153,
    "sequence": 1,
    "title": "杂诗六首",
    "author": "李华",
    "content": [
      "黄钟叩元音，律吕更循环。",
      "邪气悖正声，郑卫生其间。",
      "典乐忽涓微，波浪与天浑。",
      "嘈嘈鸱枭动，好鸟徒绵蛮。",
      "王吉归乡里，甘心长闭关。",
      "玄黄与丹青，五气之正色。",
      "圣人端其源，上下皆有则。",
      "齐侯好紫衣，魏帝妇人饰。",
      "女奴厌金翠，倾海未满臆。",
      "何忍严子陵，羊裘死荆棘。",
      "甘酸不私人，元和运五行。",
      "生人受其用，味正心亦平。",
      "爪牙相践伤，日与性命争。",
      "圣人不能绝，钻燧与炮烹。",
      "嗜欲乘此炽，百金资一倾。",
      "正销神耗衰，邪胜体充盈。",
      "颜子有馀乐，瓢中寒水清。",
      "阴魄沦宇宙，太阳假其明。",
      "臣道不敢专，由此见亏盈。",
      "未闻东菑稼，一气嘉谷成。",
      "上天降寒暑，地利乃可生。",
      "葛藟附柔木，繁阴蔽曾原。",
      "风霜摧枝干，不复庇本根。",
      "女萝依松柏，然后得长存。",
      "孔光尊董贤，胡广惭李固。",
      "儒风冠天下，而乃败王度。",
      "绛侯与博陆，忠朴受遗顾。",
      "求名不考实，文弊反成蠹。",
      "结交得书生，书生钝且直。",
      "争权复争利，终不得其力。",
      "我逢纵横者，是我牙与翼。",
      "相旋如疾风，并命趋紫极。",
      "奔车得停轨，风火何相逼。",
      "仁义岂有常，肝胆反为贼。",
      "勿嫌书生直，钝直深可忆。"
    ]
  },
  {
    "volume": 153,
    "sequence": 2,
    "title": "咏史十一首",
    "author": "李华",
    "content": [
      "昂藏獬豸兽，出自太平年。",
      "乱代乃潜伏，纵人为祸愆。",
      "尝闻断马剑，每壮朱云贤。",
      "身死名不灭，寒风吹墓田。",
      "精灵如有在，幽愤满松烟。",
      "汉皇修雅乐，乘舆临太学。",
      "三老与五更，天王亲割牲。",
      "一人调风俗，万国和且平。",
      "单于骤款塞，武库欲销兵。",
      "文物此朝盛，君臣何穆清。",
      "至今壝坛下，如有箫韶声。",
      "巢许在嵩颍，陶唐不得臣。",
      "九州尚洗耳，一命安能亲。",
      "绵邈数千祀，丘中谁隐沦。",
      "朝游公卿府，夕是山林人。",
      "蒲帛扬侧陋，薜萝为缙绅。",
      "九重念入梦，三事思降神。",
      "且设庭中燎，宁窥泉下鳞。",
      "汉时征百粤，杨仆将楼船。",
      "幕府功未立，江湖已骚然。",
      "岛夷非敢乱，政暴地仍偏。",
      "得罪因怀璧，防身辄控弦。",
      "三军求裂土，万里讵闻天。",
      "魏阙心犹在，旗门首已悬。",
      "如何得良吏，一为制方圆。",
      "秦灭汉帝兴，南山有遗老。",
      "危冠揖万乘，幸得厌征讨。",
      "当君逐鹿时，臣等已枯槁。",
      "宁知市朝变，但觉林泉好。",
      "高卧三十年，相看成四皓。",
      "帝言翁甚善，见顾何不早。",
      "咸称太子仁，重义亦尊道。",
      "侧闻骊姬事，申生不自保。",
      "暂出商山云，朅来趋洒扫。",
      "东宫成羽翼，楚舞伤怀抱。",
      "后代无其人，戾园满秋草。",
      "日照昆仑上，羽人披羽衣。",
      "乘龙驾云雾，欲往心无违。",
      "此山在西北，乃是神仙国。",
      "灵气皆自然，求之不可得。",
      "何为汉武帝，精思遍群山。",
      "糜费巨万计，宫车终不还。",
      "苍苍茂陵树，足以戒人间。",
      "天生忠与义，本以佐雍熙。",
      "何意李司隶，而当昏乱时。",
      "古坟襄城野，斜径横秋陂。",
      "况不禁樵采，茅莎无孑遗。",
      "高标尚可仰，精爽今何之。",
      "一忤中常侍，衔冤谁见知。",
      "尝观党锢传，抚卷不胜悲。",
      "文侯耽郑卫，一听一忘餐。",
      "白雪燕姬舞，朱弦赵女弹。",
      "淫声流不返，慆荡日无端。",
      "献岁受朝时，鸣钟宴百官。",
      "两床陈管磬，九奏殊未阑。",
      "对此唯恐卧，更能整衣冠。",
      "蜀主相诸葛，功高名亦尊。",
      "驱驰千万众，怒目瞰中原。",
      "曹伯任公孙，国亡身不存。",
      "社宫久芜没，白雁犹飞翻。",
      "勿言君臣合，可以济黎元。",
      "为蜀谅不易，如曹难复论。",
      "六国韩最弱，末年尤畏秦。",
      "郑生为韩计，且欲疲秦人。",
      "利物可分社，原情堪灭身。",
      "咸阳古城下，万顷稻苗新。",
      "沂水春可涉，泮宫映杨叶。",
      "丽色异人间，珊珊摇珮环。",
      "展禽恒独处，深巷生禾黍。",
      "城上飞海云，城中暗春雨。",
      "适来鸣珮者，复是谁家女。",
      "泥沾珠缀履，雨湿翠毛簪。",
      "电影开莲脸，雷声飞蕙心。",
      "自言沂水曲，采萍兼采菉。",
      "归径虽可寻，天阴光景促。",
      "怜君贞且独，愿许君家宿。",
      "徒劳惜衾枕，了不顾双蛾。",
      "艳质诚可重，淫风如礼何。",
      "周王惑褒姒，城阙成陂陀。"
    ]
  },
  {
    "volume": 153,
    "sequence": 3,
    "title": "云母泉诗",
    "author": "李华",
    "content": [
      "晨登玄石岭，岭上寒松声。",
      "朗日风雨霁，高秋天地清。",
      "山门开古寺，石窦含纯精。",
      "洞彻净金界，夤缘流玉英。",
      "泽药滋畦茂，气染茶瓯馨。",
      "饮液尽眉寿，餐和皆体平。",
      "琼浆驻容发，甘露莹心灵。",
      "岱谷谢巧妙，匡山徒有名。",
      "愿言构蓬荜，荷锸引泠泠。",
      "访道出人世，招贤依福庭。",
      "此心不能已，寤寐见吾兄。",
      "曾结颍阳契，穷年无所成。",
      "东西同放逐，蛇豕尚纵横。",
      "江汉阻携手，天涯万里情。",
      "恩光起憔悴，西上谒承明。",
      "秋色变江树，相思纷以盈。",
      "猿啼巴丘戍，月上武陵城。",
      "共恨川路永，无由会友生。",
      "云泉不可忘，何日遂躬耕。"
    ]
  },
  {
    "volume": 153,
    "sequence": 4,
    "title": "寄赵七侍御",
    "author": "李华",
    "content": [
      "摇桨曙江流，江清山复重。",
      "心惬赏未足，川迥失前峰。",
      "凌滩出极浦，旷若天池通。",
      "君阳青嵯峨，开拆混元中。",
      "九潭鱼龙窟，仙成羽人宫。",
      "阴奥潜鬼物，精光动烟空。",
      "玄猿啼深茏，白鸟戏葱蒙。",
      "飞湍鸣金石，激溜鼓雷风。",
      "雨濯万木鲜，霞照千山浓。",
      "草闲长馀绿，花静落幽红。",
      "渚烟见晨钓，山月闻夜舂。",
      "覆溪窈窕波，涵石淘溶溶。",
      "丹丘忽聚散，素壁相奔冲。",
      "白日破昏霭，灵山出其东。",
      "势排昊苍上，气压吴越雄。",
      "回头望云卿，此恨发吾衷。",
      "昔日萧邵游，四人才成童。",
      "属词慕孔门，入仕希上公。",
      "纬卿陷非罪，折我昆吾锋。",
      "茂挺独先觉，拔身渡京虹。",
      "斯人谢明代，百代坠鹓鸿。",
      "世故坠横流，与君哀路穷。",
      "相顾无死节，蒙恩逐殊封。",
      "天波洗其瑕，朱衣备朝容。",
      "一别凡十年，岂期复相从。",
      "馀生得携手，遗此两孱翁。",
      "群迁失莺羽，后凋惜长松。",
      "衰旅难重别，凄凄满心胸。",
      "遇胜悲独游，贪奇怅孤逢。",
      "禽尚彼何人，胡为束樊笼。",
      "吾师度门教，投弁蹑遐踪。"
    ]
  },
  {
    "volume": 153,
    "sequence": 5,
    "title": "仙游寺（有龙潭穴、弄玉祠）",
    "author": "李华",
    "content": [
      "舍事入樵径，云木深谷口。",
      "万壑移晦明，千峰转前后。",
      "嶷然龙潭上，石势若奔走。",
      "开拆秋天光，崩腾夏雷吼。",
      "灵溪自兹去，纡直互纷纠。",
      "听声静复喧，望色无更有。",
      "冥冥翠微下，高殿映杉柳。",
      "滴滴洞穴中，悬泉响相扣。",
      "昔时秦王女，羽化年代久。",
      "日暮松风来，箫声生左右。",
      "早窥神仙箓，愿结芝朮友。",
      "安得羡门方，青囊系吾肘。"
    ]
  },
  {
    "volume": 153,
    "sequence": 6,
    "title": "春游吟",
    "author": "李华",
    "content": [
      "初春遍芳甸，千里蔼盈瞩。",
      "美人摘新英，步步玩春绿。",
      "所思杳何处，宛在吴江曲。",
      "可怜不得共芳菲，日暮归来泪满衣。"
    ]
  },
  {
    "volume": 153,
    "sequence": 7,
    "title": "长门怨",
    "author": "李华",
    "content": [
      "弱体鸳鸯荐，啼妆翡翠衾。",
      "鸦鸣秋殿晓，人静禁门深。",
      "每忆椒房宠，那堪永巷阴。",
      "自惊罗带缓，非复旧来心。"
    ]
  },
  {
    "volume": 153,
    "sequence": 8,
    "title": "奉使朔方，赠郭都护",
    "author": "李华",
    "content": [
      "绝塞临光禄，孤营佐贰师。",
      "铁衣山月冷，金鼓朔风悲。",
      "都护征兵日，将军破虏时。",
      "扬鞭玉关道，回首望旌旗。"
    ]
  },
  {
    "volume": 153,
    "sequence": 9,
    "title": "尚书都堂瓦松",
    "author": "李华",
    "content": [
      "华省秘仙踪，高堂露瓦松。",
      "叶因春后长，花为雨来浓。",
      "影混鸳鸯色，光含翡翠容。",
      "天然斯所寄，地势太无从。",
      "接栋临双阙，连甍近九重。",
      "宁知深涧底，霜雪岁兼封。"
    ]
  },
  {
    "volume": 153,
    "sequence": 10,
    "title": "海上生明月（科试）",
    "author": "李华",
    "content": [
      "皎皎秋中月，团团海上生。",
      "影开金镜满，轮抱玉壶清。",
      "渐出三山岊，将凌一汉横。",
      "素娥尝药去，乌鹊绕枝惊。",
      "照水光偏白，浮云色最明。",
      "此时尧砌下，蓂荚自将荣。"
    ]
  },
  {
    "volume": 153,
    "sequence": 11,
    "title": "晚日湖上寄所思",
    "author": "李华",
    "content": [
      "与君为近别，不啻远相思。",
      "落日平湖上，看山对此时。"
    ]
  },
  {
    "volume": 153,
    "sequence": 12,
    "title": "寄从弟",
    "author": "李华",
    "content": [
      "眼病身亦病，浮生已半空。",
      "迢迢千里月，应与惠连同。"
    ]
  },
  {
    "volume": 153,
    "sequence": 13,
    "title": "奉寄彭城公",
    "author": "李华",
    "content": [
      "公子三千客，人人愿报恩。",
      "应怜抱关者，贫病老夷门。"
    ]
  },
  {
    "volume": 153,
    "sequence": 14,
    "title": "春行寄兴",
    "author": "李华",
    "content": [
      "宜阳城下草萋萋，涧水东流复向西。",
      "芳树无人花自落，春山一路鸟空啼。"
    ]
  }
]