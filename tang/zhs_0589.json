[
  {
    "volume": 589,
    "sequence": 1,
    "title": "送张郎中赴睦州",
    "author": "李频",
    "content": [
      "青山复渌水，想入富春西。",
      "夹岸清猿去，中流白日低。",
      "美兼华省出，荣共故乡齐。",
      "贱子遥攀送，归心逐马蹄。"
    ]
  },
  {
    "volume": 589,
    "sequence": 2,
    "title": "送鄂渚韦尚书赴镇",
    "author": "李频",
    "content": [
      "夏口本吴头，重城据上游。",
      "戈船转江汉，风月宿汀洲。",
      "执宪倾民望，衔恩赴主忧。",
      "谁知旧寮属，攀饯泪仍流。"
    ]
  },
  {
    "volume": 589,
    "sequence": 3,
    "title": "送崔侍御书记赴山北座主尚书招辟",
    "author": "李频",
    "content": [
      "书记向丘门，旌幢夹谷尊。",
      "从来游幕意，此去并酬恩。",
      "雁叫嫌冰合，骢嘶喜雪繁。",
      "同为入室士，不觉别销魂。"
    ]
  },
  {
    "volume": 589,
    "sequence": 4,
    "title": "入朝遇雪",
    "author": "李频",
    "content": [
      "霜鬓持霜简，朝天向雪天。",
      "玉阶初辨色，琼树乍相鲜。",
      "密翳空难曙，盈征瑞不愆。",
      "谁为洛阳客，是日更高眠。"
    ]
  },
  {
    "volume": 589,
    "sequence": 5,
    "title": "勉力",
    "author": "李频",
    "content": [
      "日月不并照，升沈俱有时。",
      "自媒徒欲速，孤立却宜迟。",
      "尽力唯求己，公心任遇谁。",
      "人间不得意，半是鬓先衰。"
    ]
  },
  {
    "volume": 589,
    "sequence": 6,
    "title": "郊居寄友人",
    "author": "李频",
    "content": [
      "林色树还曛，何时得见君？",
      "独居度永日，相去远浮云。",
      "故疾随秋至，离怀觉夜分。",
      "蛩声非自苦，偏是旅人闻。"
    ]
  },
  {
    "volume": 589,
    "sequence": 7,
    "title": "送陆肱归吴兴",
    "author": "李频",
    "content": [
      "雪后江上去，风光故国新。",
      "清浑天气晓，绿动浪花春。",
      "劝酒提壶鸟，乘舟震泽人。",
      "谁知沧海月，取桂却来秦。"
    ]
  },
  {
    "volume": 589,
    "sequence": 8,
    "title": "暮秋重过山僧院",
    "author": "李频",
    "content": [
      "却接良宵坐，明河几转流。",
      "安禅逢小暑，抱疾入高秋。",
      "静室闻玄理，深山可白头。",
      "朝朝献林果，亦欲学猕猴。"
    ]
  },
  {
    "volume": 589,
    "sequence": 9,
    "title": "送新安少府",
    "author": "李频",
    "content": [
      "南浮虽六月，风水已秋凉。",
      "日乱看江树，身飞逐楚樯。",
      "后期谁可定，临别语空长。",
      "远宦须清苦，幽兰贵独芳。"
    ]
  },
  {
    "volume": 589,
    "sequence": 10,
    "title": "送人归吴",
    "author": "李频",
    "content": [
      "何人不归去，君去是闲人。",
      "帝里求相识，山家即近邻。",
      "交情吾道可，离思柳条新。",
      "未饮青门酒，先如醉梦身。"
    ]
  },
  {
    "volume": 589,
    "sequence": 11,
    "title": "送姚评事",
    "author": "李频",
    "content": [
      "儒服从戎去，须知胜事全。",
      "使君开幕日，天子偃戈年。",
      "风雨依嵩岭，桑麻接楚田。",
      "新诗随过客，旋满洛阳传。"
    ]
  },
  {
    "volume": 589,
    "sequence": 12,
    "title": "题栖云寺立上人院",
    "author": "李频",
    "content": [
      "是法从生有，修持历劫尘。",
      "独居岩下室，长似定中身。",
      "树老风终夜，山寒雪见春。",
      "不知诸祖后，传印是何人。"
    ]
  },
  {
    "volume": 589,
    "sequence": 13,
    "title": "黔中罢职过峡州题田使君北楼",
    "author": "李频",
    "content": [
      "巴中初去日，已遇使君留。",
      "及得寻东道，还陪上北楼。",
      "江冲巫峡出，樯过洛宫收。",
      "好是从戎罢，看山觉自由。"
    ]
  },
  {
    "volume": 589,
    "sequence": 14,
    "title": "江上送从兄群玉校书东游",
    "author": "李频",
    "content": [
      "逍遥蓬阁吏，才子复诗流。",
      "坟籍因穷览，江湖却纵游。",
      "眠波听戍鼓，饭浦约鱼舟。",
      "处处迎高密，先应扫郡楼。"
    ]
  },
  {
    "volume": 589,
    "sequence": 15,
    "title": "宛陵东峰亭与友人话别",
    "author": "李频",
    "content": [
      "坐举天涯目，停杯语日晡。",
      "修篁齐迥槛，列岫限平芜。",
      "乱水通三楚，归帆挂五湖。",
      "不知从此去，何处是前途。"
    ]
  },
  {
    "volume": 589,
    "sequence": 16,
    "title": "华山寻隐者",
    "author": "李频",
    "content": [
      "自入华山居，关东相见疏。",
      "瓢中谁寄酒，叶上我留书。",
      "巢鸟寒栖尽，潭泉暮冻余。",
      "长闻得药力，此说又何如。"
    ]
  },
  {
    "volume": 589,
    "sequence": 17,
    "title": "题荐福寺僧栖白上人院",
    "author": "李频",
    "content": [
      "空门有才子，得道亦吟诗。",
      "内殿频征入，孤峰久作期。",
      "高名何代比，密行几生持。",
      "长爱乔松院，清凉坐夏时。"
    ]
  },
  {
    "volume": 589,
    "sequence": 18,
    "title": "游四明山刘樊二真人祠，题山下孙氏居",
    "author": "李频",
    "content": [
      "久在仙坛下，全家是地仙。",
      "池塘来乳洞，禾黍接芝田。",
      "起看青山足，还倾白酒眠。",
      "不知尘世事，双鬓逐流年。"
    ]
  },
  {
    "volume": 589,
    "sequence": 19,
    "title": "和太学赵鸿博士归蔡中",
    "author": "李频",
    "content": [
      "得禄从高第，还乡见后生。",
      "田园休问主，词赋已垂名。",
      "扫壁前题出，开窗旧景清。",
      "遥知贤太守，致席日邀迎。"
    ]
  },
  {
    "volume": 589,
    "sequence": 20,
    "title": "送寿昌曹明府",
    "author": "李频",
    "content": [
      "惠人须宰邑，为政贵通经。",
      "却用清琴理，犹嫌薄俗听。",
      "涨江晴渐渌，春峤烧还青。",
      "若宿严陵濑，谁当是客星。"
    ]
  },
  {
    "volume": 589,
    "sequence": 21,
    "title": "哭贾岛",
    "author": "李频",
    "content": [
      "秦楼吟苦夜，南望只悲君。",
      "一宦终遐徼，千山隔旅坟。",
      "恨声流蜀魄，冤气入湘云。",
      "无限风骚句，时来日夜闻。"
    ]
  },
  {
    "volume": 589,
    "sequence": 22,
    "title": "送薛能赴镇徐方",
    "author": "李频",
    "content": [
      "列土人间盛，彭门属九州。",
      "山河天设险，礼乐牧分忧。",
      "皎日为明信，清风占早秋。",
      "虽同郤縠举，郤縠不封侯。"
    ]
  },
  {
    "volume": 589,
    "sequence": 23,
    "title": "送凤翔范书记",
    "author": "李频",
    "content": [
      "西京无暑气，夏景似清秋。",
      "天府来相辟，高人去自由。",
      "江山通蜀国，日月近神州。",
      "若共将军语，河兰地未收。"
    ]
  },
  {
    "volume": 589,
    "sequence": 24,
    "title": "岐山逢陕下故人",
    "author": "李频",
    "content": [
      "三秦一会面，二陕久分携。",
      "共忆黄河北，相留白日西。",
      "寄来书少达，别后梦多迷。",
      "早晚期于此，看花听鸟啼。"
    ]
  },
  {
    "volume": 589,
    "sequence": 25,
    "title": "送友人陆肱往太原",
    "author": "李频",
    "content": [
      "并州非故国，君去复寻谁。",
      "猃狁方为寇，嫖姚正用师。",
      "戍烟来自号，边雪下无时。",
      "更想经绵上，应逢禁火期。"
    ]
  },
  {
    "volume": 589,
    "sequence": 26,
    "title": "赠李将军",
    "author": "李频",
    "content": [
      "吾宗偏好武，汉代将家流。",
      "走马辞中禁，屯军向渭州。",
      "天心待破虏，阵面许封侯。",
      "却得河源水，方应洗国仇。"
    ]
  },
  {
    "volume": 589,
    "sequence": 27,
    "title": "送友人喻坦之归睦州（一作送人归新定）",
    "author": "李频",
    "content": [
      "归心常共知，归路不相随。",
      "彼此无依倚，东西又别离。",
      "山花含雨湿，江树近潮欹。",
      "莫恋渔樵兴，生涯各有为。"
    ]
  },
  {
    "volume": 589,
    "sequence": 28,
    "title": "寻华阳隐者",
    "author": "李频",
    "content": [
      "闲却白云居，行踪出去初。",
      "窗中聊取笔，架上独留书。",
      "日背林光冷，潭澄岳影虚。",
      "长闻得药力，此说复何如？"
    ]
  },
  {
    "volume": 589,
    "sequence": 29,
    "title": "长安即事（一作长安僻居酬人）",
    "author": "李频",
    "content": [
      "岂得有书名，徒为老帝京。",
      "关中秋气早，雨后夜凉生。",
      "沧海身终泛，青门梦已行。",
      "秦人纵相识，多少别离情。"
    ]
  },
  {
    "volume": 589,
    "sequence": 30,
    "title": "送友人游塞北",
    "author": "李频",
    "content": [
      "朔野正秋风，前程见碛鸿。",
      "日西身独远，山转路无穷。",
      "树隔高关断，沙连大漠空。",
      "君看河外将，早晚拟平戎。"
    ]
  },
  {
    "volume": 589,
    "sequence": 31,
    "title": "陕府上姚中丞",
    "author": "李频",
    "content": [
      "关东领藩镇，阙下授旌旄。",
      "觅句秋吟苦，酬恩夜坐劳。",
      "天开吹角出，木落上楼高。",
      "闲话钱塘郡，半年听海潮。"
    ]
  },
  {
    "volume": 589,
    "sequence": 32,
    "title": "送供奉喻炼师归天目山",
    "author": "李频",
    "content": [
      "承恩虽内殿，得道本深山。",
      "举世相看老，孤峰独自还。",
      "溪来青壁里，路在白云间。",
      "绝顶无人住，双峰是旧关。"
    ]
  },
  {
    "volume": 589,
    "sequence": 33,
    "title": "之任建安渌溪亭偶作二首",
    "author": "李频",
    "content": [
      "入境当春务，农蚕事正殷。",
      "逢溪难饮马，度岭更劳人。",
      "想取烝黎泰，无过赋敛均。",
      "不知成政后，谁是得为邻。",
      "维舟绿溪岸，绕郡白云峰。",
      "将幕连山起，人家向水重。",
      "短才无独见，长策未相逢。",
      "所幸分尧理，烝民悉可封。"
    ]
  },
  {
    "volume": 589,
    "sequence": 34,
    "title": "送侯郎中任新定二首",
    "author": "李频",
    "content": [
      "为郎非白头，作牧授沧洲。",
      "江界乘潮入，山川值胜游。",
      "暑气随转扇，凉月傍开楼。",
      "便欲归田里，抛官逐隐侯。",
      "罢郎东出守，半路得浮舟。",
      "大旆行当夏，桐江到未秋。",
      "云闲分岛寺，涛静见沙鸥。",
      "谁伴临清景，吟诗上郡楼。"
    ]
  },
  {
    "volume": 589,
    "sequence": 35,
    "title": "送太学吴康仁及第南归",
    "author": "李频",
    "content": [
      "因为太学选，志业彻春闱。",
      "首领诸生出，先登上第归。",
      "一荣犹未已，具庆且应稀。",
      "纵马行青草，临岐脱白衣。",
      "家遥楚国寄，帆对汉山飞。",
      "知己盈华省，看君再发机。"
    ]
  },
  {
    "volume": 589,
    "sequence": 36,
    "title": "陕州题河上亭",
    "author": "李频",
    "content": [
      "岸拥洪流急，亭开清兴长。",
      "当轩河草晚，入坐水风凉。",
      "独鸟惊来客，孤云触去樯。",
      "秋声和远雨，暮色带微阳。",
      "浪静澄窗影，沙明发簟光。",
      "逍遥每尽日，谁识爱沧浪。"
    ]
  },
  {
    "volume": 589,
    "sequence": 37,
    "title": "留题姚氏山斋",
    "author": "李频",
    "content": [
      "未厌栖林趣，犹怀济世才。",
      "闲眠知道在，高步会时来。",
      "露滴从添砚，蝉吟便送杯。",
      "乱书离缥帙，迸笋出苔莓。",
      "异果因僧摘，幽窗为燕开。",
      "春游何处尽，欲别几迟回。"
    ]
  },
  {
    "volume": 589,
    "sequence": 38,
    "title": "长安书怀投知己（一作投邢员外）",
    "author": "李频",
    "content": [
      "所学近雕虫，知难谒至公。",
      "徒随众人后，拟老一生中。",
      "间岁家书到，经荒世业空。",
      "心悬沧海断，梦与白云通。",
      "玉漏声连北，银河气极东。",
      "关门迢递月，禁苑寂寥鸿。",
      "地广身难束，时平道独穷。",
      "萧条苔长雨，淅沥叶危风。",
      "久愧干朝客，多惭别钓翁。",
      "因依非不忝，延荐况曾蒙。",
      "与善应无替，垂恩本有终。",
      "霜天摇落日，莫使逐孤蓬。"
    ]
  },
  {
    "volume": 589,
    "sequence": 39,
    "title": "送姚侍御充渭北掌书记",
    "author": "李频",
    "content": [
      "北境烽烟急，南山战伐频。",
      "抚绥初易帅，参画尽须人。",
      "书记才偏称，朝廷意更亲。",
      "绣衣行李日，绮陌别离尘。",
      "报国将临虏，之藩不离秦。",
      "豸冠严在首，雄笔健随身。",
      "饮马河声暮，休兵塞色春。",
      "败亡仍暴骨，冤哭可伤神。",
      "上策何当用，边情此是真。",
      "雕阴曾久客，拜送欲沾巾。"
    ]
  },
  {
    "volume": 589,
    "sequence": 40,
    "title": "长安书情投知己",
    "author": "李频",
    "content": [
      "陕服因诗句，从容已半年。",
      "一从归阙下，罕得到门前。",
      "每候朝轩出，常看列宿悬。",
      "重投期见奖，数首果蒙传。",
      "转觉功宜倍，兼令住更坚。",
      "都忘春暂醉，少省夜曾眠。",
      "烦暑灯谁读，孤云业自专。",
      "精华搜未竭，骚雅琢须全。",
      "此事勤虽过，他谋拙莫先。",
      "槐街劳白日，桂路在青天。",
      "取第殊无序，还乡可有缘。",
      "旅情长越鸟，秋思几秦蝉。",
      "月色千楼满，砧声万井连。",
      "江山阻迢递，时节暗推迁。",
      "道即穷通守，才应始末怜。",
      "书绅相戒语，藏箧赠行篇。",
      "致主当齐圣，为郎本是仙。",
      "人心期际会，凤翼许迁延。",
      "毕竟良图在，何妨逸性便。",
      "幽斋中寝觉，珍木正阴圆。",
      "隐几闲瞻夜，临云兴渺然。",
      "五陵供丽景，六义动花笺。",
      "倘与潜生翼，宁非助化权。",
      "免教垂素发，归种海隅田。"
    ]
  },
  {
    "volume": 589,
    "sequence": 41,
    "title": "府试丹浦非乐战",
    "author": "李频",
    "content": [
      "自古为君道，垂衣致理难。",
      "怀仁须去杀，用武即胜残。",
      "毒帜诛方及，兵临衅可观。",
      "居来彭蠡固，战罢洞庭宽。",
      "雪国知天远，霜林是血丹。",
      "吾皇则尧典，薄伐至桑干。"
    ]
  },
  {
    "volume": 589,
    "sequence": 42,
    "title": "府试风雨闻鸡",
    "author": "李频",
    "content": [
      "不为风雨变，鸡德一何贞。",
      "在暗长先觉，临晨即自鸣。",
      "阴霾方见信，顷刻讵移声。",
      "向晦如相警，知时似独清。",
      "萧萧和断漏，喔喔报重城。",
      "欲识诗人兴，中含君子情。"
    ]
  },
  {
    "volume": 589,
    "sequence": 43,
    "title": "府试观兰亭图",
    "author": "李频",
    "content": [
      "往会人何处，遗踪事可观。",
      "林亭今日在，草木古春残。",
      "笔想吟中驻，杯疑饮后干。",
      "向青穿峻岭，当白认回湍。",
      "月影窗间夜，湖光枕上寒。",
      "不知诗酒客，谁更慕前欢。"
    ]
  },
  {
    "volume": 589,
    "sequence": 44,
    "title": "府试老人星见",
    "author": "李频",
    "content": [
      "良宵出户庭，极目向青冥。",
      "海内逢康日，天边见寿星。",
      "临空遥的的，竟晓独荧荧。",
      "春后先依景，秋来忽近丁。",
      "垂休临有道，作瑞掩前经。",
      "岂比周王梦，徒言得九龄。"
    ]
  },
  {
    "volume": 589,
    "sequence": 45,
    "title": "省试振鹭",
    "author": "李频",
    "content": [
      "有鸟生江浦，霜华作羽翰。",
      "君臣将比洁，朝野共相欢。",
      "月影林梢下，冰光水际残。",
      "翻飞时共乐，饮啄道皆安。",
      "迥翥宜高咏，群栖入静看。",
      "由来鸳鹭侣，济济列千官。"
    ]
  },
  {
    "volume": 589,
    "sequence": 46,
    "title": "寄辛明府",
    "author": "李频",
    "content": [
      "何处无苛政，东南有子男。",
      "细将朝客说，须是邑人谙。",
      "别业空经稔，归田独未甘。",
      "目凝烟积树，心贮月明潭。",
      "晓鼓愁方乱，春山睡正酣。",
      "不任啼鸟思，乡社欲桑蚕。"
    ]
  },
  {
    "volume": 589,
    "sequence": 47,
    "title": "苑中题友人林亭",
    "author": "李频",
    "content": [
      "井邑藏岩穴，幽栖趣若何。",
      "春篁抽笋密，夏鸟杂雏多。",
      "坐有清风至，林无暑气过。",
      "乱书还就叶，真饮不听歌。",
      "片影明红藓，斜阴映绿萝。",
      "雄文终可惜，莫更弃高科。"
    ]
  },
  {
    "volume": 589,
    "sequence": 48,
    "title": "投京兆府试官任文学先辈",
    "author": "李频",
    "content": [
      "高兴每论诗，非才独见推。",
      "应当明试日，不比暗投时。",
      "出口人皆信，操心自可知。",
      "孤单虽有托，际会别无期。",
      "取舍知由己，穷通断在兹。",
      "贱身何足数，公道自难欺。",
      "泽国违甘旨，渔舟积梦思。",
      "长安未归去，为倚鉴妍媸。"
    ]
  },
  {
    "volume": 589,
    "sequence": 49,
    "title": "宋少府东溪泛舟",
    "author": "李频",
    "content": [
      "登岸还入舟，水禽惊笑语。",
      "晚叶低众色，湿云带繁暑。",
      "落日乘醉归，溪流复几许。"
    ]
  },
  {
    "volume": 589,
    "sequence": 50,
    "title": "闻北虏入灵州二首",
    "author": "李频",
    "content": [
      "河冰一夜合，虏骑入灵州。",
      "岁岁征兵去，难防塞草秋。",
      "见说灵州战，沙中血未干。",
      "将军日告急，走马向长安。"
    ]
  },
  {
    "volume": 589,
    "sequence": 51,
    "title": "送友人下第归感怀",
    "author": "李频",
    "content": [
      "帝里春无意，归山对物华。",
      "即应来日去，九陌踏槐花。"
    ]
  },
  {
    "volume": 589,
    "sequence": 52,
    "title": "赠桂林友人",
    "author": "李频",
    "content": [
      "君家桂林住，日伐桂枝炊。",
      "何事东堂树，年年待一枝。"
    ]
  },
  {
    "volume": 589,
    "sequence": 53,
    "title": "长安感怀",
    "author": "李频",
    "content": [
      "一第知何日，全家待此身。",
      "空将灞陵酒，酌送向东人。"
    ]
  },
  {
    "volume": 589,
    "sequence": 54,
    "title": "题长孙桐树",
    "author": "李频",
    "content": [
      "一去龙门侧，千年凤影移。",
      "空余剪圭处，无复在孙枝。"
    ]
  },
  {
    "volume": 589,
    "sequence": 55,
    "title": "渡汉江",
    "author": "李频",
    "content": [
      "岭外音书绝，经年复历春。",
      "近乡情更怯，不敢问来人。"
    ]
  },
  {
    "volume": 589,
    "sequence": 56,
    "title": "嵩山夜还",
    "author": "李频",
    "content": [
      "家住东皋去，好采旧山薇。",
      "自省游泉石，何曾不夜归。"
    ]
  },
  {
    "volume": 589,
    "sequence": 57,
    "title": "暮秋宿清源上人院",
    "author": "李频",
    "content": [
      "野客愁来日，山房木落中。",
      "微风生夜半，积雨向秋终。",
      "证道方离法，安禅不住空。",
      "迷途将觉路，语默见西东。"
    ]
  },
  {
    "volume": 589,
    "sequence": 58,
    "title": "秋夜宿重本上人院",
    "author": "李频",
    "content": [
      "却忆凉堂坐，明河几度流。",
      "安禅逢小暑，抱疾入高秋。",
      "水国曾重讲，云林半旧游。",
      "此来看月落，还似道相求。"
    ]
  },
  {
    "volume": 589,
    "sequence": 59,
    "title": "赠立规上人",
    "author": "李频",
    "content": [
      "竹向空斋合，无僧在四邻。",
      "去云离坐石，斜月到禅身。",
      "树老风终夜，山寒雪见春。",
      "不知诸祖后，传印是何人。"
    ]
  },
  {
    "volume": 589,
    "sequence": 60,
    "title": "苏州寒食日送人归觐",
    "author": "李频",
    "content": [
      "江城寒食下，花木惨离魂。",
      "几宿投山寺，孤帆过海门。",
      "□声泼火雨，柳色禁烟村。",
      "定看堂高后，斑衣灭泪痕。"
    ]
  },
  {
    "volume": 589,
    "sequence": 61,
    "title": "即席送许□之曹南省兄",
    "author": "李频",
    "content": [
      "梅烂荷圆六月天，归帆高背虎丘烟。",
      "到时自见成行雁，别处休听满树蝉。",
      "卖剑为赊吴市酒，携家犹借洞庭船。",
      "待看春榜来江外，名占蓬莱第几仙。"
    ]
  },
  {
    "volume": 589,
    "sequence": 62,
    "title": "送罗著作两浙按狱（著作尝宰苏州吴县）",
    "author": "李频",
    "content": [
      "使印星车适旧游，陶潜今日在瀛洲。",
      "科条尽晓三千罪，囹圄应空十二州。",
      "旧绶有香笼驿马，皇华无暇狎沙鸥。",
      "归来重过姑苏郡，莫忘题名在虎丘。"
    ]
  },
  {
    "volume": 589,
    "sequence": 63,
    "title": "下第后屏居书怀寄张侍御",
    "author": "李频",
    "content": [
      "刖足岂一生，良工隔千里。",
      "故山彭泽上，归梦向汾水。",
      "低催神气尽，僮仆心亦耻。",
      "未达谁不知，达者多忘此。",
      "行年忽已壮，去老年更几。",
      "功名如不彰，身殁岂为鬼。",
      "才看芳草歇，即叹凉风起。",
      "骢马未来朝，嘶声尚在耳。"
    ]
  },
  {
    "volume": 589,
    "sequence": 64,
    "title": "答韩中丞容不饮酒",
    "author": "李频",
    "content": [
      "老大成名仍足病，强听丝竹亦无欢。",
      "高情太守容闲坐，借与青山尽日看。"
    ]
  },
  {
    "volume": 589,
    "sequence": 65,
    "title": "句",
    "author": "李频",
    "content": [
      "只将五字句，用破一生心。",
      "楚里八千里，槃槃此都会。",
      "巍峨数里城，远水相映带。"
    ]
  }
]