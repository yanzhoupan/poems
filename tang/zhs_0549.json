[
  {
    "volume": 549,
    "sequence": 1,
    "title": "汾上宴别（一作许浑诗）",
    "author": "赵嘏",
    "content": [
      "云物如故乡，山川知异路。",
      "年来未归客，马上春色暮。",
      "一尊花下酒，残日水西树。",
      "不待管弦终，摇鞭背花去。"
    ]
  },
  {
    "volume": 549,
    "sequence": 2,
    "title": "书斋雪后",
    "author": "赵嘏",
    "content": [
      "拥褐坐茅檐，春晴喜初日。",
      "微风入桃径，爽气归缥帙。",
      "频时苦风雪，就景理巾栉。",
      "树暖高鸟来，窗闲曙云出。",
      "乡遥路难越，道蹇时易失。",
      "欲静又不能，东山负芝朮。"
    ]
  },
  {
    "volume": 549,
    "sequence": 3,
    "title": "寄道者",
    "author": "赵嘏",
    "content": [
      "洞庭先生归路长，海云望极春茫茫。",
      "别来几度向蓬岛，自傍瑶台折灵草。"
    ]
  },
  {
    "volume": 549,
    "sequence": 4,
    "title": "虎丘寺赠渔处士",
    "author": "赵嘏",
    "content": [
      "兰若云深处，前年客重过。",
      "岩空秋色动，水阔夕阳多。",
      "早负江湖志，今如鬓发何。",
      "唯思闲胜我，钓艇在烟波。"
    ]
  },
  {
    "volume": 549,
    "sequence": 5,
    "title": "陪崔璞侍御和崔gC春日有怀",
    "author": "赵嘏",
    "content": [
      "诗家本多感，况值广陵春。",
      "暖驻含窗日，香余醉袖尘。",
      "浮名皆有分，一笑最关身。",
      "自此容依托，清才两故人。"
    ]
  },
  {
    "volume": 549,
    "sequence": 6,
    "title": "昔昔盐二十首（以薛道衡诗每句为题）·垂柳覆金堤",
    "author": "赵嘏",
    "content": [
      "新年垂柳色，袅袅对空闺。",
      "不畏芳菲好，自缘离别啼。",
      "因风飘玉户，向日映金堤。",
      "驿使何时度，还将赠陇西。"
    ]
  },
  {
    "volume": 549,
    "sequence": 7,
    "title": "昔昔盐二十首·蘼芜叶复齐",
    "author": "赵嘏",
    "content": [
      "提筐红叶下，度日采蘼芜。",
      "掬翠香盈袖，看花忆故夫。",
      "叶齐谁复见，风暖恨偏孤。",
      "一被春光累，容颜与昔殊。"
    ]
  },
  {
    "volume": 549,
    "sequence": 8,
    "title": "昔昔盐二十首·水溢芙蓉沼",
    "author": "赵嘏",
    "content": [
      "渌沼春光后，青青草色浓。",
      "绮罗惊翡翠，暗粉妒芙蓉。",
      "云遍窗前见，荷翻镜里逢。",
      "将心托流水，终日渺无从。"
    ]
  },
  {
    "volume": 549,
    "sequence": 9,
    "title": "昔昔盐二十首·花飞桃李蹊",
    "author": "赵嘏",
    "content": [
      "远期难可托，桃李自依依。",
      "花径无容迹，戎裘未下机。",
      "随风开又落，度日扫还飞。",
      "欲折枝枝赠，那知归不归。"
    ]
  },
  {
    "volume": 549,
    "sequence": 10,
    "title": "昔昔盐二十首·采桑秦氏女",
    "author": "赵嘏",
    "content": [
      "南陌采桑出，谁知妾姓秦。",
      "独怜倾国貌，不负早莺春。",
      "珠履荡花湿，龙钩折桂新。",
      "使君那驻马，自有侍中人。"
    ]
  },
  {
    "volume": 549,
    "sequence": 11,
    "title": "昔昔盐二十首·织锦窦家妻",
    "author": "赵嘏",
    "content": [
      "当年谁不羡，分作窦家妻。",
      "锦字行行苦，罗帏日日啼。",
      "岂知登陇远，只恨下机迷。",
      "直候阳关使，殷勤寄海西。"
    ]
  },
  {
    "volume": 549,
    "sequence": 12,
    "title": "昔昔盐二十首·关山别荡子",
    "author": "赵嘏",
    "content": [
      "那堪闻荡子，迢递涉关山。",
      "肠为马嘶断，衣从泪滴斑。",
      "愁看塞上路，讵惜镜中颜。",
      "傥见征西雁，应传一字还。"
    ]
  },
  {
    "volume": 549,
    "sequence": 13,
    "title": "昔昔盐二十首·风月守空闺",
    "author": "赵嘏",
    "content": [
      "良人犹远戍，耿耿夜闺空。",
      "绣户流宵月，罗帏坐晚风。",
      "魂飞沙帐北，肠断玉关中。",
      "尚自无消息，锦衾那得同。"
    ]
  },
  {
    "volume": 549,
    "sequence": 14,
    "title": "昔昔盐二十首·恒敛千金笑",
    "author": "赵嘏",
    "content": [
      "玉颜恒自敛，羞出镜台前。",
      "早惑阳城客，今悲华锦筵。",
      "从军人更远，投喜鹊空传。",
      "夫婿交河北，迢迢路几千。"
    ]
  },
  {
    "volume": 549,
    "sequence": 15,
    "title": "昔昔盐二十首·长垂双玉啼",
    "author": "赵嘏",
    "content": [
      "双双红泪堕，度日暗中啼。",
      "雁出居延北，人犹辽海西。",
      "向灯垂玉枕，对月洒金闺。",
      "不惜罗衣湿，惟愁归意迷。"
    ]
  },
  {
    "volume": 549,
    "sequence": 16,
    "title": "昔昔盐二十首·蟠龙随镜隐",
    "author": "赵嘏",
    "content": [
      "鸾镜无由照，蛾眉岂忍看。",
      "不知愁发换，空见隐龙蟠。",
      "那惬红颜改，偏伤白日残。",
      "今朝窥玉匣，双泪落阑干。"
    ]
  },
  {
    "volume": 549,
    "sequence": 17,
    "title": "昔昔盐二十首·彩凤逐帷低",
    "author": "赵嘏",
    "content": [
      "巧绣双飞凤，朝朝伴下帷。",
      "春花那见照，暮色已频欺。",
      "欲卷思君处，将啼裛泪时。",
      "何年征戍客，传语报佳期。"
    ]
  },
  {
    "volume": 549,
    "sequence": 18,
    "title": "昔昔盐二十首·惊魂同夜鹊",
    "author": "赵嘏",
    "content": [
      "万里无人见，众情难与论。",
      "思君常入梦，同鹊屡惊魂。",
      "孤寝红罗帐，双啼玉箸痕。",
      "妾心甘自保，岂复暂忘恩。"
    ]
  },
  {
    "volume": 549,
    "sequence": 19,
    "title": "昔昔盐二十首·倦寝听晨鸡",
    "author": "赵嘏",
    "content": [
      "去去边城骑，愁眠掩夜闺。",
      "披衣窥落月，拭泪待鸣鸡。",
      "不愤连年别，那看长夜啼。",
      "功成应自恨，早晚发辽西。"
    ]
  },
  {
    "volume": 549,
    "sequence": 20,
    "title": "昔昔盐二十首·暗牖悬蛛网",
    "author": "赵嘏",
    "content": [
      "暗中蛛网织，历乱绮窗前。",
      "万里终无信，一条徒自悬。",
      "分从珠露滴，愁见隙风牵。",
      "妾意何聊赖，看看剧断弦。"
    ]
  },
  {
    "volume": 549,
    "sequence": 21,
    "title": "昔昔盐二十首·空梁落燕泥",
    "author": "赵嘏",
    "content": [
      "春至今朝燕，花时伴独啼。",
      "飞斜珠箔隔，语近画梁低。",
      "帷卷闲窥户，床空暗落泥。",
      "谁能长对此，双去复双栖。"
    ]
  },
  {
    "volume": 549,
    "sequence": 22,
    "title": "昔昔盐二十首·前年过代北",
    "author": "赵嘏",
    "content": [
      "代北几千里，前年又复经。",
      "燕山云自合，胡塞草应青。",
      "铁马喧鼙鼓，蛾眉怨锦屏。",
      "不知羌笛曲，掩泪若为听。"
    ]
  },
  {
    "volume": 549,
    "sequence": 23,
    "title": "昔昔盐二十首·今岁往辽西",
    "author": "赵嘏",
    "content": [
      "万里飞书至，闻君已渡辽。",
      "只谙新别苦，忘却旧时娇。",
      "烽戍年将老，红颜日向凋。",
      "胡沙兼汉苑，相望几迢迢。"
    ]
  },
  {
    "volume": 549,
    "sequence": 24,
    "title": "昔昔盐二十首·一去无还意",
    "author": "赵嘏",
    "content": [
      "良人征绝域，一去不言还。",
      "百战攻胡虏，三冬阻玉关。",
      "萧萧边马思，猎猎戍旗闲。",
      "独抱千重恨，连年未解颜。"
    ]
  },
  {
    "volume": 549,
    "sequence": 25,
    "title": "昔昔盐二十首·那能惜马蹄",
    "author": "赵嘏",
    "content": [
      "云中路杳杳，江畔草凄凄。",
      "妾久垂珠泪，君何惜马蹄。",
      "边风悲晓角，营月怨春鼙。",
      "未道休征战，愁眉又复低。"
    ]
  },
  {
    "volume": 549,
    "sequence": 26,
    "title": "送韦处士归省朔方",
    "author": "赵嘏",
    "content": [
      "映柳见行色，故山当落晖。",
      "青云知已殁，白首一身归。",
      "满袖萧关雨，连沙塞雁飞。",
      "到家翻有喜，借取老莱衣。"
    ]
  },
  {
    "volume": 549,
    "sequence": 27,
    "title": "送权先辈归觐信安",
    "author": "赵嘏",
    "content": [
      "衣彩独归去，一枝兰更香。",
      "马嘶芳草渡，门掩百花塘。",
      "野色亭台晚，滩声枕簟凉。",
      "小斋松岛上，重叶覆书堂。"
    ]
  },
  {
    "volume": 549,
    "sequence": 28,
    "title": "风蝉",
    "author": "赵嘏",
    "content": [
      "风蝉旦夕鸣，伴夜送秋声。",
      "故里客归尽，水边身独行。",
      "噪轩高树合，惊枕暮山横。",
      "听处无人见，尘埃满甑生。"
    ]
  },
  {
    "volume": 549,
    "sequence": 29,
    "title": "重寄卢中丞",
    "author": "赵嘏",
    "content": [
      "贱子来还去，何人伴使君。",
      "放歌迎晚醉，指路上高云。",
      "此夜雁初至，空山雨独闻。",
      "别多头欲白，惆怅惜余醺。"
    ]
  },
  {
    "volume": 549,
    "sequence": 30,
    "title": "晓发（一作姚鹄诗）",
    "author": "赵嘏",
    "content": [
      "旅行宜早发，况复是南归。",
      "月影缘山尽，钟声隔浦微。",
      "星残萤共映，叶落鸟惊飞。",
      "去去渡南渚，村深人出稀。"
    ]
  },
  {
    "volume": 549,
    "sequence": 31,
    "title": "送友人郑州归觐",
    "author": "赵嘏",
    "content": [
      "为有趋庭恋，应忘道路赊。",
      "风消荥泽冻，雨静圃田沙。",
      "古陌人来远，遥天雁势斜。",
      "园林新到日，春酒酌梨花。"
    ]
  },
  {
    "volume": 549,
    "sequence": 32,
    "title": "洛中逢卢郢石归觐",
    "author": "赵嘏",
    "content": [
      "不堪俱失意，相送出东周。",
      "缘切倚门恋，倍添为客愁。",
      "春山和雪静，寒水带冰流。",
      "别后期君处，灵源紫阁秋。"
    ]
  },
  {
    "volume": 549,
    "sequence": 33,
    "title": "赠越客",
    "author": "赵嘏",
    "content": [
      "故国波涛隔，明时心久留。",
      "献书双阙晚，看月五陵秋。",
      "南棹何当返，长江忆共游。",
      "定知钓鱼伴，相望在汀州。"
    ]
  },
  {
    "volume": 549,
    "sequence": 34,
    "title": "经无锡县醉后吟",
    "author": "赵嘏",
    "content": [
      "客过无名姓，扁舟系柳阴。",
      "穷秋南国泪，残日故乡心。",
      "京洛衣尘在，江湖酒病深。",
      "何须觅陶令，乘醉自横琴。"
    ]
  },
  {
    "volume": 549,
    "sequence": 35,
    "title": "东归道中二首",
    "author": "赵嘏",
    "content": [
      "平生事行役，今日始知非。",
      "岁月老将至，江湖春未归。",
      "传家有天爵，主祭用儒衣。",
      "何必劳知己，无名亦息机。",
      "未明唤僮仆，江上忆残春。",
      "风雨落花夜，山川驱马人。",
      "星星一镜发，草草百年身。",
      "此日念前事，沧洲情更亲。"
    ]
  },
  {
    "volume": 549,
    "sequence": 36,
    "title": "旅次商山",
    "author": "赵嘏",
    "content": [
      "役役依山水，何曾似问津。",
      "断崖如避马，芳树欲留人。",
      "日夕猿鸟伴，古今京洛尘。",
      "一枝甘已失，辜负故园春。"
    ]
  },
  {
    "volume": 549,
    "sequence": 37,
    "title": "长洲",
    "author": "赵嘏",
    "content": [
      "扁舟殊不系，浩荡路才分。",
      "范蠡湖中树，吴王苑外云。",
      "悲心人望月，独夜雁离群。",
      "明发还驱马，关城见日曛。"
    ]
  },
  {
    "volume": 549,
    "sequence": 38,
    "title": "江边",
    "author": "赵嘏",
    "content": [
      "终日劳车马，江边款行扉。",
      "残花春浪阔，小酒故人稀。",
      "戍鼓客帆远，津云夕照微。",
      "何由兄与弟，俱及暮春归。"
    ]
  },
  {
    "volume": 549,
    "sequence": 39,
    "title": "宿灵岩寺（即古吴官）",
    "author": "赵嘏",
    "content": [
      "明月溪头寺，虫声满橘洲。",
      "倚栏香径晚，移石太湖秋。",
      "古树云归尽，荒台水更流。",
      "无人见惆怅，独上最高楼。"
    ]
  },
  {
    "volume": 549,
    "sequence": 40,
    "title": "越中寺居",
    "author": "赵嘏",
    "content": [
      "迟客疏林下，斜溪小艇通。",
      "野桥连寺月，高竹半楼风。",
      "水静鱼吹浪，枝闲鸟下空。",
      "数峰相向绿，日夕郡城东。"
    ]
  },
  {
    "volume": 549,
    "sequence": 41,
    "title": "赠金刚三藏（一作许浑诗）",
    "author": "赵嘏",
    "content": [
      "心法云无住，流沙归复来。",
      "锡随山鸟动，经附海船回。",
      "洗足柳遮寺，坐禅花委苔。",
      "惟将一童子，又欲过天台。"
    ]
  },
  {
    "volume": 549,
    "sequence": 42,
    "title": "长安晚秋（一作秋望，一作秋夕）",
    "author": "赵嘏",
    "content": [
      "云物凄凉拂曙流，汉家宫阙动高秋。",
      "残星几点雁横塞，长笛一声人倚楼。",
      "紫艳半开篱菊静，红衣落尽渚莲愁。",
      "鲈鱼正美不归去，空戴南冠学楚囚。"
    ]
  },
  {
    "volume": 549,
    "sequence": 43,
    "title": "齐安早秋",
    "author": "赵嘏",
    "content": [
      "流年堪惜又堪惊，砧杵风来满郡城。",
      "高鸟过时秋色动，征帆落处暮云平。",
      "思家正叹江南景，听角仍含塞北情。",
      "此日沾襟念岐路，不知何处是前程。"
    ]
  },
  {
    "volume": 549,
    "sequence": 44,
    "title": "东望",
    "author": "赵嘏",
    "content": [
      "楚江横在草堂前，杨柳洲西载酒船。",
      "两见梨花归不得，每逢寒食一潸然。",
      "斜阳映阁山当寺，微绿含风月满川。",
      "同郡故人攀桂尽，把诗吟向泬寥天。"
    ]
  },
  {
    "volume": 549,
    "sequence": 45,
    "title": "长安月夜与友人话故山（一作旧山，一作故人）",
    "author": "赵嘏",
    "content": [
      "宅边秋水浸苔矶，日日持竿去不归。",
      "杨柳风多潮未落，蒹葭霜冷雁初飞。",
      "重嘶匹马吟红叶，却听疏钟忆翠微。",
      "今夜秦城满楼月，故人相见一沾衣。"
    ]
  },
  {
    "volume": 549,
    "sequence": 46,
    "title": "题横水驿双峰院松（一作横水馆双松）",
    "author": "赵嘏",
    "content": [
      "故园溪上雪中别，野馆门前云外逢。",
      "白发渐多何事苦，清阴长在好相容。",
      "迎风几拂朝天骑，带月犹含度岭钟。",
      "更忆葛洪丹井畔，数株临水欲成龙。"
    ]
  },
  {
    "volume": 549,
    "sequence": 47,
    "title": "发剡中（武德中置嵊州）",
    "author": "赵嘏",
    "content": [
      "正怀何谢俯长流，更览余封识嵊州。",
      "树色老依官舍晚，溪声凉傍客衣秋。",
      "南岩气爽横郛郭，天姥云晴拂寺楼。",
      "日暮不堪还上马，蓼花风起路悠悠。"
    ]
  },
  {
    "volume": 549,
    "sequence": 48,
    "title": "登安陆西楼",
    "author": "赵嘏",
    "content": [
      "楼上华筵日日开，眼前人事只堪哀。",
      "征车自入红尘去，远水长穿绿树来。",
      "云雨暗更歌舞伴，山川不尽别离杯。",
      "无由并写春风恨，欲下郧城首重回。"
    ]
  },
  {
    "volume": 549,
    "sequence": 49,
    "title": "九日陪越州元相燕龟山寺",
    "author": "赵嘏",
    "content": [
      "佳晨何处泛花游，丞相筵开水上头。",
      "双影旆摇山雨霁，一声歌动寺云秋。",
      "林光静带高城晚，湖色寒分半槛流。",
      "共贺万家逢此节，可怜风物似荆州。"
    ]
  },
  {
    "volume": 549,
    "sequence": 50,
    "title": "经汉武泉",
    "author": "赵嘏",
    "content": [
      "芙蓉苑里起清秋，汉武泉声落御沟。",
      "他日江山映蓬鬓，二年杨柳别渔舟。",
      "竹间驻马题诗去，物外何人识醉游。",
      "尽把归心付红叶，晚来随水向东流。"
    ]
  },
  {
    "volume": 549,
    "sequence": 51,
    "title": "曲江春望怀江南故人",
    "author": "赵嘏",
    "content": [
      "杜若洲边人未归，水寒烟暖想柴扉。",
      "故园何处风吹柳，新雁南来雪满衣。",
      "目极思随原草遍，浪高书到海门稀。",
      "此时愁望情多少，万里春流绕钓矶。"
    ]
  },
  {
    "volume": 549,
    "sequence": 52,
    "title": "上令狐相公",
    "author": "赵嘏",
    "content": [
      "鹗在卿云冰在壶，代天才业奉訏谟。",
      "荣同伊陟传朱户，秀比王商入画图。",
      "昨夜星辰回剑履，前年风月满江湖。",
      "不知机务时多暇，犹许诗家属和无。"
    ]
  },
  {
    "volume": 549,
    "sequence": 53,
    "title": "忆山阳",
    "author": "赵嘏",
    "content": [
      "家在枚皋旧宅边，竹轩晴与楚坡连。",
      "芰荷香绕垂鞭袖，杨柳风横弄笛船。",
      "城碍十洲烟岛路，寺临千顷夕阳川。",
      "可怜时节堪归去，花落猿啼又一年。"
    ]
  },
  {
    "volume": 549,
    "sequence": 54,
    "title": "二（一作寒食遣怀）",
    "author": "赵嘏",
    "content": [
      "折柳城边起暮愁，可怜春色独怀忧。",
      "伤心正叹人间事，回首更惭江上鸥。",
      "鶗鴂声中寒食雨，芙蓉花外夕阳楼。",
      "凭高满眼送清渭，去傍故山山下流。"
    ]
  },
  {
    "volume": 549,
    "sequence": 55,
    "title": "送僧归庐山",
    "author": "赵嘏",
    "content": [
      "禅栖忽忆五峰游，去著方袍谢列侯。",
      "经启楼台千叶曙，锡含风雨一枝秋。",
      "题诗片石侵云在，洗钵香泉覆菊流。",
      "却忆前年别师处，马嘶残月虎溪头。"
    ]
  },
  {
    "volume": 549,
    "sequence": 56,
    "title": "赠天卿寺神亮上人（师不下寺已五年）",
    "author": "赵嘏",
    "content": [
      "五看春尽此江濆，花自飘零日自曛。",
      "空有慈悲随物念，已无踪迹在人群。",
      "迎秋日色檐前见，入夜钟声竹外闻。",
      "笑指白莲心自得，世间烦恼是浮云。"
    ]
  },
  {
    "volume": 549,
    "sequence": 57,
    "title": "降虏",
    "author": "赵嘏",
    "content": [
      "广武溪头降虏稀，一声寒角怨金微。",
      "河湟不在春风地，歌舞空裁雪夜衣。",
      "铁马半嘶边草去，狼烟高映塞鸿飞。",
      "扬雄尚白相如吃，今日何人从猎归。"
    ]
  },
  {
    "volume": 549,
    "sequence": 58,
    "title": "平戎（时谏官谕北虏未回，天德军帅请修城备之）",
    "author": "赵嘏",
    "content": [
      "边声一夜殷秋鼙，牙帐连烽拥万蹄。",
      "武帝未能忘塞北，董生才足使胶西。",
      "冰横晓渡胡兵合，雪满穷沙汉骑迷。",
      "自古平戎有良策，将军不用倚云梯。"
    ]
  },
  {
    "volume": 549,
    "sequence": 59,
    "title": "宿楚国寺有怀",
    "author": "赵嘏",
    "content": [
      "风动衰荷寂寞香，断烟残月共苍苍。",
      "寒生晚寺波摇壁，红堕疏林叶满床。",
      "起雁似惊南浦棹，阴云欲护北楼霜。",
      "江边松菊荒应尽，八月长安夜正长。"
    ]
  },
  {
    "volume": 549,
    "sequence": 60,
    "title": "早发剡中石城寺",
    "author": "赵嘏",
    "content": [
      "暂息劳生树色间，平明机虑又相关。",
      "吟辞宿处烟霞去，心负秋来水石闲。",
      "竹户半开钟未绝，松枝静霁鹤初还。",
      "明朝一倍堪惆怅，回首尘中见此山。"
    ]
  },
  {
    "volume": 549,
    "sequence": 61,
    "title": "寄归",
    "author": "赵嘏",
    "content": [
      "三年踏尽化衣尘，只见长安不见春。",
      "马过雪街天未曙，客迷关路泪空频。",
      "桃花坞接啼猿寺，野竹庭通画鹢津。",
      "早晚相酬身事了，水边归去一闲人。"
    ]
  },
  {
    "volume": 549,
    "sequence": 62,
    "title": "献淮南李相公",
    "author": "赵嘏",
    "content": [
      "傅岩高静见台星，庙略当时讨不庭。",
      "万里有云归碧落，百川无浪到沧溟。",
      "军中老将传兵术，江上诸侯受政经。",
      "闻道国人思再入，熔金新铸鹤仪形。"
    ]
  },
  {
    "volume": 549,
    "sequence": 63,
    "title": "宛陵寓居上沈大夫二首",
    "author": "赵嘏",
    "content": [
      "满耳歌谣满眼山，宛陵城郭翠微间。",
      "人情已觉春长在，溪户仍将水共闲。",
      "晓色入楼红蔼蔼，夜声寻砌碧潺潺。",
      "幽云高鸟俱无事，晚伴西风醉客还。",
      "溪树参差绿可攀，谢家云水满东山。",
      "能忘天上他年贵，来结林中一日闲。",
      "醉叩玉盘歌袅袅，暖鸣幽涧鸟关关。",
      "觥筹不尽须归去，路在春风缥缈间。"
    ]
  },
  {
    "volume": 549,
    "sequence": 64,
    "title": "淮信贺滕迈台州",
    "author": "赵嘏",
    "content": [
      "凋瘵民思太古风，上贤绥辑副宸衷。",
      "舟移清镜禹祠北，路转翠屏天姥东。",
      "旌旆影前横竹马，咏歌声里乐樵童。",
      "遥知到郡沧波晏，三岛离离一望中。"
    ]
  },
  {
    "volume": 549,
    "sequence": 65,
    "title": "下第寄宣城幕中诸公",
    "author": "赵嘏",
    "content": [
      "一醉曾将万事齐，暂陪欢去便如泥。",
      "黄花李白墓前路，碧浪桓彝宅后溪。",
      "九月霜中随计吏，十年江上灌春畦。",
      "莫言春尽不惆怅，自有闲眠到日西。"
    ]
  },
  {
    "volume": 549,
    "sequence": 66,
    "title": "送令狐郎中赴郢州",
    "author": "赵嘏",
    "content": [
      "佐幕才多始拜侯，一门清贵动神州。",
      "霜蹄晓驻秦云断，野旆晴翻郢树秋。",
      "几处尘生随候骑，半江帆尽见分流。",
      "大冯罢相吟诗地，莫惜频登白雪楼。"
    ]
  },
  {
    "volume": 549,
    "sequence": 67,
    "title": "送卢缄归扬州",
    "author": "赵嘏",
    "content": [
      "曾向雷塘寄掩扉，荀家灯火有余辉。",
      "关河日暮望空极，杨柳渡头人独归。",
      "隋苑荒台风袅袅，灞陵残雨梦依依。",
      "今年春色还相误，为我江边谢钓矶。"
    ]
  },
  {
    "volume": 549,
    "sequence": 68,
    "title": "送李裴评事",
    "author": "赵嘏",
    "content": [
      "塞垣从事识兵机，只拟平戎不拟归。",
      "入夜笳声含白发，报秋榆叶落征衣。",
      "城临战垒黄云晚，马渡寒沙夕照微。",
      "此别不应书断绝，满天霜雪有鸿飞。"
    ]
  },
  {
    "volume": 549,
    "sequence": 69,
    "title": "别麻氏",
    "author": "赵嘏",
    "content": [
      "晓哭呱呱动四邻，于君我作负心人。",
      "出门便涉东西路，回首初惊枕席尘。",
      "满眼泪珠和语咽，旧窗风月更谁亲。",
      "分离况值花时节，从此东风不似春。"
    ]
  },
  {
    "volume": 549,
    "sequence": 70,
    "title": "代人赠别",
    "author": "赵嘏",
    "content": [
      "月自斜窗梦自惊，衷肠中有万愁生。",
      "清猿处处三声尽，碧落悠悠一水横。",
      "平子定情词丽绝，诗人匪石誓分明。",
      "会须携手乘鸾去，箫史楼台在玉京。"
    ]
  },
  {
    "volume": 549,
    "sequence": 71,
    "title": "寒食新丰别友人",
    "author": "赵嘏",
    "content": [
      "一百五日家未归，新丰鸡犬独依依。",
      "满楼春色傍人醉，半夜雨声前计非。",
      "缭绕沟塍含绿晚，荒凉树石向川微。",
      "东风吹泪对花落，憔悴故交相见稀。"
    ]
  },
  {
    "volume": 549,
    "sequence": 72,
    "title": "李侍御归山同宿华严寺",
    "author": "赵嘏",
    "content": [
      "家有青山近玉京，风流柱史早知名。",
      "园林手植自含绿，霄汉眼看当去程。",
      "处处白云迷驻马，家家红树近流莺。",
      "相逢一宿最高寺，夜夜翠微泉落声。"
    ]
  },
  {
    "volume": 549,
    "sequence": 73,
    "title": "今年新先辈以遏密之际每有宴集必资清谈书此奉贺",
    "author": "赵嘏",
    "content": [
      "天上高高月桂丛，分明三十一枝风。",
      "满怀春色向人动，遮路乱花迎马红。",
      "鹤驭回飘云雨外，兰亭不在管弦中。",
      "居然自是前贤事，何必青楼倚翠空。"
    ]
  },
  {
    "volume": 549,
    "sequence": 74,
    "title": "自遣",
    "author": "赵嘏",
    "content": [
      "晚树疏蝉起别愁，远人回首忆沧洲。",
      "江连故国无穷恨，日带残云一片秋。",
      "久客转谙时态薄，多情只共酒淹留。",
      "到头生长烟霞者，须向烟霞老始休。"
    ]
  },
  {
    "volume": 549,
    "sequence": 75,
    "title": "浙东陪元相公游云门寺",
    "author": "赵嘏",
    "content": [
      "松下山前一径通，烛迎千骑满山红。",
      "溪云乍敛幽岩雨，晓气初高大旆风。",
      "小槛宴花容客醉，上方看竹与僧同。",
      "归来吹尽岩城角，路转横塘乱水东。"
    ]
  },
  {
    "volume": 549,
    "sequence": 76,
    "title": "陪韦中丞宴扈都头花园（一作楚州宴花楼）",
    "author": "赵嘏",
    "content": [
      "门下烟横载酒船，谢家携客醉华筵。",
      "寻花偶坐将军树，饮水方重刺史天。",
      "几曲艳歌春色里，断行高鸟暮云边。",
      "分明听得舆人语，愿及行春更一年。"
    ]
  },
  {
    "volume": 549,
    "sequence": 77,
    "title": "花园即事呈常（一作韦中丞）",
    "author": "赵嘏",
    "content": [
      "烟暖池塘柳覆台，百花园里看花来。",
      "烧衣焰席三千树，破鼻醒愁一万杯。",
      "不肯为歌随拍落，却因令舞带香回。",
      "山公仰尔延宾客，好傍春风次第开。"
    ]
  },
  {
    "volume": 549,
    "sequence": 78,
    "title": "宿何书记先辈延福新居",
    "author": "赵嘏",
    "content": [
      "松下有琴闲未收，一灯高为石丛留。",
      "诗情似到山家夜，树色轻含御水秋。",
      "小榼提携终永日，半斑容鬓漫生愁。",
      "因君抚掌问时俗，紫阁堆檐不举头。"
    ]
  },
  {
    "volume": 549,
    "sequence": 79,
    "title": "秦中逢王处士",
    "author": "赵嘏",
    "content": [
      "万水东流去不回，先生独自负仙才。",
      "蕊宫横浪海边别，鹤翅驻云天上来。",
      "几处吹箫森羽卫，谁家残月下楼台。",
      "春风正好分琼液，乞取当时白玉杯。"
    ]
  },
  {
    "volume": 549,
    "sequence": 80,
    "title": "江上逢许逸人",
    "author": "赵嘏",
    "content": [
      "是非处处生尘埃，唯君襟抱无嫌猜。",
      "收帆依雁湓浦宿，带雨别僧衡岳回。",
      "芳樽稍驻落日唱，醉袖更拂长云开。",
      "清秋华发好相似，却把钓竿归去来。"
    ]
  },
  {
    "volume": 549,
    "sequence": 81,
    "title": "和令狐补阙春日独游西街",
    "author": "赵嘏",
    "content": [
      "左掖初辞近侍班，马嘶寻得过街闲。",
      "映鞭柳色微遮水，随步花枝欲碍山。",
      "暖泛鸟声来席上，醉从诗句落人间。",
      "此时失意哀吟客，更觉风流不可攀。"
    ]
  },
  {
    "volume": 549,
    "sequence": 82,
    "title": "广陵答崔琛",
    "author": "赵嘏",
    "content": [
      "棹倚隋家旧院墙，柳金梅雪扑檐香。",
      "朱楼映日重重晚，碧水含光滟滟长。",
      "八斗已闻传姓字，一枝何足计行藏。",
      "声名官职应前定，且把旌麾入醉乡。"
    ]
  },
  {
    "volume": 549,
    "sequence": 83,
    "title": "答友人",
    "author": "赵嘏",
    "content": [
      "诗家才子酒家仙，游宦曾依积水边。",
      "窗户动摇三岛树，琴尊安稳五湖船。",
      "罗浮道士分琼液，锦席佳人艳楚莲。",
      "今日相逢朗吟罢，满城砧杵一灯前。"
    ]
  },
  {
    "volume": 549,
    "sequence": 84,
    "title": "送张又新除温州",
    "author": "赵嘏",
    "content": [
      "东晋江山称永嘉，莫辞红旆向天涯。",
      "凝弦夜醉松亭月，歇马晓寻溪寺花。",
      "地与剡川分水石，境将蓬岛共烟霞。",
      "却愁明诏徵非晚，不得秋来见海槎。"
    ]
  },
  {
    "volume": 549,
    "sequence": 85,
    "title": "送滕迈郎中赴睦州",
    "author": "赵嘏",
    "content": [
      "郡斋秋尽一江横，频命郎官地更清。",
      "星月去随新诏动，旌旗遥映故山明。",
      "诗寻片石依依晚，帆挂孤云杳杳轻。",
      "想到钓台逢竹马，只应歌咏伴猿声。"
    ]
  },
  {
    "volume": 549,
    "sequence": 86,
    "title": "送剡客（一作薛逢诗）",
    "author": "赵嘏",
    "content": [
      "两重江外片帆斜，数里林塘绕一家。",
      "门掩右军余水石，路横诸谢旧烟霞。",
      "扁舟几处逢溪雪，长笛何人怨柳花。",
      "若到天台洞阳观，葛洪丹井在云涯。"
    ]
  },
  {
    "volume": 549,
    "sequence": 87,
    "title": "李先辈擢第东归有赠送（一作薛逢诗）",
    "author": "赵嘏",
    "content": [
      "金榜前头无是非，平人分得一枝归。",
      "正怜日暖云飘路，何处宴回风满衣。",
      "门掩长淮心更远，渡连芳草马如飞。",
      "茂陵自笑犹多病，空有书斋在翠微。"
    ]
  },
  {
    "volume": 549,
    "sequence": 88,
    "title": "送同年郑祥先辈归汉南（时恩门相公镇山南）",
    "author": "赵嘏",
    "content": [
      "年来惊喜两心知，高处同攀次第枝。",
      "人倚绣屏闲赏夜，马嘶花径醉归时。",
      "声名本是文章得，藩阃曾劳笔砚随。",
      "家去恩门四千里，只应从此梦旌旗。"
    ]
  },
  {
    "volume": 549,
    "sequence": 89,
    "title": "送沈单作尉江都（一作许浑诗）",
    "author": "赵嘏",
    "content": [
      "炀帝都城春水边，笙歌夜上木兰船。",
      "三千宫女自涂地，十万人家如洞天。",
      "焰焰花枝官舍晚，重重云影寺墙连。",
      "少年作尉须矜慎，莫向楼前坠马鞭。"
    ]
  },
  {
    "volume": 549,
    "sequence": 90,
    "title": "送李蕴赴郑州因献卢郎中俶",
    "author": "赵嘏",
    "content": [
      "仆射陂西想到时，满川晴色见旌旗。",
      "马融闲卧笛声远，王粲醉吟楼影移。",
      "几日赋诗秋水寺，经年草诏白云司。",
      "唯君此去人多羡，却是恩深自不知。"
    ]
  },
  {
    "volume": 549,
    "sequence": 91,
    "title": "送韩绛归淮南寄韩绰先辈",
    "author": "赵嘏",
    "content": [
      "岛上花枝系钓船，隋家宫畔水连天。",
      "江帆自落鸟飞外，月观静依春色边。",
      "门巷草生车辙在，朝廷恩及雁行联。",
      "相逢且问昭州事，曾鼓庄盆对逝川。"
    ]
  },
  {
    "volume": 549,
    "sequence": 92,
    "title": "送薛耽先辈归谒汉南",
    "author": "赵嘏",
    "content": [
      "雪绕千峰驿路长，谢家联句待檀郎。",
      "手持碧落新攀桂，月在东轩旧选床。",
      "几日旌幢延骏马，到时冰玉动华堂。",
      "孔门多少风流处，不遣颜回识醉乡。"
    ]
  },
  {
    "volume": 549,
    "sequence": 93,
    "title": "送陈嘏登第作尉归觐",
    "author": "赵嘏",
    "content": [
      "千峰归去旧林塘，溪县门前即故乡。",
      "曾把桂夸春里巷，重怜身称锦衣裳。",
      "洲迷翠羽云遮槛，露湿红蕉月满廊。",
      "就养举朝人共羡，清资让却校书郎。"
    ]
  },
  {
    "volume": 549,
    "sequence": 94,
    "title": "送裴延翰下第归觐滁州",
    "author": "赵嘏",
    "content": [
      "失意何曾恨解携，问安归去秣陵西。",
      "郡斜杨柳春风岸，山映楼台明月溪。",
      "江上诗书悬素业，日边门户倚丹梯。",
      "一枝攀折回头是，莫向清秋惜马蹄。"
    ]
  },
  {
    "volume": 549,
    "sequence": 95,
    "title": "题崇圣寺简云端僧录",
    "author": "赵嘏",
    "content": [
      "暮尘飘尽客愁长，来扣禅关月满廊。",
      "宋玉逢秋空雪涕，净名无地可容床。",
      "高云覆槛千岩树，疏磬含风一夜霜。",
      "回首故园红叶外，只将多病告医王。"
    ]
  },
  {
    "volume": 549,
    "sequence": 96,
    "title": "越中寺居寄上主人",
    "author": "赵嘏",
    "content": [
      "野寺初容访静来，晚晴江上见楼台。",
      "中林有路到花尽，一日无人看竹回。",
      "自晒诗书经雨后，别留门户为僧开。",
      "苦心若是酬恩事，不敢吟春忆酒杯。"
    ]
  },
  {
    "volume": 549,
    "sequence": 97,
    "title": "早出洞仙观",
    "author": "赵嘏",
    "content": [
      "露浓如水洒苍苔，洞口烟萝密不开。",
      "残月色低当户后，晓钟声迥隔山来。",
      "春生药圃芝犹短，夜醮斋坛鹤未回。",
      "愁是独寻归路去，人间步步是尘埃。"
    ]
  },
  {
    "volume": 549,
    "sequence": 98,
    "title": "题昭应王明府溪亭",
    "author": "赵嘏",
    "content": [
      "靖节何须彭泽逢，菊洲松岛水悠溶。",
      "行人自折门前柳，高鸟不离溪畔峰。",
      "晓渭度檐帆的的，晚原含雨树重重。",
      "轩车过尽无公事，枕上一声长乐钟。"
    ]
  },
  {
    "volume": 549,
    "sequence": 99,
    "title": "赠王先生",
    "author": "赵嘏",
    "content": [
      "太一真人隐翠霞，早年曾降蔡经家。",
      "羽衣使者峭于鹤，鸟爪侍娘飘若花。",
      "九鼎栏干归马齿，三山窕窈步云涯。",
      "时因弟子偷灵药，散落人间驻物华。"
    ]
  },
  {
    "volume": 549,
    "sequence": 100,
    "title": "赠道者",
    "author": "赵嘏",
    "content": [
      "华盖飘飘绿鬓翁，往来朝谒蕊珠宫。",
      "几年山下阴阳鼎，尽日涧边桃李风。",
      "野迹似云无处著，仙容如水与谁同。",
      "应怜有客外妻子，思在长生一顾中。"
    ]
  },
  {
    "volume": 549,
    "sequence": 101,
    "title": "王先生不别而去",
    "author": "赵嘏",
    "content": [
      "仙翁归袖拂烟霓，一卷素书还独携。",
      "劚药满囊身不病，抱琴何处鹤同栖。",
      "沾衣尽日看山坐，搔首残春向路迷。",
      "树树白云幽径绝，短船空倚武陵溪。"
    ]
  },
  {
    "volume": 549,
    "sequence": 102,
    "title": "山阳卢明府以双鹤寄遗，白氏以诗回答，因寄和",
    "author": "赵嘏",
    "content": [
      "缑山双去羽翰轻，应为仙家好弟兄。",
      "茅固枕前秋对舞，陆云溪上夜同鸣。",
      "紫泥封处曾回首，碧落归时莫问程。",
      "自笑沧江一渔叟，何由似尔到层城。"
    ]
  },
  {
    "volume": 549,
    "sequence": 103,
    "title": "赠李秘书",
    "author": "赵嘏",
    "content": [
      "束带临风气调新，孔门才业独谁伦。",
      "杉松韵冷雪溪暗，鸾鹤势高天路春。",
      "美玉韫来休问价，芳枝攀去正无尘。",
      "莫将芸阁轻科第，须作人间第一人。"
    ]
  },
  {
    "volume": 549,
    "sequence": 104,
    "title": "回于道中寄舒州李珏相公",
    "author": "赵嘏",
    "content": [
      "都无鄙吝隔尘埃，昨日丘门避席来。",
      "静语乍临清庙瑟，披风如在九层台。",
      "几烦命妓浮溪棹，再许论诗注酒杯。",
      "从此微尘知感恋，七真台上望三台。"
    ]
  },
  {
    "volume": 549,
    "sequence": 105,
    "title": "舒州献李相公",
    "author": "赵嘏",
    "content": [
      "野人留得五湖船，丞相兴歌郡国年。",
      "醉笔倚风飘涧雪，静襟披月坐楼天。",
      "鹤归华表山河在，气返青云雨露全。",
      "闻说万方思旧德，一时倾望重陶甄。"
    ]
  },
  {
    "volume": 549,
    "sequence": 106,
    "title": "成名年献座主仆射兼呈同年",
    "author": "赵嘏",
    "content": [
      "拂烟披月羽毛新，千里初辞九陌尘。",
      "曾失玄珠求象罔，不将双耳负伶伦。",
      "贾嵩词赋相如手，杨乘歌篇李白身。",
      "除却今年仙侣外，堂堂又见两三春。"
    ]
  },
  {
    "volume": 549,
    "sequence": 107,
    "title": "抒怀上歙州卢中丞宣州杜侍郎",
    "author": "赵嘏",
    "content": [
      "东来珠履与旌旗，前者登朝亦一时。",
      "竹马迎呼逢稚子，柏台长告见男儿。",
      "花飘舞袖楼相倚，角送归轩客尽随。",
      "独有贱夫怀感激，十年两地负恩知。"
    ]
  },
  {
    "volume": 549,
    "sequence": 108,
    "title": "山阳韦中丞罢郡因献",
    "author": "赵嘏",
    "content": [
      "笙歌只是旧笙歌，肠断风流奈别何。",
      "照物二年春色在，感恩千室泪痕多。",
      "尽将魂梦随西去，犹望旌旗暂一过。",
      "今日尊前无限思，万重云月隔烟波。"
    ]
  },
  {
    "volume": 549,
    "sequence": 109,
    "title": "山阳即席献裴中丞",
    "author": "赵嘏",
    "content": [
      "早年天上见清尘，今日楼中醉一春。",
      "暂肯剖符临水石，几曾焚笔动星辰。",
      "琼台雪映迢迢鹤，蓬岛波横浩浩津。",
      "好是仙家羽衣使，欲教垂涕问何人。"
    ]
  },
  {
    "volume": 549,
    "sequence": 110,
    "title": "西峰即事献沈大夫",
    "author": "赵嘏",
    "content": [
      "松竹闲游道路身，衣襟落尽往来尘。",
      "山连谢宅余霞在，水映琴溪旧浪春。",
      "拂榻从容今有地，酬恩寂寞久无人。",
      "安知不及屠沽者，曾对青萍泪满巾。"
    ]
  },
  {
    "volume": 549,
    "sequence": 111,
    "title": "杜陵贻杜牧侍御（一作题杜侍御别业）",
    "author": "赵嘏",
    "content": [
      "紫陌尘多不可寻，南溪酒熟一披襟。",
      "山高昼枕石床隐，泉落夜窗烟树深。",
      "白首寻人嗟问计，青云无路觅知音。",
      "唯君怀抱安如水，他日门墙许醉吟。"
    ]
  },
  {
    "volume": 549,
    "sequence": 112,
    "title": "下第后上李中丞",
    "author": "赵嘏",
    "content": [
      "落第逢人恸哭初，平生志业欲何如。",
      "鬓毛洒尽一枝桂，泪血滴来千里书。",
      "谷外风高摧羽翮，江边春在忆樵渔。",
      "唯应感激知恩地，不待功成死有余。"
    ]
  },
  {
    "volume": 549,
    "sequence": 113,
    "title": "浙东赠李副使员外",
    "author": "赵嘏",
    "content": [
      "妙尽戎机佐上台，少年清苦自霜台。",
      "马嘶深竹闲宜贵，花拂朱衣美称才。",
      "早入半缘分务重，晚吟多是看山回。",
      "名高渐少翻飞伴，几度烟霄独去来。"
    ]
  },
  {
    "volume": 549,
    "sequence": 114,
    "title": "寄淮南幕中刘员外",
    "author": "赵嘏",
    "content": [
      "郎官何逊最风流，爱月怜山不下楼。",
      "三佐戎旃换朱绂，一辞兰省见清秋。",
      "桂生岩石本潇洒，鹤到烟空更自由。",
      "休向西斋久闲卧，满朝倾盖是依刘。"
    ]
  },
  {
    "volume": 549,
    "sequence": 115,
    "title": "薛廷范从事自宣城至因赠",
    "author": "赵嘏",
    "content": [
      "少年从事霍嫖姚，来自枫林度柳桥。",
      "金管别筵楼灼灼，玉溪回首马萧萧。",
      "清风气调真君辈，知己风流满圣朝。",
      "独有故人愁欲死，晚檐疏雨动空瓢。"
    ]
  },
  {
    "volume": 549,
    "sequence": 116,
    "title": "寄浔阳赵校书",
    "author": "赵嘏",
    "content": [
      "帘下秋江夜影空，倚楼人在月明中。",
      "不将行止问朝列，唯脱衣裳与钓翁。",
      "几处别巢悲去燕，十年回首送归鸿。",
      "那应更结庐山社，见说心闲胜远公。"
    ]
  },
  {
    "volume": 549,
    "sequence": 117,
    "title": "赠李从贵",
    "author": "赵嘏",
    "content": [
      "白马嘶风何处还，鞭梢拂地看南山。",
      "珠帘卷尽不回首，春色欲阑休闭关。",
      "花外鸟归残雨暮，竹边人语夕阳闲。",
      "知君旧隐嵩云下，岩桂从今几更攀。"
    ]
  },
  {
    "volume": 549,
    "sequence": 118,
    "title": "赠陈正字",
    "author": "赵嘏",
    "content": [
      "鲁儒今日意何如，名挂春官选籍初。",
      "野艇几曾寻水去，故山从此与云疏。",
      "吟怜受露花阴足，行觉嘶风马力余。",
      "闻说晚心心更静，竹间依旧卧看书。"
    ]
  },
  {
    "volume": 549,
    "sequence": 119,
    "title": "洞庭寄所思",
    "author": "赵嘏",
    "content": [
      "日断兰台空望归，锦衾香冷梦来稀。",
      "书中自报刀头约，天上三看破镜飞。",
      "孤浪谩疑红脸笑，轻云忽似舞罗衣。",
      "遥知不语坐相忆，寂寞洞房寒烛微。"
    ]
  },
  {
    "volume": 549,
    "sequence": 120,
    "title": "代人赠杜牧侍御（宣州会中）",
    "author": "赵嘏",
    "content": [
      "郎作东台御史时，妾长西望敛双眉。",
      "一从诏下人皆羡，岂料恩衰不自知。",
      "高阙如天萦晓梦，华筵似水隔秋期。",
      "坐来情态犹无限，更向楼前舞柘枝。"
    ]
  },
  {
    "volume": 549,
    "sequence": 121,
    "title": "旅馆闻雁别友人",
    "author": "赵嘏",
    "content": [
      "路绕秋塘首独搔，背群燕雁正呼号。",
      "故关何处重相失，碧落有云终自高。",
      "旅宿去缄他日恨，单飞谁见此生劳。",
      "行衣湿尽千山雪，肠断金笼好羽毛。"
    ]
  },
  {
    "volume": 549,
    "sequence": 122,
    "title": "泊凫矶江馆",
    "author": "赵嘏",
    "content": [
      "风雪晴来岁欲除，孤舟晚下意何如。",
      "月当轩色湖平后，雁断云声夜起初。",
      "傍晓管弦何处静，犯寒杨柳绕津疏。",
      "三间茅屋东溪上，归去生涯竹与书。"
    ]
  },
  {
    "volume": 549,
    "sequence": 123,
    "title": "春尽独游慈恩寺南池",
    "author": "赵嘏",
    "content": [
      "竹外池塘烟雨收，送春无伴亦迟留。",
      "秦城马上半年客，潘鬓水边今日愁。",
      "气变晚云红映阙，风含高树碧遮楼。",
      "杏园花落游人尽，独为圭峰一举头。"
    ]
  },
  {
    "volume": 549,
    "sequence": 124,
    "title": "重游楚国寺",
    "author": "赵嘏",
    "content": [
      "往事飘然去不回，空余山色在楼台。",
      "池塘风暖雁寻去，松桂寺高人独来。",
      "庄叟著书真达者，贾生挥涕信悠哉。",
      "老僧心地闲于水，犹被流年日日催。"
    ]
  },
  {
    "volume": 549,
    "sequence": 125,
    "title": "三像寺酬元秘书",
    "author": "赵嘏",
    "content": [
      "官总芸香阁署崇，可怜诗句落春风。",
      "偶然侍坐水声里，还许醉吟松影中。",
      "车马照来红树合，烟霞咏尽翠微空。",
      "不因高寺闲回首，谁识飘飘一寒翁。"
    ]
  },
  {
    "volume": 549,
    "sequence": 126,
    "title": "献淮南李仆射",
    "author": "赵嘏",
    "content": [
      "早年曾谒富民侯，今日难甘失鹄羞。",
      "新诺似山无力负，旧恩如水满身流。",
      "马嘶红叶萧萧晚，日照长江滟滟秋。",
      "功德万重知不惜，一言抛得百生愁。"
    ]
  },
  {
    "volume": 549,
    "sequence": 127,
    "title": "江亭晚望",
    "author": "赵嘏",
    "content": [
      "碧江凉冷雁来疏，闲望江云思有余。",
      "秋馆池亭荷叶歇，野人篱落豆花初。",
      "无愁自得仙翁术，多病能忘太史书。",
      "闻说故园香稻熟，片帆归去就鲈鱼。"
    ]
  },
  {
    "volume": 549,
    "sequence": 128,
    "title": "赠曹处士幽居",
    "author": "赵嘏",
    "content": [
      "勾漏先生冰玉然，曾将八石问群仙。",
      "中山暂醉一千日，南苑往来三百年。",
      "棋局不收花满洞，霓旌欲别浪翻天。",
      "何须更学鸱夷子，头白江湖一短船。"
    ]
  },
  {
    "volume": 549,
    "sequence": 129,
    "title": "重阳日示舍弟（时在吴门）",
    "author": "赵嘏",
    "content": [
      "多少乡心入酒杯，野塘今日菊花开。",
      "新霜何处雁初下，故国穷秋首正回。",
      "渐老向人空感激，一生驱马傍尘埃。",
      "侯门无路提携尔，虚共扁舟万里来。"
    ]
  },
  {
    "volume": 549,
    "sequence": 130,
    "title": "客至（一作许浑诗）",
    "author": "赵嘏",
    "content": [
      "得路逢津更俊才，可怜鞍马照春来。",
      "残花几日小斋闭，大笑一声幽抱开。",
      "袖拂碧溪寒缭绕，冠欹红树晚裴回。",
      "相逢少别更堪恨，何必秋风江上台。"
    ]
  }
]