[
  {
    "volume": 364,
    "sequence": 1,
    "title": "荆州歌二首",
    "author": "刘禹锡",
    "content": [
      "渚宫杨柳暗，麦城朝雉飞。",
      "可怜踏青伴，乘暖著轻衣。",
      "今日好南风，商旅相催发。",
      "沙头樯竿上，始见春江阔。"
    ]
  },
  {
    "volume": 364,
    "sequence": 2,
    "title": "纪南歌",
    "author": "刘禹锡",
    "content": [
      "风烟纪南城，尘土荆门路。",
      "天寒多猎骑，走上樊姬墓。"
    ]
  },
  {
    "volume": 364,
    "sequence": 3,
    "title": "视刀环歌",
    "author": "刘禹锡",
    "content": [
      "常恨言语浅，不如人意深。",
      "今朝两相视，脉脉万重心。"
    ]
  },
  {
    "volume": 364,
    "sequence": 4,
    "title": "三阁辞四首（吴声）",
    "author": "刘禹锡",
    "content": [
      "贵人三阁上，日晏未梳头。",
      "不应有恨事，娇甚却成愁。",
      "珠箔曲琼钩，仔细见扬州。",
      "北兵那得度，浪话判悠悠。",
      "沉香帖阁柱，金缕画门楣。",
      "回首降幡下，已见黍离离。",
      "三人出眢井，一身登槛车。",
      "朱门漫临水，不可见鲈鱼。"
    ]
  },
  {
    "volume": 364,
    "sequence": 5,
    "title": "纥那曲二首",
    "author": "刘禹锡",
    "content": [
      "杨柳郁青青，竹枝无限情。",
      "周郎一回顾，听唱纥那声。",
      "踏曲兴无穷，调同词不同。",
      "愿郎千万寿，长作主人翁。"
    ]
  },
  {
    "volume": 364,
    "sequence": 6,
    "title": "淮阴行五首",
    "author": "刘禹锡",
    "content": [
      "簇簇淮阴市，竹楼缘岸上。",
      "好日起樯竿，乌飞惊五两。",
      "今日转船头，金乌指西北。",
      "烟波与春草，千里同一色。",
      "船头大铜镮，摩挲光阵阵。",
      "早早使风来，沙头一眼认。",
      "何物令侬羡，羡郎船尾燕。",
      "衔泥趁樯竿，宿食长相见。",
      "隔浦望行船，头昂尾幰幰。",
      "无奈晚来时，清淮春浪软。"
    ]
  },
  {
    "volume": 364,
    "sequence": 7,
    "title": "浑侍中宅牡丹",
    "author": "刘禹锡",
    "content": [
      "径尺千余朵，人间有此花。",
      "今朝见颜色，更不向诸家。"
    ]
  },
  {
    "volume": 364,
    "sequence": 8,
    "title": "咏红柿子",
    "author": "刘禹锡",
    "content": [
      "晓连星影出，晚带日光悬。",
      "本因遗采掇，翻自保天年。"
    ]
  },
  {
    "volume": 364,
    "sequence": 9,
    "title": "吕八见寄郡内书怀因而戏和",
    "author": "刘禹锡",
    "content": [
      "文苑振金声，循良冠百城。",
      "不知今史氏，何处列君名。"
    ]
  },
  {
    "volume": 364,
    "sequence": 10,
    "title": "秋风引",
    "author": "刘禹锡",
    "content": [
      "何处秋风至，萧萧送雁群。",
      "朝来入庭树，孤客最先闻。"
    ]
  },
  {
    "volume": 364,
    "sequence": 11,
    "title": "柳花词三首",
    "author": "刘禹锡",
    "content": [
      "开从绿条上，散逐香风远。",
      "故取花落时，悠扬占春晚。",
      "轻飞不假风，轻落不委地。",
      "撩乱舞晴空，发人无限思。",
      "晴天闇闇雪，来送青春暮。",
      "无意似多情，千家万家去。"
    ]
  },
  {
    "volume": 364,
    "sequence": 12,
    "title": "路傍曲",
    "author": "刘禹锡",
    "content": [
      "南山宿雨晴，春入凤凰城。",
      "处处闻弦管，无非送酒声。"
    ]
  },
  {
    "volume": 364,
    "sequence": 13,
    "title": "君山怀古",
    "author": "刘禹锡",
    "content": [
      "属车八十一，此地阻长风。",
      "千载威灵尽，赭山寒水中。"
    ]
  },
  {
    "volume": 364,
    "sequence": 14,
    "title": "庭竹",
    "author": "刘禹锡",
    "content": [
      "露涤铅粉节，风摇青玉枝。",
      "依依似君子，无地不相宜。"
    ]
  },
  {
    "volume": 364,
    "sequence": 15,
    "title": "唐郎中宅与诸公同饮酒看牡丹",
    "author": "刘禹锡",
    "content": [
      "今日花前饮，甘心醉数杯。",
      "但愁花有语，不为老人开。"
    ]
  },
  {
    "volume": 364,
    "sequence": 16,
    "title": "题寿安甘棠馆二首",
    "author": "刘禹锡",
    "content": [
      "公馆似仙家，池清竹径斜。",
      "山禽忽惊起，冲落半岩花。",
      "门前洛阳道，门里桃花路。",
      "尘土与烟霞，其间十馀步。"
    ]
  },
  {
    "volume": 364,
    "sequence": 17,
    "title": "古词二首（一作讽古）",
    "author": "刘禹锡",
    "content": [
      "轩后初冠冕，前旒为蔽明。",
      "安知从复道，然后见人情。",
      "簿领乃俗士，清谈信古风。",
      "吾观苏令绰，朱墨一何工。"
    ]
  },
  {
    "volume": 364,
    "sequence": 18,
    "title": "寓兴二首",
    "author": "刘禹锡",
    "content": [
      "常谈即至理，安事非常情。",
      "寄语何平叔，无为轻老生。",
      "世途多礼数，鹏鷃各逍遥。",
      "何事陶彭泽，抛官为折腰。"
    ]
  },
  {
    "volume": 364,
    "sequence": 19,
    "title": "咏史二首",
    "author": "刘禹锡",
    "content": [
      "骠骑非无势，少卿终不去。",
      "世道剧颓波，我心如砥柱。",
      "贾生明王道，卫绾工车戏。",
      "同遇汉文时，何人居贵位。"
    ]
  },
  {
    "volume": 364,
    "sequence": 20,
    "title": "经檀道济故垒",
    "author": "刘禹锡",
    "content": [
      "万里长城坏，荒营野草秋。",
      "秣陵多士女，犹唱白符鸠。"
    ]
  },
  {
    "volume": 364,
    "sequence": 21,
    "title": "伤段右丞（江湖旧游，南宫交代）",
    "author": "刘禹锡",
    "content": [
      "江海多豪气，朝廷有直声。",
      "何言马蹄下，一旦是佳城。"
    ]
  },
  {
    "volume": 364,
    "sequence": 22,
    "title": "伤独孤舍人",
    "author": "刘禹锡",
    "content": [
      "昔别矜年少，今悲丧国华。",
      "远来同社燕，不见早梅花。"
    ]
  },
  {
    "volume": 364,
    "sequence": 23,
    "title": "再伤庞尹",
    "author": "刘禹锡",
    "content": [
      "京兆归何处，章台空暮尘。",
      "可怜鸾镜下，哭杀画眉人。"
    ]
  },
  {
    "volume": 364,
    "sequence": 24,
    "title": "敬酬微公见寄二首",
    "author": "刘禹锡",
    "content": [
      "凄凉沃州僧，憔悴柴桑宰。",
      "别来二十年，唯馀两心在。",
      "越江千里镜，越岭四时雪。",
      "中有逍遥人，夜深观水月。"
    ]
  },
  {
    "volume": 364,
    "sequence": 25,
    "title": "鄂渚留别李二十一表臣大夫",
    "author": "刘禹锡",
    "content": [
      "高樯起行色，促柱动离声。",
      "欲问江深浅，应如远别情。"
    ]
  },
  {
    "volume": 364,
    "sequence": 26,
    "title": "答表臣赠别二首",
    "author": "刘禹锡",
    "content": [
      "昔为瑶池侣，飞舞集蓬莱。",
      "今作江汉别，风雪一徘徊。",
      "嘶马立未还，行舟路将转。",
      "江头暝色深，挥袖依稀见。"
    ]
  },
  {
    "volume": 364,
    "sequence": 27,
    "title": "始发鄂渚寄表臣二首",
    "author": "刘禹锡",
    "content": [
      "祖帐管弦绝，客帆西风生。",
      "回车已不见，犹听马嘶声。",
      "晓发柳林戍，遥城闻五鼓。",
      "忆与故人眠，此时犹晤语。"
    ]
  },
  {
    "volume": 364,
    "sequence": 28,
    "title": "出鄂州界怀表臣二首",
    "author": "刘禹锡",
    "content": [
      "离席一挥杯，别愁今尚醉。",
      "迟迟有情处，却恨江帆驶。",
      "梦觉疑连榻，舟行忽千里。",
      "不见黄鹤楼，寒沙雪相似。"
    ]
  },
  {
    "volume": 364,
    "sequence": 29,
    "title": "和游房公旧竹亭闻琴绝句",
    "author": "刘禹锡",
    "content": [
      "尚有竹间路，永无綦下尘。",
      "一闻流水曲，重忆餐霞人。"
    ]
  },
  {
    "volume": 364,
    "sequence": 30,
    "title": "西州李尚书知愚与元武昌有旧远示二篇…继和二首",
    "author": "刘禹锡",
    "content": [
      "如何赠琴日，已是绝弦时。",
      "无复双金报，空馀挂剑悲。",
      "宝匣从此闲，朱弦谁复调。",
      "只应随玉树，同向土中销。"
    ]
  },
  {
    "volume": 364,
    "sequence": 31,
    "title": "别苏州二首",
    "author": "刘禹锡",
    "content": [
      "三载为吴郡，临岐祖帐开。",
      "虽非谢桀黠，且为一裴回。",
      "流水阊门外，秋风吹柳条。",
      "从来送客处，今日自魂销。"
    ]
  },
  {
    "volume": 364,
    "sequence": 32,
    "title": "罢和州游建康",
    "author": "刘禹锡",
    "content": [
      "秋水清无力，寒山暮多思。",
      "官闲不计程，遍上南朝寺。"
    ]
  },
  {
    "volume": 364,
    "sequence": 33,
    "title": "九日登高",
    "author": "刘禹锡",
    "content": [
      "世路山河险，君门烟雾深。",
      "年年上高处，未省不伤心。"
    ]
  },
  {
    "volume": 364,
    "sequence": 34,
    "title": "答柳子厚",
    "author": "刘禹锡",
    "content": [
      "年方伯玉早，恨比四愁多。",
      "会待休车骑，相随出罻罗。"
    ]
  },
  {
    "volume": 364,
    "sequence": 35,
    "title": "馆娃宫在旧郡西南砚石山前瞰姑苏台傍有采香…因赋二章",
    "author": "刘禹锡",
    "content": [
      "宫馆贮娇娃，当时意大夸。",
      "艳倾吴国尽，笑入楚王家。",
      "月殿移椒壁，天花代舜华。",
      "唯馀采香径，一带绕山斜。"
    ]
  }
]