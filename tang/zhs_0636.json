[
  {
    "volume": 636,
    "sequence": 1,
    "title": "杂兴",
    "author": "聂夷中",
    "content": [
      "两叶能蔽目，双豆能塞聪。",
      "理身不知道，将为天地聋。",
      "扰扰造化内，茫茫天地中。",
      "苟或有所愿，毛发亦不容。"
    ]
  },
  {
    "volume": 636,
    "sequence": 2,
    "title": "杂怨（一作孟郊诗，题云征妇怨）",
    "author": "聂夷中",
    "content": [
      "生在绮罗下，岂识渔阳道。",
      "良人自戍来，夜夜梦中到。",
      "渔阳万里远，近于中门限。",
      "中门逾有时，渔阳常在眼。",
      "君泪濡罗巾，妾泪滴路尘。",
      "罗巾今在手，日得随妾身。",
      "路尘如因风，得上君车轮。"
    ]
  },
  {
    "volume": 636,
    "sequence": 3,
    "title": "行路难",
    "author": "聂夷中",
    "content": [
      "莫言行路难，夷狄如中国。",
      "谓言骨肉亲，中门如异域。",
      "出处全在人，路亦无通塞。",
      "门前两条辙，何处去不得。"
    ]
  },
  {
    "volume": 636,
    "sequence": 4,
    "title": "大垂手",
    "author": "聂夷中",
    "content": [
      "金刀剪轻云，盘用黄金缕。",
      "装束赵飞燕，教来掌上舞。",
      "舞罢飞燕死，片片随风去。"
    ]
  },
  {
    "volume": 636,
    "sequence": 5,
    "title": "空城雀（一作孟郊诗）",
    "author": "聂夷中",
    "content": [
      "一雀入官仓，所食能损几。",
      "所虑往复频，官仓乃害尔。",
      "鱼网不在天，鸟网不在水。",
      "饮啄要自然，何必空城里。"
    ]
  },
  {
    "volume": 636,
    "sequence": 6,
    "title": "胡无人行",
    "author": "聂夷中",
    "content": [
      "男儿徇大义，立节不沽名。",
      "腰间悬陆离，大歌胡无行。",
      "不读战国书，不览黄石经。",
      "醉卧咸阳楼，梦入受降城。",
      "更愿生羽翼，飞身入青冥。",
      "请携天子剑，斫下旄头星。",
      "自然胡无人，虽有无战争。",
      "悠哉典属国，驱羊老一生。"
    ]
  },
  {
    "volume": 636,
    "sequence": 7,
    "title": "咏田家（一作伤田家）",
    "author": "聂夷中",
    "content": [
      "二月卖新丝，五月粜新谷。",
      "医得眼前疮，剜却心头肉。",
      "我愿君王心，化作光明烛。",
      "不照绮罗筵，只照逃亡屋。"
    ]
  },
  {
    "volume": 636,
    "sequence": 8,
    "title": "燕台二首",
    "author": "聂夷中",
    "content": [
      "燕台累黄金，上欲招儒雅。",
      "贵得贤士来，更下于隗者。",
      "自然乐毅徒，趋风走天下。",
      "何必驰凤书，旁求向林野。",
      "燕台高百尺，燕灭台亦平。",
      "一种是亡国，犹得礼贤名。",
      "何似章华畔，空余禾黍生。"
    ]
  },
  {
    "volume": 636,
    "sequence": 9,
    "title": "古兴",
    "author": "聂夷中",
    "content": [
      "片玉一尘轻，粒粟山丘重。",
      "唐虞贵民食，只是勤播种。",
      "前圣后圣同，今人古人共。",
      "一岁如苦饥，金玉何所用。"
    ]
  },
  {
    "volume": 636,
    "sequence": 10,
    "title": "劝酒二首",
    "author": "聂夷中",
    "content": [
      "白日无定影，清江无定波。",
      "人无百年寿，百年复如何？",
      "堂上陈美酒，堂下列笙歌。",
      "与君入醉乡，醉乡乐天和。",
      "岁岁松柏茂，日日丘陵多。",
      "君看终南山，万古青峨峨。",
      "灞上送行客，听唱行客歌。",
      "适来桥下水，已作渭川波。",
      "人间荣乐少，四海别离多。",
      "但恐别离泪，自成苦水河。",
      "劝尔一杯酒，所赠无余多。"
    ]
  },
  {
    "volume": 636,
    "sequence": 11,
    "title": "饮酒乐",
    "author": "聂夷中",
    "content": [
      "日月似有事，一夜行一周。",
      "草木犹须老，人生得无愁。",
      "一饮解百结，再饮破百忧。",
      "白发欺贫贱，不入醉人头。",
      "我愿东海水，尽向杯中流。",
      "安得阮步兵，同入醉乡游。"
    ]
  },
  {
    "volume": 636,
    "sequence": 12,
    "title": "公子行二首",
    "author": "聂夷中",
    "content": [
      "汉代多豪族，恩深益骄逸。",
      "走马踏杀人，街吏不敢诘。",
      "红楼宴青春，数里望云蔚。",
      "金缸焰胜昼，不畏落晖疾。",
      "美人尽如月，南威莫能匹。",
      "芙蓉自天来，不向水中出。",
      "飞琼奏云和，碧箫吹凤质。",
      "唯恨鲁阳死，无人驻白日。",
      "花树出墙头，花里谁家楼。",
      "一行书不读，身封万户侯。",
      "美人楼上歌，不是古凉州。"
    ]
  },
  {
    "volume": 636,
    "sequence": 13,
    "title": "短歌",
    "author": "聂夷中",
    "content": [
      "八月木阴薄，十叶三堕枝。",
      "人生过五十，亦已同此时。",
      "朝出东郭门，嘉树郁参差。",
      "暮出西郭门，原草已离披。",
      "南邻好台榭，北邻善歌吹。",
      "荣华忽销歇，四顾令人悲。",
      "生死与荣辱，四者乃常期。",
      "古人耻其名，没世无人知。",
      "无言鬓似霜，勿谓事如丝。",
      "耆年无一善，何殊食乳儿。"
    ]
  },
  {
    "volume": 636,
    "sequence": 14,
    "title": "过比干墓",
    "author": "聂夷中",
    "content": [
      "殷辛帝天下，厌为天下尊。",
      "乾纲既一断，贤愚无二门。",
      "佞是福身本，忠作丧己源。",
      "饿虎不食子，人无骨肉恩。",
      "日影不入地，下埋冤死魂。",
      "腐骨不为土，应作石木根。",
      "余来过此乡，下马吊此坟。",
      "静念君臣间，有道谁敢论。"
    ]
  },
  {
    "volume": 636,
    "sequence": 15,
    "title": "住京寄同志",
    "author": "聂夷中",
    "content": [
      "有京如在道，日日先鸡起。",
      "不离十二街，日行一百里。",
      "役役大块上，周朝复秦市。",
      "贵贱与贤愚，古今同一轨。",
      "白兔落天西，赤鸦飞海底。",
      "一日复一日，日日无终始。",
      "自嫌性如石，不达荣辱理。",
      "试问九十翁，吾今尚如此。"
    ]
  },
  {
    "volume": 636,
    "sequence": 16,
    "title": "赠农（一作孟郊诗）",
    "author": "聂夷中",
    "content": [
      "劝尔勤耕田，盈尔仓中粟。",
      "劝尔无伐桑，减尔身上服。",
      "清霜一委地，万草色不绿。",
      "狂风一飘林，万叶不著木。",
      "青春如不耕，何以自拘束。"
    ]
  },
  {
    "volume": 636,
    "sequence": 17,
    "title": "客有追叹后时者作诗勉之",
    "author": "聂夷中",
    "content": [
      "后达多晚荣，速得多疾倾。",
      "君看构大厦，何曾一日成。",
      "在暖须在桑，在饱须在耕。",
      "君子贵弘道，道弘无不亨。",
      "太阳垂好光，毛发悉见形。",
      "我亦二十年，直似戴盆行。",
      "荆山产美玉，石石皆坚贞。",
      "未必尽有玉，玉且间石生。",
      "精卫一微物，犹恐填海平。"
    ]
  },
  {
    "volume": 636,
    "sequence": 18,
    "title": "访嵩阳道士不遇",
    "author": "聂夷中",
    "content": [
      "先生五岳游，文焰灭金鼎。",
      "日下鹤过时，人间空落影。",
      "常言一粒药，不随死生境。",
      "何当列御寇，去问仙人请。"
    ]
  },
  {
    "volume": 636,
    "sequence": 19,
    "title": "早发邺北经古城",
    "author": "聂夷中",
    "content": [
      "微月东南明，双牛耕古城。",
      "但耕古城地，不知古城名。",
      "当昔置此城，岂料今日耕。",
      "蔓草已离披，狐兔何纵横。",
      "秋云零落散，秋风萧条生。",
      "对古良可叹，念今转伤情。",
      "古人已冥冥，今人又营营。",
      "不知马蹄下，谁家旧台亭。"
    ]
  },
  {
    "volume": 636,
    "sequence": 20,
    "title": "题贾氏林泉",
    "author": "聂夷中",
    "content": [
      "市朝束名利，林泉系清通。",
      "岂知黄尘内，迥有白云踪。",
      "轻流逗密蓧，直干入宽空。",
      "高吟五君咏，疑对九华峰。",
      "我知种竹心，欲扇清凉风。",
      "我知决泉意，将明济物功。",
      "有琴不张弦，众星列梧桐。",
      "须知淡澹听，声在无声中。",
      "地非樵者路，武陵又何逢。",
      "只虑迷所归，池上日西东。"
    ]
  },
  {
    "volume": 636,
    "sequence": 21,
    "title": "送友人归江南",
    "author": "聂夷中",
    "content": [
      "泉州五更鼓，月落西南维。",
      "此时有行客，别我孤舟归。",
      "上国身无主，下第诚可悲。"
    ]
  },
  {
    "volume": 636,
    "sequence": 22,
    "title": "秋夕",
    "author": "聂夷中",
    "content": [
      "日往无复见，秋堂暮仍学。",
      "玄发不知白，晓人寒铜觉。",
      "为材未离群，有玉犹在璞。",
      "谁把碧桐枝，刻作云门乐。"
    ]
  },
  {
    "volume": 636,
    "sequence": 23,
    "title": "哭刘驾博士",
    "author": "聂夷中",
    "content": [
      "出门四顾望，此日何徘徊。",
      "终南旧山色，夫子安在哉。",
      "君诗如门户，夕闭昼还开。",
      "君名如四时，春尽夏复来。",
      "原野多丘陵，累累如高台。",
      "君坟须数尺，谁与夫子偕。"
    ]
  },
  {
    "volume": 636,
    "sequence": 24,
    "title": "公子家（一作长安花，一作公子行）",
    "author": "聂夷中",
    "content": [
      "种花满西园，花发青楼道。",
      "花下一禾生，去之为恶草。"
    ]
  },
  {
    "volume": 636,
    "sequence": 25,
    "title": "田家二首（后首一作李绅诗）",
    "author": "聂夷中",
    "content": [
      "父耕原上田，子劚山下荒。",
      "六月禾未秀，官家已修仓。",
      "锄田当日午，汗滴禾下土。",
      "谁念盘中餐，粒粒皆辛苦。"
    ]
  },
  {
    "volume": 636,
    "sequence": 26,
    "title": "杂怨",
    "author": "聂夷中",
    "content": [
      "良人昨日去，明月又不圆。",
      "别时各有泪，零落青楼前。"
    ]
  },
  {
    "volume": 636,
    "sequence": 27,
    "title": "乌夜啼",
    "author": "聂夷中",
    "content": [
      "众鸟各归枝，乌乌尔不栖。",
      "还应知妾恨，故向绿窗啼。"
    ]
  },
  {
    "volume": 636,
    "sequence": 28,
    "title": "起夜来",
    "author": "聂夷中",
    "content": [
      "念远心如烧，不觉中夜起。",
      "桃花带露泛，立在月明里。"
    ]
  },
  {
    "volume": 636,
    "sequence": 29,
    "title": "古别离（一作孟郊诗）",
    "author": "聂夷中",
    "content": [
      "欲别牵郎衣，问郎游何处。",
      "不恨归日迟，莫向临邛去。"
    ]
  },
  {
    "volume": 636,
    "sequence": 30,
    "title": "长安道",
    "author": "聂夷中",
    "content": [
      "此地无驻马，夜中犹走轮。",
      "所以路傍草，少于衣上尘。"
    ]
  },
  {
    "volume": 636,
    "sequence": 31,
    "title": "游子行",
    "author": "聂夷中",
    "content": [
      "萱草生堂阶，游子行天涯。",
      "慈亲倚门望，不见萱草花。"
    ]
  },
  {
    "volume": 636,
    "sequence": 32,
    "title": "闻人说海北事有感",
    "author": "聂夷中",
    "content": [
      "故乡归路隔高雷，见说年来事可哀。",
      "村落日中眠虎豹，田园雨后长蒿莱。",
      "海隅久已无春色，地底真成有劫灰。",
      "荆棘满山行不得，不知当日是谁栽。"
    ]
  }
]