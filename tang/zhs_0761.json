[
  {
    "volume": 761,
    "sequence": 1,
    "title": "题黄居寀秋山图",
    "author": "徐光溥",
    "content": [
      "天与黄筌艺奇绝，笔精回感重瞳悦。",
      "运思潜通造化工，挥毫定得神仙诀。",
      "秋来奉诏写秋山，写在轻绡数幅间。",
      "高低向背无遗势，重峦叠嶂何孱颜。",
      "目想心存妙尤极，研巧核能状不得。",
      "珍禽异兽皆自驯，奇花怪木非因植。",
      "崎岖石磴绝游踪，薄雾冥冥藏半峰。",
      "娑萝掩映迷仙洞，薜荔累垂缴古松。",
      "月槛参桥□，僧老坐搘筇。",
      "屈原江上婵娟竹，陶潜篱下芳菲菊。",
      "良宵只恐鹧鸪啼，晴波但见鸳鸯浴。",
      "暮烟羃羃锁村坞，一叶扁舟横野渡。",
      "飒飒白蘋欲起风，黯黯红蕉犹带雨。",
      "曲沼芙蓉香馥郁，长汀芦荻花敕蔌。",
      "雁过孤峰帖远青，鹿傍小溪饮残绿。",
      "秋山秀兮秋江静，江光山色相辉映。",
      "雪迸飞泉溅钓矶，云分落叶拥樵径。",
      "张璪松石徒称奇，边鸾花鸟何足窥。",
      "白旻鹰逞凌风势，薛稷鹤夸警露姿。",
      "方原画山空巉岩，峭壁枯槎人见嫌。",
      "孙位画水多汹涌，惊湍怒涛人见恐。",
      "若教对此定妍媸，必定伏膺怀愧悚。",
      "再三展向冕旒侧。",
      "便是移山回石间力。",
      "大李小李灭声华，献之恺之无颜色。",
      "仿佛垂纶渭水滨，吾皇睹之思良臣。",
      "依稀荷锸傅岩野，吾皇睹之求贤者。",
      "从兹仄展复悬旌，宵衣旰食安天下。",
      "才当老人星应候，愿与南山俱献寿。",
      "微臣稽首贡长歌，丹青景化同天和。"
    ]
  },
  {
    "volume": 761,
    "sequence": 2,
    "title": "同刘侍郎咏笋",
    "author": "徐光溥",
    "content": [
      "迸出班犀数十株，更添幽景向蓬壶。",
      "出来似有凌云势，用作丹梯得也无？"
    ]
  },
  {
    "volume": 761,
    "sequence": 3,
    "title": "贯休应梦罗汉画歌（一作禅月大师歌）",
    "author": "欧阳炯",
    "content": [
      "西岳高僧名贯休，孤情峭拔凌清秋。",
      "天教水墨画罗汉，魁岸古容生笔头。",
      "时捎大绢泥高壁，闭目焚香坐禅室。",
      "忽然梦里见真仪，脱下袈裟点神笔。",
      "高握节腕当空掷，窸窣毫端任狂逸。",
      "逡巡便是两三躯，不似画工虚费日。",
      "怪石安拂嵌复枯，真僧列坐连跏趺。",
      "形如瘦鹤精神健，顶似伏犀头骨粗。",
      "倚松根，傍岩缝，曲录腰身长欲动。",
      "看经弟子拟闻声，瞌睡山童疑有梦。",
      "不知夏腊几多年，一手支颐偏袒肩。",
      "口开或若共人语，身定复疑初坐禅。",
      "案前卧象低垂鼻，崖畔戏猿斜展臂。",
      "芭蕉花里刷轻红，苔藓文中晕深翠。",
      "硬筇杖，矮松床，雪色眉毛一寸长。",
      "绳开梵夹两三片，线补衲衣千万行。",
      "林间乱叶纷纷堕，一印残香断烟火。",
      "皮穿木屐不曾拖，笋织蒲团镇长坐。",
      "休公休公逸艺无人加，声誉喧喧遍海涯。",
      "五七字句一千首，大小篆书三十家。",
      "唐朝历历多名士，萧子云兼吴道子。",
      "若将书画比休公，只恐当时浪生死。",
      "休公休公始自江南来入秦，于今到蜀无交亲。",
      "诗名画手皆奇绝，觑你凡人争是人。",
      "瓦棺寺里维摩诘，舍卫城中辟支佛。",
      "若将此画比量看，总在人间为第一。"
    ]
  },
  {
    "volume": 761,
    "sequence": 4,
    "title": "题景焕画应天寺壁天王歌",
    "author": "欧阳炯",
    "content": [
      "锦城东北黄金地，故迹何人兴此寺。",
      "白眉长老重名公，曾识会稽山处士。",
      "寺门左壁图天王，威仪部从来何方。",
      "鬼神怪异满壁走，当檐飒飒生秋光。",
      "我闻天王分理四天下，水晶宫殿琉璃瓦。",
      "彩仗时驱狒秫装，金鞭频策骐驎马。",
      "毗沙大像何光辉，手擎巨塔凌云飞。",
      "地神对出宝瓶子，天女倒披金缕衣。",
      "唐朝说著名公画，周昉毫端善图写。",
      "张僧繇是有神人，吴道子称无敌者。",
      "奇哉妙手传孙公，能如此地留神踪。",
      "斜窥小鬼怒双目，直倚越狼高半胸。",
      "宝冠动总生威容，趋跄左右来倾恭。",
      "臂横鹰爪尖纤利，腰缠虎皮斑剥红。",
      "飘飘但恐入云中，步骤还疑归海东。",
      "蟒蛇拖得浑身堕，精魅搦来双眼空。",
      "当时此艺实难有，镇在宝坊称不朽。",
      "东边画了空西边，留与后人教敌手。",
      "后人见者皆心惊，尽为名公不敢争。",
      "谁知未满三十载，或有异人来间生。",
      "匡山处士名称朴，头骨高奇连五岳。",
      "曾持象简累为官，又有蛇珠常在握。",
      "昔年长老遇奇踪，今日门师识景公。",
      "兴来便请泥高壁，乱抢笔头如疾风。",
      "逡巡队仗何颠逸，散漫奇形皆涌出。",
      "交加器械满虚空，两面或然如斗敌。",
      "圣王怒色览东西，剑刃一挥皆整齐。",
      "腕头狮子咬金甲，脚底夜叉击络鞮。",
      "马头壮健多筋节，乌觜弯环如屈铁。",
      "遍身蛇虺乱纵横，绕颔髑髅干孑裂。",
      "眉粗眼竖发如锥，怪异令人不可知。",
      "科头巨卒欲生鬼，半面女郎安小儿。",
      "况闻此寺初兴置，地脉沈沈当正气。",
      "如何请得二山人，下笔咸成千古事。",
      "君不见明皇天宝年，画龙致雨非偶然。",
      "包含万象藏心里，变现百般生眼前。",
      "后来画品列名贤，唯此二人堪比肩。",
      "人间是物皆求得，此样欲于何处传。",
      "尝忧壁底生云雾，揭起寺门天上去。"
    ]
  },
  {
    "volume": 761,
    "sequence": 5,
    "title": "渔父歌二首",
    "author": "欧阳炯",
    "content": [
      "摆脱尘机上钓船，免教荣辱有流年。",
      "无系绊，没愁煎，须信船中有散仙。",
      "风浩寒溪照胆明，小君山上玉蟾生。",
      "荷露坠，翠烟轻，拨剌游鱼几处惊。"
    ]
  },
  {
    "volume": 761,
    "sequence": 6,
    "title": "大游仙诗（一作欧阳炳）",
    "author": "欧阳炯",
    "content": [
      "赤城霞起武陵春，桐柏先生解守真。",
      "白石桥高曾纵步，朱阳馆静每存神。",
      "囊中隐诀多仙术，肘后方书济俗人。",
      "自领蓬莱都水监，只忧沧海变成尘。"
    ]
  },
  {
    "volume": 761,
    "sequence": 7,
    "title": "杨柳枝",
    "author": "欧阳炯",
    "content": [
      "软碧摇烟似送人，映花时把翠蛾嚬。",
      "青青自是风流主，慢飒金丝待洛神。"
    ]
  },
  {
    "volume": 761,
    "sequence": 8,
    "title": "句",
    "author": "欧阳炯",
    "content": [
      "古人重到今人爱，万局都无一局同。"
    ]
  },
  {
    "volume": 761,
    "sequence": 9,
    "title": "感怀诗",
    "author": "刘义度",
    "content": [
      "昨日方髽髻，如今满颔髯。",
      "紫阁无心恋，青山有意潜。"
    ]
  },
  {
    "volume": 761,
    "sequence": 10,
    "title": "同徐学士咏笋",
    "author": "刘羲叟",
    "content": [
      "徐徐出土非人种，枝叶难投日月壶。",
      "为是因缘生此地，从他长养譬如无。"
    ]
  },
  {
    "volume": 761,
    "sequence": 11,
    "title": "复留侯从效问南汉刘岩改名龑字音义",
    "author": "詹敦仁",
    "content": [
      "伏羲初画卦，苍氏乃制字。",
      "点画有偏旁，阴阳贵协比。",
      "古者不嫌名，周公始称讳。",
      "始讳犹未酷，后习转多忌。",
      "或援他代易，或变文回避。",
      "滥觞久滋蔓，伤心日益炽。",
      "孙休命子名，吴国尊王意。",
      "单莔雨升僻，壹臣昷蔜称异。",
      "梁复踵已非，时亦迹旧事。",
      "耑免杰自其一，蜀闯是其二。",
      "鄙哉化晵名，陋矣麦黄耑义。",
      "大唐有天下，武后拥神器。",
      "私制迄无取，古音实相类。",
      "历壎乙囝星，□忠厓□埊。",
      "□圀及曌□，作史难详备。",
      "唐祚值倾危，刘龑怀僭伪。",
      "吁嗟毒蛟辈，睥睨飞龙位。",
      "龑岩虽同音，形体殊乖致。",
      "废学愧未弘，来问辱不弃。",
      "奇字难雄博，摛文伏韩智。",
      "因诵鄙所闻，敢布诸下吏。"
    ]
  },
  {
    "volume": 761,
    "sequence": 12,
    "title": "柳堤诗",
    "author": "詹敦仁",
    "content": [
      "种稻三十顷，种柳百余株。",
      "稻可供饘粥，柳可爨庖厨。",
      "息耒柳阴下，读书稻田隅。",
      "以乐尧舜道，同是耕莘夫。"
    ]
  },
  {
    "volume": 761,
    "sequence": 13,
    "title": "劝王氏入贡，宠予以官，作辞命篇",
    "author": "詹敦仁",
    "content": [
      "争霸图王事总非，中原失统可伤悲。",
      "往来宾主如邮传，胜负干戈似局棋。",
      "周粟纵荣宁忍食，葛庐频顾谩劳思。",
      "江山有待早归去，好向鹪林择一枝。"
    ]
  },
  {
    "volume": 761,
    "sequence": 14,
    "title": "余迁泉山城，留侯招游郡圃作此",
    "author": "詹敦仁",
    "content": [
      "当年巧匠制茅亭，台馆翚飞匝郡城。",
      "万灶貔貅戈甲散，千家罗绮管弦鸣。",
      "柳腰舞罢香风度，花脸妆匀酒晕生。",
      "试问亭前花与柳，几番衰谢几番荣。"
    ]
  },
  {
    "volume": 761,
    "sequence": 15,
    "title": "留侯受南唐节度使知郡事，辟予为属，以诗谢之",
    "author": "詹敦仁",
    "content": [
      "晋江江畔趁春风，耕破云山几万重。",
      "两足一犁无外事，使君何啻五侯封。"
    ]
  },
  {
    "volume": 761,
    "sequence": 16,
    "title": "遣子访刘乙",
    "author": "詹敦仁",
    "content": [
      "扫石耕山旧子真，布衣草履自随身。",
      "石崖壁立题诗处，知是当年凤阁人。"
    ]
  },
  {
    "volume": 761,
    "sequence": 17,
    "title": "永嘉乱，衣冠南渡，流落南泉，作忆昔吟",
    "author": "詹琲",
    "content": [
      "忆昔永嘉际，中原板荡年。",
      "衣冠坠涂炭，舆辂染腥膻。",
      "国势多危厄，宗人苦播迁。",
      "南来频洒泪，渴骥每思泉。"
    ]
  },
  {
    "volume": 761,
    "sequence": 18,
    "title": "癸卯闽乱，从弟监察御史敬凝迎仕别作",
    "author": "詹琲",
    "content": [
      "一别几经春，栖迟晋水滨。",
      "鶺鴒长在念，鸿雁忽来宾。",
      "五斗嫌腰折，朋山刺眼新。",
      "善辞如复我，四海五湖身。"
    ]
  },
  {
    "volume": 761,
    "sequence": 19,
    "title": "追和秦隐君辞荐之韵，上陈侯乞归凤山",
    "author": "詹琲",
    "content": [
      "谁言悦口是甘肥，独酌鹅儿啖翠微。",
      "蝇利薄于青纸扇，羊裘暖甚紫罗衣。",
      "心随倦鸟甘栖宿，目送征鸿远奋飞。",
      "击壤太平朝野客，凤山深处□生辉。"
    ]
  },
  {
    "volume": 761,
    "sequence": 20,
    "title": "云",
    "author": "幸夤逊",
    "content": [
      "因登巨石知来处，勃勃元生绿藓痕。",
      "静即等闲藏草木，动时顷刻遍乾坤。",
      "横天未必朋元恶，捧日还曾瑞至尊。",
      "不独朝朝在巫峡，楚王何事谩劳魂。"
    ]
  },
  {
    "volume": 761,
    "sequence": 21,
    "title": "句",
    "author": "幸夤逊",
    "content": [
      "苦教作镇居中国，争得泥金在泰山。",
      "才闻暖律先偷眼，既待和风始展眉。",
      "蒙君知重惠琼实，薄起金刀钉玉深。",
      "嚼处春冰敲齿冷，咽时雪液沃心寒。",
      "深妆玉瓦平无垄，乱拂芦花细有声。",
      "日回禽影穿疏木，风递猿声入小楼。"
    ]
  },
  {
    "volume": 761,
    "sequence": 22,
    "title": "诗",
    "author": "丁元和",
    "content": [
      "九重天子人中贵，五等诸侯阃外尊。",
      "争似布衣云水客，不将名字挂乾坤。"
    ]
  },
  {
    "volume": 761,
    "sequence": 23,
    "title": "咏蜀都城上芙蓉花",
    "author": "张立",
    "content": [
      "四十里城花发时，锦囊高下照坤维。",
      "虽妆蜀国三秋色，难入豳风七月诗。"
    ]
  },
  {
    "volume": 761,
    "sequence": 24,
    "title": "又咏",
    "author": "张立",
    "content": [
      "去年今日到城都，城上芙蓉锦绣舒。",
      "今日重来旧游处，此花憔悴不如初。"
    ]
  },
  {
    "volume": 761,
    "sequence": 25,
    "title": "句",
    "author": "张立",
    "content": [
      "朝廷不用忧巴蜀，称霸何曾是蜀人。"
    ]
  }
]