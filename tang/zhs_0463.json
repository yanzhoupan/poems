[
  {
    "volume": 463,
    "sequence": 1,
    "title": "七老会诗（杲年八十九）",
    "author": "胡杲",
    "content": [
      "闲居同会在三春，大抵愚年最出群。",
      "霜鬓不嫌杯酒兴，白头仍爱玉炉熏。",
      "裴回玩柳心犹健，老大看花意却勤。",
      "凿落满斟判酩酊，香囊高挂任氤氲。",
      "搜神得句题红叶，望景长吟对白云。",
      "今日交情何不替，齐年同事圣明君。"
    ]
  },
  {
    "volume": 463,
    "sequence": 2,
    "title": "七老会诗（皎年八十八）",
    "author": "吉皎",
    "content": [
      "休官罢任已闲居，林苑园亭兴有余。",
      "对酒最宜花藻发，邀欢不厌柳条初。",
      "低腰醉舞垂绯袖，击筑讴歌任褐裾。",
      "宁用管弦来合杂，自亲松竹且清虚。",
      "飞觥酒到须先酌，赋咏成诗不住书。",
      "借问商山贤四皓，不知此后更何如。"
    ]
  },
  {
    "volume": 463,
    "sequence": 3,
    "title": "七老会诗（真年八十七）",
    "author": "刘真",
    "content": [
      "垂丝今日幸同筵，朱紫居身是大年。",
      "赏景尚知心未退，吟诗犹觉力完全。",
      "闲庭饮酒当三月，在席挥毫象七贤。",
      "山茗煮时秋雾碧，玉杯斟处彩霞鲜。",
      "临阶花笑如歌妓，傍竹松声当管弦。",
      "虽未学穷生死诀，人间岂不是神仙。"
    ]
  },
  {
    "volume": 463,
    "sequence": 4,
    "title": "七老会诗（据年八十五）",
    "author": "郑据",
    "content": [
      "东洛幽闲日暮春，邀欢多是白头宾。",
      "官班朱紫多相似，年纪高低次第匀。",
      "联句每言松竹意，停杯多说古今人。",
      "更无外事来心肺，空有清虚入思神。",
      "醉舞两回迎劝酒，狂歌一曲会娱身。",
      "今朝何事偏情重，同作明时列任臣。"
    ]
  },
  {
    "volume": 463,
    "sequence": 5,
    "title": "七老会诗（真年八十三）",
    "author": "卢真",
    "content": [
      "三春已尽洛阳宫，天气初晴景象中。",
      "千朵嫩桃迎晓日，万株垂柳逐和风。",
      "非论官位皆相似，及至年高亦共同。",
      "对酒歌声犹觉妙，玩花诗思岂能穷。",
      "先时共作三朝贵，今日犹逢七老翁。",
      "但愿醁醽常满酌，烟霞万里会应同。"
    ]
  },
  {
    "volume": 463,
    "sequence": 6,
    "title": "七老会诗（浑年七十七）",
    "author": "张浑",
    "content": [
      "幽亭春尽共为欢，印绶居身是大官。",
      "遁迹岂劳登远岫，垂丝何必坐谿磻。",
      "诗联六韵犹应易，酒饮三杯未觉难。",
      "每况襟怀同宴会，共将心事比波澜。",
      "风吹野柳垂罗带，日照庭花落绮纨。",
      "此席不烦铺锦帐，斯筵堪作画图看。"
    ]
  },
  {
    "volume": 463,
    "sequence": 7,
    "title": "一字至七字诗·竹",
    "author": "韦式",
    "content": [
      "竹。",
      "临池，似玉。",
      "裛露静，和烟绿。",
      "抱节宁改，贞心自束。",
      "渭曲偏种多，王家看不足。",
      "仙杖正惊龙化，美实当随凤熟。",
      "唯愁吹作别离声，回首驾骖舞阵速。"
    ]
  },
  {
    "volume": 463,
    "sequence": 8,
    "title": "奉和白太守拣橘",
    "author": "张彤",
    "content": [
      "凌霜远涉太湖深，双卷朱旗望橘林。",
      "树树笼烟疑带火，山山照日似悬金。",
      "行看采掇方盈手，暗觉馨香已满襟。",
      "拣选封题皆尽力，无人不感近臣心。"
    ]
  },
  {
    "volume": 463,
    "sequence": 9,
    "title": "和白太守拣贡橘",
    "author": "周元范",
    "content": [
      "离离朱实绿丛中，似火烧山处处红。",
      "影下寒林沈绿水，光摇高树照晴空。",
      "银章自竭人臣力，玉液谁知造化功。",
      "看取明朝船发后，余香犹尚逐仁风。"
    ]
  },
  {
    "volume": 463,
    "sequence": 10,
    "title": "句",
    "author": "周元范",
    "content": [
      "谁云蒿上烟，随云依碧落。",
      "莫怪西陵风景别，镜湖花草为先春。"
    ]
  },
  {
    "volume": 463,
    "sequence": 11,
    "title": "书巫山神女祠",
    "author": "繁知一",
    "content": [
      "忠州刺史今才子，行到巫山必有诗。",
      "为报高唐神女道，速排云雨候清词。"
    ]
  },
  {
    "volume": 463,
    "sequence": 12,
    "title": "唐昌观玉蕊花折有仙人游怅然成二绝",
    "author": "严休复",
    "content": [
      "终日斋心祷玉宸，魂销目断未逢真。",
      "不如满树琼瑶蕊，笑对藏花洞里人。",
      "羽车潜下玉龟山，尘世何由睹蕣颜。",
      "唯有多情枝上雪，好风吹缀绿云鬟。"
    ]
  },
  {
    "volume": 463,
    "sequence": 13,
    "title": "江亭寓目",
    "author": "卢拱",
    "content": [
      "江郭带林峦，津亭倚槛看。",
      "水风蒲叶战，沙雨鹭鸶寒。",
      "晚木初凋柳，秋丛欲败兰。",
      "哀猿自相叫，乡泪好无端。"
    ]
  },
  {
    "volume": 463,
    "sequence": 14,
    "title": "中元日观法事",
    "author": "卢拱",
    "content": [
      "西孟逢秋序，三元得气中。",
      "云迎碧落步，章奏玉皇宫。",
      "坛滴槐花露，香飘柏子风。",
      "羽衣凌缥缈，瑶毂转虚空。",
      "久慕餐霞客，常悲习蓼虫。",
      "青囊如可授，从此访鸿蒙。"
    ]
  },
  {
    "volume": 463,
    "sequence": 15,
    "title": "句",
    "author": "卢拱",
    "content": [
      "地甃如拳石，溪横似叶舟。"
    ]
  },
  {
    "volume": 463,
    "sequence": 16,
    "title": "苏州元日郡斋感怀，寄越州元相公、杭州白舍人",
    "author": "李谅",
    "content": [
      "称庆还乡郡吏归，端忧明发俨朝衣。",
      "首开三百六旬日，新知四十九年非。",
      "当官补拙犹勤虑，游宦量才已息机。",
      "举族共资随月俸，一身惟忆故山薇。",
      "旧交邂逅封疆近，老牧萧条宴赏稀。",
      "书札每来同笑语，篇章时到借光辉。",
      "丝纶暂厌分符竹，舟楫初登拥羽旗。",
      "未知今日情何似，应与幽人事有违。"
    ]
  },
  {
    "volume": 463,
    "sequence": 17,
    "title": "月生",
    "author": "刘猛",
    "content": [
      "月生十五前，日望光彩圆。",
      "月满十五后，日畏光彩瘦。",
      "不见夜花色，一尊成暗酒。",
      "匣中苔背铜，光短不照空。",
      "不惜补明月，惭无此良工。"
    ]
  },
  {
    "volume": 463,
    "sequence": 18,
    "title": "苦雨",
    "author": "刘猛",
    "content": [
      "自念数年间，两手中藏钩。",
      "于心且无恨，他日为我羞。",
      "古老传童歌，连淫亦兵象。",
      "夜梦戈甲鸣，苦不愿年长。"
    ]
  },
  {
    "volume": 463,
    "sequence": 19,
    "title": "晓",
    "author": "刘猛",
    "content": [
      "朝梳一把白，夜泪千滴雨。",
      "可耻垂拱时，老作在家女。"
    ]
  },
  {
    "volume": 463,
    "sequence": 20,
    "title": "献卢尚书",
    "author": "万彤云",
    "content": [
      "荷衣拭泪几回穿，欲谒朱门抵上天。",
      "不是尚书轻下客，山家无物与王权。"
    ]
  },
  {
    "volume": 463,
    "sequence": 21,
    "title": "和白尚书赋永丰柳",
    "author": "卢贞",
    "content": [
      "一树依依在永丰，两枝飞去杳无踪。",
      "玉皇曾采人间曲，应逐歌声入九重。"
    ]
  },
  {
    "volume": 463,
    "sequence": 22,
    "title": "和刘梦得岁夜怀友",
    "author": "卢贞",
    "content": [
      "文翰走天下，琴尊卧洛阳。",
      "贞元朝士尽，新岁一悲凉。",
      "名早缘才大，官迟为寿长。",
      "时来知病已，莫叹步趋妨。"
    ]
  }
]