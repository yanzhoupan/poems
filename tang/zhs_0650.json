[
  {
    "volume": 650,
    "sequence": 1,
    "title": "元日",
    "author": "方干",
    "content": [
      "晨鸡两遍报更阑，刁斗无声晓漏干。",
      "暖日映山调正气，东风入树舞残寒。",
      "轩车欲识人间感，献岁须来帝里看。",
      "才酌屠苏定年齿，坐中惟笑鬓毛斑。"
    ]
  },
  {
    "volume": 650,
    "sequence": 2,
    "title": "别从兄郜",
    "author": "方干",
    "content": [
      "展翅开帆只待风，吹嘘成事古今同。",
      "已呼断雁归行里，全胜枯鳞在辙中。",
      "若许死前恩少报，终期言下命潜通。",
      "临岐再拜无余事，愿取文章达圣聪。"
    ]
  },
  {
    "volume": 650,
    "sequence": 3,
    "title": "寄江陵王少府",
    "author": "方干",
    "content": [
      "分手频曾变寒暑，迢迢远意各何如。",
      "波涛一阻两乡梦，岁月无过双鲤鱼。",
      "吟处落花藏笔砚，睡时斜雨湿图书。",
      "此来俗辈皆疏我，唯有故人心不疏。"
    ]
  },
  {
    "volume": 650,
    "sequence": 4,
    "title": "题睦州乌龙山禅居",
    "author": "方干",
    "content": [
      "曙后月华犹冷湿，自知坐卧逼天宫。",
      "晨鸡未暇鸣山底，早日先来照屋东。",
      "人世驱驰方丈内，海波摇动一杯中。",
      "伴师长住应难住，归去仍须入俗笼。"
    ]
  },
  {
    "volume": 650,
    "sequence": 5,
    "title": "寄杭州于郎中",
    "author": "方干",
    "content": [
      "虽云圣代识贤明，自是山河应数生。",
      "大雅篇章无弟子，高门世业有公卿。",
      "入楼早月中秋色，绕郭寒潮半夜声。",
      "白屋青云至悬阔，愚儒肝胆若为倾。"
    ]
  },
  {
    "volume": 650,
    "sequence": 6,
    "title": "寄灵武胡常侍",
    "author": "方干",
    "content": [
      "青云直上路初通，已在明君倚注中。",
      "欲遣为霖安九有，先令作相赞东宫。",
      "自从忠谠承天眷，更用文篇续国风。",
      "最是何人感恩德，谢敷星下钓渔翁。"
    ]
  },
  {
    "volume": 650,
    "sequence": 7,
    "title": "上张舍人",
    "author": "方干",
    "content": [
      "海内芳声谁可并，承家三代相门深。",
      "剖符已副东人望，援笔曾传圣主心。",
      "此地清廉惟饮水，四方焦热待为霖。",
      "他年莫学鸱夷子，远泛扁舟用铸金。"
    ]
  },
  {
    "volume": 650,
    "sequence": 8,
    "title": "题慈溪张丞壁",
    "author": "方干",
    "content": [
      "因君贰邑蓝溪上，遣我维舟红叶时。",
      "共向乡中非半面，俱惊鬓里有新丝。",
      "伫看孤洁成三考，应笑愚疏舍一枝。",
      "貌似故人心尚喜，相逢况是旧相知。"
    ]
  },
  {
    "volume": 650,
    "sequence": 9,
    "title": "赠邻居袁明府",
    "author": "方干",
    "content": [
      "隔竹每呼皆得应，二心亲熟更如何。",
      "文章锻炼犹相似，年齿参差不校多。",
      "雨后卷帘看越岭，更深欹枕听湖波。",
      "朝昏幸得同醒醉，遮莫光阴自下坡。"
    ]
  },
  {
    "volume": 650,
    "sequence": 10,
    "title": "孙氏林亭",
    "author": "方干",
    "content": [
      "池亭才有二三亩，风景胜于千万家。",
      "瑟瑟林排全巷竹，猩猩血染半园花。",
      "并床欹枕逢春尽，援笔持杯到日斜。",
      "丱角相知成白首，而今欢笑莫咨嗟。"
    ]
  },
  {
    "volume": 650,
    "sequence": 11,
    "title": "漳州阳亭言事寄于使君",
    "author": "方干",
    "content": [
      "谢守登城对远峰，金英泛泛满金钟。",
      "楼头风景八九月，床下水云千万重。",
      "红旆朝昏虽许近，清才今古定难逢。",
      "鲤鱼纵是凡鳞鬣，得在膺门合作龙。"
    ]
  },
  {
    "volume": 650,
    "sequence": 12,
    "title": "别胡中丞",
    "author": "方干",
    "content": [
      "二年朝夜见双旌，心魄知恩梦亦惊。",
      "幽贱粗能分菽麦，从容岂合遇公卿。",
      "吹嘘若自毫端出，羽翼应从肉上生。",
      "却恨此身唯一死，空将一死报犹轻。"
    ]
  },
  {
    "volume": 650,
    "sequence": 13,
    "title": "游张公洞寄陶校书",
    "author": "方干",
    "content": [
      "步步势穿江底去，此中危滑转身难。",
      "下蒸阴气松萝湿，外制温风杖屦寒。",
      "数里烟云方觉异，前程世界更应宽。",
      "由来委曲寻仙路，不似先生换骨丹。"
    ]
  },
  {
    "volume": 650,
    "sequence": 14,
    "title": "题睦州郡中千峰榭",
    "author": "方干",
    "content": [
      "岂知平地似天台，朱户深沈别径开。",
      "曳响露蝉穿树去，斜行沙鸟向池来。",
      "窗中早月当琴榻，墙上秋山入酒杯。",
      "何事此中如世外，应缘羊祜是仙才。"
    ]
  },
  {
    "volume": 650,
    "sequence": 15,
    "title": "登新城县楼赠蔡明府",
    "author": "方干",
    "content": [
      "杨震东来是宦游，政成登此自消忧。",
      "草中白道穿村去，树里清溪照郭流。",
      "纵目四山宜永日，开襟五月似高秋。",
      "不知县籍添新户，但见川原桑柘稠。"
    ]
  },
  {
    "volume": 650,
    "sequence": 16,
    "title": "和于中丞登扶风亭",
    "author": "方干",
    "content": [
      "避石攀萝去不迷，行时举步似丹梯。",
      "东轩海日已先照，下界晨鸡犹未啼。",
      "郭里云山全占寺，村前竹树半藏溪。",
      "谢公吟望多来此，此地应将岘首齐。"
    ]
  },
  {
    "volume": 650,
    "sequence": 17,
    "title": "赠信州高员外",
    "author": "方干",
    "content": [
      "溪势盘回绕郡流，饶阳春色满溪楼。",
      "岂唯啼鸟催人醉，更有繁花笑客愁。",
      "蹇拙命中迷直道，仁慈风里驻扁舟。",
      "膺门若感深恩去，终杀微躯未足酬。"
    ]
  },
  {
    "volume": 650,
    "sequence": 18,
    "title": "漳州于使君罢郡如之任漳南去上国二十四州…亲故",
    "author": "方干",
    "content": [
      "漳南罢郡如之任，二十四州相次迎。",
      "泊岸旗幡邮吏拜，连山风雨探人行。",
      "月中倚棹吟渔浦，花底垂鞭醉凤城。",
      "圣主此时思共理，又应何处救苍生？"
    ]
  },
  {
    "volume": 650,
    "sequence": 19,
    "title": "送弟子伍秀才赴举",
    "author": "方干",
    "content": [
      "天遣相门延积庆，今同太庙荐嘉宾。",
      "柳条此日同谁折，桂树明年为尔春。",
      "倚棹寒吟渔浦月，垂鞭醉入凤城尘。",
      "由来不要文章得，要且文章出众人。"
    ]
  },
  {
    "volume": 650,
    "sequence": 20,
    "title": "贻高谠",
    "author": "方干",
    "content": [
      "都缘相府有宗兄，却恐妨君正路行。",
      "石上长松自森秀，雪中孤玉更凝明。",
      "西陵晓月中秋色，北固军鼙半夜声。",
      "幸有清才与洪笔，何愁高节不公卿。"
    ]
  },
  {
    "volume": 650,
    "sequence": 21,
    "title": "题长洲陈明府小亭",
    "author": "方干",
    "content": [
      "坐看孤峭却劳神，还是微吟到日曛。",
      "松鹤认名呼得下，沙蝉飞处听犹闻。",
      "夜阑亦似深山月，雨后唯关满屋云。",
      "便此消遥应不易，朱衣红旆未容君。"
    ]
  },
  {
    "volume": 650,
    "sequence": 22,
    "title": "送朱二十赴涟水",
    "author": "方干",
    "content": [
      "到县却应嫌水阔，离家终是见山疏。",
      "笙歌不驻难辞酒，舟楫将行负担书。",
      "为政必能安楚老，向公犹可钓淮鱼。",
      "鸾凰取便多如此，掠地斜飞上太虚。"
    ]
  },
  {
    "volume": 650,
    "sequence": 23,
    "title": "德政上睦州胡中丞",
    "author": "方干",
    "content": [
      "上德由来合动天，旌旗到日是丰年。",
      "群书已熟无人似，五字研成举世传。",
      "莫道政声同宇宙，须知紫气满山川。",
      "岂唯里巷皆苏息，犹有恩波及钓船。"
    ]
  },
  {
    "volume": 650,
    "sequence": 24,
    "title": "袁明府以家酝寄余余以山梅答赠非唯四韵兼亦双关",
    "author": "方干",
    "content": [
      "封匏寄酒提携远，织笼盛梅答赠迟。",
      "九度搅和谁用法，四边窥摘自攀枝。",
      "樽罍泛蚁堪尝日，童稚驱禽欲熟时。",
      "毕卓醉狂潘氏少，倾来掷去恰相宜。"
    ]
  },
  {
    "volume": 650,
    "sequence": 25,
    "title": "上杭州姚郎中",
    "author": "方干",
    "content": [
      "能除疾瘼似良医，一郡乡风当日移。",
      "身贵久离行药伴，才高独作后人师。",
      "春游下马皆成宴，吏散看山即有诗。",
      "借问公方与文道，而今中夏更传谁？"
    ]
  },
  {
    "volume": 650,
    "sequence": 26,
    "title": "送叶秀才赴举兼呈吕少监",
    "author": "方干",
    "content": [
      "君辞旧里一年期，艺至心身亦自知。",
      "尊尽离人看北斗，月寒惊鹊绕南枝。",
      "书回册市砧应绝，棹出村潭菊未衰。",
      "与尔相逢终不远，昨闻秘监在台墀。"
    ]
  },
  {
    "volume": 650,
    "sequence": 27,
    "title": "自缙云赴郡溪流百里轻棹一发曾不崇朝…段郎中",
    "author": "方干",
    "content": [
      "激箭溪湍势莫凭，飘然一叶若为乘。",
      "仰瞻青壁开天罅，斗转寒湾避石棱。",
      "巢鸟夜惊离岛树，啼猿昼怯下岩藤。",
      "此中明日寻知己，恐似龙门不易登。"
    ]
  },
  {
    "volume": 650,
    "sequence": 28,
    "title": "胡中丞早梅",
    "author": "方干",
    "content": [
      "不独闲花不共时，一株寒艳尚参差。",
      "凌晨未喷含霜朵，应候先开亚水枝。",
      "芬郁合将兰并茂，凝明应与雪相宜。",
      "谢公吟赏愁飘落，可得更拈长笛吹。"
    ]
  },
  {
    "volume": 650,
    "sequence": 29,
    "title": "牡丹",
    "author": "方干",
    "content": [
      "借问庭芳早晚栽，座中疑展画屏开。",
      "花分浅浅胭脂脸，叶堕殷殷腻粉腮。",
      "红砌不须夸芍药，白蘋何用逞重台。",
      "殷勤为报看花客，莫学游蜂日日来。"
    ]
  },
  {
    "volume": 650,
    "sequence": 30,
    "title": "观项信水墨",
    "author": "方干",
    "content": [
      "险峭虽从笔下成，精能皆自意中生。",
      "倚云孤桧知无朽，挂壁高泉似有声。",
      "转扇惊波连岸动，回灯落日向山明。",
      "小年师祖过今祖，异域应传项信名。"
    ]
  },
  {
    "volume": 650,
    "sequence": 31,
    "title": "书桃花坞周处士壁",
    "author": "方干",
    "content": [
      "醉吟雪月思深苦，思苦神劳华发生。",
      "自学古贤修静节，唯应野鹤识高情。",
      "细泉出石飞难尽，孤烛和云湿不明。",
      "何事懒于嵇叔夜，更无书札答公卿。"
    ]
  },
  {
    "volume": 650,
    "sequence": 32,
    "title": "题桐庐谢逸人江居",
    "author": "方干",
    "content": [
      "少小高眠无一事，五侯勋盛欲如何。",
      "湖边倚杖寒吟苦，石上横琴夜醉多。",
      "鸟自树梢随果落，人从窗外卸帆过。",
      "由来朝市为真隐，可要栖身向薜萝？"
    ]
  },
  {
    "volume": 650,
    "sequence": 33,
    "title": "叙雪寄喻凫",
    "author": "方干",
    "content": [
      "密片无声急复迟，纷纷犹胜落花时。",
      "从容不觉藏苔径，宛转偏宜傍柳丝。",
      "透室虚明非月照，满空回散是风吹。",
      "高人坐卧才方逸，援笔应成六出词。"
    ]
  },
  {
    "volume": 650,
    "sequence": 34,
    "title": "叙雪寄喻凫（一作杜荀鹤）",
    "author": "方干",
    "content": [
      "密片繁声旋不销，萦风杂霰转飘飖。",
      "澄江莫蔽长流色，衰柳难黏自动条。",
      "湿气添寒酤酒夜，素花迎曙卷帘朝。",
      "此时明径无行迹，唯望徽之问寂寥。"
    ]
  },
  {
    "volume": 650,
    "sequence": 35,
    "title": "哭秘书姚少监",
    "author": "方干",
    "content": [
      "寒空此夜落文星，星落文留万古名。",
      "入室几人成弟子，为儒是处哭先生。",
      "家无谏草逢明代，国有遗篇续正声。",
      "晓向平原陈葬礼，悲风吹雨湿铭旌。"
    ]
  },
  {
    "volume": 650,
    "sequence": 36,
    "title": "送人宰永泰",
    "author": "方干",
    "content": [
      "北人虽泛南流水，称意南行莫恨赊。",
      "道路先经毛竹岭，风烟渐近刺桐花。",
      "舟停渔浦犹为客，县入樵溪似到家。",
      "下马政声王事少，应容闲吏日高衙。"
    ]
  },
  {
    "volume": 650,
    "sequence": 37,
    "title": "旅次洋州寓居郝氏林亭",
    "author": "方干",
    "content": [
      "举目纵然非我有，思量似在故山时。",
      "鹤盘远势投孤屿，蝉曳残声过别枝。",
      "凉月照窗欹枕倦，澄泉绕石泛觞迟。",
      "青云未得平行去，梦到江南身旅羁。"
    ]
  },
  {
    "volume": 650,
    "sequence": 38,
    "title": "茅山赠洪拾遗",
    "author": "方干",
    "content": [
      "圣代谏臣停谏舌，求归故里傲云霞。",
      "溪头讲树缆渔艇，箧里朝衣输酒家。",
      "但爱身闲辞禄俸，那嫌岁计在桑麻。",
      "我来幸与诸生异，问答时容近绛纱。"
    ]
  },
  {
    "volume": 650,
    "sequence": 39,
    "title": "睦州吕郎中郡中环溪亭",
    "author": "方干",
    "content": [
      "为是仙才登望处，风光便似武陵春。",
      "闲花半落犹迷蝶，白鸟双飞不避人。",
      "树影兴余侵枕簟，荷香坐久著衣巾。",
      "暂来此地非多日，明主那容借寇恂。"
    ]
  },
  {
    "volume": 650,
    "sequence": 40,
    "title": "赠华阴隐者",
    "author": "方干",
    "content": [
      "少微夜夜当仙掌，更有何人在此居。",
      "花月旧应看浴鹤，松萝本自伴删书。",
      "素琴醉去经宵枕，衰发寒来向日梳。",
      "故国多年归未遂，因逢此地忆吾庐。"
    ]
  },
  {
    "volume": 650,
    "sequence": 41,
    "title": "上杭州杜中丞",
    "author": "方干",
    "content": [
      "昔用雄才登上第，今将重德合明君。",
      "苦心多为安民术，援笔皆成出世文。",
      "寒角细吹孤峤月，秋涛横卷半江云。",
      "掠天逸势应非久，一鹗那栖众鸟群。"
    ]
  },
  {
    "volume": 650,
    "sequence": 42,
    "title": "赠处州段郎中",
    "author": "方干",
    "content": [
      "幸见仙才领郡初，郡城孤峭似仙居。",
      "杉萝色里游亭榭，瀑布声中阅簿书。",
      "德重自将天子合，情高元与世人疏。",
      "寒潭是处清连底，宾席何心望食鱼。"
    ]
  },
  {
    "volume": 650,
    "sequence": 43,
    "title": "书法华寺上方禅壁",
    "author": "方干",
    "content": [
      "砌下松巅有鹤栖，孤猿亦在鹤边啼。",
      "卧闻雷雨归岩早，坐见星辰去地低。",
      "一径穿缘应就郭，千花掩映似无溪。",
      "是非生死多忧恼，此日蒙师为破迷。"
    ]
  },
  {
    "volume": 650,
    "sequence": 44,
    "title": "书吴道隐林亭",
    "author": "方干",
    "content": [
      "藓榭莎亭萝筱阴，依稀气象似山林。",
      "橘枝亚路黄苞重，井脉牵湖碧甃深。",
      "稚子遮门留熟客，惊蝉入座避游禽。",
      "四邻不见孤高处，翻笑腾腾只醉吟。"
    ]
  },
  {
    "volume": 650,
    "sequence": 45,
    "title": "陪王大夫泛湖",
    "author": "方干",
    "content": [
      "去去凌晨回见星，木兰舟稳画桡轻。",
      "白波潭上鱼龙气，红树林中鸡犬声。",
      "蜜炬烧残银汉昃，羽觞飞急玉山倾。",
      "此时检点诸名士，却是渔翁无姓名。"
    ]
  },
  {
    "volume": 650,
    "sequence": 46,
    "title": "赠会稽张少府",
    "author": "方干",
    "content": [
      "高节何曾似任官，药苗香洁备常餐。",
      "一分酒户添犹得，五字诗名隐即难。",
      "笑我无媒生鹤发，知君有意忆渔竿。",
      "明年莫便还家去，镜里云山且共看。"
    ]
  },
  {
    "volume": 650,
    "sequence": 47,
    "title": "送郑台处士归绛岩",
    "author": "方干",
    "content": [
      "荣启先生挟琴去，厌寻灵胜忆岩栖。",
      "白猿垂树窗边月，红鲤惊钩竹外溪。",
      "惯采药苗供野馔，曾书蕉叶寄新题。",
      "古贤犹怆河梁别，未可匆匆便解携。"
    ]
  },
  {
    "volume": 650,
    "sequence": 48,
    "title": "因话天台胜异仍送罗道士",
    "author": "方干",
    "content": [
      "积翠千层一径开，遥盘山腹到琼台。",
      "藕花飘落前岩去，桂子流从别洞来。",
      "石上丛林碍星斗，窗边瀑布走风雷。",
      "纵云孤鹤无留滞，定恐烟萝不放回。"
    ]
  },
  {
    "volume": 650,
    "sequence": 49,
    "title": "哭喻凫先辈",
    "author": "方干",
    "content": [
      "日夜役神多损寿，先生下世未中年。",
      "撰碑纵托登龙伴，营奠应支卖鹤钱。",
      "孤垄阴风吹细草，空窗湿气渍残篇。",
      "人间别更无冤事，到此谁能与问天。"
    ]
  },
  {
    "volume": 650,
    "sequence": 50,
    "title": "湖北有茅斋湖西有松岛轻棹往返颇谐素心因成四韵",
    "author": "方干",
    "content": [
      "湖北湖西往复还，朝昏只处自由间。",
      "暑天移榻就深竹，月夜乘舟归浅山。",
      "绕砌紫鳞欹枕钓，垂檐野果隔窗攀。",
      "古贤暮齿方如此，多笑愚儒鬓未斑。"
    ]
  },
  {
    "volume": 650,
    "sequence": 51,
    "title": "鉴湖西岛言事",
    "author": "方干",
    "content": [
      "慵拙幸便荒僻地，纵听猿鸟亦何愁。",
      "偶斟药酒欺梅雨，却著寒衣过麦秋。",
      "岁计有时添橡实，生涯一半在渔舟。",
      "世人若便无知己，应向此溪成白头。"
    ]
  },
  {
    "volume": 650,
    "sequence": 52,
    "title": "山中言事",
    "author": "方干",
    "content": [
      "欹枕亦吟行亦醉，卧吟行醉更何营。",
      "贫来犹有故琴在，老去不过新发生。",
      "山鸟踏枝红果落，家童引钓白鱼惊。",
      "潜夫自有孤云侣，可要王侯知姓名。"
    ]
  },
  {
    "volume": 650,
    "sequence": 53,
    "title": "赠萧山彭少府",
    "author": "方干",
    "content": [
      "作尉孜孜更寒苦，操心至癖不为清。",
      "虽将剑鹤支残债，犹有歌篇取盛名。",
      "尽拟勤求为弟子，皆将疑义问先生。",
      "与君相识因儒术，岁月弥多别有情。"
    ]
  },
  {
    "volume": 650,
    "sequence": 54,
    "title": "赠式上人",
    "author": "方干",
    "content": [
      "纵居鼙角喧阗处，亦共云溪邃僻同。",
      "万虑全离方寸内，一生多在五言中。",
      "芰荷叶上难停雨，松桧枝间自有风。",
      "莫笑旅人终日醉，吾将大醉与禅通。"
    ]
  },
  {
    "volume": 650,
    "sequence": 55,
    "title": "赠钱塘湖上唐处士",
    "author": "方干",
    "content": [
      "我爱君家似洞庭，冲湾泼岸夜波声。",
      "蟾蜍影里清吟苦，舴艋舟中白发生。",
      "常共酒杯为伴侣，复闻纱帽见公卿。",
      "莫言举世无知己，自有孤云识此情。"
    ]
  }
]