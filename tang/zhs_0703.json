[
  {
    "volume": 703,
    "sequence": 1,
    "title": "晨兴",
    "author": "翁承赞",
    "content": [
      "晨起竹轩外，逍遥清兴多。",
      "早凉生户牖，孤月照关河。",
      "旅食甘藜藿，归心忆薜萝。",
      "一尊如有地，放意且狂歌。"
    ]
  },
  {
    "volume": 703,
    "sequence": 2,
    "title": "题莒潭安闽院",
    "author": "翁承赞",
    "content": [
      "祧宗营祀舍，幽异胜珠林。",
      "名士穿云访，飞禽傍竹吟。",
      "窗含孤岫影，牧卧断霞阴。",
      "景福滋闽壤，芳名亘古今。"
    ]
  },
  {
    "volume": 703,
    "sequence": 3,
    "title": "华下霁后晓眺",
    "author": "翁承赞",
    "content": [
      "结茅幽寂近禅林，霁景烟光著柳阴。",
      "千嶂华山云外秀，万重乡思望中深。",
      "老嫌白发还偷镊，贫对春风亦强吟。",
      "花畔水边人不会，腾腾闲步一披襟。"
    ]
  },
  {
    "volume": 703,
    "sequence": 4,
    "title": "喜弟承检登科",
    "author": "翁承赞",
    "content": [
      "两篇佳句敌琼瑰，怜我三清道路开。",
      "荆璞献多还得售，桂堂恩在敢轻回。",
      "花繁不怕寻香客，榜到应倾贺喜杯。",
      "知尔苦心功业就，早携长策出山来。"
    ]
  },
  {
    "volume": 703,
    "sequence": 5,
    "title": "蒙闽王改赐乡里",
    "author": "翁承赞",
    "content": [
      "乡名文秀里光贤，别向钧台造化权。",
      "阀阅便因今日贵，德音兼与后人传。",
      "自从受赐身无力，向未酬恩骨肯镌。",
      "归阙路遥心更切，不嫌扶病倚旌旃。"
    ]
  },
  {
    "volume": 703,
    "sequence": 6,
    "title": "访建阳马驿僧亚齐",
    "author": "翁承赞",
    "content": [
      "萧萧风雨建阳溪，溪畔维舟访亚齐。",
      "一轴新诗剑潭北，十年旧识华山西。",
      "吟魂惜向江村老，空性元知世路迷。",
      "应笑乘轺青琐客，此时无暇听猿啼。"
    ]
  },
  {
    "volume": 703,
    "sequence": 7,
    "title": "题景祥院",
    "author": "翁承赞",
    "content": [
      "一溪拖碧绕崔嵬，瓶钵偏宜向此隈。",
      "农罢树阴黄犊卧，斋时山下白衣来。",
      "松多往日门人种，路是前朝释子开。",
      "三卷贝多金粟语，可能心炼得成灰。"
    ]
  },
  {
    "volume": 703,
    "sequence": 8,
    "title": "寄舍弟承裕员外",
    "author": "翁承赞",
    "content": [
      "江花岸草晚萋萋，公子王孙思合迷。",
      "无主园林饶采伐，忘情鸥鸟恣高低。",
      "长江月上鱼翻鬣，荒圃人稀獭印蹄。",
      "何事斜阳再回首，休愁离别岘山西。"
    ]
  },
  {
    "volume": 703,
    "sequence": 9,
    "title": "文明殿受册封闽王",
    "author": "翁承赞",
    "content": [
      "龙墀班听漏声长，竹帛昭勋扑御香。",
      "鸣佩洞庭辞帝主，登车故里册闽王。",
      "一千年改江山瑞，十万军蒙雨露光。",
      "吟寄短篇追往事，留文功业不寻常。"
    ]
  },
  {
    "volume": 703,
    "sequence": 10,
    "title": "御命归乡，蒙赐锦衣",
    "author": "翁承赞",
    "content": [
      "九重宣旨下丹墀，面对天颜赐锦衣。",
      "中使擎来三殿晓，宝箱开处五云飞。",
      "德音耳聆君恩重，金印腰悬己力微。",
      "更待临轩陈鼓吹，星轺便指故乡归。"
    ]
  },
  {
    "volume": 703,
    "sequence": 11,
    "title": "奉使封闽王归京洛",
    "author": "翁承赞",
    "content": [
      "泥缄紫诰御恩光，信马嘶风出洛阳。",
      "此去愿言归梓里，预凭魂梦展维桑。",
      "客程回首瞻文陛，驿路乘轺忆故乡。",
      "指日还家堪自重，恩荣昼锦贺封王。"
    ]
  },
  {
    "volume": 703,
    "sequence": 12,
    "title": "奉使封王，次宜春驿",
    "author": "翁承赞",
    "content": [
      "微宦淹留鬓已斑，此心长忆旧林泉。",
      "不因列土封千乘，争得衔恩拜二天。",
      "云断自宜乡树出，月高犹伴客心悬。",
      "夜来梦到南台上，遍看江山胜往年。"
    ]
  },
  {
    "volume": 703,
    "sequence": 13,
    "title": "甲子岁衔命到家至榕城册封次日闽王降旌旗于新丰…饯别",
    "author": "翁承赞",
    "content": [
      "登庸楼上方停乐，新市堤边又举杯。",
      "正是离情伤远别，忽闻台旨许重来。",
      "此时暂与交亲好，今日还将简册回。",
      "争得长房犹在世，缩教地近钓鱼台。"
    ]
  },
  {
    "volume": 703,
    "sequence": 14,
    "title": "寄示儿孙",
    "author": "翁承赞",
    "content": [
      "力学烧丹二十年，辛勤方得遇真仙。",
      "便随羽客归三岛，旋听霓裳适九天。",
      "得路自能酬造化，立身何必恋林泉。",
      "予家药鼎分明在，好把仙方次第传。"
    ]
  },
  {
    "volume": 703,
    "sequence": 15,
    "title": "天祐元年以右拾遗使册闽王而作",
    "author": "翁承赞",
    "content": [
      "蓬莱宫阙晓光匀，红案舁麻降紫宸。",
      "鸾奏八音谐律吕，凤衔五色显丝纶。",
      "萧何相印钧衡重，韩信斋坛雨露新。",
      "得侍丹墀官异宠，此身何幸沐恩频。"
    ]
  },
  {
    "volume": 703,
    "sequence": 16,
    "title": "汉上登舟忆闽",
    "author": "翁承赞",
    "content": [
      "汉皋亭畔起西风，半挂征帆立向东。",
      "久客自怜归路近，算程不怕酒觞空。",
      "参差雁阵天初碧，零落渔家蓼欲红。",
      "一片归心随去棹，愿言指日拜文翁。"
    ]
  },
  {
    "volume": 703,
    "sequence": 17,
    "title": "对雨述怀示弟承检",
    "author": "翁承赞",
    "content": [
      "淋淋霎霎结秋霖，欲使秦城叹陆沈。",
      "晓势遮回朝客马，夜声滴破旅人心。",
      "青苔重叠封颜巷，白发萧疏引越吟。",
      "不有惠连同此景，江南归思几般深。"
    ]
  },
  {
    "volume": 703,
    "sequence": 18,
    "title": "题壶山",
    "author": "翁承赞",
    "content": [
      "井邑斜连北，蓬瀛直倚东。",
      "秋高岩溜白，日上海波红。"
    ]
  },
  {
    "volume": 703,
    "sequence": 19,
    "title": "题故居",
    "author": "翁承赞",
    "content": [
      "一为鹅子二连花，三望青湖四石斜。",
      "惟有岭湖居第五，山前却是宰臣家。"
    ]
  },
  {
    "volume": 703,
    "sequence": 20,
    "title": "题槐",
    "author": "翁承赞",
    "content": [
      "雨中妆点望中黄，句引蝉声送夕阳。",
      "忆昔当年随计吏，马蹄终日为君忙。"
    ]
  },
  {
    "volume": 703,
    "sequence": 21,
    "title": "擢进士",
    "author": "翁承赞",
    "content": [
      "霓旌引上大罗天，别领新衔意自怜。",
      "蝴蝶流莺莫先去，满城春色属群仙。"
    ]
  },
  {
    "volume": 703,
    "sequence": 22,
    "title": "擢探花使三首",
    "author": "翁承赞",
    "content": [
      "洪崖差遣探花来，检点芳丛饮数杯。",
      "深紫浓香三百朵，明朝为我一时开。",
      "九重烟暖折槐芽，自是升平好物华。",
      "今日始知春气味，长安虚过四年花。",
      "探花时节日偏长，恬淡春风称意忙。",
      "每到黄昏醉归去，纻衣惹得牡丹香。"
    ]
  },
  {
    "volume": 703,
    "sequence": 23,
    "title": "书斋谩兴二首",
    "author": "翁承赞",
    "content": [
      "池塘四五尺深水，篱落两三般样花。",
      "过客不须频问姓，读书声里是吾家。",
      "官事归来衣雪埋，儿童灯火小茅斋。",
      "人家不必论贫富，惟有读书声最佳。"
    ]
  },
  {
    "volume": 703,
    "sequence": 24,
    "title": "辞闽王归朝寄倪先辈",
    "author": "翁承赞",
    "content": [
      "时人莫讶再还乡，简册分明剑佩光。",
      "驷马高车太常乐，登庸门下忆贤良。"
    ]
  },
  {
    "volume": 703,
    "sequence": 25,
    "title": "晓望",
    "author": "翁承赞",
    "content": [
      "清霜散漫似轻岚，玉阙参差万象涵。",
      "独上秦台最高处，旧山依约在东南。"
    ]
  },
  {
    "volume": 703,
    "sequence": 26,
    "title": "万寿寺牡丹",
    "author": "翁承赞",
    "content": [
      "烂熳香风引贵游，高僧移步亦迟留。",
      "可怜殿角长松色，不得王孙一举头。"
    ]
  },
  {
    "volume": 703,
    "sequence": 27,
    "title": "松",
    "author": "翁承赞",
    "content": [
      "倚涧临溪自屈蟠，雪花销尽藓花干。",
      "幽枝好折为谈柄，入手方知有岁寒。"
    ]
  },
  {
    "volume": 703,
    "sequence": 28,
    "title": "柳",
    "author": "翁承赞",
    "content": [
      "斜拂中桥远映楼，翠光骀荡晓烟收。",
      "洛阳才子多情思，横把金鞭约马头。",
      "高出营门远出墙，朱阑门闭绿成行。",
      "将军宴罢东风急，闲衬旌旗簇画堂。",
      "彭泽先生酒满船，五株栽向九江边。",
      "长条细叶无穷尽，管领春风不计年。",
      "炀帝东游意绪多，宫娃眉翠两相和。",
      "一声水调春风暮，千里交阴锁汴河。",
      "缠绕春情卒未休，秦娥萧史两相求。",
      "玉句阑内朱帘卷，瑟瑟丝笼十二楼。"
    ]
  },
  {
    "volume": 703,
    "sequence": 29,
    "title": "隋堤柳",
    "author": "翁承赞",
    "content": [
      "春半烟深汴水东，黄金丝软不胜风。",
      "轻笼行殿迷天子，抛掷长安似梦中。"
    ]
  },
  {
    "volume": 703,
    "sequence": 30,
    "title": "句",
    "author": "翁承赞",
    "content": [
      "烟萝况逼神仙窟，丹灶还应许独寻。",
      "（《赠黄璞》，见《福州志》）"
    ]
  }
]