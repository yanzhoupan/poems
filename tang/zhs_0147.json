[
  {
    "volume": 147,
    "sequence": 1,
    "title": "逢雪宿芙蓉山主人",
    "author": "刘长卿",
    "content": [
      "日暮苍山远，天寒白屋贫。",
      "柴门闻犬吠，风雪夜归人。"
    ]
  },
  {
    "volume": 147,
    "sequence": 2,
    "title": "送张起、崔载华之闽中",
    "author": "刘长卿",
    "content": [
      "朝无寒士达，家在旧山贫。",
      "相送天涯里，怜君更远人。"
    ]
  },
  {
    "volume": 147,
    "sequence": 3,
    "title": "赠秦系征君",
    "author": "刘长卿",
    "content": [
      "群公谁让位，五柳独知贫。",
      "惆怅青山路，烟霞老此人。"
    ]
  },
  {
    "volume": 147,
    "sequence": 4,
    "title": "秦系顷以家事获谤因出旧山每荷观察崔公见知…诗以赠之",
    "author": "刘长卿",
    "content": [
      "初迷武陵路，复出孟尝门。",
      "回首江南岸，青山与旧恩。"
    ]
  },
  {
    "volume": 147,
    "sequence": 5,
    "title": "夜中对雪赠秦系，时秦初与谢氏离婚，谢氏在越",
    "author": "刘长卿",
    "content": [
      "月明花满地，君自忆山阴。",
      "谁遣因风起，纷纷乱此心。"
    ]
  },
  {
    "volume": 147,
    "sequence": 6,
    "title": "湘妃",
    "author": "刘长卿",
    "content": [
      "帝子不可见，秋风来暮思。",
      "婵娟湘江月，千载空蛾眉。"
    ]
  },
  {
    "volume": 147,
    "sequence": 7,
    "title": "斑竹",
    "author": "刘长卿",
    "content": [
      "苍梧千载后，斑竹对湘沅。",
      "欲识湘妃怨，枝枝满泪痕。"
    ]
  },
  {
    "volume": 147,
    "sequence": 8,
    "title": "春草宫怀古",
    "author": "刘长卿",
    "content": [
      "君王不可见，芳草旧宫春。",
      "犹带罗裙色，青青向楚人。"
    ]
  },
  {
    "volume": 147,
    "sequence": 9,
    "title": "正朝览镜作",
    "author": "刘长卿",
    "content": [
      "憔悴逢新岁，茅扉见旧春。",
      "朝来明镜里，不忍白头人。"
    ]
  },
  {
    "volume": 147,
    "sequence": 10,
    "title": "瓜洲道中送李端公南渡后，归扬州道中寄",
    "author": "刘长卿",
    "content": [
      "片帆何处去，匹马独归迟。",
      "惆怅江南北，青山欲暮时。"
    ]
  },
  {
    "volume": 147,
    "sequence": 11,
    "title": "送张十八归桐庐",
    "author": "刘长卿",
    "content": [
      "归人乘野艇，带月过江村。",
      "正落寒潮水，相随夜到门。"
    ]
  },
  {
    "volume": 147,
    "sequence": 12,
    "title": "过白鹤观寻岑秀才不遇",
    "author": "刘长卿",
    "content": [
      "不知方外客，何事锁空房。",
      "应向桃源里，教他唤阮郎。"
    ]
  },
  {
    "volume": 147,
    "sequence": 13,
    "title": "听弹琴",
    "author": "刘长卿",
    "content": [
      "泠泠七丝上，静听松风寒。",
      "古调虽自爱，今人多不弹。"
    ]
  },
  {
    "volume": 147,
    "sequence": 14,
    "title": "游南园，偶见在阴墙下葵，因以成咏",
    "author": "刘长卿",
    "content": [
      "此地常无日，青青独在阴。",
      "太阳偏不及，非是未倾心。"
    ]
  },
  {
    "volume": 147,
    "sequence": 15,
    "title": "入百丈涧见桃花晚开",
    "author": "刘长卿",
    "content": [
      "百丈深涧里，过时花欲妍。",
      "应缘地势下，遂使春风偏。"
    ]
  },
  {
    "volume": 147,
    "sequence": 16,
    "title": "送子婿崔真甫、李穆往扬州四首",
    "author": "刘长卿",
    "content": [
      "渡口发梅花，山中动泉脉。",
      "芜城春草生，君作扬州客。",
      "半逻莺满树，新年人独远。",
      "落花逐流水，共到茱萸湾。",
      "雁还空渚在，人去落潮翻。",
      "临水独挥手，残阳归掩门。",
      "狎鸟携稚子，钓鱼终老身。",
      "殷勤嘱归客，莫话桃源人。"
    ]
  },
  {
    "volume": 147,
    "sequence": 17,
    "title": "寄龙山道士许法棱",
    "author": "刘长卿",
    "content": [
      "悠悠白云里，独住青山客。",
      "林下昼焚香，桂花同寂寂。"
    ]
  },
  {
    "volume": 147,
    "sequence": 18,
    "title": "送方外上人",
    "author": "刘长卿",
    "content": [
      "孤云将野鹤，岂向人间住。",
      "莫买沃洲山，时人已知处。"
    ]
  },
  {
    "volume": 147,
    "sequence": 19,
    "title": "送灵澈上人",
    "author": "刘长卿",
    "content": [
      "苍苍竹林寺，杳杳钟声晚。",
      "荷笠带夕阳，青山独归远。"
    ]
  },
  {
    "volume": 147,
    "sequence": 20,
    "title": "茱萸湾北答崔载华问",
    "author": "刘长卿",
    "content": [
      "荒凉野店绝，迢递人烟远。",
      "苍苍古木中，多是隋家苑。"
    ]
  },
  {
    "volume": 147,
    "sequence": 21,
    "title": "赴楚州次自田途中阻浅，问张南史",
    "author": "刘长卿",
    "content": [
      "楚城今近远，积霭寒塘暮。",
      "水浅舟且迟，淮潮至何处。"
    ]
  },
  {
    "volume": 147,
    "sequence": 22,
    "title": "江中对月",
    "author": "刘长卿",
    "content": [
      "空洲夕烟敛，望月秋江里。",
      "历历沙上人，月中孤渡水。"
    ]
  },
  {
    "volume": 147,
    "sequence": 23,
    "title": "碧涧别墅喜皇甫侍御相访",
    "author": "刘长卿",
    "content": [
      "荒村带返照，落叶乱纷纷。",
      "古路无行客，寒山独见君。",
      "野桥经雨断，涧水向田分。",
      "不为怜同病，何人到白云。"
    ]
  },
  {
    "volume": 147,
    "sequence": 24,
    "title": "初到碧涧招明契上人",
    "author": "刘长卿",
    "content": [
      "渐老知身累，初寒曝背眠。",
      "白云留永日，黄叶减馀年。",
      "猿护窗前树，泉浇谷后田。",
      "沃洲能共隐，不用道林钱。"
    ]
  },
  {
    "volume": 147,
    "sequence": 25,
    "title": "送少微上人游天台",
    "author": "刘长卿",
    "content": [
      "石桥人不到，独往更迢迢。",
      "乞食山家少，寻钟野路遥。",
      "松门风自扫，瀑布雪难消。",
      "秋夜闻清梵，馀音逐海潮。"
    ]
  },
  {
    "volume": 147,
    "sequence": 26,
    "title": "却归睦州至七里滩下作",
    "author": "刘长卿",
    "content": [
      "南归犹谪宦，独上子陵滩。",
      "江树临洲晚，沙禽对水寒。",
      "山开斜照在，石浅乱流难。",
      "惆怅梅花发，年年此地看。"
    ]
  },
  {
    "volume": 147,
    "sequence": 27,
    "title": "对酒寄严维",
    "author": "刘长卿",
    "content": [
      "陋巷喜阳和，衰颜对酒歌。",
      "懒从华发乱，闲任白云多。",
      "郡简容垂钓，家贫学弄梭。",
      "门前七里濑，早晚子陵过。"
    ]
  },
  {
    "volume": 147,
    "sequence": 28,
    "title": "新年作",
    "author": "刘长卿",
    "content": [
      "乡心新岁切，天畔独潸然。",
      "老至居人下，春归在客先。",
      "岭猿同旦暮，江柳共风烟。",
      "已似长沙傅，从今又几年。"
    ]
  },
  {
    "volume": 147,
    "sequence": 29,
    "title": "朱放自杭州与故里相使君立碑回因以奉简吏部杨侍郎制文",
    "author": "刘长卿",
    "content": [
      "片石羊公后，凄凉江水滨。",
      "好辞千古事，堕泪万家人。",
      "鵩集占书久，鸾回刻篆新。",
      "不堪相顾恨，文字日生尘。"
    ]
  },
  {
    "volume": 147,
    "sequence": 30,
    "title": "送宣尊师醮毕归越",
    "author": "刘长卿",
    "content": [
      "吹箫江上晚，惆怅别茅君。",
      "踏火能飞雪，登刀入白云。",
      "晨香长日在，夜磬满山闻。",
      "挥手桐溪路，无情水亦分。"
    ]
  },
  {
    "volume": 147,
    "sequence": 31,
    "title": "送裴使君赴荆南充行军司马",
    "author": "刘长卿",
    "content": [
      "盛府南门寄，前程积水中。",
      "月明临夏口，山晚望巴东。",
      "故节辞江郡，寒笳发渚宫。",
      "汉川风景好，遥羡逐羊公。"
    ]
  },
  {
    "volume": 147,
    "sequence": 32,
    "title": "送裴郎中贬吉州",
    "author": "刘长卿",
    "content": [
      "乱军交白刃，一骑出黄尘。",
      "汉节同归阙，江帆共逐臣。",
      "猿愁歧路晚，梅作异方春。",
      "知己酂侯在，应怜脱粟人。"
    ]
  },
  {
    "volume": 147,
    "sequence": 33,
    "title": "酬皇甫侍御见寄，时前相国姑臧公初临郡",
    "author": "刘长卿",
    "content": [
      "离别江南北，汀洲叶再黄。",
      "路遥云共水，砧迥月如霜。",
      "岁俭依仁政，年衰忆故乡。",
      "伫看宣室召，汉法倚张纲。"
    ]
  },
  {
    "volume": 147,
    "sequence": 34,
    "title": "月下呈章秀才（八元）",
    "author": "刘长卿",
    "content": [
      "自古悲摇落，谁人奈此何。",
      "夜蛩偏傍枕，寒鸟数移柯。",
      "向老三年谪，当秋百感多。",
      "家贫惟好月，空愧子猷过。"
    ]
  },
  {
    "volume": 147,
    "sequence": 35,
    "title": "酬张夏",
    "author": "刘长卿",
    "content": [
      "几岁依穷海，颓年惜故阴。",
      "剑寒空有气，松老欲无心。",
      "玩雪劳相访，看山正独吟。",
      "孤舟且莫去，前路水云深。"
    ]
  },
  {
    "volume": 147,
    "sequence": 36,
    "title": "送李使君贬连州",
    "author": "刘长卿",
    "content": [
      "独过长沙去，谁堪此路愁。",
      "秋风散千骑，寒雨泊孤舟。",
      "贾谊辞明主，萧何识故侯。",
      "汉廷当自召，湘水但空流。"
    ]
  },
  {
    "volume": 147,
    "sequence": 37,
    "title": "秋夜北山精舍观体如师梵",
    "author": "刘长卿",
    "content": [
      "焚香奏仙呗，向夕遍空山。",
      "清切兼秋远，威仪对月闲。",
      "静分岩响答，散逐海潮还。",
      "幸得风吹去，随人到世间。"
    ]
  },
  {
    "volume": 147,
    "sequence": 38,
    "title": "酬张夏雪夜赴州访别途中苦寒作",
    "author": "刘长卿",
    "content": [
      "扁舟乘兴客，不惮苦寒行。",
      "晚暮相依分，江潮欲别情。",
      "水声冰下咽，砂路雪中平。",
      "旧剑锋芒尽，应嫌赠脱轻。"
    ]
  },
  {
    "volume": 147,
    "sequence": 39,
    "title": "寻洪尊师不遇",
    "author": "刘长卿",
    "content": [
      "古木无人地，来寻羽客家。",
      "道书堆玉案，仙帔叠青霞。",
      "鹤老难知岁，梅寒未作花。",
      "山中不相见，何处化丹砂。"
    ]
  },
  {
    "volume": 147,
    "sequence": 40,
    "title": "喜鲍禅师自龙山至",
    "author": "刘长卿",
    "content": [
      "故居何日下，春草欲芊芊。",
      "犹对山中月，谁听石上泉。",
      "猿声知后夜，花发见流年。",
      "杖锡闲来往，无心到处禅。"
    ]
  },
  {
    "volume": 147,
    "sequence": 41,
    "title": "送方外上人之常州依萧使君",
    "author": "刘长卿",
    "content": [
      "宰臣思得度，鸥鸟恋为群。",
      "远客回飞锡，空山卧白云。",
      "夕阳孤艇去，秋水两溪分。",
      "归共临川史，同翻贝叶文。"
    ]
  },
  {
    "volume": 147,
    "sequence": 42,
    "title": "宿北山禅寺兰若",
    "author": "刘长卿",
    "content": [
      "上方鸣夕磬，林下一僧还。",
      "密行传人少，禅心对虎闲。",
      "青松临古路，白月满寒山。",
      "旧识窗前桂，经霜更待攀。"
    ]
  },
  {
    "volume": 147,
    "sequence": 43,
    "title": "赴新安别梁侍郎",
    "author": "刘长卿",
    "content": [
      "新安君莫问，此路水云深。",
      "江海无行迹，孤舟何处寻。",
      "青山空向泪，白月岂知心。",
      "纵有馀生在，终伤老病侵。"
    ]
  },
  {
    "volume": 147,
    "sequence": 44,
    "title": "江州留别薛六、柳八二员外",
    "author": "刘长卿",
    "content": [
      "江海相逢少，东南别处长。",
      "独行风袅袅，相去水茫茫。",
      "白首辞同舍，青山背故乡。",
      "离心与潮信，每日到浔阳。"
    ]
  },
  {
    "volume": 147,
    "sequence": 45,
    "title": "和州留别穆郎中",
    "author": "刘长卿",
    "content": [
      "播迁悲远道，摇落感衰容。",
      "今日犹多难，何年更此逢。",
      "世交黄叶散，乡路白云重。",
      "明发看烟树，唯闻江北钟。"
    ]
  },
  {
    "volume": 147,
    "sequence": 46,
    "title": "和州送人归复郢",
    "author": "刘长卿",
    "content": [
      "因家汉水曲，相送掩柴扉。",
      "故郢生秋草，寒江澹落晖。",
      "绿林行客少，赤壁住人稀。",
      "独过浔阳去，潮归人不归。"
    ]
  },
  {
    "volume": 147,
    "sequence": 47,
    "title": "送金昌宗归钱塘",
    "author": "刘长卿",
    "content": [
      "新家浙江上，独泛落潮归。",
      "秋水照华发，凉风生褐衣。",
      "柴门嘶马少，藜杖拜人稀。",
      "惟有陶潜柳，萧条对掩扉。"
    ]
  },
  {
    "volume": 147,
    "sequence": 48,
    "title": "酬张夏别后道中见寄",
    "author": "刘长卿",
    "content": [
      "离群方岁晏，谪宦在天涯。",
      "暮雪同行少，寒潮欲上迟。",
      "海鸥知吏傲，砂鹤见人衰。",
      "只畏生秋草，西归亦未期。"
    ]
  },
  {
    "volume": 147,
    "sequence": 49,
    "title": "新安奉送穆谕德归朝，赋得行字",
    "author": "刘长卿",
    "content": [
      "九重宣室召，万里建溪行。",
      "事直皇天在，归迟白发生。",
      "用材身复起，睹圣眼犹明。",
      "离别寒江上，潺湲若有情。"
    ]
  },
  {
    "volume": 147,
    "sequence": 50,
    "title": "偶然作",
    "author": "刘长卿",
    "content": [
      "野寺长依止，田家或往还。",
      "老农开古地，夕鸟入寒山。",
      "书剑身同废，烟霞吏共闲。",
      "岂能将白发，扶杖出人间。"
    ]
  },
  {
    "volume": 147,
    "sequence": 51,
    "title": "送州人孙沅自本州却归句章新营所居",
    "author": "刘长卿",
    "content": [
      "故里归成客，新家去未安。",
      "诗书满蜗舍，征税及渔竿。",
      "火种山田薄，星居海岛寒。",
      "怜君不得已，步步别离难。"
    ]
  },
  {
    "volume": 147,
    "sequence": 52,
    "title": "送李员外使还苏州，兼呈前袁州李使君，赋得长字…从兄",
    "author": "刘长卿",
    "content": [
      "别离共成怨，衰老更难忘。",
      "夜月留同舍，秋风在远乡。",
      "朱弦徐向烛，白发强临觞。",
      "归献西陵作，谁知此路长。"
    ]
  },
  {
    "volume": 147,
    "sequence": 53,
    "title": "酬李员外从崔录事载华宿三河戍先见寄",
    "author": "刘长卿",
    "content": [
      "寒江鸣石濑，归客夜初分。",
      "人语空山答，猿声独戍闻。",
      "迟来朝及暮，愁去水连云。",
      "岁晚心谁在，青山见此君。"
    ]
  },
  {
    "volume": 147,
    "sequence": 54,
    "title": "见秦系离婚后出山居作",
    "author": "刘长卿",
    "content": [
      "岂知偕老重，垂老绝良姻。",
      "郗氏诚难负，朱家自愧贫。",
      "绽衣留欲故，织锦罢经春。",
      "何况蘼芜绿，空山不见人。"
    ]
  },
  {
    "volume": 147,
    "sequence": 55,
    "title": "酬秦系",
    "author": "刘长卿",
    "content": [
      "鹤书犹未至，那出白云来。",
      "旧路经年别，寒潮每日回。",
      "家空归海燕，人老发江梅。",
      "最忆门前柳，闲居手自栽。"
    ]
  },
  {
    "volume": 147,
    "sequence": 56,
    "title": "岁日作",
    "author": "刘长卿",
    "content": [
      "建寅回北斗，看历占春风。",
      "律变沧江外，年加白发中。",
      "春衣试稚子，寿酒劝衰翁。",
      "今日阳和发，荣枯岂不同。"
    ]
  },
  {
    "volume": 147,
    "sequence": 57,
    "title": "题元录事开元所居",
    "author": "刘长卿",
    "content": [
      "幽居萝薜情，高卧纪纲行。",
      "鸟散秋鹰下，人闲春草生。",
      "冒风归野寺，收印出山城。",
      "今日新安郡，因君水更清。"
    ]
  },
  {
    "volume": 147,
    "sequence": 58,
    "title": "送崔载华、张起之闽中",
    "author": "刘长卿",
    "content": [
      "不识闽中路，遥知别后心。",
      "猿声入岭切，鸟道问人深。",
      "旅食过夷落，方言会越音。",
      "西征开幕府，早晚用陈琳。"
    ]
  },
  {
    "volume": 147,
    "sequence": 59,
    "title": "送张司直赴岭南谒张尚书",
    "author": "刘长卿",
    "content": [
      "番禺万里路，远客片帆过。",
      "盛府依横海，荒祠拜伏波。",
      "人经秋瘴变，鸟坠火云多。",
      "诚惮炎洲里，无如一顾何。"
    ]
  },
  {
    "volume": 147,
    "sequence": 60,
    "title": "寄会稽公徐侍郎（公时在王傅）",
    "author": "刘长卿",
    "content": [
      "摇落淮南叶，秋风想越吟。",
      "邹枚入梁苑，逸少在山阴。",
      "老鹤无衰貌，寒松有本心。",
      "圣朝难税驾，惆怅白云深。"
    ]
  },
  {
    "volume": 147,
    "sequence": 61,
    "title": "送朱山人放越州，贼退后归山阴别业",
    "author": "刘长卿",
    "content": [
      "越州初罢战，江上送归桡。",
      "南渡无来客，西陵自落潮。",
      "空城垂故柳，旧业废春苗。",
      "闾里相逢少，莺花共寂寥。"
    ]
  },
  {
    "volume": 147,
    "sequence": 62,
    "title": "秋夜肃公房喜普门上人自阳羡山至",
    "author": "刘长卿",
    "content": [
      "山栖久不见，林下偶同游。",
      "早晚来香积，何人住沃洲。",
      "寒禽惊后夜，古木带高秋。",
      "却入千峰去，孤云不可留。"
    ]
  },
  {
    "volume": 147,
    "sequence": 63,
    "title": "送李秘书却赴南中",
    "author": "刘长卿",
    "content": [
      "却到番禺日，应伤昔所依。",
      "炎洲百口住，故国几人归。",
      "路识梅花在，家存棣萼稀。",
      "独逢回雁去，犹作旧行飞。"
    ]
  },
  {
    "volume": 147,
    "sequence": 64,
    "title": "过前安宜张明府郊居",
    "author": "刘长卿",
    "content": [
      "寂寥东郭外，白首一先生。",
      "解印孤琴在，移家五柳成。",
      "夕阳临水钓，春雨向田耕。",
      "终日空林下，何人识此情。"
    ]
  },
  {
    "volume": 147,
    "sequence": 65,
    "title": "使回次杨柳过元八所居",
    "author": "刘长卿",
    "content": [
      "君家杨柳渡，来往落帆过。",
      "绿竹经寒在，青山欲暮多。",
      "薜萝诚可恋，婚嫁复如何。",
      "无奈闲门外，渔翁夜夜歌。"
    ]
  },
  {
    "volume": 147,
    "sequence": 66,
    "title": "送李侍御贬郴州",
    "author": "刘长卿",
    "content": [
      "洞庭波渺渺，君去吊灵均。",
      "几路三湘水，全家万里人。",
      "听猿明月夜，看柳故年春。",
      "忆想汀洲畔，伤心向白蘋。"
    ]
  },
  {
    "volume": 147,
    "sequence": 67,
    "title": "寄普门上人",
    "author": "刘长卿",
    "content": [
      "白云幽卧处，不向世人传。",
      "闻在千峰里，心知独夜禅。",
      "辛勤羞薄禄，依止爱闲田。",
      "惆怅王孙草，青青又一年。"
    ]
  },
  {
    "volume": 147,
    "sequence": 68,
    "title": "逢郴州使，因寄郑协律",
    "author": "刘长卿",
    "content": [
      "相思楚天外，梦寐楚猿吟。",
      "更落淮南叶，难为江上心。",
      "衡阳问人远，湘水向君深。",
      "欲逐孤帆去，茫茫何处寻。"
    ]
  },
  {
    "volume": 147,
    "sequence": 69,
    "title": "岳阳馆中望洞庭湖",
    "author": "刘长卿",
    "content": [
      "万古巴丘戍，平湖此望长。",
      "问人何淼淼，愁暮更苍苍。",
      "叠浪浮元气，中流没太阳。",
      "孤舟有归客，早晚达潇湘。"
    ]
  },
  {
    "volume": 147,
    "sequence": 70,
    "title": "巡去岳阳却归鄂州使院留别郑洵侍御侍御先曾谪居此州",
    "author": "刘长卿",
    "content": [
      "何事长沙谪，相逢楚水秋。",
      "暮帆归夏口，寒雨对巴丘。",
      "帝子椒浆奠，骚人木叶愁。",
      "惟怜万里外，离别洞庭头。"
    ]
  },
  {
    "volume": 147,
    "sequence": 71,
    "title": "夏口送屈突司直使湖南",
    "author": "刘长卿",
    "content": [
      "共悲来夏口，何事更南征。",
      "雾露行人少，潇湘春草生。",
      "莺啼何处梦，猿啸若为声。",
      "风月新年好，悠悠远客情。"
    ]
  },
  {
    "volume": 147,
    "sequence": 72,
    "title": "代边将有怀",
    "author": "刘长卿",
    "content": [
      "少年辞魏阙，白首向沙场。",
      "瘦马恋秋草，征人思故乡。",
      "暮笳吹塞月，晓甲带胡霜。",
      "自到云中郡，于今百战强。"
    ]
  },
  {
    "volume": 147,
    "sequence": 73,
    "title": "雨中过员稷巴陵山居赠别",
    "author": "刘长卿",
    "content": [
      "怜君洞庭上，白发向人垂。",
      "积雨悲幽独，长江对别离。",
      "牛羊归故道，猿鸟聚寒枝。",
      "明发遥相望，云山不可知。"
    ]
  },
  {
    "volume": 147,
    "sequence": 74,
    "title": "送李中丞之襄州",
    "author": "刘长卿",
    "content": [
      "流落征南将，曾驱十万师。",
      "罢归无旧业，老去恋明时。",
      "独立三朝识，轻生一剑知。",
      "茫茫汉江上，日暮复何之。"
    ]
  },
  {
    "volume": 147,
    "sequence": 75,
    "title": "奉使至申州，伤经陷没",
    "author": "刘长卿",
    "content": [
      "举目伤芜没，何年此战争。",
      "归人失旧里，老将守孤城。",
      "废戍山烟出，荒田野火行。",
      "独怜浉水上，时乱亦能清。"
    ]
  },
  {
    "volume": 147,
    "sequence": 76,
    "title": "穆陵关北逢人归渔阳",
    "author": "刘长卿",
    "content": [
      "逢君穆陵路，匹马向桑干。",
      "楚国苍山古，幽州白日寒。",
      "城池百战后，耆旧几家残。",
      "处处蓬蒿遍，归人掩泪看。"
    ]
  },
  {
    "volume": 147,
    "sequence": 77,
    "title": "安州道中经浐水有怀",
    "author": "刘长卿",
    "content": [
      "征途逢浐水，忽似到秦川。",
      "借问朝天处，犹看落日边。",
      "映沙晴漾漾，出涧夜溅溅。",
      "欲寄西归恨，微波不可传。"
    ]
  },
  {
    "volume": 147,
    "sequence": 78,
    "title": "步登夏口古城作",
    "author": "刘长卿",
    "content": [
      "平芜连古堞，远客此沾衣。",
      "高树朝光上，空城秋气归。",
      "微明汉水极，摇落楚人稀。",
      "但见荒郊外，寒鸦暮暮飞。"
    ]
  },
  {
    "volume": 147,
    "sequence": 79,
    "title": "赠别卢司直之闽中",
    "author": "刘长卿",
    "content": [
      "尔来多不见，此去又何之。",
      "华发同今日，流芳似旧时。",
      "洲长春色遍，汉广夕阳迟。",
      "岁岁王孙草，空怜无处期。"
    ]
  },
  {
    "volume": 147,
    "sequence": 80,
    "title": "酬郭夏人日长沙感怀见赠",
    "author": "刘长卿",
    "content": [
      "旧俗欢犹在，怜君恨独深。",
      "新年向国泪，今日倚门心。",
      "岁去随湘水，春生近桂林。",
      "流莺且莫弄，江畔正行吟。"
    ]
  },
  {
    "volume": 147,
    "sequence": 81,
    "title": "赴巴南书情寄故人",
    "author": "刘长卿",
    "content": [
      "南过三湘去，巴人此路偏。",
      "谪居秋瘴里，归处夕阳边。",
      "直道天何在，愁容镜亦怜。",
      "裁书欲谁诉，无泪可潸然。"
    ]
  },
  {
    "volume": 147,
    "sequence": 82,
    "title": "馀干旅舍",
    "author": "刘长卿",
    "content": [
      "摇落暮天迥，青枫霜叶稀。",
      "孤城向水闭，独鸟背人飞。",
      "渡口月初上，邻家渔未归。",
      "乡心正欲绝，何处捣寒衣。"
    ]
  },
  {
    "volume": 147,
    "sequence": 83,
    "title": "登思禅寺上方题修竹茂松",
    "author": "刘长卿",
    "content": [
      "上方幽且暮，台殿隐蒙笼。",
      "远磬秋山里，清猿古木中。",
      "众溪连竹路，诸岭共松风。",
      "傥许栖林下，甘成白首翁。"
    ]
  },
  {
    "volume": 147,
    "sequence": 84,
    "title": "恩敕重推使牒追赴苏州，次前溪馆作",
    "author": "刘长卿",
    "content": [
      "渐入云峰里，愁看驿路闲。",
      "乱鸦投落日，疲马向空山。",
      "且喜怜非罪，何心恋末班。",
      "天南一万里，谁料得生还。"
    ]
  },
  {
    "volume": 147,
    "sequence": 85,
    "title": "北归次秋浦界清溪馆",
    "author": "刘长卿",
    "content": [
      "万里猿啼断，孤村客暂依。",
      "雁过彭蠡暮，人向宛陵稀。",
      "旧路青山在，馀生白首归。",
      "渐知行近北，不见鹧鸪飞。"
    ]
  },
  {
    "volume": 147,
    "sequence": 86,
    "title": "谪官后却归故村，将过虎丘，怅然有作",
    "author": "刘长卿",
    "content": [
      "万事依然在，无如岁月何。",
      "邑人怜白发，庭树长新柯。",
      "故老相逢少，同官不见多。",
      "唯馀旧山路，惆怅枉帆过。"
    ]
  },
  {
    "volume": 147,
    "sequence": 87,
    "title": "重推后却赴岭外待进止，寄元侍郎",
    "author": "刘长卿",
    "content": [
      "却访巴人路，难期国士恩。",
      "白云从出岫，黄叶已辞根。",
      "大造功何薄，长年气尚冤。",
      "空令数行泪，来往落湘沅。"
    ]
  },
  {
    "volume": 147,
    "sequence": 88,
    "title": "秋杪江亭有作（一作秋杪干越亭）",
    "author": "刘长卿",
    "content": [
      "寂寞江亭下，江枫秋气斑。",
      "世情何处澹，湘水向人闲。",
      "寒渚一孤雁，夕阳千万山。",
      "扁舟如落叶，此去未知还。"
    ]
  },
  {
    "volume": 147,
    "sequence": 89,
    "title": "送郑司直归上都",
    "author": "刘长卿",
    "content": [
      "岁岁逢离别，蹉跎江海滨。",
      "宦游成楚老，乡思逐秦人。",
      "马首归何日，莺啼又一春。",
      "因君报情旧，闲慢欲垂纶。"
    ]
  },
  {
    "volume": 147,
    "sequence": 90,
    "title": "送灵澈上人归嵩阳兰若",
    "author": "刘长卿",
    "content": [
      "南地随缘久，东林几岁空。",
      "暮山门独掩，春草路难通。",
      "作梵连松韵，焚香入桂丛。",
      "唯将旧瓶钵，却寄白云中。"
    ]
  },
  {
    "volume": 147,
    "sequence": 91,
    "title": "却赴南邑留别苏台知己",
    "author": "刘长卿",
    "content": [
      "又过梅岭上，岁岁此枝寒。",
      "落日孤舟去，青山万里看。",
      "猿声湘水静，草色洞庭宽。",
      "已料生涯事，唯应把钓竿。"
    ]
  },
  {
    "volume": 147,
    "sequence": 92,
    "title": "和灵一上人新泉",
    "author": "刘长卿",
    "content": [
      "东林一泉出，复与远公期。",
      "石浅寒流处，山空夜落时。",
      "梦闲闻细响，虑澹对清漪。",
      "动静皆无意，唯应达者知。"
    ]
  },
  {
    "volume": 147,
    "sequence": 93,
    "title": "送李挚赴延陵令",
    "author": "刘长卿",
    "content": [
      "清风季子邑，想见下车时。",
      "向水弹琴静，看山采菊迟。",
      "明君加印绶，廉使托茕嫠。",
      "旦暮华阳洞，云峰若有期。"
    ]
  },
  {
    "volume": 147,
    "sequence": 94,
    "title": "奉送裴员外赴上都",
    "author": "刘长卿",
    "content": [
      "彤襜江上远，万里诏书催。",
      "独过浔阳去，空怜潮信回。",
      "离心秋草绿，挥手暮帆开。",
      "想见秦城路，人看五马来。"
    ]
  },
  {
    "volume": 147,
    "sequence": 95,
    "title": "长沙桓王墓下别李纾、张南史",
    "author": "刘长卿",
    "content": [
      "长沙千载后，春草独萋萋。",
      "流水朝将暮，行人东复西。",
      "碑苔几字灭，山木万株齐。",
      "伫立伤今古，相看惜解携。"
    ]
  },
  {
    "volume": 147,
    "sequence": 96,
    "title": "送侯御赴黔中充判官",
    "author": "刘长卿",
    "content": [
      "不识黔中路，今看遣使臣。",
      "猿啼万里客，鸟似五湖人。",
      "地远官无法，山深俗岂淳。",
      "须令荒徼外，亦解惧埋轮。"
    ]
  },
  {
    "volume": 147,
    "sequence": 97,
    "title": "秋日登吴公台上寺远眺，寺即陈将吴明彻战场",
    "author": "刘长卿",
    "content": [
      "古台摇落后，秋日望乡心。",
      "野寺人来少，云峰水隔深。",
      "夕阳依旧垒，寒磬满空林。",
      "惆怅南朝事，长江独至今。"
    ]
  },
  {
    "volume": 147,
    "sequence": 98,
    "title": "淮上送梁二，恩命追赴上都",
    "author": "刘长卿",
    "content": [
      "贾生年最少，儒行汉庭闻。",
      "拜手卷黄纸，回身谢白云。",
      "故关无去客，春草独随君。",
      "淼淼长淮水，东西自此分。"
    ]
  },
  {
    "volume": 147,
    "sequence": 99,
    "title": "送崔升归上都",
    "author": "刘长卿",
    "content": [
      "旧寺寻遗绪，归心逐去尘。",
      "早莺何处客，古木几家人。",
      "白发经多难，沧洲欲暮春。",
      "临期数行泪，为尔一沾巾。"
    ]
  },
  {
    "volume": 147,
    "sequence": 100,
    "title": "过李将军南郑林园观妓",
    "author": "刘长卿",
    "content": [
      "郊原风日好，百舌弄何频。",
      "小妇秦家女，将军天上人。",
      "鸦归长郭暮，草映大堤春。",
      "客散垂杨下，通桥车马尘。"
    ]
  },
  {
    "volume": 147,
    "sequence": 101,
    "title": "送严侍御充东畿观察判官",
    "author": "刘长卿",
    "content": [
      "洛阳征战后，君去问凋残。",
      "云月临南至，风霜向北寒。",
      "故园经乱久，古木隔林看。",
      "谁访江城客，年年守一官。"
    ]
  },
  {
    "volume": 147,
    "sequence": 102,
    "title": "送王端公入奏上都",
    "author": "刘长卿",
    "content": [
      "旧国无家访，临歧亦羡归。",
      "途经百战后，客过二陵稀。",
      "秋草通征骑，寒城背落晖。",
      "行当蒙顾问，吴楚岁频饥。"
    ]
  },
  {
    "volume": 147,
    "sequence": 103,
    "title": "送营田判官郑侍御赴上都",
    "author": "刘长卿",
    "content": [
      "上国三千里，西还及岁芳。",
      "故山经乱在，春日送归长。",
      "晓奏趋双阙，秋成报万箱。",
      "幸论开济力，已实海陵仓。"
    ]
  },
  {
    "volume": 147,
    "sequence": 104,
    "title": "送李校书赴东浙幕府（校书工于翰墨）",
    "author": "刘长卿",
    "content": [
      "方从大夫后，南去会稽行。",
      "淼淼沧江外，青青春草生。",
      "芸香辞乱事，梅吹听军声。",
      "应访王家宅，空怜江水平。"
    ]
  },
  {
    "volume": 147,
    "sequence": 105,
    "title": "清明后登城眺望",
    "author": "刘长卿",
    "content": [
      "风景清明后，云山睥睨前。",
      "百花如旧日，万井出新烟。",
      "草色无空地，江流合远天。",
      "长安在何处，遥指夕阳边。"
    ]
  },
  {
    "volume": 147,
    "sequence": 106,
    "title": "陪王明府泛舟",
    "author": "刘长卿",
    "content": [
      "花县弹琴暇，樵风载酒时。",
      "山含秋色近，鸟度夕阳迟。",
      "出没凫成浪，蒙笼竹亚枝。",
      "云峰逐人意，来去解相随。"
    ]
  },
  {
    "volume": 147,
    "sequence": 107,
    "title": "送度支留后若侍御之歙州，便赴信州省觐",
    "author": "刘长卿",
    "content": [
      "国用忧钱谷，朝推此任难。",
      "即山榆荚变，降雨稻花残。",
      "林响朝登岭，江喧夜过滩。",
      "遥知骢马色，应待倚门看。"
    ]
  },
  {
    "volume": 147,
    "sequence": 108,
    "title": "馀干夜宴奉饯前苏州韦使君新除婺州作",
    "author": "刘长卿",
    "content": [
      "复拜东阳郡，遥驰北阙心。",
      "行春五马急，向夜一猿深。",
      "山过康郎近，星看婺女临。",
      "幸容栖托分，犹恋旧棠阴。"
    ]
  },
  {
    "volume": 147,
    "sequence": 109,
    "title": "晚次苦竹馆，却忆干越旧游",
    "author": "刘长卿",
    "content": [
      "匹马风尘色，千峰旦暮时。",
      "遥看落日尽，独向远山迟。",
      "故驿花临道，荒村竹映篱。",
      "谁怜却回首，步步恋南枝。"
    ]
  },
  {
    "volume": 147,
    "sequence": 110,
    "title": "送李二十四移家之江州",
    "author": "刘长卿",
    "content": [
      "烟尘犹满目，歧路易沾衣。",
      "逋客多南渡，征鸿自北飞。",
      "九江春草绿，千里暮潮归。",
      "别后难相访，全家隐钓矶。"
    ]
  },
  {
    "volume": 147,
    "sequence": 111,
    "title": "送卢判官南湖",
    "author": "刘长卿",
    "content": [
      "漾舟仍载酒，愧尔意相宽。",
      "草色南湖绿，松声小署寒。",
      "水禽前后起，花屿往来看。",
      "已作沧洲调，无心恋一官。"
    ]
  },
  {
    "volume": 147,
    "sequence": 112,
    "title": "送张栩扶侍之睦州（此公旧任建德令）",
    "author": "刘长卿",
    "content": [
      "遥忆新安旧，扁舟复却还。",
      "浅深看水石，来往逐云山。",
      "入县馀花在，过门故柳闲。",
      "东征随子去，皆隐薜萝间。"
    ]
  },
  {
    "volume": 147,
    "sequence": 113,
    "title": "集梁耿开元寺所居院",
    "author": "刘长卿",
    "content": [
      "到君幽卧处，为我扫莓苔。",
      "花雨晴天落，松风终日来。",
      "路经深竹过，门向远山开。",
      "岂得长高枕，中朝正用才。"
    ]
  },
  {
    "volume": 147,
    "sequence": 114,
    "title": "赠西邻卢少府",
    "author": "刘长卿",
    "content": [
      "篱落能相近，渔樵偶复同。",
      "苔封三径绝，溪向数家通。",
      "犬吠寒烟里，鸦鸣夕照中。",
      "时因杖藜次，相访竹林东。"
    ]
  },
  {
    "volume": 147,
    "sequence": 115,
    "title": "游休禅师双峰寺",
    "author": "刘长卿",
    "content": [
      "双扉碧峰际，遥向夕阳开。",
      "飞锡方独往，孤云何事来。",
      "寒潭映白月，秋雨上青苔。",
      "相送东郊外，羞看骢马回。"
    ]
  },
  {
    "volume": 147,
    "sequence": 116,
    "title": "廨中见桃花南枝已开，北枝未发，因寄杜副端",
    "author": "刘长卿",
    "content": [
      "何意同根本，开花每后时。",
      "应缘去日远，独自发春迟。",
      "结实恩难忘，无言恨岂知。",
      "年光不可待，空羡向南枝。"
    ]
  },
  {
    "volume": 147,
    "sequence": 117,
    "title": "奉送卢员外之饶州",
    "author": "刘长卿",
    "content": [
      "天书万里至，旌旆上江飞。",
      "日向鄱阳近，应看吴岫微。",
      "暮帆何处落，潮水背人归。",
      "风土无劳问，南枝黄叶稀。"
    ]
  },
  {
    "volume": 147,
    "sequence": 118,
    "title": "送处士归州，因寄林山人",
    "author": "刘长卿",
    "content": [
      "陵阳不可见，独往复如何。",
      "旧邑云山里，扁舟来去过。",
      "鸟声春谷静，草色太湖多。",
      "傥宿荆溪夜，相思渔者歌。"
    ]
  },
  {
    "volume": 147,
    "sequence": 119,
    "title": "移使鄂州，次岘阳馆怀旧居",
    "author": "刘长卿",
    "content": [
      "多惭恩未报，敢问路何长。",
      "万里通秋雁，千峰共夕阳。",
      "旧游成远道，此去更违乡。",
      "草露深山里，朝朝落客裳。"
    ]
  },
  {
    "volume": 147,
    "sequence": 120,
    "title": "送齐郎中赴海州",
    "author": "刘长卿",
    "content": [
      "华省占星动，孤城望日遥。",
      "直庐收旧草，行县及新苗。",
      "沧海天连水，青山暮与朝。",
      "闾阎几家散，应待下车招。"
    ]
  },
  {
    "volume": 147,
    "sequence": 121,
    "title": "重阳日鄂城楼送屈突司直",
    "author": "刘长卿",
    "content": [
      "登高复送远，惆怅洞庭秋。",
      "风景同前古，云山满上游。",
      "苍苍来暮雨，淼淼逐寒流。",
      "今日关中事，萧何共尔忧。"
    ]
  },
  {
    "volume": 147,
    "sequence": 122,
    "title": "更被奏留淮南，送从弟罢使江东",
    "author": "刘长卿",
    "content": [
      "又作淮南客，还悲木叶声。",
      "寒潮落瓜步，秋色上芜城。",
      "王事何时尽，沧洲羡尔行。",
      "青山将绿水，惆怅不胜情。"
    ]
  },
  {
    "volume": 147,
    "sequence": 123,
    "title": "经漂母墓",
    "author": "刘长卿",
    "content": [
      "昔贤怀一饭，兹事已千秋。",
      "古墓樵人识，前朝楚水流。",
      "渚蘋行客荐，山木杜鹃愁。",
      "春草茫茫绿，王孙旧此游。"
    ]
  },
  {
    "volume": 147,
    "sequence": 124,
    "title": "送李端公赴东都",
    "author": "刘长卿",
    "content": [
      "轩辕征战后，江海别离长。",
      "远客归何处，平芜满故乡。",
      "夕阳帆杳杳，旧里树苍苍。",
      "惆怅蓬山下，琼枝不可忘。"
    ]
  },
  {
    "volume": 147,
    "sequence": 125,
    "title": "送王员外归朝",
    "author": "刘长卿",
    "content": [
      "往来无尽目，离别要逢春。",
      "海内罹多事，天涯见近臣。",
      "芳时万里客，乡路独归人。",
      "魏阙心常在，随君亦向秦。"
    ]
  },
  {
    "volume": 147,
    "sequence": 126,
    "title": "送蒋侍御入秦",
    "author": "刘长卿",
    "content": [
      "朝见及芳菲，恩荣出紫微。",
      "晚光临仗奏，春色共西归。",
      "楚客移家老，秦人访旧稀。",
      "因君乡里去，为扫故园扉。"
    ]
  },
  {
    "volume": 147,
    "sequence": 127,
    "title": "洞庭驿逢郴州使还，寄李汤司马",
    "author": "刘长卿",
    "content": [
      "洞庭秋水阔，南望过衡峰。",
      "远客潇湘里，归人何处逢。",
      "孤云飞不定，落叶去无踪。",
      "莫使沧浪叟，长歌笑尔容。"
    ]
  },
  {
    "volume": 147,
    "sequence": 128,
    "title": "送舍弟之鄱阳居",
    "author": "刘长卿",
    "content": [
      "鄱阳寄家处，自别掩柴扉。",
      "故里人何在，沧波孤客稀。",
      "湖山春草遍，云木夕阳微。",
      "南去逢回雁，应怜相背飞。"
    ]
  },
  {
    "volume": 147,
    "sequence": 129,
    "title": "送裴二十端公使岭南",
    "author": "刘长卿",
    "content": [
      "苍梧万里路，空见白云来。",
      "远国知何在，怜君去未回。",
      "桂林无叶落，梅岭自花开。",
      "陆贾千年后，谁看朝汉台。"
    ]
  },
  {
    "volume": 147,
    "sequence": 130,
    "title": "过桃花夫人庙（即息夫人）",
    "author": "刘长卿",
    "content": [
      "寂寞应千岁，桃花想一枝。",
      "路人看古木，江月向空祠。",
      "云雨飞何处，山川是旧时。",
      "独怜春草色，犹似忆佳期。"
    ]
  },
  {
    "volume": 147,
    "sequence": 131,
    "title": "鄂渚送池州程使君",
    "author": "刘长卿",
    "content": [
      "萧萧五马动，欲别谢临川。",
      "落日芜湖色，空山梅冶烟。",
      "江湖通廨舍，楚老拜戈船。",
      "风化东南满，行舟来去传。"
    ]
  },
  {
    "volume": 147,
    "sequence": 132,
    "title": "送友人西上",
    "author": "刘长卿",
    "content": [
      "羁心不自解，有别会沾衣。",
      "春草连天积，五陵远客归。",
      "十年经转战，几处便芳菲。",
      "想见函关路，行人去亦稀。"
    ]
  },
  {
    "volume": 147,
    "sequence": 133,
    "title": "送梁郎中赴吉州",
    "author": "刘长卿",
    "content": [
      "遥想庐陵郡，还听叔度歌。",
      "旧官移上象，新令布中和。",
      "看竹经霜少，闻猿带雨多。",
      "但愁征拜日，无奈借留何。"
    ]
  },
  {
    "volume": 147,
    "sequence": 134,
    "title": "过湖南羊处士别业",
    "author": "刘长卿",
    "content": [
      "杜门成白首，湖上寄生涯。",
      "秋草芜三径，寒塘独一家。",
      "鸟归村落尽，水向县城斜。",
      "自有东篱菊，年年解作花。"
    ]
  },
  {
    "volume": 147,
    "sequence": 135,
    "title": "送河南元判官赴河南勾当苗税充百官俸钱",
    "author": "刘长卿",
    "content": [
      "春草长河曲，离心共渺然。",
      "方收汉家俸，独向汶阳田。",
      "鸟雀空城在，榛芜旧路迁。",
      "山东征战苦，几处有人烟。"
    ]
  },
  {
    "volume": 147,
    "sequence": 136,
    "title": "夏中崔中丞宅见海红摇落一花独开",
    "author": "刘长卿",
    "content": [
      "何事一花残，闲庭百草阑。",
      "绿滋经雨发，红艳隔林看。",
      "竟日馀香在，过时独秀难。",
      "共怜芳意晚，秋露未须团。"
    ]
  },
  {
    "volume": 147,
    "sequence": 137,
    "title": "使还至菱陂驿渡浉水作",
    "author": "刘长卿",
    "content": [
      "清川已再涉，疲马共西还。",
      "何事行人倦，终年流水闲。",
      "孤烟飞广泽，一鸟向空山。",
      "愁入云峰里，苍苍闭古关。"
    ]
  },
  {
    "volume": 147,
    "sequence": 138,
    "title": "送齐郎中典括州",
    "author": "刘长卿",
    "content": [
      "星象移何处，旌麾独向东。",
      "劝耕沧海畔，听讼白云中。",
      "树色双溪合，猿声万岭同。",
      "石门康乐住，几里枉帆通。"
    ]
  },
  {
    "volume": 147,
    "sequence": 139,
    "title": "过隐空和尚故居",
    "author": "刘长卿",
    "content": [
      "自从飞锡去，人到沃洲稀。",
      "林下期何在，山中春独归。",
      "踏花寻旧径，映竹掩空扉。",
      "寥落东峰上，犹堪静者依。"
    ]
  },
  {
    "volume": 147,
    "sequence": 140,
    "title": "过萧尚书故居见李花，感而成咏",
    "author": "刘长卿",
    "content": [
      "手植已芳菲，心伤故径微。",
      "往年啼鸟至，今日主人非。",
      "满地谁当扫，随风岂复归。",
      "空怜旧阴在，门客共沾衣。"
    ]
  },
  {
    "volume": 147,
    "sequence": 141,
    "title": "送袁处士",
    "author": "刘长卿",
    "content": [
      "闲田北川下，静者去躬耕。",
      "万里空江菼，孤舟过郢城。",
      "种荷依野水，移柳待山莺。",
      "出处安能问，浮云岂有情。"
    ]
  },
  {
    "volume": 147,
    "sequence": 142,
    "title": "酬李侍御登岳阳见寄",
    "author": "刘长卿",
    "content": [
      "想见孤舟去，无由此路寻。",
      "暮帆遥在眼，春色独何心。",
      "绿水潇湘阔，青山鄠杜深。",
      "谁当北风至，为尔一开襟。"
    ]
  },
  {
    "volume": 147,
    "sequence": 143,
    "title": "喜晴",
    "author": "刘长卿",
    "content": [
      "晓日西风转，秋天万里明。",
      "湖天一种色，林鸟百般声。",
      "霁景浮云满，游丝映水轻。",
      "今朝江上客，凡慰几人情。"
    ]
  }
]