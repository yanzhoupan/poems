[
  {
    "volume": 507,
    "sequence": 1,
    "title": "题杜宾客新丰里幽居",
    "author": "蒋防",
    "content": [
      "退迹依三径，辞荣继二疏。",
      "圣情容解印，帝里许悬车。",
      "已去龙楼籍，犹分御廪储。",
      "风泉输耳目，松竹助玄虚。",
      "调护心常在，山林意有馀。",
      "应嗤紫芝客，远就白云居。"
    ]
  },
  {
    "volume": 507,
    "sequence": 2,
    "title": "望禁苑祥光",
    "author": "蒋防",
    "content": [
      "嘉瑞生天色，葱茏几效祥。",
      "树摇三殿侧，日映九城傍。",
      "仙雾今同色，卿云未可章。",
      "拱汾疑鼎气，临渭比荧光。",
      "岂并春风旧，俄同圣寿长。",
      "微臣时一望，短羽欲翱翔。"
    ]
  },
  {
    "volume": 507,
    "sequence": 3,
    "title": "冬至日祥风应候（一作穆寂诗）",
    "author": "蒋防",
    "content": [
      "节逢清景空，气占二仪中。",
      "独喜登高日，先知应候风。",
      "瑞呈光舜化，庆表盛尧聪。",
      "况与承时叶，还将入律同。",
      "微微万井逼，习习九门通。",
      "绕殿炉烟起，殷勤报岁功。"
    ]
  },
  {
    "volume": 507,
    "sequence": 4,
    "title": "春风扇微和",
    "author": "蒋防",
    "content": [
      "丽日催迟景，和风扇早春。",
      "暖浮丹凤阙，韶媚黑龙津。",
      "澹荡迎仙仗，霏微送画轮。",
      "绿摇官柳散，红待禁花新。",
      "舞席皆回雪，歌筵暗送尘。",
      "幸当阳律候，惟愿及佳辰。"
    ]
  },
  {
    "volume": 507,
    "sequence": 5,
    "title": "日暖万年枝",
    "author": "蒋防",
    "content": [
      "新阳归上苑，嘉树独含妍。",
      "散漫添和气，曈曨卷曙烟。",
      "流辉宜圣日，接影贵芳年。",
      "自与恩光近，那关煦妪偏。",
      "结根诚得地，表寿愿符天。",
      "谁道凌寒质，从兹不暧然。"
    ]
  },
  {
    "volume": 507,
    "sequence": 6,
    "title": "秋月悬清辉",
    "author": "蒋防",
    "content": [
      "秋月沿霄汉，亭亭委素辉。",
      "山明桂花发，池满夜珠归。",
      "入牖人偏揽，临枝鹊正飞。",
      "影连平野净，轮度晓云微。",
      "晶晃浮轻露，裴回映薄帷。",
      "此时千里道，延望独依依。"
    ]
  },
  {
    "volume": 507,
    "sequence": 7,
    "title": "八风从律",
    "author": "蒋防",
    "content": [
      "制律窥元化，因声感八风。",
      "还从万籁起，更与五音同。",
      "习习芦灰上，泠泠玉管中。",
      "气随时物好，响彻霁天空。",
      "自得阴阳顺，能令惠泽通。",
      "愿吹寒谷里，从此达前蒙。"
    ]
  },
  {
    "volume": 507,
    "sequence": 8,
    "title": "藩臣恋魏阙",
    "author": "蒋防",
    "content": [
      "剖竹随皇命，分忧镇大藩。",
      "恩波怀魏阙，献纳望天阍。",
      "政奉南风顺，心依北极尊。",
      "梦魂通玉陛，动息寄朱轩。",
      "直以蒸黎念，思陈政化源。",
      "如何子牟意，今古道斯存。"
    ]
  },
  {
    "volume": 507,
    "sequence": 9,
    "title": "秋稼如云",
    "author": "蒋防",
    "content": [
      "肆目如云处，三田大有秋。",
      "葱茏初蔽野，散漫正盈畴。",
      "稍混从龙势，宁同触石幽。",
      "紫芒分幂幂，青颖澹油油。",
      "始惬仓箱望，终无灭裂忧。",
      "西成知不远，雨露复何酬。"
    ]
  },
  {
    "volume": 507,
    "sequence": 10,
    "title": "玉卮无当",
    "author": "蒋防",
    "content": [
      "美玉常为器，兹焉变漏卮。",
      "酒浆悲莫挹，樽俎念空施。",
      "符彩功难补，盈虚数已亏。",
      "岂惟孤玩好，抑亦类瑕疵。",
      "清越音虽在，操持意渐隳。",
      "赋形期大匠，良璞勿同斯。"
    ]
  },
  {
    "volume": 507,
    "sequence": 11,
    "title": "至人无梦",
    "author": "蒋防",
    "content": [
      "已赜希微理，知将静默邻。",
      "坐忘宁有梦，迹灭未凝神。",
      "化蝶诚知幻，征兰匪契真。",
      "抱玄虽解带，守一自离尘。",
      "寥朗壶中晓，虚明洞里春。",
      "翛然碧霞客，那比漆园人。"
    ]
  },
  {
    "volume": 507,
    "sequence": 12,
    "title": "玄都楼桃",
    "author": "蒋防",
    "content": [
      "旧传天上千年熟，今日人间五日香。",
      "红软满枝须作意，莫交方朔施偷将。"
    ]
  },
  {
    "volume": 507,
    "sequence": 13,
    "title": "题李宾客旧居",
    "author": "李虞",
    "content": [
      "逢时不得致升平，岂是明君忘姓名。",
      "眼暗发枯缘世事，今来无泪哭先生。"
    ]
  },
  {
    "volume": 507,
    "sequence": 14,
    "title": "前相国赞皇公早葺平泉山居暂还憩…十四首奉寄",
    "author": "裴潾",
    "content": [
      "动复有原，进退有期。",
      "用在得正，明以知微。",
      "夫惟哲人，会且有归。",
      "静固胜热，安每虑危。",
      "将憩于盘，止亦先机。",
      "植爱在根，钟福有兆。",
      "珠潜巨海，玉蕴昆峤。",
      "披室生白，照夜成昼。",
      "挥翰飞文，入侍左右。",
      "出纳帝命，弘兹在宥。",
      "历难求试，执宪成风。",
      "四镇咸乂，三阶以融。",
      "捧日柱天，造膝纳忠。",
      "建储固本，树屏息戎。",
      "彼狐彼鼠，窒穴扫踪。",
      "我力或屈，我躬莫污。",
      "三黜如饴，三起惟惧。",
      "再宾为宠，一麾为饫。",
      "昔在治繁，常思归去。",
      "今则合契，行斯中虑。",
      "有凤自南，亦翙其羽。",
      "好姱佳丽，于伊之浒。",
      "五彩含章，九苞合矩。",
      "佩仁服义，鸣中律吕。",
      "我来思卷，薄言遵渚。",
      "凿龙中辟，伊原古奔。",
      "下有秘洞，豁起石门。",
      "竹涧水横，松架雪屯。",
      "岫环如壁，岩虚若轩。",
      "朝昏含景，夏凊冬温。",
      "南溪回舟，西岭望竦。",
      "水远如空，山微似巃。",
      "二室峰连，四山骈耸。",
      "五女乍欹，玉华独踊。",
      "云翔日耀，如戴如拱。",
      "飞泉挂空，如决天浔。",
      "万仞悬注，直贯潭心。",
      "月正中央，洞见浅深。",
      "群山无影，孤鹤时吟。",
      "我啸我歌，或眺或临。",
      "鸟之在巢，风起林摇。",
      "退翔城颠，翠虬扪天。",
      "雨止雪旋，亦息于渊。",
      "人皆知进，我独止焉。",
      "人皆务明，我独晦焉。",
      "邈矣其山，默矣其泉。",
      "寝丘之田，土山之上。",
      "孙既贻谋，谢亦遐想。",
      "俭则为福，华固难长。",
      "宁若我心，一泉一壤。",
      "造适为足，超然孤赏。",
      "其风自西，言发帝庭。",
      "飘彼黄素，堕于山楹。",
      "公拜稽首，靡敢受荣。",
      "宸严再临，俾抚百城。",
      "恋此莫处，星言其征。",
      "公昔南迈，我不及睹。",
      "言旋旧观，莫获安语。",
      "今则不遑，载鶱载举。",
      "离忧莫写，欢好曷叙。",
      "怆矣东望，泣涕如雨。",
      "山嵇之旧，刘卢之恩。",
      "举世莫尚，惟公是敦。",
      "哀我蠢蠢，念我谆谆。",
      "振此铩翮，扇之腾翻。",
      "斯德未报，只誓子孙。",
      "迢迢秦塞，南望吴门。",
      "对酒不饮，设琴不援。",
      "何以代面，寄之濡翰。",
      "何以写怀，诗以足言。",
      "无密玉音，以慰我魂。"
    ]
  },
  {
    "volume": 507,
    "sequence": 15,
    "title": "白牡丹（一作长安牡丹）",
    "author": "裴潾",
    "content": [
      "长安豪贵惜春残，争赏先开紫牡丹。",
      "别有玉杯承露冷，无人起就月中看。"
    ]
  },
  {
    "volume": 507,
    "sequence": 16,
    "title": "送黄明府晔赴岳州湘阴任",
    "author": "刘三复",
    "content": [
      "拟占名场第一科，龙门十上困风波。",
      "三年护塞从戎远，万里投荒失意多。",
      "花县到时铜墨贵，叶舟行处水云和。",
      "遥知布惠苏民后，应向祠堂吊汨罗。"
    ]
  },
  {
    "volume": 507,
    "sequence": 17,
    "title": "留题桂州碧浔亭",
    "author": "韦瓘",
    "content": [
      "半年领郡固无劳，一日为心素所操。",
      "轮奂未成绳墨在，规模已壮闶闳高。",
      "理人虽切才常短，薄宦都缘命不遭。",
      "从此归耕洛川上，大千江路任风涛。"
    ]
  },
  {
    "volume": 507,
    "sequence": 18,
    "title": "赠毛仙翁",
    "author": "崔郾",
    "content": [
      "存亡去住一壶中，兄事安期弟葛洪。",
      "甲子已过千岁鹤，仪容方称十年童。",
      "心灵暗合行人数，药力潜均造化功。",
      "终待此身无系累，武陵山下等黄公。"
    ]
  }
]