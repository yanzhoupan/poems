[
  {
    "volume": 455,
    "sequence": 1,
    "title": "读老子",
    "author": "白居易",
    "content": [
      "言者不如知者默，此语吾闻于老君。",
      "若道老君是知者，缘何自著五千文。"
    ]
  },
  {
    "volume": 455,
    "sequence": 2,
    "title": "读庄子",
    "author": "白居易",
    "content": [
      "庄生齐物同归一，我道同中有不同。",
      "遂性逍遥虽一致，鸾凰终校胜蛇虫。"
    ]
  },
  {
    "volume": 455,
    "sequence": 3,
    "title": "读禅经",
    "author": "白居易",
    "content": [
      "须知诸相皆非相，若住无馀却有馀。",
      "言下忘言一时了，梦中说梦两重虚。",
      "空花岂得兼求果，阳焰如何更觅鱼。",
      "摄动是禅禅是动，不禅不动即如如。"
    ]
  },
  {
    "volume": 455,
    "sequence": 4,
    "title": "感兴二首",
    "author": "白居易",
    "content": [
      "吉凶祸福有来由，但要深知不要忧。",
      "只见火光烧润屋，不闻风浪覆虚舟。",
      "名为公器无多取，利是身灾合少求。",
      "虽异匏瓜难不食，大都食足早宜休。",
      "鱼能深入宁忧钓，鸟解高飞岂触罗。",
      "热处先争炙手去，悔时其奈噬脐何。",
      "尊前诱得猩猩血，幕上偷安燕燕窠。",
      "我有一言君记取，世间自取苦人多。"
    ]
  },
  {
    "volume": 455,
    "sequence": 5,
    "title": "问鹤",
    "author": "白居易",
    "content": [
      "乌鸢争食雀争窠，独立池边风雪多。",
      "尽日蹋冰翘一足，不鸣不动意如何。"
    ]
  },
  {
    "volume": 455,
    "sequence": 6,
    "title": "代鹤答",
    "author": "白居易",
    "content": [
      "鹰爪攫鸡鸡肋折，鹘拳蹴雁雁头垂。",
      "何如敛翅水边立，飞上云松栖稳枝。"
    ]
  },
  {
    "volume": 455,
    "sequence": 7,
    "title": "闲卧有所思二首",
    "author": "白居易",
    "content": [
      "向夕搴帘卧枕琴，微凉入户起开襟。",
      "偶因明月清风夜，忽想迁臣逐客心。",
      "何处投荒初恐惧，谁人绕泽正悲吟。",
      "始知洛下分司坐，一日安闲直万金。",
      "权门要路是身灾，散地闲居少祸胎。",
      "今日怜君岭南去，当时笑我洛中来。",
      "虫全性命缘无毒，木尽天年为不才。",
      "大抵吉凶多自致，李斯一去二疏回。"
    ]
  },
  {
    "volume": 455,
    "sequence": 8,
    "title": "喜闲",
    "author": "白居易",
    "content": [
      "萧洒伊嵩下，优游黄绮间。",
      "未曾一日闷，已得六年闲。",
      "鱼鸟为徒侣，烟霞是往还。",
      "伴僧禅闭目，迎客笑开颜。",
      "兴发宵游寺，慵时昼掩关。",
      "夜来风月好，悔不宿香山。"
    ]
  },
  {
    "volume": 455,
    "sequence": 9,
    "title": "诗酒琴人例多薄命予酷好三事雅当此科…成狂咏聊写愧怀",
    "author": "白居易",
    "content": [
      "爱琴爱酒爱诗客，多贱多穷多苦辛。",
      "中散步兵终不贵，孟郊张籍过于贫。",
      "一之已叹关于命，三者何堪并在身。",
      "只合飘零随草木，谁教凌厉出风尘。",
      "荣名厚禄二千石，乐饮闲游三十春。",
      "何得无厌时咄咄，犹言薄命不如人。"
    ]
  },
  {
    "volume": 455,
    "sequence": 10,
    "title": "寄明州于驸马使君三绝句",
    "author": "白居易",
    "content": [
      "有花有酒有笙歌，其奈难逢亲故何。",
      "近海饶风春足雨，白须太守闷时多。",
      "平阳音乐随都尉，留滞三年在浙东。",
      "吴越声邪无法用，莫教偷入管弦中。",
      "何郎小妓歌喉好，严老呼为一串珠。",
      "海味腥咸损声气，听看犹得断肠无。"
    ]
  },
  {
    "volume": 455,
    "sequence": 11,
    "title": "闲卧",
    "author": "白居易",
    "content": [
      "薄食当斋戒，散班同隐沦。",
      "佛容为弟子，天许作闲人。",
      "唯置床临水，都无物近身。",
      "清风散发卧，兼不要纱巾。"
    ]
  },
  {
    "volume": 455,
    "sequence": 12,
    "title": "春早秋初，因时即事，兼寄浙东李侍郎",
    "author": "白居易",
    "content": [
      "春早秋初昼夜长，可怜天气好年光。",
      "和风细动帘帷暖，清露微凝枕簟凉。",
      "窗下晓眠初减被，池边晚坐乍移床。",
      "闲从蕙草侵阶绿，静任槐花满地黄。",
      "理曲管弦闻后院，熨衣灯火映深房。",
      "四时新景何人别，遥忆多情李侍郎。"
    ]
  },
  {
    "volume": 455,
    "sequence": 13,
    "title": "新秋喜凉",
    "author": "白居易",
    "content": [
      "过得炎蒸月，尤宜老病身。",
      "衣裳朝不润，枕簟夜相亲。",
      "楼月纤纤早，波风袅袅新。",
      "光阴与时节，先感是诗人。"
    ]
  },
  {
    "volume": 455,
    "sequence": 14,
    "title": "初夏闲吟，兼呈韦宾客",
    "author": "白居易",
    "content": [
      "孟夏清和月，东都闲散官。",
      "体中无病痛，眼下未饥寒。",
      "世事闻常闷，交游见即欢。",
      "杯觞留客切，妓乐取人宽。",
      "雪鬓随身老，云心著处安。",
      "此中殊有味，试说向君看。"
    ]
  },
  {
    "volume": 455,
    "sequence": 15,
    "title": "哭崔二十四常侍",
    "author": "白居易",
    "content": [
      "貂冠初别九重门，马鬣新封四尺坟。",
      "薤露歌词非白雪，旌铭官爵是浮云。",
      "伯伦每置随身锸，元亮先为自祭文。",
      "莫道高风无继者，一千年内有崔君。"
    ]
  },
  {
    "volume": 455,
    "sequence": 16,
    "title": "奉酬侍中夏中雨后游城南庄见示八韵",
    "author": "白居易",
    "content": [
      "岛树间林峦，云收雨气残。",
      "四山岚色重，五月水声寒。",
      "老鹤两三只，新篁千万竿。",
      "化成天竺寺，移得子陵滩。",
      "心觉闲弥贵，身缘健更欢。",
      "帝将风后待，人作谢公看。",
      "甪里年虽老，高阳兴未阑。",
      "佳辰不见召，争免趁杯盘。"
    ]
  },
  {
    "volume": 455,
    "sequence": 17,
    "title": "送兖州崔大夫驸马赴镇（唐人绝句作送崔驸马赴衮州）",
    "author": "白居易",
    "content": [
      "戚里夸为贤驸马，儒家认作好诗人。",
      "鲁侯不得辜风景，沂水年年有暮春。"
    ]
  },
  {
    "volume": 455,
    "sequence": 18,
    "title": "少年问",
    "author": "白居易",
    "content": [
      "少年怪我问如何，何事朝朝醉复歌。",
      "号作乐天应不错，忧愁时少乐时多。"
    ]
  },
  {
    "volume": 455,
    "sequence": 19,
    "title": "问少年",
    "author": "白居易",
    "content": [
      "千首诗堆青玉案，十分酒写白金盂。",
      "回头却问诸年少，作个狂夫得了无。"
    ]
  },
  {
    "volume": 455,
    "sequence": 20,
    "title": "代琵琶弟子谢女师曹供奉寄新调弄谱",
    "author": "白居易",
    "content": [
      "琵琶师在九重城，忽得书来喜且惊。",
      "一纸展看非旧谱，四弦翻出是新声。",
      "蕤宾掩抑娇多怨，散水玲珑峭更清。",
      "珠颗泪沾金捍拨，红妆弟子不胜情。"
    ]
  },
  {
    "volume": 455,
    "sequence": 21,
    "title": "代林园戏赠",
    "author": "白居易",
    "content": [
      "南院今秋游宴少，西坊近日往来频。",
      "假如宰相池亭好，作客何如作主人。"
    ]
  },
  {
    "volume": 455,
    "sequence": 22,
    "title": "戏答林园",
    "author": "白居易",
    "content": [
      "岂独西坊来往频，偷闲处处作游人。",
      "衡门虽是栖迟地，不可终朝锁老身。"
    ]
  },
  {
    "volume": 455,
    "sequence": 23,
    "title": "重戏赠",
    "author": "白居易",
    "content": [
      "集贤池馆从他盛，履道林亭勿自轻。",
      "往往归来嫌窄小，年年为主莫无情。"
    ]
  },
  {
    "volume": 455,
    "sequence": 24,
    "title": "重戏答",
    "author": "白居易",
    "content": [
      "小水低亭自可亲，大池高馆不关身。",
      "林园莫妒裴家好，憎故怜新岂是人。"
    ]
  },
  {
    "volume": 455,
    "sequence": 25,
    "title": "早秋登天宫寺阁赠诸客",
    "author": "白居易",
    "content": [
      "天宫阁上醉萧辰，丝管闲听酒慢巡。",
      "为向凉风清景道，今朝属我两三人。"
    ]
  },
  {
    "volume": 455,
    "sequence": 26,
    "title": "晓上天津桥闲望偶逢卢郎中、张员外携酒同倾",
    "author": "白居易",
    "content": [
      "上阳宫里晓钟后，天津桥头残月前。",
      "空阔境疑非下界，飘飖身似在寥天。",
      "星河隐映初生日，楼阁葱茏半出烟。",
      "此处相逢倾一醆，始知地上有神仙。"
    ]
  },
  {
    "volume": 455,
    "sequence": 27,
    "title": "八月十五日夜同诸客玩月",
    "author": "白居易",
    "content": [
      "月好共传唯此夜，境闲皆道是东都。",
      "嵩山表里千重雪，洛水高低两颗珠。",
      "清景难逢宜爱惜，白头相劝强欢娱。",
      "诚知亦有来年会，保得晴明强健无。"
    ]
  },
  {
    "volume": 455,
    "sequence": 28,
    "title": "对晚开夜合花赠皇甫郎中",
    "author": "白居易",
    "content": [
      "移晚校一月，花迟过半年。",
      "红开杪秋日，翠合欲昏天。",
      "白露滴未死，凉风吹更鲜。",
      "后时谁肯顾，唯我与君怜。"
    ]
  },
  {
    "volume": 455,
    "sequence": 29,
    "title": "醉游平泉",
    "author": "白居易",
    "content": [
      "狂歌箕踞酒尊前，眼不看人面向天。",
      "洛客最闲唯有我，一年四度到平泉。"
    ]
  },
  {
    "volume": 455,
    "sequence": 30,
    "title": "题赠平泉韦征君拾遗",
    "author": "白居易",
    "content": [
      "箕颍千年后，唯君得古风。",
      "位留丹陛上，身入白云中。",
      "躁静心相背，高低迹不同。",
      "笼鸡与梁燕，不信有冥鸿。"
    ]
  },
  {
    "volume": 455,
    "sequence": 31,
    "title": "酬皇甫郎中对新菊花见忆",
    "author": "白居易",
    "content": [
      "爱菊高人吟逸韵，悲秋病客感衰怀。",
      "黄花助兴方携酒，红叶添愁正满阶。",
      "居士荤腥今已断，仙郎杯杓为谁排。",
      "愧君相忆东篱下，拟废重阳一日斋。"
    ]
  },
  {
    "volume": 455,
    "sequence": 32,
    "title": "夜宴醉后留献裴侍中",
    "author": "白居易",
    "content": [
      "九烛台前十二姝，主人留醉任欢娱。",
      "翩翻舞袖双飞蝶，宛转歌声一索珠。",
      "坐久欲醒还酩酊，夜深初散又踟蹰。",
      "南山宾客东山妓，此会人间曾有无。"
    ]
  },
  {
    "volume": 455,
    "sequence": 33,
    "title": "和韦庶子远坊赴宴未夜先归之作兼呈裴员外",
    "author": "白居易",
    "content": [
      "促席留欢日未曛，远坊归思已纷纷。",
      "无妨按辔行乘月，何必逃杯走似云。",
      "银烛忍抛杨柳曲，金鞍潜送石榴裙。",
      "到时常晚归时早，笑乐三分校一分。"
    ]
  },
  {
    "volume": 455,
    "sequence": 34,
    "title": "集贤池答侍中问",
    "author": "白居易",
    "content": [
      "主人晚入皇城宿，问客裴回何所须。",
      "池月幸闲无用处，今宵能借客游无。"
    ]
  },
  {
    "volume": 455,
    "sequence": 35,
    "title": "杨柳枝二十韵",
    "author": "白居易",
    "content": [
      "小妓携桃叶，新声蹋柳枝。",
      "妆成剪烛后，醉起拂衫时。",
      "绣履娇行缓，花筵笑上迟。",
      "身轻委回雪，罗薄透凝脂。",
      "笙引簧频暖，筝催柱数移。",
      "乐童翻怨调，才子与妍词。",
      "便想人如树，先将发比丝。",
      "风条摇两带，烟叶贴双眉。",
      "口动樱桃破，鬟低翡翠垂。",
      "枝柔腰袅娜，荑嫩手葳蕤。",
      "唳鹤晴呼侣，哀猿夜叫儿。",
      "玉敲音历历，珠贯字累累。",
      "袖为收声点，钗因赴节遗。",
      "重重遍头别，一一拍心知。",
      "塞北愁攀折，江南苦别离。",
      "黄遮金谷岸，绿映杏园池。",
      "春惜芳华好，秋怜颜色衰。",
      "取来歌里唱，胜向笛中吹。",
      "曲罢那能别，情多不自持。",
      "缠头无别物，一首断肠诗。"
    ]
  },
  {
    "volume": 455,
    "sequence": 36,
    "title": "答皇甫十郎中秋深酒熟见忆",
    "author": "白居易",
    "content": [
      "烟景冷苍茫，秋深夜夜霜。",
      "为思池上酌，先觉瓮头香。",
      "未暇倾巾漉，还应染指尝。",
      "醍醐惭气味，琥珀让晶光。",
      "若许陪歌席，须容散道场。",
      "月终斋戒毕，犹及菊花黄。"
    ]
  },
  {
    "volume": 455,
    "sequence": 37,
    "title": "老去",
    "author": "白居易",
    "content": [
      "老去愧妻儿，冬来有劝词。",
      "暖寒从饮酒，冲冷少吟诗。",
      "战胜心还壮，斋勤体校羸。",
      "由来世间法，损益合相随。"
    ]
  },
  {
    "volume": 455,
    "sequence": 38,
    "title": "送宗实上人游江南",
    "author": "白居易",
    "content": [
      "忽辞洛下缘何事，拟向江南住几时。",
      "每过渡头应问法，无妨菩萨是船师。"
    ]
  },
  {
    "volume": 455,
    "sequence": 39,
    "title": "和同州杨侍郎夸柘枝见寄",
    "author": "白居易",
    "content": [
      "细吟冯翊使君诗，忆作馀杭太守时。",
      "君有一般输我事，柘枝看校十年迟。"
    ]
  },
  {
    "volume": 455,
    "sequence": 40,
    "title": "冬初酒熟二首",
    "author": "白居易",
    "content": [
      "霜繁脆庭柳，风利剪池荷。",
      "月色晓弥苦，鸟声寒更多。",
      "秋怀久寥落，冬计又如何。",
      "一瓮新醅酒，萍浮春水波。",
      "酒熟无来客，因成独酌谣。",
      "人间老黄绮，地上散松乔。",
      "忽忽醒还醉，悠悠暮复朝。",
      "残年多少在，尽付此中销。"
    ]
  },
  {
    "volume": 455,
    "sequence": 41,
    "title": "送姚杭州赴任，因思旧游二首",
    "author": "白居易",
    "content": [
      "与君细话杭州事，为我留心莫等闲。",
      "闾里固宜勤抚恤，楼台亦要数跻攀。",
      "笙歌缥缈虚空里，风月依稀梦想间。",
      "且喜诗人重管领，遥飞一醆贺江山。",
      "渺渺钱唐路几千，想君到后事依然。",
      "静逢竺寺猿偷橘，闲看苏家女采莲。",
      "故妓数人凭问讯，新诗两首倩留传。",
      "舍人虽健无多兴，老校当时八九年。"
    ]
  },
  {
    "volume": 455,
    "sequence": 42,
    "title": "寄李相公",
    "author": "白居易",
    "content": [
      "渐老只谋欢，虽贫不要官。",
      "唯求造化力，试为驻春看。"
    ]
  },
  {
    "volume": 455,
    "sequence": 43,
    "title": "冬日平泉路晚归",
    "author": "白居易",
    "content": [
      "山路难行日易斜，烟村霜树欲栖鸦。",
      "夜归不到应闲事，热饮三杯即是家。"
    ]
  },
  {
    "volume": 455,
    "sequence": 44,
    "title": "利仁北街作",
    "author": "白居易",
    "content": [
      "草色斑斑春雨晴，利仁坊北面西行。",
      "踟蹰立马缘何事，认得张家歌吹声。"
    ]
  },
  {
    "volume": 455,
    "sequence": 45,
    "title": "洛阳堰闲行",
    "author": "白居易",
    "content": [
      "洛阳堰上新晴日，长夏门前欲暮春。",
      "遇酒即沽逢树歇，七年此地作闲人。"
    ]
  },
  {
    "volume": 455,
    "sequence": 46,
    "title": "过永宁",
    "author": "白居易",
    "content": [
      "村杏野桃繁似雪，行人不醉为谁开。",
      "赖逢山县卢明府，引我花前劝一杯。"
    ]
  },
  {
    "volume": 455,
    "sequence": 47,
    "title": "往年稠桑曾丧白马题诗厅壁今来尚存又复感怀更题绝句",
    "author": "白居易",
    "content": [
      "路傍埋骨蒿草合，壁上题诗尘藓生。",
      "马死七年犹怅望，自知无乃太多情。"
    ]
  },
  {
    "volume": 455,
    "sequence": 48,
    "title": "罗敷水",
    "author": "白居易",
    "content": [
      "野店东头花落处，一条流水号罗敷。",
      "芳魂艳骨知何处，春草茫茫墓亦无。"
    ]
  },
  {
    "volume": 455,
    "sequence": 49,
    "title": "路逢青州王大夫赴镇，立马赠别",
    "author": "白居易",
    "content": [
      "大旆拥金羁，书生得者稀。",
      "何劳问官职，岂不见光辉。",
      "赫赫人争看，翩翩马欲飞。",
      "不期前岁尹，驻节语依依。"
    ]
  },
  {
    "volume": 455,
    "sequence": 50,
    "title": "和杨同州寒食乾坑会后闻杨工部欲到知予与工部有宿酲",
    "author": "白居易",
    "content": [
      "夜饮归常晚，朝眠起更迟。",
      "举头中酒后，引手索茶时。",
      "拂枕青长袖，欹簪白接蘺。",
      "宿酲无兴味，先是肺神知。"
    ]
  },
  {
    "volume": 455,
    "sequence": 51,
    "title": "和刘汝州酬侍中见寄长句因书集贤坊胜事戏而问之",
    "author": "白居易",
    "content": [
      "洛川汝海封畿接，履道集贤来往频。",
      "一复时程虽不远，百馀步地更相亲。",
      "朱门陪宴多投辖，青眼留欢任吐茵。",
      "闻道郡斋还有酒，花前月下对何人。"
    ]
  },
  {
    "volume": 455,
    "sequence": 52,
    "title": "池上二绝",
    "author": "白居易",
    "content": [
      "山僧对棋坐，局上竹阴清。",
      "映竹无人见，时闻下子声。",
      "小娃撑小艇，偷采白莲回。",
      "不解藏踪迹，浮萍一道开。"
    ]
  },
  {
    "volume": 455,
    "sequence": 53,
    "title": "白羽扇",
    "author": "白居易",
    "content": [
      "素是自然色，圆因裁制功。",
      "飒如松起籁，飘似鹤翻空。",
      "盛夏不销雪，终年无尽风。",
      "引秋生手里，藏月入怀中。",
      "麈尾斑非疋，蒲葵陋不同。",
      "何人称相对，清瘦白须翁。"
    ]
  },
  {
    "volume": 455,
    "sequence": 54,
    "title": "五月斋戒罢宴彻乐闻韦宾客皇甫郎中饮会亦稀…长句呈谢",
    "author": "白居易",
    "content": [
      "妓房匣镜满红埃，酒库封瓶生绿苔。",
      "居士尔时缘护戒，车公何事亦停杯。",
      "散斋香火今朝散，开素盘筵后日开。",
      "随意往还君莫怪，坐禅僧去饮徒来。"
    ]
  },
  {
    "volume": 455,
    "sequence": 55,
    "title": "闲园独赏（因梦得所寄蜂鹤之咏，因成此篇以和之）",
    "author": "白居易",
    "content": [
      "午后郊园静，晴来景物新。",
      "雨添山气色，风借水精神。",
      "永日若为度，独游何所亲。",
      "仙禽狎君子，芳树倚佳人。",
      "蚁斗王争肉，蜗移舍逐身。",
      "蝶双知伉俪，蜂分见君臣。",
      "蠢蠕形虽小，逍遥性即均。",
      "不知鹏与鷃，相去几微尘。"
    ]
  },
  {
    "volume": 455,
    "sequence": 56,
    "title": "种柳三咏",
    "author": "白居易",
    "content": [
      "白头种松桂，早晚见成林。",
      "不及栽杨柳，明年便有阴。",
      "春风为催促，副取老人心。",
      "从君种杨柳，夹水意如何。",
      "准拟三年后，青丝拂绿波。",
      "仍教小楼上，对唱柳枝歌。",
      "更想五年后，千千条麹尘。",
      "路傍深映月，楼上暗藏春。",
      "愁杀闲游客，闻歌不见人。"
    ]
  },
  {
    "volume": 455,
    "sequence": 57,
    "title": "偶吟",
    "author": "白居易",
    "content": [
      "好官病免曾三度，散地归休已七年。",
      "老自退闲非世弃，贫蒙强健是天怜。",
      "韦荆南去留春服，王侍中来乞酒钱。",
      "便得一年生计足，与君美食复甘眠。"
    ]
  },
  {
    "volume": 455,
    "sequence": 58,
    "title": "池上即事",
    "author": "白居易",
    "content": [
      "移床避日依松竹，解带当风挂薜萝。",
      "钿砌池心绿蘋合，粉开花面白莲多。",
      "久阴新霁宜丝管，苦热初凉入绮罗。",
      "家酝瓶空人客绝，今宵争奈月明何。"
    ]
  },
  {
    "volume": 455,
    "sequence": 59,
    "title": "南塘暝兴",
    "author": "白居易",
    "content": [
      "水色昏犹白，霞光暗渐无。",
      "风荷摇破扇，波月动连珠。",
      "蟋蟀啼相应，鸳鸯宿不孤。",
      "小僮频报夜，归步尚踟蹰。"
    ]
  },
  {
    "volume": 455,
    "sequence": 60,
    "title": "小宅",
    "author": "白居易",
    "content": [
      "小宅里闾接，疏篱鸡犬通。",
      "渠分南巷水，窗借北家风。",
      "庾信园殊小，陶潜屋不丰。",
      "何劳问宽窄，宽窄在心中。"
    ]
  },
  {
    "volume": 455,
    "sequence": 61,
    "title": "谕亲友",
    "author": "白居易",
    "content": [
      "适情处处皆安乐，大抵园林胜市朝。",
      "烦闹荣华犹易过，优闲福禄更难销。",
      "自怜老大宜疏散，却被交亲叹寂寥。",
      "终日相逢不相见，两心相去一何遥。"
    ]
  },
  {
    "volume": 455,
    "sequence": 62,
    "title": "龙门送别皇甫泽州赴任、韦山人南游",
    "author": "白居易",
    "content": [
      "隼旟归洛知何日，鹤驾还嵩莫过春。",
      "惆怅香山云水冷，明朝便是独游人。"
    ]
  },
  {
    "volume": 455,
    "sequence": 63,
    "title": "刘苏州寄酿酒糯米李浙东寄杨柳枝舞衫偶因尝酒…寄谢之",
    "author": "白居易",
    "content": [
      "柳枝谩蹋试双袖，桑落初香尝一杯。",
      "金屑醅浓吴米酿，银泥衫稳越娃裁。",
      "舞时已觉愁眉展，醉后仍教笑口开。",
      "惭愧故人怜寂寞，三千里外寄欢来。"
    ]
  },
  {
    "volume": 455,
    "sequence": 64,
    "title": "诏授同州刺史，病不赴任，因咏所怀",
    "author": "白居易",
    "content": [
      "同州慵不去，此意复谁知。",
      "诚爱俸钱厚，其如身力衰。",
      "可怜病判案，何似醉吟诗。",
      "劳逸悬相远，行藏决不疑。",
      "徒烦人劝谏，只合自寻思。",
      "白发来无限，青山去有期。",
      "野心惟怕闹，家口莫愁饥。",
      "卖却新昌宅，聊充送老资。"
    ]
  },
  {
    "volume": 455,
    "sequence": 65,
    "title": "寄杨六侍郎（时杨初授户部，予不赴同州）",
    "author": "白居易",
    "content": [
      "西户最荣君好去，左冯虽稳我慵来。",
      "秋风一箸鲈鱼鲙，张翰摇头唤不回。"
    ]
  },
  {
    "volume": 455,
    "sequence": 66,
    "title": "韦七自太子宾客再除秘书监，以长句贺而饯之",
    "author": "白居易",
    "content": [
      "离筵莫怆且同欢，共贺新恩拜旧官。",
      "屈就商山伴麋鹿，好归芸阁狎鹓鸾。",
      "落星石上苍苔古，画鹤厅前白露寒。",
      "老监姓名应在壁，相思试为拂尘看。"
    ]
  },
  {
    "volume": 455,
    "sequence": 67,
    "title": "酒熟忆皇甫十",
    "author": "白居易",
    "content": [
      "新酒此时熟，故人何日来。",
      "自从金谷别，不见玉山颓。",
      "疏索柳花碗，寂寥荷叶杯。",
      "今冬问毡帐，雪里为谁开。"
    ]
  },
  {
    "volume": 455,
    "sequence": 68,
    "title": "九年十一月二十一日感事而作（其日独游香山寺）",
    "author": "白居易",
    "content": [
      "祸福茫茫不可期，大都早退似先知。",
      "当君白首同归日，是我青山独往时。",
      "顾索素琴应不暇，忆牵黄犬定难追。",
      "麒麟作脯龙为醢，何似泥中曳尾龟。"
    ]
  },
  {
    "volume": 455,
    "sequence": 69,
    "title": "即事重题",
    "author": "白居易",
    "content": [
      "重裘暖帽宽毡履，小阁低窗深地炉。",
      "身稳心安眠未起，西京朝士得知无。"
    ]
  },
  {
    "volume": 455,
    "sequence": 70,
    "title": "将归渭村先寄舍弟",
    "author": "白居易",
    "content": [
      "一年年觉此身衰，一日日知前事非。",
      "咏月嘲风先要减，登山临水亦宜稀。",
      "子平嫁娶贫中毕，元亮田园醉里归。",
      "为报阿连寒食下，与吾酿酒扫柴扉。"
    ]
  },
  {
    "volume": 455,
    "sequence": 71,
    "title": "看嵩洛有叹",
    "author": "白居易",
    "content": [
      "今日看嵩洛，回头叹世间。",
      "荣华急如水，忧患大于山。",
      "见苦方知乐，经忙始爱闲。",
      "未闻笼里鸟，飞出肯飞还。"
    ]
  },
  {
    "volume": 455,
    "sequence": 72,
    "title": "咏怀",
    "author": "白居易",
    "content": [
      "随缘逐处便安闲，不入朝廷不住山。",
      "心似虚舟浮水上，身同宿鸟寄林间。",
      "尚平婚嫁了无累，冯翊符章封却还。",
      "处分贫家残活计，匹如身后莫相关。"
    ]
  },
  {
    "volume": 455,
    "sequence": 73,
    "title": "咏老赠梦得",
    "author": "白居易",
    "content": [
      "与君俱老也，自问老何如。",
      "眼涩夜先卧，头慵朝未梳。",
      "有时扶杖出，尽日闭门居。",
      "懒照新磨镜，休看小字书。",
      "情于故人重，迹共少年疏。",
      "唯是闲谈兴，相逢尚有余。"
    ]
  }
]