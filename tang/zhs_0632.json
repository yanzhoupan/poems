[
  {
    "volume": 632,
    "sequence": 1,
    "title": "塞上",
    "author": "司空图",
    "content": [
      "万里隋城在，三边虏气衰。",
      "沙填孤障角，烧断故关碑。",
      "马色经寒惨，雕声带晚悲。",
      "将军正闲暇，留客换歌辞。"
    ]
  },
  {
    "volume": 632,
    "sequence": 2,
    "title": "寄永嘉崔道融",
    "author": "司空图",
    "content": [
      "旅寓虽难定，乘闲是胜游。",
      "碧云萧寺霁，红树谢村秋。",
      "戍鼓和潮暗，船灯照岛幽。",
      "诗家多滞此，风景似相留。"
    ]
  },
  {
    "volume": 632,
    "sequence": 3,
    "title": "下方",
    "author": "司空图",
    "content": [
      "三十年来往，中间京洛尘。",
      "倦行今白首，归卧已清神。",
      "坡暖冬抽笋，松凉夏健人。",
      "更惭征诏起，避世迹非真。"
    ]
  },
  {
    "volume": 632,
    "sequence": 4,
    "title": "华下",
    "author": "司空图",
    "content": [
      "日炙旱云裂，迸为千道血。",
      "天地沸一镬，竟自烹妖孽。",
      "尧汤遇灾数，灾数还中辍。",
      "何事奸与邪，古来难扑灭。"
    ]
  },
  {
    "volume": 632,
    "sequence": 5,
    "title": "僧舍贻友",
    "author": "司空图",
    "content": [
      "笑破人间事，吾徒莫自欺。",
      "解吟僧亦俗，爱舞鹤终卑。",
      "竹上题幽梦，溪边约敌棋。",
      "旧山归有阻，不是故迟迟。"
    ]
  },
  {
    "volume": 632,
    "sequence": 6,
    "title": "下方",
    "author": "司空图",
    "content": [
      "昏旦松轩下，怡然对一瓢。",
      "雨微吟思足，花落梦无聊。",
      "细事当棋遣，衰容喜镜饶。",
      "溪僧有深趣，书至又相邀。"
    ]
  },
  {
    "volume": 632,
    "sequence": 7,
    "title": "华下送文浦",
    "author": "司空图",
    "content": [
      "郊居谢名利，何事最相亲。",
      "渐与论诗久，皆知得句新。",
      "川明虹照雨，树密鸟冲人。",
      "应念从今去，还来岳下频。"
    ]
  },
  {
    "volume": 632,
    "sequence": 8,
    "title": "自诫",
    "author": "司空图",
    "content": [
      "我祖铭座右，嘉谋贻厥孙。",
      "勤此苟不怠，令名日可存。",
      "媒衒士所耻，慈俭道所尊。",
      "松柏岂不茂，桃李亦自繁。",
      "众人皆察察，而我独昏昏。",
      "取训于老氏，大辩欲讷言。"
    ]
  },
  {
    "volume": 632,
    "sequence": 9,
    "title": "效陈拾遗子昂感遇二首",
    "author": "司空图",
    "content": [
      "高燕飞何捷，啄害恣群雏。",
      "人岂玩其暴，华轩容尔居。",
      "强欺自天禀，刚吐信吾徒。",
      "乃知不平者，矫世道终孤。",
      "阳和含煦润，卉木竞纷华。",
      "当为众所悦，私已汝何夸。",
      "北里秘秾艳，东园锁名花。",
      "豪夺乃常理，笑君徒咄嗟。"
    ]
  },
  {
    "volume": 632,
    "sequence": 10,
    "title": "效陈拾遗子昂",
    "author": "司空图",
    "content": [
      "丑妇竞簪花，花多映愈丑。",
      "邻女恃其姿，掇之不盈手。",
      "量已苟自私，招损乃谁咎。",
      "宠禄既非安，于吾竟何有。"
    ]
  },
  {
    "volume": 632,
    "sequence": 11,
    "title": "感时",
    "author": "司空图",
    "content": [
      "好鸟无恶声，仁兽肯狂噬。",
      "宁教鹦鹉哑，不遣麒麟细。",
      "人人语与默，唯观利与势。",
      "爱毁亦自遭，掩谤终失计。"
    ]
  },
  {
    "volume": 632,
    "sequence": 12,
    "title": "秋思",
    "author": "司空图",
    "content": [
      "身病时亦危，逢秋多恸哭。",
      "风波一摇荡，天地几翻覆。",
      "孤萤出荒池，落叶穿破屋。",
      "势利长草草，何人访幽独。"
    ]
  },
  {
    "volume": 632,
    "sequence": 13,
    "title": "早春",
    "author": "司空图",
    "content": [
      "伤怀同客处，病眼却花朝。",
      "草嫩侵沙短，冰轻著雨消。",
      "风光知可爱，容发不相饶。",
      "早晚丹丘去，飞书肯见招。"
    ]
  },
  {
    "volume": 632,
    "sequence": 14,
    "title": "上陌梯寺怀旧僧二首",
    "author": "司空图",
    "content": [
      "云根禅客居，皆说旧无庐。",
      "松日明金像，山风向木鱼。",
      "依栖应不阻，名利本来疏。",
      "纵有人相问，林间懒拆书。",
      "高鸦隔谷见，路转寺西门。",
      "塔影荫泉脉，山苗侵烧痕。",
      "钟疏含杳霭，閤迥亘黄昏。",
      "更待他僧到，长如前信存。"
    ]
  },
  {
    "volume": 632,
    "sequence": 15,
    "title": "寄怀元秀上人",
    "author": "司空图",
    "content": [
      "悠悠干禄利，草草废渔樵。",
      "身世堪惆怅，风骚顿寂寥。",
      "高秋期步野，积雨放趋朝。",
      "得句如相忆，莎斋且见招。"
    ]
  },
  {
    "volume": 632,
    "sequence": 16,
    "title": "次韵和秀上人游南五台",
    "author": "司空图",
    "content": [
      "中峰曾到处，题记没苍苔。",
      "振锡传深谷，翻经想旧台。",
      "危松临砌偃，惊鹿蓦溪来。",
      "内殿御诗切，身回心未回。"
    ]
  },
  {
    "volume": 632,
    "sequence": 17,
    "title": "赠圆昉公（昉，蜀僧·僖宗幸蜀，昉坚免紫衣）",
    "author": "司空图",
    "content": [
      "天阶让紫衣，冷格鹤犹卑。",
      "道胜嫌名出，身闲觉老迟。",
      "晓香延宿火，寒磬度高枝。",
      "每说长松寺，他年与我期。"
    ]
  },
  {
    "volume": 632,
    "sequence": 18,
    "title": "赠信美寺岑上人",
    "author": "司空图",
    "content": [
      "巡礼诸方遍，湘南频有缘。",
      "焚香老山寺，乞食向江船。",
      "纱碧笼名画，灯寒照净禅。",
      "我来能永日，莲漏滴寒泉。"
    ]
  },
  {
    "volume": 632,
    "sequence": 19,
    "title": "江行二首",
    "author": "司空图",
    "content": [
      "地阔分吴塞，枫高映楚天。",
      "曲塘春尽雨，方响夜深船。",
      "行纪添新梦，羁愁甚往年。",
      "何时京洛路，马上见人烟。",
      "初程风信好，回望失津楼。",
      "日带潮声晚，烟含楚色秋。",
      "戍旗当远客，岛树转惊鸥。",
      "此去非名利，孤帆任白头。"
    ]
  },
  {
    "volume": 632,
    "sequence": 20,
    "title": "长安赠王注",
    "author": "司空图",
    "content": [
      "正下搜贤诏，多君独避名。",
      "客来当意惬，花发遇歌成。",
      "乐地留高趣，权门让后生。",
      "东方御闲驷，园外好同行。"
    ]
  },
  {
    "volume": 632,
    "sequence": 21,
    "title": "赠步寄李员外",
    "author": "司空图",
    "content": [
      "危桥转溪路，经雨石丛荒。",
      "幽瀑下仙果，孤巢悬夕阳。",
      "病辞青琐秘，心在紫芝房。",
      "更喜谐招隐，诗家有望郎。"
    ]
  },
  {
    "volume": 632,
    "sequence": 22,
    "title": "寄郑仁规",
    "author": "司空图",
    "content": [
      "清才郑小戎，标的贵游中。",
      "万里云无侣，三山鹤不笼。",
      "香和丹地暖，晚着彩衣风。",
      "荣路期经济，唯应在至公。"
    ]
  },
  {
    "volume": 632,
    "sequence": 23,
    "title": "寄考功王员外",
    "author": "司空图",
    "content": [
      "喜闻三字耗，闲客是陪游。",
      "白鸟闲疏索，青山日滞留。",
      "琴如高韵称，诗愧逸才酬。",
      "更勉匡君志，论思在献谋。"
    ]
  },
  {
    "volume": 632,
    "sequence": 24,
    "title": "杂言（一作短歌行）",
    "author": "司空图",
    "content": [
      "乌飞飞，兔蹶蹶，朝来暮去驱时节。",
      "女娲只解补青天，不解煎胶粘日月。"
    ]
  },
  {
    "volume": 632,
    "sequence": 25,
    "title": "陈疾",
    "author": "司空图",
    "content": [
      "自怜旅舍亦酣歌，世路无机奈尔何。",
      "霄汉逼来心不动，鬓毛白尽兴犹多。",
      "残阳暂照乡关近，远鸟因投岳庙过。",
      "闲得此身归未得，磬声深夏隔烟萝。"
    ]
  },
  {
    "volume": 632,
    "sequence": 26,
    "title": "淅上（一作江淅上）",
    "author": "司空图",
    "content": [
      "华下支离已隔河，又来此地避干戈。",
      "山田渐广猿时到，村舍新添燕亦多。",
      "丹桂石楠宜并长，秦云楚雨暗相和。",
      "儿童栗熟迷归路，归得仍随牧竖歌。",
      "西北乡关近帝京，烟尘一片正伤情。",
      "愁看地色连空色，静听歌声似哭声。",
      "红蓼满村人不在，青山绕槛路难平。",
      "从他烟棹更南去，休向津头问去程。"
    ]
  },
  {
    "volume": 632,
    "sequence": 27,
    "title": "山中",
    "author": "司空图",
    "content": [
      "全家与我恋孤岑，蹋得苍苔一径深。",
      "逃难人多分隙地，放生麋大出寒林。",
      "名应不朽轻仙骨，理到忘机近佛心。",
      "昨夜前溪骤雷雨，晚晴闲步数峰吟。"
    ]
  },
  {
    "volume": 632,
    "sequence": 28,
    "title": "寄赠诗僧秀公",
    "author": "司空图",
    "content": [
      "灵一心传清塞心，可公吟后础公吟。",
      "近来雅道相亲少，惟仰吾师所得深。",
      "好句未停无暇日，旧山归老有东林。",
      "冷曹孤宦甘寥落，多谢携筇数访寻。"
    ]
  },
  {
    "volume": 632,
    "sequence": 29,
    "title": "重阳日访元秀上人",
    "author": "司空图",
    "content": [
      "红叶黄花秋景宽，醉吟朝夕在樊川。",
      "却嫌今日登山俗，且共高僧对榻眠。",
      "别画长怀吴寺壁，宜茶偏赏霅溪泉。",
      "归来童稚争相笑，何事无人与酒船。"
    ]
  },
  {
    "volume": 632,
    "sequence": 30,
    "title": "丁未岁归王官谷",
    "author": "司空图",
    "content": [
      "家山牢落战尘西，匹马偷归路已迷。",
      "冢上卷旗人簇立，花边移寨鸟惊啼。",
      "本来薄俗轻文字，却致中原动鼓鼙。",
      "将取一壶闲日月，长歌深入武陵溪。"
    ]
  },
  {
    "volume": 632,
    "sequence": 31,
    "title": "书怀",
    "author": "司空图",
    "content": [
      "病来犹强引雏行，力上东原欲试耕。",
      "几处马嘶春麦长，一川人喜雪峰晴。",
      "闲知有味心难肯，道贵谋安迹易平。",
      "陶令若能兼不饮，无弦琴亦是沽名。"
    ]
  },
  {
    "volume": 632,
    "sequence": 32,
    "title": "退栖",
    "author": "司空图",
    "content": [
      "宦游萧索为无能，移住中条最上层。",
      "得剑乍如添健仆，亡书久似失良朋。",
      "燕昭不是空怜马，支遁何妨亦爱鹰。",
      "自此致身绳检外，肯教世路日兢兢。"
    ]
  },
  {
    "volume": 632,
    "sequence": 33,
    "title": "五十",
    "author": "司空图",
    "content": [
      "闲身事少只题诗，五十今来觉陡衰。",
      "清秩偶叨非养望，丹方频试更堪疑。",
      "髭须强染三分折，弦管遥听一半悲。",
      "漉酒有巾无黍酿，负他黄菊满东篱。"
    ]
  },
  {
    "volume": 632,
    "sequence": 34,
    "title": "新岁对写真",
    "author": "司空图",
    "content": [
      "得见明时下寿身，须甘岁酒更移巡。",
      "生情暗结千重恨，寒势常欺一半春。",
      "文武轻销丹灶火，市朝偏贵黑头人。",
      "自伤衰飒慵开镜，拟与儿童别写真。"
    ]
  },
  {
    "volume": 632,
    "sequence": 35,
    "title": "华下",
    "author": "司空图",
    "content": [
      "箨冠新带步池塘，逸韵偏宜夏景长。",
      "扶起绿荷承早露，惊回白鸟入残阳。",
      "久无书去干时贵，时有僧来自故乡。",
      "不用名山访真诀，退休便是养生方。"
    ]
  },
  {
    "volume": 632,
    "sequence": 36,
    "title": "重阳山居",
    "author": "司空图",
    "content": [
      "诗人自古恨难穷，暮节登临且喜同。",
      "四望交亲兵乱后，一川风物笛声中。",
      "菊残深处回幽蝶，陂动晴光下早鸿。",
      "明日更期来此醉，不堪寂寞对衰翁。"
    ]
  },
  {
    "volume": 632,
    "sequence": 37,
    "title": "争名",
    "author": "司空图",
    "content": [
      "争名岂在更搜奇，不朽才消一句诗。",
      "穷辱未甘英气阻，乖疏还有正人知。",
      "荷香浥露侵衣润，松影和风傍枕移。",
      "只此共栖尘外境，无妨亦恋好文时。"
    ]
  },
  {
    "volume": 632,
    "sequence": 38,
    "title": "光启四年春戊申（一作归王官次年作）",
    "author": "司空图",
    "content": [
      "乱后烧残数架书，峰前犹自恋吾庐。",
      "忘机渐喜逢人少，览镜空怜待鹤疏。",
      "孤屿池痕春涨满，小阑花韵午晴初。",
      "酣歌自适逃名久，不必门多长者车。"
    ]
  },
  {
    "volume": 632,
    "sequence": 39,
    "title": "丁巳重阳",
    "author": "司空图",
    "content": [
      "重阳未到已登临，探得黄花且独斟。",
      "客舍喜逢连日雨，家山似响隔河砧。",
      "乱来已失耕桑计，病后休论济活心。",
      "自贺逢时能自弃，归鞭唯拍马鞯吟。"
    ]
  },
  {
    "volume": 632,
    "sequence": 40,
    "title": "喜王驾小仪重阳相访",
    "author": "司空图",
    "content": [
      "白菊初开卧内明，闻君相访病身轻。",
      "樽前且拨伤心事，谿上还随觅句行。",
      "幽鹤傍人疑旧识，残蝉向日噪新晴。",
      "拟将寂寞同留住，且劝康时立大名。"
    ]
  },
  {
    "volume": 632,
    "sequence": 41,
    "title": "酬张芬赦后见寄（一作司空曙诗）",
    "author": "司空图",
    "content": [
      "紫凤朝衔五色书，阳春忽布网罗除。",
      "已将心变寒灰后，岂料光生腐草余。",
      "建水风烟收客泪，杜陵花烛梦郊居。",
      "劳君故有诗相赠，欲报琼瑶愧不如。"
    ]
  },
  {
    "volume": 632,
    "sequence": 42,
    "title": "上元放二雉",
    "author": "司空图",
    "content": [
      "婴网虽皆困，搴笼喜共归。",
      "无心期尔报，相见莫惊飞。"
    ]
  },
  {
    "volume": 632,
    "sequence": 43,
    "title": "中秋",
    "author": "司空图",
    "content": [
      "闲吟秋景外，万事觉悠悠。",
      "此夜若无月，一年虚过秋。"
    ]
  },
  {
    "volume": 632,
    "sequence": 44,
    "title": "偶题",
    "author": "司空图",
    "content": [
      "水榭花繁处，春晴日午前。",
      "鸟窥临槛镜，马过隔墙鞭。"
    ]
  },
  {
    "volume": 632,
    "sequence": 45,
    "title": "闲步",
    "author": "司空图",
    "content": [
      "几处白烟断，一川红树时。",
      "坏桥侵辙水，残照背村碑。"
    ]
  },
  {
    "volume": 632,
    "sequence": 46,
    "title": "春中",
    "author": "司空图",
    "content": [
      "伏溜侵阶润，繁花隔竹香。",
      "娇莺方晓听，无事过南塘。"
    ]
  },
  {
    "volume": 632,
    "sequence": 47,
    "title": "独望",
    "author": "司空图",
    "content": [
      "绿树连村暗，黄花出陌稀。",
      "远陂春草绿，犹有水禽飞。"
    ]
  },
  {
    "volume": 632,
    "sequence": 48,
    "title": "杂题",
    "author": "司空图",
    "content": [
      "孤枕闻莺起，幽怀独悄然。",
      "地融春力润，花泛晓光鲜。"
    ]
  },
  {
    "volume": 632,
    "sequence": 49,
    "title": "漫题三首",
    "author": "司空图",
    "content": [
      "乱后他乡节，烧残故国春。",
      "自怜垂白首，犹伴踏青人。",
      "齿落伤情久，心惊健忘频。",
      "蜗庐经岁客，蚕市异乡人。",
      "率怕人言谨，闲宜酒韵高。",
      "山林若无虑，名利不难逃。"
    ]
  },
  {
    "volume": 632,
    "sequence": 50,
    "title": "河上二首",
    "author": "司空图",
    "content": [
      "惨惨日将暮，驱羸独到庄。",
      "沙痕傍墟落，风色入牛羊。",
      "新霁田园处，夕阳禾黍明。",
      "沙村平见水，深巷有鸥声。"
    ]
  },
  {
    "volume": 632,
    "sequence": 51,
    "title": "早朝",
    "author": "司空图",
    "content": [
      "白日新年好，青春上国多。",
      "街平双阙近，尘起五云和。"
    ]
  },
  {
    "volume": 632,
    "sequence": 52,
    "title": "即事二首",
    "author": "司空图",
    "content": [
      "茶爽添诗句，天清莹道心。",
      "只留鹤一只，此外是空林。",
      "御礼征奇策，人心注盛时。",
      "从来留振滞，只待济临危。"
    ]
  },
  {
    "volume": 632,
    "sequence": 53,
    "title": "永夜",
    "author": "司空图",
    "content": [
      "永夜疑无日，危时只赖山。",
      "旷怀休戚外，孤迹是非间。"
    ]
  },
  {
    "volume": 632,
    "sequence": 54,
    "title": "秦关",
    "author": "司空图",
    "content": [
      "形胜今虽在，荒凉恨不穷。",
      "虎狼秦国破，狐兔汉陵空。"
    ]
  },
  {
    "volume": 632,
    "sequence": 55,
    "title": "渡江",
    "author": "司空图",
    "content": [
      "秋江共僧渡，乡泪滴船回。",
      "一夜吴船梦，家书立马开。"
    ]
  },
  {
    "volume": 632,
    "sequence": 56,
    "title": "退居漫题七首",
    "author": "司空图",
    "content": [
      "花缺伤难缀，莺喧奈细听。",
      "惜春春已晚，珍重草青青。",
      "堤柳自绵绵，幽人无恨牵。",
      "只忧诗病发，莫寄校书笺。",
      "燕语曾来客，花催欲别人。",
      "莫愁春又过，看著又新春。",
      "身外都无事，山中久避喧。",
      "破巢看乳燕，留果待啼猿。",
      "诗家通籍美，工部与司勋。",
      "高贾虽难敌，微官偶胜君。",
      "努力省前非，人生上寿稀。",
      "青云无直道，暗室有危机。",
      "燕拙营巢苦，鱼贪触网惊。",
      "岂缘身外事，亦似我劳形。"
    ]
  },
  {
    "volume": 632,
    "sequence": 57,
    "title": "即事九首",
    "author": "司空图",
    "content": [
      "宿雨川原霁，凭高景物新。",
      "陂痕侵牧马，云影带耕人。",
      "十年深隐地，一雨太平心。",
      "匣涩休看剑，窗明复上琴。",
      "明时那弃置，多病自迟留。",
      "疏磬和吟断，残灯照卧幽。",
      "衰鬓闲生少，丹梯望觉危。",
      "松须依石长，鹤不傍人卑。",
      "落叶频惊鹿，连峰欲映雕。",
      "此生诗病苦，此病更萧条。",
      "旅思又惊夏，庭前长小松。",
      "远峰生贵气，残月敛衰容。",
      "林鸟频窥静，家人亦笑慵。",
      "旧居留稳枕，归卧听秋钟。",
      "华宇知难保，烧来又却修。",
      "只应巢燕惜，未必主人留。",
      "幽鸟穿篱去，邻翁采药回。",
      "云从潭底出，花向佛前开。"
    ]
  },
  {
    "volume": 632,
    "sequence": 58,
    "title": "松滋渡二首",
    "author": "司空图",
    "content": [
      "步上短亭久，看回官渡船。",
      "江乡宜晚霁，楚老语丰年。",
      "楚岫接乡思，茫茫归路迷。",
      "更堪斑竹驿，初听鹧鸪啼。"
    ]
  },
  {
    "volume": 632,
    "sequence": 59,
    "title": "华清宫",
    "author": "司空图",
    "content": [
      "帝业山河固，离宫宴幸频。",
      "岂知驱战马，只是太平人。"
    ]
  },
  {
    "volume": 632,
    "sequence": 60,
    "title": "牛头寺",
    "author": "司空图",
    "content": [
      "终南最佳处，禅诵出青霄。",
      "群木澄幽寂，疏烟泛泬寥。"
    ]
  },
  {
    "volume": 632,
    "sequence": 61,
    "title": "感时上卢相",
    "author": "司空图",
    "content": [
      "兵待皇威振，人随国步安。",
      "万方休望幸，封岳始鸣銮。"
    ]
  },
  {
    "volume": 632,
    "sequence": 62,
    "title": "乱后三首",
    "author": "司空图",
    "content": [
      "丧乱家难保，艰虞病懒医。",
      "空将忧国泪，犹拟洒丹墀。",
      "流芳能几日，惆怅又闻蝉。",
      "行在多新贵，幽栖独长年。",
      "世事尝艰险，僧居惯寂寥。",
      "美香闻夜合，清景见寅朝。"
    ]
  },
  {
    "volume": 632,
    "sequence": 63,
    "title": "秋景",
    "author": "司空图",
    "content": [
      "景物皆难驻，伤春复怨秋。",
      "旋书红叶落，拟画碧云收。"
    ]
  },
  {
    "volume": 632,
    "sequence": 64,
    "title": "避乱",
    "author": "司空图",
    "content": [
      "离乱身偶在，窜迹任浮沉。",
      "虎暴荒居迥，萤孤黑夜深。"
    ]
  },
  {
    "volume": 632,
    "sequence": 65,
    "title": "长亭",
    "author": "司空图",
    "content": [
      "梅雨和乡泪，终年共酒衣。",
      "殷勤华表鹤，羡尔亦曾归。"
    ]
  },
  {
    "volume": 632,
    "sequence": 66,
    "title": "村西杏花二首",
    "author": "司空图",
    "content": [
      "薄腻力偏羸，看看怆别时。",
      "东风狂不惜，西子病难医。",
      "肌细分红脉，香浓破紫苞。",
      "无因留得玩，争忍折来抛。"
    ]
  },
  {
    "volume": 632,
    "sequence": 67,
    "title": "独坐",
    "author": "司空图",
    "content": [
      "幽径入桑麻，坞西逢一家。",
      "编篱薪带茧，补屋草和花。"
    ]
  },
  {
    "volume": 632,
    "sequence": 68,
    "title": "借居",
    "author": "司空图",
    "content": [
      "借住郊园久，仍逢夏景新。",
      "绿苔行屐稳，黄鸟傍窗频。"
    ]
  },
  {
    "volume": 632,
    "sequence": 69,
    "title": "重阳",
    "author": "司空图",
    "content": [
      "菊开犹阻雨，蝶意切于人。",
      "亦应知暮节，不比惜残春。"
    ]
  },
  {
    "volume": 632,
    "sequence": 70,
    "title": "偶书五首",
    "author": "司空图",
    "content": [
      "衰谢当何忏，惟应悔壮图。",
      "磬声花外远，人影塔前孤。",
      "色变莺雏长，竿齐笋箨垂。",
      "白头身偶在，清夏景还移。",
      "蜀妓轻成妙，吴娃狎共纤。",
      "晚妆留拜月，卷上水精帘。",
      "独步荒郊暮，沉思远墅幽。",
      "平生多少事，弹指一时休。",
      "掩谤知迎吠，欺心见强颜。",
      "有名人易困，无契债难还。"
    ]
  },
  {
    "volume": 632,
    "sequence": 71,
    "title": "杂题九首",
    "author": "司空图",
    "content": [
      "病来胜未病，名缚便忘名。",
      "今日甘为客，当时注愍征。",
      "暑湿深山雨，荒居破屋灯。",
      "此生无忏处，此去作高僧。",
      "不须频怅望，且喜脱喧嚣。",
      "亦有终焉意，陂南看稻苗。",
      "楼带猿吟迥，庭容鹤舞宽。",
      "日煞书因阅画，封药偶和丹。",
      "宴罢论诗久，亭高拜表频。",
      "岸香蕃舶月，洲色海烟春。",
      "驿步堤萦阁，军城鼓振桥。",
      "鸥和湖雁下，雪隔岭梅飘。",
      "带雪南山道，和钟北阙明。",
      "太平当共贺，开化喝来声。",
      "舴艋猿偷上，蜻蜓燕竞飞。",
      "樵香烧桂子，苔湿挂莎衣。",
      "溪涨渔家近，烟收鸟道高。",
      "松花飘可惜，睡里洒离骚。"
    ]
  },
  {
    "volume": 632,
    "sequence": 72,
    "title": "古乐府",
    "author": "司空图",
    "content": [
      "一叶随西风，君行亦向东。",
      "知妾飞书意，无劳待早鸿。"
    ]
  },
  {
    "volume": 632,
    "sequence": 73,
    "title": "有感",
    "author": "司空图",
    "content": [
      "灯影看须黑，墙阴惜草青。",
      "岁阑悲物我，同是冒霜萤。"
    ]
  },
  {
    "volume": 632,
    "sequence": 74,
    "title": "休休亭",
    "author": "司空图",
    "content": [
      "且喜安能保，那堪病更忧。",
      "可怜藜杖者，真个种瓜侯。"
    ]
  },
  {
    "volume": 632,
    "sequence": 75,
    "title": "漫书二首",
    "author": "司空图",
    "content": [
      "剩欲逢花折，判须冒雨频。",
      "晴明开渐少，莫怕湿新巾。",
      "小蝶尔何竞，追飞不惮劳。",
      "远教群雀见，宁悟祸梯高。"
    ]
  },
  {
    "volume": 632,
    "sequence": 76,
    "title": "岁尽二首",
    "author": "司空图",
    "content": [
      "明日添一岁，端忧奈尔何。",
      "冲寒出洞口，犹校夕阳多。",
      "莫话伤心事，投春满鬓霜。",
      "殷勤共尊酒，今岁只残阳。"
    ]
  },
  {
    "volume": 632,
    "sequence": 77,
    "title": "牡丹",
    "author": "司空图",
    "content": [
      "得地牡丹盛，晓添龙麝香。",
      "主人犹自惜，锦幕护春霜。"
    ]
  },
  {
    "volume": 632,
    "sequence": 78,
    "title": "乱后",
    "author": "司空图",
    "content": [
      "羽书传栈道，风火隔乡关。",
      "病眼那堪泣，伤心不到间。"
    ]
  },
  {
    "volume": 632,
    "sequence": 79,
    "title": "春山",
    "author": "司空图",
    "content": [
      "可是武陵溪，春芳著路迷。",
      "花明催曙早，云腻惹空低。"
    ]
  },
  {
    "volume": 632,
    "sequence": 80,
    "title": "乐府",
    "author": "司空图",
    "content": [
      "宝马跋尘光，双驰照路旁。",
      "喧传报戚里，明日幸长杨。"
    ]
  },
  {
    "volume": 632,
    "sequence": 81,
    "title": "乱前上卢相",
    "author": "司空图",
    "content": [
      "虏黠虽多变，兵骄即易乘。",
      "犹须劳斥候，勿遣大河冰。"
    ]
  }
]