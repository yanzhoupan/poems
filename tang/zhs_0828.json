[
  {
    "volume": 828,
    "sequence": 1,
    "title": "大蜀皇帝寿春节进尧铭舜颂二首·尧铭",
    "author": "贯休",
    "content": [
      "金册昭昭，列圣孤标。",
      "仲尼有言，巍巍帝尧。",
      "承天眷命，罔厥矜骄。",
      "四德炎炎，阶蓂不凋。",
      "永孚于休，垂衣飘飖。",
      "吾皇则之，小心翼翼。",
      "秉阳亭毒，不遑暇食。",
      "土阶苔绿，茅茨雪滴。",
      "君既天赋，相亦天锡。",
      "德輈金镜，以圣继圣。",
      "汉高将将，太宗兵柄。",
      "吾皇则之，日新德盛。",
      "朽索六马，罔坠厥命。",
      "熙熙蓼萧，块润风调。",
      "舞擎干羽，囿入刍荛。",
      "既玉其叶，亦金其枝。",
      "叶叶枝枝，百工允釐。",
      "享国如尧，不疑不疑。"
    ]
  },
  {
    "volume": 828,
    "sequence": 2,
    "title": "大蜀皇帝寿春节进尧铭舜颂二首·舜颂",
    "author": "贯休",
    "content": [
      "高高历山，有黍有粟。",
      "皇皇大舜，合尧玄德。",
      "五典克从，四门伊穆。",
      "大道将行，天下为公。",
      "临下有赫，选贤用能。",
      "吾皇则之，无斁无逸。",
      "绥厥品汇，光光得一。",
      "千辐临顶，十在随跸。",
      "大哉大同，为光为龙。",
      "吾皇则之，圣谋隆隆。",
      "纳隍孜孜，考考切切。",
      "六宗是禋，五瑞斯列。",
      "排麟环凤，披香立雪。",
      "四夷纳赆，九围有截。",
      "昔救世师，降生竺乾。",
      "寿春亦然，万年万年。"
    ]
  },
  {
    "volume": 828,
    "sequence": 3,
    "title": "大蜀高祖潜龙日献陈情偈颂",
    "author": "贯休",
    "content": [
      "有叟有叟，居岳之室。",
      "忽振金汤，下彼巉崒。",
      "闻蜀风景，地宁得一。",
      "富人侯王，旦奭摩诘。",
      "龙角日角，紫气盘屈。",
      "揭日月行，符汤禹出。",
      "天步孔艰，横流犯跸。",
      "穆穆蜀俗，整整师律。",
      "髯发垂雪，忠贞贯日。",
      "四人苏活，万里丰谧。",
      "无雨不膏，有露皆滴。",
      "有叟有叟，无实行实。",
      "一瓶一衲，既朴且质。",
      "幸蒙顾盼，词暖恩郁。",
      "轩镜光中，愿如善吉。"
    ]
  },
  {
    "volume": 828,
    "sequence": 4,
    "title": "寄大愿和尚",
    "author": "贯休",
    "content": [
      "道朗居太山，达磨住熊耳。",
      "手擎清凉月，灵光溢天地。",
      "尽骑金师子，去世久已矣。",
      "吾师隐庐岳，外念全刳削。",
      "掷孔圣之日月，相空王之橐籥。",
      "曾升麟德殿，谭无著，赐衣三铢让不著。",
      "唯思红泉白石阁，因随裴楷离京索。",
      "迩来便止于匡霍，瀑布千寻喷冷烟，旃檀一枝翘瘦鹤。",
      "岘首故人清信在，千书万书取不诺。",
      "微人昔为门下人，扣玄佩惠无边垠。",
      "自怜亦是师子子，未逾三载能嚬呻。",
      "一从散席归宁后，溪寺更有谁相亲。",
      "青山古木入白浪，赤松道士为东邻。",
      "焚香西望情何极，不及昙诜泪空滴。",
      "桐江太守社中人，还送郄超米千石。",
      "宝书遽掩修章句，万里空函亦何益。",
      "终须一替辟蛇人，未解融神出空寂。"
    ]
  },
  {
    "volume": 828,
    "sequence": 5,
    "title": "上顾大夫",
    "author": "贯休",
    "content": [
      "碧海漾仙洲，骊珠外无宝。",
      "一岳倚青冥，群山尽如草。",
      "君侯圣朝瑞，动只关玄造。",
      "谁云倚天剑，含霜在怀抱。",
      "谁云青云险，门前是平道。",
      "洪民亦何幸，里巷清如扫。",
      "至化无经纶，至神无祝祷。",
      "即应炳文柄，孤平去浩浩。",
      "即应调鼎味，比屋堪封保。",
      "野人慕正化，来自海边岛。",
      "经传髻里珠，诗学池中藻。",
      "闭门十馀载，庭杉共枯槁。",
      "今朝投至鉴，得不倾肝脑。",
      "斯文如未精，归山更探讨。"
    ]
  },
  {
    "volume": 828,
    "sequence": 6,
    "title": "寒月送玄士入天台",
    "author": "贯休",
    "content": [
      "之子逍遥尘世薄，格淡于云语如鹤。",
      "相见唯谈海上山，碧侧青斜冷相沓。",
      "芒鞋竹杖寒冻时，玉霄忽去非有期。",
      "僮担赤笼密雪里，世人无人留得之。",
      "想入红霞路深邃，孤峰纵啸仙飙起。",
      "星精聚观泣海鬼，月涌薄烟花点水。",
      "送君丁宁有深旨，好寻佛窟游银地。",
      "雪眉衲僧皆正气，伊昔贞白先生同此意。",
      "若得神圣之药，即莫忘远相寄。"
    ]
  },
  {
    "volume": 828,
    "sequence": 7,
    "title": "上杜使君",
    "author": "贯休",
    "content": [
      "为鱼须处海，为木须在岳。",
      "一登君子堂，顿觉心寥廓。",
      "右听青女镜，左听宣尼铎。",
      "政术似蒲卢，诗情出冲漠。",
      "从来苦清苦，近更加澹薄。",
      "讼庭何所有，一只两只鹤。",
      "烟霞色拥墙，禾黍香侵郭。",
      "严霜与美雨，皆从二天落。",
      "苍生苦疮痍，如何尽消削。",
      "圣君新雨露，更作谁恩渥。",
      "即捉五色笔，密勿金銮角。",
      "即同房杜手，把乾坤橐籥。",
      "休说卜圭峰，开门对林壑。"
    ]
  },
  {
    "volume": 828,
    "sequence": 8,
    "title": "送僧入马头山",
    "author": "贯休",
    "content": [
      "马头宝峰，秀塞寒空。",
      "有叟有叟，真隐其中。",
      "无味醍醐，亦非般若。",
      "白趾碧目，数百潇洒。",
      "苦竹大于杉，白熊卧如马。",
      "金钟撼壑，布水喷瓦。",
      "芙蓉堂开峰月入，岳精踏雪立屋下。",
      "伊余解攀缘，已是非常者。",
      "更有叟，独往来，与我语。",
      "情无刚强，气透今古。",
      "竹笠援补，芒鞋藤乳。",
      "北风倒人，干雪不聚，满头霜雪汤雪去。",
      "汤雪去，无人及，空望真气江上立。"
    ]
  },
  {
    "volume": 828,
    "sequence": 9,
    "title": "上卢使君",
    "author": "贯休",
    "content": [
      "夔龙在庙堂，虽然有佥议。",
      "苍生得父母，自是天之意。",
      "鄱阳气候正，文物皆鲜媚。",
      "金镜有馀光，春风少闲地。",
      "膺门倚寒碧，到者宁容易。",
      "宾从皆凤毛，爪牙悉猿臂。",
      "楼台千万户，锦绣龙歌沸。",
      "大惠虫鸟全，至严龙虎畏。",
      "可怜召伯树，婆娑不胜翠。",
      "诗搜日月华，道咽神仙味。",
      "嘉树白雀来，祥烟甘露坠。",
      "中川一带香，□开幽邃地。",
      "逸少情有馀，东山境不啻。",
      "恭闻圣天子，廊庙犹虚位。",
      "应知黎庶心，只恐征书至。"
    ]
  },
  {
    "volume": 828,
    "sequence": 10,
    "title": "送颢雅禅师",
    "author": "贯休",
    "content": [
      "霜锋擗石鸟雀聚，帆冻阴飙吹不举。",
      "芬陀利香释驎虎，幡幢冒雪争迎取。",
      "春光主，芙蓉堂窄堆花乳，手提金桴打金鼓。",
      "天花娉婷下如雨，狻猊座上师子语。",
      "苦却乐，乐却苦，卢至黄金忽如土。"
    ]
  },
  {
    "volume": 828,
    "sequence": 11,
    "title": "和杨使君游赤松山",
    "author": "贯休",
    "content": [
      "为郡三星无一事，龚黄意外扳乔松。",
      "日边扬历不争路，云外苔藓须留踪。",
      "溪月未落漏滴滴，隼旟已入山重重。",
      "扪萝盖输山屐伴，驻旆不见朝霞浓。",
      "乳猿剧黠挂险树，露木翠脆生诸峰。",
      "初平谢公道非远，黯然物外心相逢。",
      "石羊依稀龁瑶草，桃花仿佛开仙宫。",
      "终当归补吾君衮，好山好水那相容。"
    ]
  },
  {
    "volume": 828,
    "sequence": 12,
    "title": "送崔使君",
    "author": "贯休",
    "content": [
      "柳门柳门，芳草芊绵。",
      "日日日日，黯然黯然。",
      "子牟恋阙归阙，王粲下楼相别。",
      "食实得地，颇淹岁月。",
      "今朝天子在上，合雪必雪。",
      "况绛之牧，文行炳洁。",
      "释谓缘因，久昵清尘。",
      "王嘉迎安，远狎遗民。",
      "嫓彼二子，厥或相似。",
      "论文不文，话道无滓。",
      "士有贵逼，势不可遏。",
      "麟步规矩，凤翥昂枿。",
      "岘首仁踪项频跋，商云乳麝香可撮，望尘□□连紫闼。",
      "吾皇必用整乾坤，莫忘江头白头达。"
    ]
  },
  {
    "volume": 828,
    "sequence": 13,
    "title": "杜侯行",
    "author": "贯休",
    "content": [
      "天目连天搏秀气，峥嵘作起新城地。",
      "德门钟秀光盛时，三虎八龙皆世瑞。",
      "顷者天厖乱下鲸翻海，烽火崩腾照行在。",
      "江表唯传君子营，剑冲牛斗疏真宰。",
      "金昆玉季轻三鼓，煮海悬鱼臣节苦。",
      "雁影参差入瑞烟，荆花灿烂开仙圃。",
      "我闻大中咸通真令主，相惟大杜兼小杜。",
      "但能致君活国济生人，亦何必须踏金梯，折桂树。",
      "宣宗懿宗调舜琴，大杜小杜为殷霖。",
      "出将入相兮功德深，生人受赐兮直至今。",
      "杜侯兄弟继之后，璞玉浑金美腾口。",
      "常言一呼百万何足云，终取封侯之印大如斗。",
      "恭闻吾皇似尧禹，搜索贤良皆面睹。",
      "杜侯杜侯，君傥修令德，克有终，即必还为大杜兼小杜。",
      "人之戴兮天笔注，国之福兮天固祚。",
      "四海无波八表臣，如今而后君看取。"
    ]
  },
  {
    "volume": 828,
    "sequence": 14,
    "title": "偶作五首",
    "author": "贯休",
    "content": [
      "谁信心火多，多能焚大国。",
      "谁信鬓上丝，茎茎出蚕腹。",
      "尝闻养蚕妇，未晓上桑树。",
      "下树畏蚕饥，儿啼亦不顾。",
      "一春膏血尽，岂止应王赋。",
      "如何酷吏酷，尽为搜将去。",
      "蚕蛾为蝶飞，伪叶空满枝。",
      "冤梭与恨机，一见一沾衣。",
      "机生机，巧生巧，心镬烘烘日煎炒。",
      "闯蜀眉嚬游海岛，扶桑椹熟金乌饱。",
      "金乌饱，飞复飞，四天下人眼眙眙。",
      "孰云我轻薄，石头如何唤作玉。",
      "孰云我是非，随邪逐恶又争得。",
      "古人终不事悠悠，一言道合死即休。",
      "岂不见大鹏点翼盖十洲，是何之物鸣啾啾。",
      "君子食即食，何必在珍华。",
      "小人食不食，纵食如泥沙。",
      "清歌且莫唱，妙舞亦休夸。",
      "尔非凤炙麒麟肉，焉能一挂于齿牙。",
      "去来去来归去来，红泉正洒芙蓉霞。",
      "君不见金陵风台月榭烟霞光，如今五里十里野火烧茫茫。",
      "君不见西施绿珠颜色可倾国，乐极悲来留不得。",
      "君不见汉王力尽得乾坤，如何秋雨洒庙门。",
      "铜台老树作精魅，金谷野狐多子孙。",
      "几许繁华几更改，唯有尧舜周召丘轲似长在。",
      "坐看楼阁成丘墟，莫话桑田变成海。",
      "吾有清凉雪山雪，天上人间常皎洁。",
      "茫茫欲火欲烧人，惆怅无因为君说。"
    ]
  },
  {
    "volume": 828,
    "sequence": 15,
    "title": "山中作",
    "author": "贯休",
    "content": [
      "山为水精宫，藉花无尘埃。",
      "吟狂岳似动，笔落天琼瑰。",
      "伊余自乐道，不论才不才。",
      "有时鬼笑两三声，疑是大谢小谢李白来。"
    ]
  },
  {
    "volume": 828,
    "sequence": 16,
    "title": "闻前王使君在泽潞居",
    "author": "贯休",
    "content": [
      "为善无近名，窃名者得声不如心，诚哉是言也。",
      "使君圣朝瑞，乾符初刺婺。",
      "德变人性灵，笔变人风土。",
      "烟霞与虫鸟，和气将美雨。",
      "千里与万里，各各来相附。",
      "信哉有良吏，玄谶应百数。",
      "古人古人自古人，今日又见民歌六七袴。",
      "不幸大寇崩腾来，孤城势孤固难锢。",
      "攀辕既不及，旌旆冲风露。",
      "大驾已西幸，飘零何处去。",
      "婺人空悲哀，对生祠泣沾莓苔。",
      "忽闻暂寄河之北，兵强四面无尘埃。",
      "唯祝銮舆早归来，用此咎繇仲虺才。",
      "使四野雾廓，八纮镜开。",
      "皇天无亲，长与善邻，宜哉宜哉。"
    ]
  },
  {
    "volume": 828,
    "sequence": 17,
    "title": "将入匡山别芳昼二公二首（一作将入庐山别僧）",
    "author": "贯休",
    "content": [
      "喷岚堆黛塞寒碧，窗前古雪如白石。",
      "临岐约我来不来，若来须拨红霞觅。",
      "红豆树间滴红雨，恋师不得依师住。",
      "世情世界愁杀人，锦绣谷中归舍去。"
    ]
  },
  {
    "volume": 828,
    "sequence": 18,
    "title": "送杨秀才",
    "author": "贯休",
    "content": [
      "北山峨峨香拂拂，翠涨青奔势巉崒。",
      "赤松君宅在其中，紫金为墙珠作室。",
      "玻璃门外仙獓睡，幢节森森绛烟密。",
      "水精帘卷桃花开，文锦娉婷众非一。",
      "抚长离，坎答鼓。",
      "花姑吹箫，弄玉起舞。",
      "三万八千为半日，海涸鳌枯等闲睹。",
      "爱共安期棋，苦识彭祖祖。",
      "有时朝玉京，红云拥金虎。",
      "石桥亦是神仙住，白凤飞来又飞去。",
      "五云缥缈羽翼高，世人仰望心空劳。"
    ]
  },
  {
    "volume": 828,
    "sequence": 19,
    "title": "别杜将军",
    "author": "贯休",
    "content": [
      "伊余本是胡为者，采蕈锄茶在穷野。",
      "偶披蓑笠事空王，馀力为文拟何谢。",
      "少年心在青云端，知音满地皆龙鸾。",
      "遽逢天步艰难日，深藏溪谷空长叹。",
      "偶出重围遇英哲，留我江楼经岁月。",
      "身隈玉帐香满衣，梦历金盆雨和雪。",
      "东风来兮歌式微，深云道人召来归。",
      "燕辞大厦兮将何为，濛濛花雨兮莺飞飞，一汀杨柳同依依。"
    ]
  },
  {
    "volume": 828,
    "sequence": 20,
    "title": "送梦上人归京",
    "author": "贯休",
    "content": [
      "伊余龙钟归海涯，千山万水情自怡。",
      "梦公别我还上国，江边惨执行迟迟。",
      "向我道云中觅伴未得伴，又示我数首新诗尽是诗。",
      "只恐不如此，若如此如此，即须天子知。",
      "萧萧金吹荆门口，槐菊斗黄落叶走。",
      "前程胜事未可涯，但恐圭峰难入手。",
      "莲峰掌记韩拾遗，雁行雍穆世所稀。",
      "二十年前即别离，凭师一话吟朝饥。"
    ]
  },
  {
    "volume": 828,
    "sequence": 21,
    "title": "问岳禅师疾",
    "author": "贯休",
    "content": [
      "世病如山岳，世医皆拱手。",
      "道病如金锁，师遭锁锁否。",
      "伊昔芙蓉颊，谈经似主涉。",
      "苏合昼氤氲，天花似飞蝶。",
      "觉树垂实，魔辈刺疾。",
      "病也不问，终不皴膝。",
      "春光冉冉，不上尔质。",
      "东风浩浩，谩入尔室。",
      "云何斯人，而有斯疾。"
    ]
  },
  {
    "volume": 828,
    "sequence": 22,
    "title": "上荆南府主三让德政碑",
    "author": "贯休",
    "content": [
      "明明赫赫中兴主，动纳诸隍冠前古。",
      "四海英雄尽戢兵，皆如圪圪天金柱。",
      "万姓多论政与德，请树丰碑似山岳。",
      "一从寇灭二十年，琬琰雕镌赐重叠。",
      "荆州化风何卓异，寡欲无为合天地。",
      "虽立贞碑与众殊，字字皆是吾皇意。",
      "君侯捧碑西拜泣，臣且何人恩洊及。",
      "凤凰衔下雕龙文，德昧政虚争敢立。",
      "函封三奏心匍匐，坚让此碑声盖国。",
      "我恐江淹五色笔，作不立此碑之碑文不得。"
    ]
  },
  {
    "volume": 828,
    "sequence": 23,
    "title": "施万病丸",
    "author": "贯休",
    "content": [
      "我闻昔有海上翁，须眉皎白尘土中。",
      "葫芦盛药行如风，病者与药皆惺憁。",
      "药王药上亲兄弟，救人急于己诸体。",
      "玉毫调御偏赞扬，金轮释梵咸归礼。",
      "贤守运心亦相似，不吝亲亲拘子子。",
      "曾闻古德有深言，由来大士皆如此。"
    ]
  },
  {
    "volume": 828,
    "sequence": 24,
    "title": "甘雨应祈",
    "author": "贯休",
    "content": [
      "春雨偶愆期，草木亦未觉。",
      "君侯不遑处，退食或闭阁。",
      "东海浪滔滔，西江波漠漠。",
      "得不愿身为大虬，金其角，玉其甲。",
      "一吸再喢，云平雾匝。",
      "华畅九有，清倾六合。",
      "使不苏者苏，不足者足。",
      "情通上玄，如膏绵绵。",
      "有叟有叟，鼓腹歌于道边。",
      "歌曰：",
      "“麦苗芃芃兮鶬鹒飞，日出而作兮日入归，如彼草木兮雨露肥。",
      "古人三乐兮，我乐多之。",
      "天之成兮，地之平兮。",
      "柘系黄兮，瓠叶青兮。",
      "乳女啼兮，蒸黍馨兮。",
      "炙背扪虱兮，复何经营兮。"
    ]
  },
  {
    "volume": 828,
    "sequence": 25,
    "title": "寄韩团练",
    "author": "贯休",
    "content": [
      "真宰动洪炉，万物皆消息。",
      "唯有三珠树，不用东风力。",
      "君子天庙器，头骨何巉崱。",
      "海内久闻名，江西偶相识。",
      "谁不有诗机，麟龙不解织。",
      "谁不有心地，兰茝不曾植。",
      "多君二俱作，独立千仞壁。",
      "话道出先天，凭师动臻极。",
      "青霄雁行律，红露荆花滴。",
      "偶然成远别，别后长相忆。",
      "行至鄱阳郡，又见谢安石。",
      "留我遇残冬，身心苦恬寂。",
      "江上春又至，引颈山空积。",
      "何日再相逢，天香满瑶席。"
    ]
  },
  {
    "volume": 828,
    "sequence": 26,
    "title": "春野作五首",
    "author": "贯休",
    "content": [
      "闲步浅青平绿，流水征车自逐。",
      "谁家挟弹少年，拟打红衣啄木。",
      "山花雨打尽，满地如烂锦。",
      "远寻鹧鸪雏，拾得一团蕈。",
      "大牛苦耕田，乳犊望似泣。",
      "万事皆天意，绿草头蕺蕺。",
      "斜阳射破冢，髑髅半出地。",
      "不知谁氏子，独自作意气。",
      "牛儿小，牛女少，抛牛沙上斗百草。",
      "鉏陇老人又太老，薄烟漠漠覆桑枣，戴嵩醉后取次扫。"
    ]
  },
  {
    "volume": 828,
    "sequence": 27,
    "title": "深山逢老僧二首",
    "author": "贯休",
    "content": [
      "衲衣线粗心似月，自把短锄锄榾柮。",
      "青石溪边踏叶行，数片云随两眉雪。",
      "山童貌顽名乞乞，放火烧畬采崖蜜。",
      "担头何物带山香，一箩白蕈一箩栗。"
    ]
  },
  {
    "volume": 828,
    "sequence": 28,
    "title": "道情偈",
    "author": "贯休",
    "content": [
      "草木亦有性，与我将不别。",
      "我若似草木，成道无时节。",
      "世人不会道，向道却嗔道。",
      "伤嗟此辈人，宝山不得宝。"
    ]
  },
  {
    "volume": 828,
    "sequence": 29,
    "title": "怀二三朝友",
    "author": "贯休",
    "content": [
      "伤心复伤心，流光似飞电。",
      "有惠骊龙十斛珠，不如一见君子面。",
      "愁人复愁人，满眼皆埃尘。",
      "有惠黄金一万斤，不如一见于仁人。",
      "我昔读诗书，如今尽抛也。",
      "只记得田叔孟温舒，帝王满口呼长者。"
    ]
  },
  {
    "volume": 828,
    "sequence": 30,
    "title": "偶作",
    "author": "贯休",
    "content": [
      "君子称一善，馨香遍九垓。",
      "小人妒一善，处处生嫌猜。",
      "口如暴死人，铁尺拗不开。",
      "稂莠蚀田髓，积阴成冬雷。",
      "因知咋舌人，千古空悠哉。"
    ]
  },
  {
    "volume": 828,
    "sequence": 31,
    "title": "义士行",
    "author": "贯休",
    "content": [
      "先生先生不可遇，爱平不平眉斗竖。",
      "黄昏雨雹空似黳，别我不知何处去。"
    ]
  },
  {
    "volume": 828,
    "sequence": 32,
    "title": "观怀素草书歌",
    "author": "贯休",
    "content": [
      "张颠颠后颠非颠，直至怀素之颠始是颠。",
      "师不谭经不说禅，筋力唯于草书朽。",
      "颠狂却恐是神仙，有神助兮人莫及。",
      "铁石画兮墨须入，金尊竹叶数斗馀。",
      "半斜半倾山衲湿，醉来把笔狞如虎。",
      "粉壁素屏不问主，乱拏乱抹无规矩。",
      "罗刹石上坐伍子胥，蒯通八字立对汉高祖。",
      "势崩腾兮不可止，天机暗转锋铓里。",
      "闪电光边霹雳飞，古柏身中氵旱龙死。",
      "骇人心兮目眓瞁，顿人足兮神辟易。",
      "乍如沙场大战后，断枪橛箭皆狼藉。",
      "又似深山朽石上，古病松枝挂铁锡。",
      "月兔笔，天灶墨，斜凿黄金侧锉玉，珊瑚枝长大束束。",
      "天马骄狞不可勒，东却西，南又北，倒又起，断复续。",
      "忽如鄂公喝住单雄信，秦王肩上塔著枣木槊。",
      "怀素师，怀素师，若不是星辰降瑞，即必是河岳孕灵。",
      "固宜须冷笑逸少，争得不心醉伯英。",
      "天台古杉一千尺，崖崩劁折何峥嵘。",
      "或细微，仙衣半拆金线垂。",
      "或妍媚，桃花半红公子醉。",
      "我恐山为墨兮磨海水，天与笔兮书大地，乃能略展狂僧意。",
      "常恨与师不相识，一见此书空叹息。",
      "伊昔张渭任华叶季良，数子赠歌岂虚饰，所不足者浑未曾道著其神力。",
      "石桥被烧烧，良玉土不蚀，锥画沙兮印印泥。",
      "世人世人争得测，知师雄名在世间，明月清风有何极。"
    ]
  },
  {
    "volume": 828,
    "sequence": 33,
    "title": "送卢舍人三首",
    "author": "贯休",
    "content": [
      "一曰：",
      "劝君不用登岘首山，读羊祜碑，男儿事业须自奇。",
      "此碑山头如日月，日日照人人不知。",
      "人不知，青山白云徒尔为。",
      "二曰：",
      "劝君登商山，不用觅商山皓，云深雪深骡马倒。",
      "我愿终南太华变为金，吾后见之不为宝。",
      "我愿九州四海纸，幅幅与君为谏草。",
      "使蹑卨践夔，逢轩见皞。",
      "日环五色，是物得老，如此即商山皓。",
      "商山皓，君不用讨他，他必来相讨。",
      "三曰：",
      "君不见释梵诸天寿亿垓，天上人间去复来。",
      "君又不见紫金为轮一千幅，宝洲□四皆臣伏。",
      "轮王释梵作何因，只是弘隆重大乘福。",
      "自古皇王与贤哲，顶敬心师刻金玉。",
      "报通三世释迦言，莫将梁武为题目。",
      "君不见近代韦裴蒋与萧，文房书府师百僚。",
      "代天理物映千古，布发掩泥非一朝。",
      "大哉释梵轮王璞，已矣何人继先觉。",
      "行行珍重寄斯言，斯言不是寻常曲□。"
    ]
  },
  {
    "volume": 828,
    "sequence": 34,
    "title": "宿深村",
    "author": "贯休",
    "content": [
      "行行一宿深村里，鸡犬丰年闹如市。",
      "黄昏见客合家喜，月下取鱼戽塘水。"
    ]
  },
  {
    "volume": 828,
    "sequence": 35,
    "title": "黄莺",
    "author": "贯休",
    "content": [
      "一种为春禽，花中开羽翼。",
      "如何此鸟身，便是黄金色。",
      "黄金色，若逢竹实终不食。"
    ]
  },
  {
    "volume": 828,
    "sequence": 36,
    "title": "送越将归会稽",
    "author": "贯休",
    "content": [
      "面如玉盘身八尺，燕语清狞战袍窄。",
      "古岳龙腥一匣霜，江上相逢双眼碧。",
      "冉冉春光方婉娩，黯然别我归稽巘。",
      "他年必帅邯郸儿，与我杀轻班定远。"
    ]
  },
  {
    "volume": 828,
    "sequence": 37,
    "title": "别仙客",
    "author": "贯休",
    "content": [
      "巨鳌头缩翻仙翠，蟠桃烂落珊瑚地。",
      "浪溅霓旌湿鹏翅，略别千年太容易。"
    ]
  },
  {
    "volume": 828,
    "sequence": 38,
    "title": "寒江上望",
    "author": "贯休",
    "content": [
      "荒岸烧未死，白云痴不动。",
      "极目无人行，浪打取鱼笼。"
    ]
  },
  {
    "volume": 828,
    "sequence": 39,
    "title": "读唐史",
    "author": "贯休",
    "content": [
      "我爱李景伯，内宴执良规。",
      "君臣道昭彰，天颜终熙怡。",
      "大簸怕清风，糠秕缭乱飞。",
      "洪炉烹五金，黄金终自奇。",
      "大哉为忠臣，舍此何所之。"
    ]
  },
  {
    "volume": 828,
    "sequence": 40,
    "title": "樵叟",
    "author": "贯休",
    "content": [
      "樵父貌饥带尘土，自言一生苦寒苦。",
      "担头担个赤瓷罂，斜阳独立濛笼坞。",
      "卷八百二十九"
    ]
  }
]