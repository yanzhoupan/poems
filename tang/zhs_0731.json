[
  {
    "volume": 731,
    "sequence": 1,
    "title": "津亭",
    "author": "胡宿",
    "content": [
      "津亭欲阕戒棠舟，五两风来不暂留。",
      "西北浮云连魏阙，东南初日满秦楼。",
      "层城渺渺人伤别，芳草萋萋客倦游。",
      "平乐旧欢收不得，更凭飞梦到瀛洲。"
    ]
  },
  {
    "volume": 731,
    "sequence": 2,
    "title": "古别",
    "author": "胡宿",
    "content": [
      "长道何年祖軷休，风帆不断岳阳楼。",
      "佳人挟瑟漳河晓，壮士悲歌易水秋。",
      "九帐青油徒自负，百壶芳醑岂消忧。",
      "至今长乐坡前水，不啻秦人怨陇头。"
    ]
  },
  {
    "volume": 731,
    "sequence": 3,
    "title": "塞上",
    "author": "胡宿",
    "content": [
      "汉家神箭定天山，烟火相望万里间。",
      "契利请盟金匕酒，将军归卧玉门关。",
      "云沈老上妖氛断，雪照回中探骑闲。",
      "五饵已行王道胜，绝无刁斗至阗颜。"
    ]
  },
  {
    "volume": 731,
    "sequence": 4,
    "title": "寄昭潭王中立",
    "author": "胡宿",
    "content": [
      "高弦一弄武陵深，六幕天空万里心。",
      "吴苑歌骊成久别，楚峰回雁好归音。",
      "十千美酒花期隔，三百枯棋弈思沈。",
      "莫上孤城频送目，浮云西北是家林。"
    ]
  },
  {
    "volume": 731,
    "sequence": 5,
    "title": "雪",
    "author": "胡宿",
    "content": [
      "屏翳驱云结夜阴，素花飘坠恶氛沈。",
      "色欺曹国麻衣浅，寒入荆王翠被深。",
      "天上明河银作水，海中仙树玉为林。",
      "日高独拥鹴裘卧，谁乞长安取酒金。"
    ]
  },
  {
    "volume": 731,
    "sequence": 6,
    "title": "冲虚观",
    "author": "胡宿",
    "content": [
      "五粒青松护翠苔，石门岑寂断纤埃。",
      "水浮花片知仙路，风递鸾声认啸台。",
      "桐井晓寒千乳敛，茗园春嫩一旗开。",
      "驰烟未勒山亭字，可是英灵许再来。"
    ]
  },
  {
    "volume": 731,
    "sequence": 7,
    "title": "淮南发运赵邢州被诏归阙",
    "author": "胡宿",
    "content": [
      "天台封诏紫泥馨，马首前瞻北斗城。",
      "人在函关先望气，帝于京兆最知名。",
      "一区东第趋晨近，数刻西厢接昼荣。",
      "正是两宫裁化日，百金双璧拜虞卿。"
    ]
  },
  {
    "volume": 731,
    "sequence": 8,
    "title": "天街晓望",
    "author": "胡宿",
    "content": [
      "长乐才闻一叩钟，百官初谒未央宫。",
      "金波穆穆沙堤月，玉树琤琤上苑风。",
      "香重椒兰横结雾，气寒龙虎远浮空，嗟余索米无人问，行避霜台御史骢。"
    ]
  },
  {
    "volume": 731,
    "sequence": 9,
    "title": "淮南王",
    "author": "胡宿",
    "content": [
      "贪铸金钱盗写符，何曾七国戒前车。",
      "长生不待炉中药，鸿宝谁收箧里书。",
      "碧井床空天影在，小山人去桂丛疏。",
      "云中鸡犬无消息，麦秀渐渐遍故墟。"
    ]
  },
  {
    "volume": 731,
    "sequence": 10,
    "title": "赵宗道归辇下",
    "author": "胡宿",
    "content": [
      "沿牒相逢楚水湄，竹林文酒此攀嵇。",
      "半毡未暖还伤别，一臂初交又解携。",
      "江浦呕哑风送橹，河桥勃窣柳垂堤。",
      "明年四月秦关到，洗眼扬州看马蹄。"
    ]
  },
  {
    "volume": 731,
    "sequence": 11,
    "title": "忆荐福寺牡丹",
    "author": "胡宿",
    "content": [
      "十日春风隔翠岑，只应繁朵自成阴。",
      "樽前可要人颓玉，树底遥知地侧金。",
      "花界三千春渺渺，铜槃十二夜沈沈。",
      "雕槃分篸何由得，空作西州拥鼻吟。"
    ]
  },
  {
    "volume": 731,
    "sequence": 12,
    "title": "次韵和朱况雨中之什",
    "author": "胡宿",
    "content": [
      "苍野迷云黯不归，远风吹雨入岩扉。",
      "石床润极琴丝缓，水阁寒多酒力微。",
      "夕梦将成还滴滴，春心欲断正霏霏。",
      "忧花惜月长如此，争得东阳病骨肥。"
    ]
  },
  {
    "volume": 731,
    "sequence": 13,
    "title": "感旧",
    "author": "胡宿",
    "content": [
      "千里青云未致身，马蹄空踏几年尘。",
      "曾迷玉洞花光老，欲过金城柳眼新。",
      "粉壁已沈题凤字，酒垆犹记姓黄人。",
      "坞中横笛偏多感，一涕阑干白角巾。"
    ]
  },
  {
    "volume": 731,
    "sequence": 14,
    "title": "城南",
    "author": "胡宿",
    "content": [
      "昨夜轻阴结夕霏，城南十里有香泥。",
      "初闻山鸟惊新哢，遥见林花识旧蹊。",
      "荡桨远从芳草渡，垫巾还傍绿杨堤。",
      "罗敷正苦桑蚕事，惆怅南来五马蹄。"
    ]
  },
  {
    "volume": 731,
    "sequence": 15,
    "title": "早夏",
    "author": "胡宿",
    "content": [
      "井辖投多思不禁，密垂珠箔昼沈沈。",
      "睡惊燕语频移枕，病起蛛丝半在琴。",
      "雨径乱花埋宿艳，月轩修竹转凉阴。",
      "一春酒费知多少，探尽囊中换赋金。"
    ]
  },
  {
    "volume": 731,
    "sequence": 16,
    "title": "侯家",
    "author": "胡宿",
    "content": [
      "洞户春迟漏箭长，短辕初返雒阳傍。",
      "彩云按曲青岑醴，沈水薰衣白璧堂。",
      "前槛兰苕依玉树，后园桐叶护银床。",
      "宴残红烛长庚烂，还促朝珂谒未央。"
    ]
  },
  {
    "volume": 731,
    "sequence": 17,
    "title": "函谷关",
    "author": "胡宿",
    "content": [
      "天开函谷壮关中，万古惊尘向此空。",
      "望气竟能知老子，弃繻何不识终童。",
      "谩持白马先生论，未抵鸣鸡下客功。",
      "符命已归如掌地，一丸曾误隗王东。"
    ]
  },
  {
    "volume": 731,
    "sequence": 18,
    "title": "残花",
    "author": "胡宿",
    "content": [
      "雨压残红一夜凋，晓来帘外正飘摇。",
      "数枝翠叶空相对，万片香魂不可招。",
      "长乐梦回春寂寂，武陵人去水迢迢。",
      "愁将玉笛传遗恨，苦被芳风透绮寮。"
    ]
  },
  {
    "volume": 731,
    "sequence": 19,
    "title": "次韵徐爽见寄",
    "author": "胡宿",
    "content": [
      "五两青丝帝渥深，平时可敢叹英沈。",
      "侏儒自是长三尺，澼纩都来直数金。",
      "寂寞死灰人丧偶，婆娑生意树交阴。",
      "年来想见琼枝色，久梦蘧蘧到竹林。"
    ]
  },
  {
    "volume": 731,
    "sequence": 20,
    "title": "华清宫",
    "author": "杜常",
    "content": [
      "行尽江南数十程，晓星残月入华清。",
      "朝元阁上西风急，都入长杨作雨声。"
    ]
  },
  {
    "volume": 731,
    "sequence": 21,
    "title": "题文川村居",
    "author": "滕白",
    "content": [
      "种茶岩接红霞坞，灌稻泉生白石根。",
      "皤腹老翁眉似雪，海棠花下戏儿孙。"
    ]
  },
  {
    "volume": 731,
    "sequence": 22,
    "title": "燕",
    "author": "滕白",
    "content": [
      "短羽新来别海阳，真珠高卷语雕梁。",
      "佳人未必全听尔，正把金针绣凤凰。"
    ]
  },
  {
    "volume": 731,
    "sequence": 23,
    "title": "题严君观",
    "author": "王喦",
    "content": [
      "寒云古木罩星台，凡骨仙踪信可哀。",
      "二十年前曾此到，一千年内未归来。"
    ]
  },
  {
    "volume": 731,
    "sequence": 24,
    "title": "山中有所思",
    "author": "王喦",
    "content": [
      "零零夜雨渍愁根，触物伤离好断魂。",
      "莫怪杜鹃飞去尽，紫微花里有啼猿。"
    ]
  },
  {
    "volume": 731,
    "sequence": 25,
    "title": "燕",
    "author": "王喦",
    "content": [
      "一巢功绩破春光，絮落花残两翅狂。",
      "月树风枝不栖去，强来言语泥雕梁。"
    ]
  },
  {
    "volume": 731,
    "sequence": 26,
    "title": "贫女",
    "author": "王喦",
    "content": [
      "难把菱花照素颜，试临春水插花看。",
      "木兰船上游春子，笑把荆钗下远滩。"
    ]
  },
  {
    "volume": 731,
    "sequence": 27,
    "title": "杪春寄友人",
    "author": "王喦",
    "content": [
      "何处相逢万事忙，卓家楼上百淘香。",
      "明朝渐近山僧寺，更为残花醉一场。"
    ]
  },
  {
    "volume": 731,
    "sequence": 28,
    "title": "回旧山",
    "author": "王喦",
    "content": [
      "庾家楼上谢家池，处处风烟少旧知。",
      "明日落花谁共醉，野溪猿鸟恨归迟。"
    ]
  }
]