[
  {
    "volume": 786,
    "sequence": 1,
    "title": "题长乐驿壁",
    "author": "无名氏",
    "content": [
      "三十骅骝一烘尘，来时不锁杏园春。",
      "杨花满地如飞雪，应有偷游曲水人。"
    ]
  },
  {
    "volume": 786,
    "sequence": 2,
    "title": "绝句",
    "author": "无名氏",
    "content": [
      "传闻天子访沈沦，万里怀书西入秦。",
      "早知不用无媒客，恨别江南杨柳春。"
    ]
  },
  {
    "volume": 786,
    "sequence": 3,
    "title": "题取经诗（载《翻译名义集》，云唐义净三藏作）",
    "author": "无名氏",
    "content": [
      "晋宋齐梁唐代间，高僧求法离长安。",
      "去人成百归无十，后者安知前者难。",
      "路远碧天唯冷结，沙河遮日力疲殚。",
      "后贤如未谙斯旨，往往将经容易看。"
    ]
  },
  {
    "volume": 786,
    "sequence": 4,
    "title": "题水心寺水轩",
    "author": "无名氏",
    "content": [
      "分飞南渡春风晚，却返家林事业空。",
      "无限离情似杨柳，万条垂向楚江东。"
    ]
  },
  {
    "volume": 786,
    "sequence": 5,
    "title": "王昭君",
    "author": "无名氏",
    "content": [
      "猗兰恩宠歇，昭阳幸御稀。",
      "朝辞汉阙去，夕见胡尘飞。",
      "寄信秦楼下，因书秋雁归。"
    ]
  },
  {
    "volume": 786,
    "sequence": 6,
    "title": "王昭君（一作崔国辅诗）",
    "author": "无名氏",
    "content": [
      "一回望月一回悲，望月月移人不移。",
      "何时得见汉朝使，为妾传书斩画师。"
    ]
  },
  {
    "volume": 786,
    "sequence": 7,
    "title": "粉笺题诗",
    "author": "无名氏",
    "content": [
      "三月江南花满枝，风轻帘幕燕争飞。",
      "游人休惜夜秉烛，杨柳阴浓春欲归。"
    ]
  },
  {
    "volume": 786,
    "sequence": 8,
    "title": "咏美人骑马",
    "author": "无名氏",
    "content": [
      "骏马娇仍稳，春风灞岸晴。",
      "促来金镫短，扶上玉人轻。",
      "帽束云鬟乱，鞭笼翠袖明。",
      "不知从此去，何处更倾城。"
    ]
  },
  {
    "volume": 786,
    "sequence": 9,
    "title": "六言诗",
    "author": "无名氏",
    "content": [
      "把酒留君听琴，那堪岁暮离心。",
      "霜叶无风自落，秋天不雨多阴。",
      "人愁荒村路远，马怯寒溪水深。",
      "望尽青山犹在，不知何处相寻。"
    ]
  },
  {
    "volume": 786,
    "sequence": 10,
    "title": "胡笳曲",
    "author": "无名氏",
    "content": [
      "月明星稀霜满野，毡车夜宿阴山下。",
      "汉家自失李将军，单于公然来牧马。"
    ]
  },
  {
    "volume": 786,
    "sequence": 11,
    "title": "桃源行送友人",
    "author": "无名氏",
    "content": [
      "武陵川径入幽遐，中有鸡犬秦人家，家傍流水多桃花。",
      "桃花两边种来久，流水一道何时有。",
      "垂条落蕊暗春风，夹岸芳菲至山口。",
      "岁岁年年能寂寥，林下青苔日为厚。",
      "时有仙鸟来衔花，曾无世人此携手。",
      "可怜不知若为名，君往从之多所更。",
      "古驿荒桥平路尽，崩湍怪石小溪行。",
      "相见维舟登览处，红堤绿岸宛然成。",
      "多君此去从仙隐，令人晚节悔营营。"
    ]
  },
  {
    "volume": 786,
    "sequence": 12,
    "title": "唐衢墓（一作贾岛诗）",
    "author": "无名氏",
    "content": [
      "京洛先生三尺坟，阴风惨惨土和云。",
      "从来有感君皆哭，今日无君谁哭君？"
    ]
  },
  {
    "volume": 786,
    "sequence": 13,
    "title": "宫词",
    "author": "无名氏",
    "content": [
      "花萼楼前春正浓，濛濛柳絮舞晴空。",
      "金钱掷罢娇无力，笑倚栏干屈曲中。"
    ]
  },
  {
    "volume": 786,
    "sequence": 14,
    "title": "抛球诗（一作李谨言诗）",
    "author": "无名氏",
    "content": [
      "侍宴黄昏未肯休，玉阶夜色月如流。",
      "朝来自诧承恩最，笑倩傍人认绣球。"
    ]
  },
  {
    "volume": 786,
    "sequence": 15,
    "title": "艳歌",
    "author": "无名氏",
    "content": [
      "月里嫦娥不画眉，只将云雾作罗衣。",
      "不知梦逐青鸾去，犹把花枝盖面归。"
    ]
  },
  {
    "volume": 786,
    "sequence": 16,
    "title": "杨柳枝",
    "author": "无名氏",
    "content": [
      "万里长江一带开，岸边杨柳几千栽。",
      "锦帆未落西风起，惆怅龙舟去不回。"
    ]
  },
  {
    "volume": 786,
    "sequence": 17,
    "title": "河中石刻",
    "author": "无名氏",
    "content": [
      "雨滴空阶晓，无心换夕香。",
      "井梧花落尽，一半在银床。"
    ]
  },
  {
    "volume": 786,
    "sequence": 18,
    "title": "古砚",
    "author": "无名氏",
    "content": [
      "癖性爱古物，终岁求不得。",
      "昨朝得古砚，兰河滩之侧。",
      "波涛所击触，背面生隟隙。",
      "质状朴且丑，令人作不得。"
    ]
  },
  {
    "volume": 786,
    "sequence": 19,
    "title": "绝句",
    "author": "无名氏",
    "content": [
      "钓罢孤舟系苇梢，酒开新瓮鲊开包。",
      "自从江浙为渔父，二十余年手不叉。"
    ]
  },
  {
    "volume": 786,
    "sequence": 20,
    "title": "题童氏画",
    "author": "无名氏",
    "content": [
      "林下材华虽可尚，笔端人物更清妍。",
      "如何不出深闺里，能以丹青写外边。"
    ]
  },
  {
    "volume": 786,
    "sequence": 21,
    "title": "失题",
    "author": "无名氏",
    "content": [
      "春朝散微雨，庭树开芸绿。",
      "上有怀春鸟，间关断复续。",
      "谓言□野中，定是珠城曲。",
      "我自牵时幸，以惭羁旅束。",
      "尔不鸣幽林，来此将何欲。"
    ]
  },
  {
    "volume": 786,
    "sequence": 22,
    "title": "姜宣弹小胡笳引歌",
    "author": "无名氏",
    "content": [
      "雷氏金徽琴，王君宝重轻千金。",
      "三峡流中将得来，明窗拂席幽匣开。",
      "朱弦宛转盘凤足，骤击数声风雨回。",
      "哀笳慢指董家本，姜宣得之妙思忖。",
      "泛徽胡雁咽萧萧，绕指辘轳圆衮衮。",
      "吞恨含情乍轻激，故国关山心历历。",
      "潺湲疑是舞鸊鹈，砉騞如闻发鸣镝。",
      "流宫变徵渐幽咽，别鹤欲飞猿欲绝。",
      "秋霜满树叶辞风，寒雏坠地乌啼血。",
      "哀弦已罢春恨长，恨长何如怀我乡。",
      "我乡安在长城窟，闻君肤奏心飘忽。",
      "何时窄袖短貂裘，胭脂山下弯明月。"
    ]
  },
  {
    "volume": 786,
    "sequence": 23,
    "title": "罗浮山",
    "author": "无名氏",
    "content": [
      "四百余峰海上排，根连蓬岛荫天台。",
      "百灵若为移中土，蒿华都为一小堆。"
    ]
  },
  {
    "volume": 786,
    "sequence": 24,
    "title": "汤周山",
    "author": "无名氏",
    "content": [
      "汤周二大仙，庐此得升天。",
      "风俗因兴庙，春秋不记年。",
      "锦云张紫盖，琴溜泻鸣泉。",
      "丹灶犹存鼎，仙花发故园。"
    ]
  },
  {
    "volume": 786,
    "sequence": 25,
    "title": "永州舜庙诗",
    "author": "无名氏",
    "content": [
      "游湘有余怨，岂是圣人心。",
      "行路猿啼古，祠宫梦草深。",
      "素风传旧俗，异迹闭荒林。",
      "巡狩去不返，烟云愁至今。",
      "九嶷天一半，山尽海沈沈。"
    ]
  },
  {
    "volume": 786,
    "sequence": 26,
    "title": "绝句",
    "author": "无名氏",
    "content": [
      "绿杨阴转画桥斜，舟有笙歌岸有花。",
      "尽日会稽山色里，蓬莱清浅水仙家。"
    ]
  },
  {
    "volume": 786,
    "sequence": 27,
    "title": "三学山盘陀石上刻诗",
    "author": "无名氏",
    "content": [
      "拔地山峦秀，排空殿阁斜。",
      "云供数州雨，树献九天花。",
      "夜月摩峰顶，秋钟彻海涯。",
      "长松拂星汉，一一是仙槎。"
    ]
  },
  {
    "volume": 786,
    "sequence": 28,
    "title": "合水县玉泉石崖刻",
    "author": "无名氏",
    "content": [
      "山脉逗飞泉，泓澄傍岩石。",
      "乱垂寒玉筱，碎洒珍珠滴。",
      "澄波涵万象，明镜泻天色。",
      "有时乘月来，赏咏还自适。"
    ]
  },
  {
    "volume": 786,
    "sequence": 29,
    "title": "纪游东观山（山在桂林府城外三里）",
    "author": "无名氏",
    "content": [
      "瑰奇恣搜讨，贝阙青瑶房。",
      "才隘疑永巷，俄敞如华堂。",
      "玉梁窈浮溪，琼户正当窗。",
      "仙佛肖仿佛，钟鼓鍧击撞。",
      "赑赑左顾龟，狺狺欲吠尨。",
      "丹灶俨亡恙，芝田霭生香。",
      "搏噬千怪聚，绚烂五色光。",
      "更无一尘涴，但觉六月凉。",
      "玲珑穿屡折，诘曲通三湘。",
      "神鬼若剜刻，乾坤真混茫。",
      "入如深夜暗，出喜皦日光。",
      "隔世惊瞬息，异境难揣量。"
    ]
  },
  {
    "volume": 786,
    "sequence": 30,
    "title": "题焚经台",
    "author": "无名氏",
    "content": [
      "门径萧萧长绿苔，一回登此一徘徊。",
      "青牛谩说函关去，白马亲从印土来。",
      "确实是非凭烈焰，要分真伪筑高台。",
      "春风也解嫌狼藉，吹尽当年道教灰。"
    ]
  }
]