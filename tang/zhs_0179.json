[
  {
    "volume": 179,
    "sequence": 1,
    "title": "游南阳白水登石激作",
    "author": "李白",
    "content": [
      "朝涉白水源，暂与人俗疏。",
      "岛屿佳境色，江天涵清虚。",
      "目送去海云，心闲游川鱼。",
      "长歌尽落日，乘月归田庐。"
    ]
  },
  {
    "volume": 179,
    "sequence": 2,
    "title": "游南阳清泠泉",
    "author": "李白",
    "content": [
      "惜彼满日暮，爱此寒泉清。",
      "西辉逐流水，荡漾游子情。",
      "空歌望云月，曲尽长松声。"
    ]
  },
  {
    "volume": 179,
    "sequence": 3,
    "title": "寻鲁城北范居士失道落苍耳中见范置酒摘苍耳作",
    "author": "李白",
    "content": [
      "雁度秋色远，日静无云时。",
      "客心不自得，浩漫将何之。",
      "忽忆范野人，闲园养幽姿。",
      "茫然起逸兴，但恐行来迟。",
      "城壕失往路，马首迷荒陂。",
      "不惜翠云裘，遂为苍耳欺。",
      "入门且一笑，把臂君为谁。",
      "酒客爱秋蔬，山盘荐霜梨。",
      "他筵不下箸，此席忘朝饥。",
      "酸枣垂北郭，寒瓜蔓东篱。",
      "还倾四五酌，自咏猛虎词。",
      "近作十日欢，远为千载期。",
      "风流自簸荡，谑浪偏相宜。",
      "酣来上马去，却笑高阳池。"
    ]
  },
  {
    "volume": 179,
    "sequence": 4,
    "title": "东鲁门泛舟二首",
    "author": "李白",
    "content": [
      "日落沙明天倒开，波摇石动水萦回。",
      "轻舟泛月寻溪转，疑是山阴雪后来。",
      "水作青龙盘石堤，桃花夹岸鲁门西。",
      "若教月下乘舟去，何啻风流到剡溪。"
    ]
  },
  {
    "volume": 179,
    "sequence": 5,
    "title": "秋猎孟诸夜归，置酒单父东楼观妓",
    "author": "李白",
    "content": [
      "倾晖速短炬，走海无停川。",
      "冀餐圆丘草，欲以还颓年。",
      "此事不可得，微生若浮烟。",
      "骏发跨名驹，雕弓控鸣弦。",
      "鹰豪鲁草白，狐兔多肥鲜。",
      "邀遮相驰逐，遂出城东田。",
      "一扫四野空，喧呼鞍马前。",
      "归来献所获，炮炙宜霜天。",
      "出舞两美人，飘摇若云仙。",
      "留欢不知疲，清晓方来旋。"
    ]
  },
  {
    "volume": 179,
    "sequence": 6,
    "title": "游泰山六首（天宝元年四月从故御道上泰山）",
    "author": "李白",
    "content": [
      "四月上泰山，石屏御道开。",
      "六龙过万壑，涧谷随萦回。",
      "马迹绕碧峰，于今满青苔。",
      "飞流洒绝巘，水急松声哀。",
      "北眺崿嶂奇，倾崖向东摧。",
      "洞门闭石扇，地底兴云雷。",
      "登高望蓬瀛，想象金银台。",
      "天门一长啸，万里清风来。",
      "玉女四五人，飘摇下九垓。",
      "含笑引素手，遗我流霞杯。",
      "稽首再拜之，自愧非仙才。",
      "旷然小宇宙，弃世何悠哉。",
      "清晓骑白鹿，直上天门山。",
      "山际逢羽人，方瞳好容颜。",
      "扪萝欲就语，却掩青云关。",
      "遗我鸟迹书，飘然落岩间。",
      "其字乃上古，读之了不闲。",
      "感此三叹息，从师方未还。",
      "平明登日观，举手开云关。",
      "精神四飞扬，如出天地间。",
      "黄河从西来，窈窕入远山。",
      "凭崖揽八极，目尽长空闲。",
      "偶然值青童，绿发双云鬟。",
      "笑我晚学仙，蹉跎凋朱颜。",
      "踌躇忽不见，浩荡难追攀。",
      "清斋三千日，裂素写道经。",
      "吟诵有所得，众神卫我形。",
      "云行信长风，飒若羽翼生。",
      "攀崖上日观，伏槛窥东暝。",
      "海色动远山，天鸡已先鸣。",
      "银台出倒景，白浪翻长鲸。",
      "安得不死药，高飞向蓬瀛。",
      "日观东北倾，两崖夹双石。",
      "海水落眼前，天光遥空碧。",
      "千峰争攒聚，万壑绝凌历。",
      "缅彼鹤上仙，去无云中迹。",
      "长松入云汉，远望不盈尺。",
      "山花异人间，五月雪中白。",
      "终当遇安期，于此炼玉液。",
      "朝饮王母池，暝投天门关。",
      "独抱绿绮琴，夜行青山间。",
      "山明月露白，夜静松风歇。",
      "仙人游碧峰，处处笙歌发。",
      "寂静娱清晖，玉真连翠微。",
      "想像鸾凤舞，飘飖龙虎衣。",
      "扪天摘匏瓜，恍惚不忆归。",
      "举手弄清浅，误攀织女机。",
      "明晨坐相失，但见五云飞。"
    ]
  },
  {
    "volume": 179,
    "sequence": 7,
    "title": "秋夜与刘砀山泛宴喜亭池",
    "author": "李白",
    "content": [
      "明宰试舟楫，张灯宴华池。",
      "文招梁苑客，歌动郢中儿。",
      "月色望不尽，空天交相宜。",
      "令人欲泛海，只待长风吹。"
    ]
  },
  {
    "volume": 179,
    "sequence": 8,
    "title": "携妓登梁王栖霞山孟氏桃园中",
    "author": "李白",
    "content": [
      "碧草已满地，柳与梅争春。",
      "谢公自有东山妓，金屏笑坐如花人。",
      "今日非昨日，明日还复来。",
      "白发对绿酒，强歌心已摧。",
      "君不见梁王池上月，昔照梁王樽酒中。",
      "梁王已去明月在，黄鹂愁醉啼春风。",
      "分明感激眼前事，莫惜醉卧桃园东。"
    ]
  },
  {
    "volume": 179,
    "sequence": 9,
    "title": "与从侄杭州刺史良游天竺寺",
    "author": "李白",
    "content": [
      "挂席凌蓬丘，观涛憩樟楼。",
      "三山动逸兴，五马同遨游。",
      "天竺森在眼，松风飒惊秋。",
      "览云测变化，弄水穷清幽。",
      "叠嶂隔遥海，当轩写归流。",
      "诗成傲云月，佳趣满吴洲。"
    ]
  },
  {
    "volume": 179,
    "sequence": 10,
    "title": "同友人舟行游台越作",
    "author": "李白",
    "content": [
      "楚臣伤江枫，谢客拾海月。",
      "怀沙去潇湘，挂席泛溟渤。",
      "蹇予访前迹，独往造穷发。",
      "古人不可攀，去若浮云没。",
      "愿言弄倒景，从此炼真骨。",
      "华顶窥绝溟，蓬壶望超忽。",
      "不知青春度，但怪绿芳歇。",
      "空持钓鳌心，从此谢魏阙。"
    ]
  },
  {
    "volume": 179,
    "sequence": 11,
    "title": "下终南山过斛斯山人宿置酒",
    "author": "李白",
    "content": [
      "暮从碧山下，山月随人归。",
      "却顾所来径，苍苍横翠微。",
      "相携及田家，童稚开荆扉。",
      "绿竹入幽径，青萝拂行衣。",
      "欢言得所憩，美酒聊共挥。",
      "长歌吟松风，曲尽河星稀。",
      "我醉君复乐，陶然共忘机。"
    ]
  },
  {
    "volume": 179,
    "sequence": 12,
    "title": "朝下过卢郎中叙旧游",
    "author": "李白",
    "content": [
      "君登金华省，我入银台门。",
      "幸遇圣明主，俱承云雨恩。",
      "复此休浣时，闲为畴昔言。",
      "却话山海事，宛然林壑存。",
      "明湖思晓月，叠嶂忆清猿。",
      "何由返初服，田野醉芳樽。"
    ]
  },
  {
    "volume": 179,
    "sequence": 13,
    "title": "侍从游宿温泉宫作",
    "author": "李白",
    "content": [
      "羽林十二将，罗列应星文。",
      "霜仗悬秋月，霓旌卷夜云。",
      "严更千户肃，清乐九天闻。",
      "日出瞻佳气，葱葱绕圣君。"
    ]
  },
  {
    "volume": 179,
    "sequence": 14,
    "title": "邯郸南亭观妓",
    "author": "李白",
    "content": [
      "歌鼓燕赵儿，魏姝弄鸣丝。",
      "粉色艳日彩，舞袖拂花枝。",
      "把酒顾美人，请歌邯郸词。",
      "清筝何缭绕，度曲绿云垂。",
      "平原君安在，科斗生古池。",
      "座客三千人，于今知有谁。",
      "我辈不作乐，但为后代悲。"
    ]
  },
  {
    "volume": 179,
    "sequence": 15,
    "title": "春日游罗敷潭",
    "author": "李白",
    "content": [
      "行歌入谷口，路尽无人跻。",
      "攀崖度绝壑，弄水寻回溪。",
      "云从石上起，客到花间迷。",
      "淹留未尽兴，日落群峰西。"
    ]
  },
  {
    "volume": 179,
    "sequence": 16,
    "title": "春陪商州裴使君游石娥溪（时欲东归遂有此赠）",
    "author": "李白",
    "content": [
      "裴公有仙标，拔俗数千丈。",
      "澹荡沧洲云，飘飖紫霞想。",
      "剖竹商洛间，政成心已闲。",
      "萧条出世表，冥寂闭玄关。",
      "我来属芳节，解榻时相悦。",
      "褰帷对云峰，扬袂指松雪。",
      "暂出东城边，遂游西岩前。",
      "横天耸翠壁，喷壑鸣红泉。",
      "寻幽殊未歇，爱此春光发。",
      "溪傍饶名花，石上有好月。",
      "命驾归去来，露华生翠苔。",
      "淹留惜将晚，复听清猿哀。",
      "清猿断人肠，游子思故乡。",
      "明发首东路，此欢焉可忘。"
    ]
  },
  {
    "volume": 179,
    "sequence": 17,
    "title": "陪从祖济南太守泛鹊山湖三首",
    "author": "李白",
    "content": [
      "初谓鹊山近，宁知湖水遥。",
      "此行殊访戴，自可缓归桡。",
      "湖阔数千里，湖光摇碧山。",
      "湖西正有月，独送李膺还。",
      "水入北湖去，舟从南浦回。",
      "遥看鹊山转，却似送人来。"
    ]
  },
  {
    "volume": 179,
    "sequence": 18,
    "title": "春日陪杨江宁及诸官宴北湖感古作",
    "author": "李白",
    "content": [
      "昔闻颜光禄，攀龙宴京湖。",
      "楼船入天镜，帐殿开云衢。",
      "君王歌大风，如乐丰沛都。",
      "延年献佳作，邈与诗人俱。",
      "我来不及此，独立钟山孤。",
      "杨宰穆清风，芳声腾海隅。",
      "英僚满四座，粲若琼林敷。",
      "鹢首弄倒景，蛾眉缀明珠。",
      "新弦采梨园，古舞娇吴歈。",
      "曲度绕云汉，听者皆欢娱。",
      "鸡栖何嘈嘈，沿月沸笙竽。",
      "古之帝宫苑，今乃人樵苏。",
      "感此劝一觞，愿君覆瓢壶。",
      "荣盛当作乐，无令后贤吁。"
    ]
  },
  {
    "volume": 179,
    "sequence": 19,
    "title": "宴郑参卿山池",
    "author": "李白",
    "content": [
      "尔恐碧草晚，我畏朱颜移。",
      "愁看杨花飞，置酒正相宜。",
      "歌声送落日，舞影回清池。",
      "今夕不尽杯，留欢更邀谁。"
    ]
  },
  {
    "volume": 179,
    "sequence": 20,
    "title": "游谢氏山亭",
    "author": "李白",
    "content": [
      "沦老卧江海，再欢天地清。",
      "病闲久寂寞，岁物徒芬荣。",
      "借君西池游，聊以散我情。",
      "扫雪松下去，扪萝石道行。",
      "谢公池塘上，春草飒已生。",
      "花枝拂人来，山鸟向我鸣。",
      "田家有美酒，落日与之倾。",
      "醉罢弄归月，遥欣稚子迎。"
    ]
  },
  {
    "volume": 179,
    "sequence": 21,
    "title": "把酒问月（故人贾淳令予问之）",
    "author": "李白",
    "content": [
      "青天有月来几时，我今停杯一问之：",
      "人攀明月不可得，月行却与人相随？",
      "皎如飞镜临丹阙，绿烟灭尽清辉发？",
      "但见宵从海上来，宁知晓向云间没？",
      "白兔捣药秋复春，嫦娥孤栖与谁邻？",
      "今人不见古时月，今月曾经照古人。",
      "古人今人若流水，共看明月皆如此。",
      "唯愿当歌对酒时，月光长照金樽里。"
    ]
  },
  {
    "volume": 179,
    "sequence": 22,
    "title": "同族侄评事黯游昌禅师山池二首",
    "author": "李白",
    "content": [
      "远公爱康乐，为我开禅关。",
      "萧然松石下，何异清凉山。",
      "花将色不染，水与心俱闲。",
      "一坐度小劫，观空天地间。",
      "客来花雨际，秋水落金池。",
      "片石寒青锦，疏杨挂绿丝。",
      "高僧拂玉柄，童子献霜梨。",
      "惜去爱佳景，烟萝欲暝时。"
    ]
  },
  {
    "volume": 179,
    "sequence": 23,
    "title": "金陵凤凰台置酒",
    "author": "李白",
    "content": [
      "置酒延落景，金陵凤凰台。",
      "长波写万古，心与云俱开。",
      "借问往昔时，凤凰为谁来。",
      "凤凰去已久，正当今日回。",
      "明君越羲轩，天老坐三台。",
      "豪士无所用，弹弦醉金罍。",
      "东风吹山花，安可不尽杯。",
      "六帝没幽草，深宫冥绿苔。",
      "置酒勿复道，歌钟但相催。"
    ]
  },
  {
    "volume": 179,
    "sequence": 24,
    "title": "秋浦清溪雪夜对酒，客有唱山鹧鸪者",
    "author": "李白",
    "content": [
      "披君作我貂，对君白玉壶。",
      "雪花酒上灭，顿觉夜寒无。",
      "客有桂阳至，能吟山鹧鸪。",
      "清风动窗竹，越鸟起相呼。",
      "持此足为乐，何烦笙与竽。"
    ]
  },
  {
    "volume": 179,
    "sequence": 25,
    "title": "与周刚清溪玉镜潭宴别（潭在秋浦桃树陂下余新名此潭）",
    "author": "李白",
    "content": [
      "康乐上官去，永嘉游石门。",
      "江亭有孤屿，千载迹犹存。",
      "我来游秋浦，三入桃陂源。",
      "千峰照积雪，万壑尽啼猿。",
      "兴与谢公合，文因周子论。",
      "扫崖去落叶，席月开清樽。",
      "溪当大楼南，溪水正南奔。",
      "回作玉镜潭，澄明洗心魂。",
      "此中得佳境，可以绝嚣喧。",
      "清夜方归来，酣歌出平原。",
      "别后经此地，为余谢兰荪。"
    ]
  },
  {
    "volume": 179,
    "sequence": 26,
    "title": "游秋浦白笴陂二首",
    "author": "李白",
    "content": [
      "何处夜行好，月明白笴陂。",
      "山光摇积雪，猿影挂寒枝。",
      "但恐佳景晚，小令归棹移。",
      "人来有清兴，及此有相思。",
      "白笴夜长啸，爽然溪谷寒。",
      "鱼龙动陂水，处处生波澜。",
      "天借一明月，飞来碧云端。",
      "故乡不可见，肠断正西看。"
    ]
  },
  {
    "volume": 179,
    "sequence": 27,
    "title": "宴陶家亭子",
    "author": "李白",
    "content": [
      "曲巷幽人宅，高门大士家。",
      "池开照胆镜，林吐破颜花。",
      "绿水藏春日，青轩秘晚霞。",
      "若闻弦管妙，金谷不能夸。"
    ]
  },
  {
    "volume": 179,
    "sequence": 28,
    "title": "在水军宴韦司马楼船观妓",
    "author": "李白",
    "content": [
      "摇曳帆在空，清流顺归风。",
      "诗因鼓吹发，酒为剑歌雄。",
      "对舞青楼妓，双鬟白玉童。",
      "行云且莫去，留醉楚王宫。"
    ]
  },
  {
    "volume": 179,
    "sequence": 29,
    "title": "流夜郎至江夏，陪长史叔及薛明府宴兴德寺南阁",
    "author": "李白",
    "content": [
      "绀殿横江上，青山落镜中。",
      "岸回沙不尽，日映水成空。",
      "天乐流香阁，莲舟飏晚风。",
      "恭陪竹林宴，留醉与陶公。"
    ]
  },
  {
    "volume": 179,
    "sequence": 30,
    "title": "泛沔州城南郎官湖",
    "author": "李白",
    "content": [
      "张公多逸兴，共泛沔城隅。",
      "当时秋月好，不减武昌都。",
      "四座醉清光，为欢古来无。",
      "郎官爱此水，因号郎官湖。",
      "风流若未减，名与此山俱。"
    ]
  },
  {
    "volume": 179,
    "sequence": 31,
    "title": "陪侍郎叔游洞庭醉后三首",
    "author": "李白",
    "content": [
      "今日竹林宴，我家贤侍郎。",
      "三杯容小阮，醉后发清狂。",
      "船上齐桡乐，湖心泛月归。",
      "白鸥闲不去，争拂酒筵飞。",
      "刬却君山好，平铺湘水流。",
      "巴陵无限酒，醉杀洞庭秋。"
    ]
  },
  {
    "volume": 179,
    "sequence": 32,
    "title": "夜泛洞庭，寻裴侍御清酌",
    "author": "李白",
    "content": [
      "日晚湘水绿，孤舟无端倪。",
      "明湖涨秋月，独泛巴陵西。",
      "过憩裴逸人，岩居陵丹梯。",
      "抱琴出深竹，为我弹鹍鸡。",
      "曲尽酒亦倾，北窗醉如泥。",
      "人生且行乐，何必组与圭。"
    ]
  },
  {
    "volume": 179,
    "sequence": 33,
    "title": "陪族叔刑部侍郎晔及中书贾舍人至游洞庭五首",
    "author": "李白",
    "content": [
      "洞庭西望楚江分，水尽南天不见云。",
      "日落长沙秋色远，不知何处吊湘君。",
      "南湖秋水夜无烟，耐可乘流直上天。",
      "且就洞庭赊月色，将船买酒白云边。",
      "洛阳才子谪湘川，元礼同舟月下仙。",
      "记得长安还欲笑，不知何处是西天。",
      "洞庭湖西秋月辉，潇湘江北早鸿飞。",
      "醉客满船歌白苎，不知霜露入秋衣。",
      "帝子潇湘去不还，空馀秋草洞庭间。",
      "淡扫明湖开玉镜，丹青画出是君山。"
    ]
  },
  {
    "volume": 179,
    "sequence": 34,
    "title": "楚江黄龙矶南宴杨执戟治楼",
    "author": "李白",
    "content": [
      "五月入五洲，碧山对青楼。",
      "故人杨执戟，春赏楚江流。",
      "一见醉漂月，三杯歌棹讴。",
      "桂枝攀不尽，他日更相求。"
    ]
  },
  {
    "volume": 179,
    "sequence": 35,
    "title": "铜官山醉后绝句",
    "author": "李白",
    "content": [
      "我爱铜官乐，千年未拟还。",
      "要须回舞袖，拂尽五松山。"
    ]
  },
  {
    "volume": 179,
    "sequence": 36,
    "title": "与南陵常赞府游五松山（山在南陵铜井西五里有古精舍）",
    "author": "李白",
    "content": [
      "安石泛溟渤，独啸长风还。",
      "逸韵动海上，高情出人间。",
      "灵异可并迹，澹然与世闲。",
      "我来五松下，置酒穷跻攀。",
      "征古绝遗老，因名五松山。",
      "五松何清幽，胜境美沃州。",
      "萧飒鸣洞壑，终年风雨秋。",
      "响入百泉去，听如三峡流。",
      "剪竹扫天花，且从傲吏游。",
      "龙堂若可憩，吾欲归精修。"
    ]
  },
  {
    "volume": 179,
    "sequence": 37,
    "title": "宣城青溪（一作入清溪山）",
    "author": "李白",
    "content": [
      "青溪胜桐庐，水木有佳色。",
      "山貌日高古，石容天倾侧。",
      "彩鸟昔未名，白猿初相识。",
      "不见同怀人，对之空叹息。"
    ]
  },
  {
    "volume": 179,
    "sequence": 38,
    "title": "与谢良辅游泾川陵岩寺",
    "author": "李白",
    "content": [
      "乘君素舸泛泾西，宛似云门对若溪。",
      "且从康乐寻山水，何必东游入会稽。"
    ]
  },
  {
    "volume": 179,
    "sequence": 39,
    "title": "游水西简郑明府",
    "author": "李白",
    "content": [
      "天宫水西寺，云锦照东郭。",
      "清湍鸣回溪，绿水绕飞阁。",
      "凉风日潇洒，幽客时憩泊。",
      "五月思貂裘，谓言秋霜落。",
      "石萝引古蔓，岸笋开新箨。",
      "吟玩空复情，相思尔佳作。",
      "郑公诗人秀，逸韵宏寥廓。",
      "何当一来游，惬我雪山诺。"
    ]
  },
  {
    "volume": 179,
    "sequence": 40,
    "title": "九日登山",
    "author": "李白",
    "content": [
      "渊明归去来，不与世相逐。",
      "为无杯中物，遂偶本州牧。",
      "因招白衣人，笑酌黄花菊。",
      "我来不得意，虚过重阳时。",
      "题舆何俊发，遂结城南期。",
      "筑土按响山，俯临宛水湄。",
      "胡人叫玉笛，越女弹霜丝。",
      "自作英王胄，斯乐不可窥。",
      "赤鲤涌琴高，白龟道冯夷。",
      "灵仙如仿佛，奠酹遥相知。",
      "古来登高人，今复几人在。",
      "沧洲违宿诺，明日犹可待。",
      "连山似惊波，合沓出溟海。",
      "扬袂挥四座，酩酊安所知。",
      "齐歌送清扬，起舞乱参差。",
      "宾随落叶散，帽逐秋风吹。",
      "别后登此台，愿言长相思。"
    ]
  },
  {
    "volume": 179,
    "sequence": 41,
    "title": "九日",
    "author": "李白",
    "content": [
      "今日云景好，水绿秋山明。",
      "携壶酌流霞，搴菊泛寒荣。",
      "地远松石古，风扬弦管清。",
      "窥觞照欢颜，独笑还自倾。",
      "落帽醉山月，空歌怀友生。"
    ]
  },
  {
    "volume": 179,
    "sequence": 42,
    "title": "九日龙山饮",
    "author": "李白",
    "content": [
      "九日龙山饮，黄花笑逐臣。",
      "醉看风落帽，舞爱月留人。"
    ]
  },
  {
    "volume": 179,
    "sequence": 43,
    "title": "九月十日即事",
    "author": "李白",
    "content": [
      "昨日登高罢，今朝更举觞。",
      "菊花何太苦，遭此两重阳。"
    ]
  },
  {
    "volume": 179,
    "sequence": 44,
    "title": "陪族叔当涂宰游化城寺升公清风亭",
    "author": "李白",
    "content": [
      "化城若化出，金榜天宫开。",
      "疑是海上云，飞空结楼台。",
      "升公湖上秀，粲然有辩才。",
      "济人不利己，立俗无嫌猜。",
      "了见水中月，青莲出尘埃。",
      "闲居清风亭，左右清风来。",
      "当暑阴广殿，太阳为裴回。",
      "茗酌待幽客，珍盘荐凋梅。",
      "飞文何洒落，万象为之摧。",
      "季父拥鸣琴，德声布动雷。",
      "虽游道林室，亦举陶潜杯。",
      "清乐动诸天，长松自吟哀。",
      "留欢若可尽，劫石乃成灰。"
    ]
  }
]