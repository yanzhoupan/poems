[
  {
    "volume": 684,
    "sequence": 1,
    "title": "奉和御制",
    "author": "吴融",
    "content": [
      "岳寺清秋霁，宸游永日闲。",
      "霓旌森物外，凤吹落人间。",
      "玉漱穿城水，屏开对阙山。",
      "皆知圣情悦，丽藻洒芳兰。"
    ]
  },
  {
    "volume": 684,
    "sequence": 2,
    "title": "和集贤相公西溪侍宴观竞渡",
    "author": "吴融",
    "content": [
      "片水耸层桥，祥烟霭庆霄。",
      "昼花铺广宴，晴电闪飞桡。",
      "浪叠摇仙仗，风微定彩标。",
      "都人同盛观，不觉在行朝。"
    ]
  },
  {
    "volume": 684,
    "sequence": 3,
    "title": "山居即事四首",
    "author": "吴融",
    "content": [
      "桂树秋来风满枝，碧岩归日免乖期。",
      "故人尽向蟾宫折，独我攀条欲寄谁。",
      "不傲南窗且采樵，干松每带湿云烧。",
      "庖厨却得长兼味，三秀芝根五朮苗。",
      "万事翛然只有棋，小轩高净簟凉时。",
      "阑珊半局和微醉，花落中庭树影移。",
      "无邻无里不成村，水曲云重掩石门。",
      "何用深求避秦客，吾家便是武陵源。"
    ]
  },
  {
    "volume": 684,
    "sequence": 4,
    "title": "红白牡丹",
    "author": "吴融",
    "content": [
      "不必繁弦不必歌，静中相对更情多。",
      "殷鲜一半霞分绮，洁澈旁边月飐波。",
      "看久愿成庄叟梦，惜留须倩鲁阳戈。",
      "重来应共今来别，风堕香残衬绿莎。"
    ]
  },
  {
    "volume": 684,
    "sequence": 5,
    "title": "中秋陪熙用学士禁中玩月",
    "author": "吴融",
    "content": [
      "月圆年十二，秋半每多阴。",
      "此夕无纤霭，同君宿禁林。",
      "未高知海阔，当午见宫深。",
      "衣似繁霜透，身疑积水沈。",
      "遭逢陪侍辇，归去忆抽簪。",
      "太液池南岸，相期到晓吟。"
    ]
  },
  {
    "volume": 684,
    "sequence": 6,
    "title": "题豪家故池",
    "author": "吴融",
    "content": [
      "岁久无泉引，春来仰雨流。",
      "萍枯黏朽槛，沙浅露沉舟。",
      "照影人何在，持竿客寄游。",
      "翛然兴废外，回首谢眠鸥。"
    ]
  },
  {
    "volume": 684,
    "sequence": 7,
    "title": "偶题",
    "author": "吴融",
    "content": [
      "贱子曾尘国士知，登门倒屣忆当时。",
      "西州酌尽看花酒，东阁编成咏雪诗。",
      "莫道精灵无伯有，寻闻任侠报爰丝。",
      "乌衣旧宅犹能认，粉竹金松一两枝。"
    ]
  },
  {
    "volume": 684,
    "sequence": 8,
    "title": "渚宫立春书怀",
    "author": "吴融",
    "content": [
      "春候侵残腊，江芜绿已齐。",
      "风高莺啭涩，雨密雁飞低。",
      "向日心须在，归朝路欲迷。",
      "近闻惊御火，犹及灞陵西。"
    ]
  },
  {
    "volume": 684,
    "sequence": 9,
    "title": "闻李翰林游池上有寄",
    "author": "吴融",
    "content": [
      "花飞絮落水和流，玉署词臣奉诏游。",
      "四面看人随画鹢，中流合乐起眠鸥。",
      "皇恩自抱丹心报，清颂谁将白雪酬。",
      "不为禁钟催入宿，前峰月上未回舟。"
    ]
  },
  {
    "volume": 684,
    "sequence": 10,
    "title": "谷口寓居偶题",
    "author": "吴融",
    "content": [
      "涔涔病骨怯朝天，谷口归来取性眠。",
      "峭壁削成开画障，急溪飞下咽繁弦。",
      "不能尘土争闲事，且放形神学散仙。",
      "已熟前峰采芝径，更于何处养残年。"
    ]
  },
  {
    "volume": 684,
    "sequence": 11,
    "title": "无题",
    "author": "吴融",
    "content": [
      "万态千端一瞬中，沁园芜没伫秋风。",
      "䴔䴖夜警池塘冷，蝙蝠昼飞楼阁空。",
      "粉貌早闻残洛市，箫声犹自傍秦宫。",
      "今朝陌上相非者，曾此歌钟几醉同。"
    ]
  },
  {
    "volume": 684,
    "sequence": 12,
    "title": "赋雪",
    "author": "吴融",
    "content": [
      "一夜阴风度，平明颢气交。",
      "未知融结判，唯见混茫包。",
      "路莫藏行迹，林难出树梢。",
      "气应封兽穴，险必堕禽巢。",
      "影密灯回照，声繁竹送敲。",
      "玩宜苏让点，餐称蜜匀抄。",
      "结冻防鱼跃，黏沙费马跑。",
      "炉寒资爇荻，屋暖赖编茅。",
      "远不分山叠，低宜失地坳。",
      "阑干高百尺，新霁若为抛。"
    ]
  },
  {
    "volume": 684,
    "sequence": 13,
    "title": "寄僧",
    "author": "吴融",
    "content": [
      "柳拂池光一点清，紫方袍袖杖藜行。",
      "偶传新句来中禁，谁把闲书寄上卿？",
      "锡倚山根重藓破，棋敲石面碎云生。",
      "应怜正视淮王诏，不识东林物外情。"
    ]
  },
  {
    "volume": 684,
    "sequence": 14,
    "title": "酬僧",
    "author": "吴融",
    "content": [
      "吾师既续惠休才，况值高秋万象开。",
      "吟处远峰横落照，定中黄叶下青苔。",
      "双林不见金兰久，丹楚空翻组绣来。",
      "闻说近郊寒尚绿，登临应待一追陪。"
    ]
  },
  {
    "volume": 684,
    "sequence": 15,
    "title": "题延寿坊东南角古池",
    "author": "吴融",
    "content": [
      "蔓草萧森曲岸摧，水笼沙浅露莓苔。",
      "更无蔟蔟红妆点，犹有双双翠羽来。",
      "雨细几逢耕犊去，日斜时见钓人回。",
      "繁华自古皆相似，金谷荒园土一堆。"
    ]
  },
  {
    "volume": 684,
    "sequence": 16,
    "title": "登鹳雀楼",
    "author": "吴融",
    "content": [
      "鸟在林梢脚底看，夕阳无际戍烟残。",
      "冻开河水奔浑急，雪洗条山错落寒。",
      "始为一名抛故国，近因多难怕长安。",
      "祖鞭掉折徒为尔，赢得云溪负钓竿。"
    ]
  },
  {
    "volume": 684,
    "sequence": 17,
    "title": "和峡州冯使君题所居",
    "author": "吴融",
    "content": [
      "三年拔薤成仁政，一日诛茅葺所居。",
      "晓岫近排吟阁冷，夜江遥响寝堂虚。",
      "唯怀避地逃多难，不羡朝天卧直庐。",
      "记得街西邻舍否，投荒南去五千余。"
    ]
  },
  {
    "volume": 684,
    "sequence": 18,
    "title": "秋日感事",
    "author": "吴融",
    "content": [
      "一叶飘然夕照沈，世间何事不经心？",
      "几人欲话云台峻，独我方探禹穴深。",
      "鸡檄固应无下策，鹤书还要问中林。",
      "自怜情为多忧动，不为西风白露吟。"
    ]
  },
  {
    "volume": 684,
    "sequence": 19,
    "title": "莺",
    "author": "吴融",
    "content": [
      "日落林西鸟未知，自先飞上最高枝。",
      "千啼万语不离恨，已去又来如有期。",
      "惯识江南春早处，长惊蓟北梦回时。",
      "谢家园里成吟久，只欠池塘一句诗。"
    ]
  },
  {
    "volume": 684,
    "sequence": 20,
    "title": "次韵和王员外杂游四韵",
    "author": "吴融",
    "content": [
      "一分难减亦难加，得似溪头浣越纱。",
      "两桨惯邀催去艇，七香曾占取来车。",
      "黄昏忽堕当楼月，清晓休开满镜花。",
      "谁见玉郎肠断处，露床风簟半欹斜。"
    ]
  },
  {
    "volume": 684,
    "sequence": 21,
    "title": "秋事",
    "author": "吴融",
    "content": [
      "江天暑气自凉清，物候须知一雨成。",
      "松竹健来唯欠语，蕙兰衰去始多情。",
      "他年拟献书空在，此日知机意尽平。",
      "更欲轻桡放烟浪，苇花深处睡秋声。"
    ]
  },
  {
    "volume": 684,
    "sequence": 22,
    "title": "和陆拾遗题谏院松",
    "author": "吴融",
    "content": [
      "落落孤松何处寻，月华西畔结根深。",
      "晓含仙掌三清露，晚上宫墙百雉阴。",
      "野鹤不归应有怨，白云高去太无心。",
      "碧岩秋涧休相望，捧日元须在禁林。"
    ]
  },
  {
    "volume": 684,
    "sequence": 23,
    "title": "题扬子津亭",
    "author": "吴融",
    "content": [
      "扬子江津十四经，纪行文字遍长亭。",
      "惊人旅鬓斩新白，无事海门依旧青。",
      "前路莫知霜凛凛，故乡何处雁冥冥。",
      "可怜不识生离者，数点渔帆落暮汀。"
    ]
  },
  {
    "volume": 684,
    "sequence": 24,
    "title": "闲望",
    "author": "吴融",
    "content": [
      "三点五点映山雨，一枝两枝临水花。",
      "蛱蝶狂飞掠芳草，鸳鸯稳睡翘暖沙。",
      "阙下新居成别业，江南旧隐是谁家。",
      "东迁西去俱无计，却羡暝归林上鸦。"
    ]
  },
  {
    "volume": 684,
    "sequence": 25,
    "title": "雪后过昭应",
    "author": "吴融",
    "content": [
      "路过章台气象宽，九重城阙在云端。",
      "烟含上苑沈沈紫，雪露南山愯愯寒。",
      "绮陌已堪骑宝马，绿芜行即弹金丸。",
      "灞川南北真图画，更待残阳一望看。"
    ]
  },
  {
    "volume": 684,
    "sequence": 26,
    "title": "商人",
    "author": "吴融",
    "content": [
      "百尺竿头五两斜，此生何处不为家？",
      "北抛衡岳南过雁，朝发襄阳暮看花。",
      "蹭蹬也应无陆地，团圆应觉有天涯。",
      "随风逐浪年年别，却笑如期八月槎。"
    ]
  },
  {
    "volume": 684,
    "sequence": 27,
    "title": "岐下闻杜鹃",
    "author": "吴融",
    "content": [
      "化去蛮乡北，飞来渭水西。",
      "为多亡国恨，不忍故山啼。",
      "怨已惊秦凤，灵应识汉鸡。",
      "数声烟漠漠，余思草萋萋。",
      "楼迥波无际，林昏日又低。",
      "如何不肠断，家近五云溪。"
    ]
  },
  {
    "volume": 684,
    "sequence": 28,
    "title": "雨后闻思归乐二首",
    "author": "吴融",
    "content": [
      "山禽连夜叫，兼雨未尝休。",
      "尽道思归乐，应多离别愁。",
      "我家方旅食，故国在沧洲。",
      "闻此不能寐，青灯茆屋幽。",
      "一夜鸟飞鸣，关关彻五更。",
      "似因归路隔，长使别魂惊。",
      "未省愁雨暗，就中伤月明。",
      "须知越吟客，欹枕不胜情。"
    ]
  },
  {
    "volume": 684,
    "sequence": 29,
    "title": "中夜闻啼禽",
    "author": "吴融",
    "content": [
      "漠漠苍苍未五更，宿禽何处两三声。",
      "若非西涧回波触，即是南塘急雨惊。",
      "金屋独眠堪寄恨，商陵永诀更牵情。",
      "此时归梦随肠断，半壁残灯闪闪明。"
    ]
  },
  {
    "volume": 684,
    "sequence": 30,
    "title": "灵池县见早梅（时太尉中书令京兆公奉诏讨蜀余在幕中）",
    "author": "吴融",
    "content": [
      "小园晴日见寒梅，一寸乡心万里回。",
      "春日暖时抛笠泽，战尘飞处上琴台。",
      "栖身未识登龙地，落笔元非倚马才。",
      "待勒燕然归未得，雪枝南畔少徘徊。"
    ]
  },
  {
    "volume": 684,
    "sequence": 31,
    "title": "野庙",
    "author": "吴融",
    "content": [
      "古原荒庙掩莓苔，何处喧喧鼓笛来。",
      "日暮鸟归人散尽，野风吹起纸钱灰。"
    ]
  },
  {
    "volume": 684,
    "sequence": 32,
    "title": "闲书",
    "author": "吴融",
    "content": [
      "接鹭陪鸾漫得群，未如高卧紫溪云。",
      "晋阳起义寻常见，湖口屯营取次闻。",
      "大底鹪鹏须自适，何尝玉石不同焚。",
      "回看带砺山河者，济得危时没旧勋。"
    ]
  },
  {
    "volume": 684,
    "sequence": 33,
    "title": "寄贯休上人",
    "author": "吴融",
    "content": [
      "别来如梦亦如云，八字微言不复闻。",
      "世上浮沈应念我，笔端飞动只降君。",
      "几同江步吟秋霁，更忆山房语夜分。",
      "见拟沃州寻旧约，且教丹顶许为邻。"
    ]
  },
  {
    "volume": 684,
    "sequence": 34,
    "title": "书怀",
    "author": "吴融",
    "content": [
      "傍岩依树结檐楹，夏物萧疏景更清。",
      "滩响忽高何处雨，松阴自转远山晴。",
      "见多邻犬遥相认，来惯幽禽近不惊。",
      "争得便夸饶胜事，九衢尘里免劳生。"
    ]
  },
  {
    "volume": 684,
    "sequence": 35,
    "title": "重阳日荆州作",
    "author": "吴融",
    "content": [
      "万里投荒已自哀，高秋寓目更徘徊。",
      "浊醪任冷难辞醉，黄菊因暄却未开。",
      "上国莫归戎马乱，故人何在塞鸿来。",
      "惊时感事俱无奈，不待残阳下楚台。"
    ]
  },
  {
    "volume": 684,
    "sequence": 36,
    "title": "寄贯休",
    "author": "吴融",
    "content": [
      "休公何处在，知我宦情无。",
      "已似冯唐老，方知武子愚。",
      "一身仍更病，双阙又须趋。",
      "若得重相见，冥心学半铢。"
    ]
  },
  {
    "volume": 684,
    "sequence": 37,
    "title": "秋日渚宫即事",
    "author": "吴融",
    "content": [
      "漠漠澹云烟，秋归泽国天。",
      "风高还促燕，雨细未妨蝉。",
      "静引荒城望，凉惊旅枕眠。",
      "更堪憔悴里，欲泛洞庭船。"
    ]
  },
  {
    "volume": 684,
    "sequence": 38,
    "title": "荆州寓居书怀",
    "author": "吴融",
    "content": [
      "一室四无邻，荒郊接古津。",
      "幽闲消俗态，摇落露家贫。",
      "绝迹思浮海，修书懒寄秦。",
      "东西不复问，翻笑泣岐人。"
    ]
  },
  {
    "volume": 684,
    "sequence": 39,
    "title": "和严谏议萧山庙十韵（旧说常闻箫管之声因而得名次韵）",
    "author": "吴融",
    "content": [
      "泽国瞻遗庙，云韶仰旧名。",
      "一隅连障影，千仞落泉声。",
      "老狖寻危栋，秋蛇束画楹。",
      "路长资税驾，岁俭绝丰盛。",
      "默默虽难测，昭昭本至平。",
      "岂知迁去客，自有复来兵。",
      "美舜歌徒作，欺尧犬正狞。",
      "近兼闻顺动，敢复怨徂征。",
      "日出天须霁，风休海自清。",
      "肺肠无处说，一为启聪明。"
    ]
  },
  {
    "volume": 684,
    "sequence": 40,
    "title": "松江晚泊",
    "author": "吴融",
    "content": [
      "树远天疑尽，江奔地欲随。",
      "孤帆落何处，残日更新离。",
      "客是凄凉本，情为系滞枝。",
      "寸肠无计免，应只楚猿知。"
    ]
  },
  {
    "volume": 684,
    "sequence": 41,
    "title": "湖州溪楼书献郑员外",
    "author": "吴融",
    "content": [
      "危槛等飞樯，闲追晚际凉。",
      "青林上雨色，白鸟破溪光。",
      "目以高须极，心因静更伤。",
      "唯公旧相许，早晚侍长杨。"
    ]
  },
  {
    "volume": 684,
    "sequence": 42,
    "title": "秋兴",
    "author": "吴融",
    "content": [
      "微雨过菰苇，野居生早凉。",
      "襟期渐萧洒，精爽欲飞扬。",
      "鱼买罾头活，酒沽船上香。",
      "不缘人不用，始道静胜忙。"
    ]
  },
  {
    "volume": 684,
    "sequence": 43,
    "title": "端居",
    "author": "吴融",
    "content": [
      "片雨过前汀，端居枕簟清。",
      "病魔随暑退，诗思傍凉生。",
      "别燕殷勤语，残蝉仿佛鸣。",
      "古来悲不尽，况我本多情。"
    ]
  },
  {
    "volume": 684,
    "sequence": 44,
    "title": "途中",
    "author": "吴融",
    "content": [
      "一棹归何处，苍茫落照昏。",
      "无人应失路，有树始知春。",
      "湖岸春耕废，江城战鼓喧。",
      "儒冠解相误，学剑尽乘轩。"
    ]
  },
  {
    "volume": 684,
    "sequence": 45,
    "title": "西陵夜居",
    "author": "吴融",
    "content": [
      "寒潮落远汀，暝色入柴扃。",
      "漏永沈沈静，灯孤的的清。",
      "林风移宿鸟，池雨定流萤。",
      "尽夜成愁绝，啼蛩莫近庭。"
    ]
  },
  {
    "volume": 684,
    "sequence": 46,
    "title": "燕雏",
    "author": "吴融",
    "content": [
      "掠水身犹重，偎风力尚微。",
      "瓦苔难定立，檐雨忽喧归。",
      "未识重溟远，先愁一叶飞。",
      "衔泥在他日，两两占春晖。"
    ]
  },
  {
    "volume": 684,
    "sequence": 47,
    "title": "新秋",
    "author": "吴融",
    "content": [
      "白发又经秋，端居海上洲。",
      "无机因事发，有涕为时流。",
      "新酒乘凉压，残棋隔夜收。",
      "公车无路入，同拜老闲侯。"
    ]
  },
  {
    "volume": 684,
    "sequence": 48,
    "title": "题越州法华寺",
    "author": "吴融",
    "content": [
      "寺在五峰阴，穿缘一径寻。",
      "云藏古殿暗，石护小房深。",
      "宿鸟连僧定，寒猿应客吟。",
      "上方应见海，月出试登临。"
    ]
  },
  {
    "volume": 684,
    "sequence": 49,
    "title": "寒食洛阳道",
    "author": "吴融",
    "content": [
      "路岐无乐处，时节倍思家。",
      "彩索飏轻吹，黄鹂啼落花。",
      "连乾驰宝马，历禄斗香车。",
      "行客胜回首，看看春日斜。"
    ]
  },
  {
    "volume": 684,
    "sequence": 50,
    "title": "忆事",
    "author": "吴融",
    "content": [
      "去年花下把金卮，曾赋杨花数句诗。",
      "回首朱门闭荒草，如今愁到牡丹时。"
    ]
  },
  {
    "volume": 684,
    "sequence": 51,
    "title": "金陵遇悟空上人（上人与故相国杨公有旧）",
    "author": "吴融",
    "content": [
      "东阁无人事渺茫，老僧持钵过丹阳。",
      "十年栖止如何报，好与南谯剩炷香。"
    ]
  },
  {
    "volume": 684,
    "sequence": 52,
    "title": "途中",
    "author": "吴融",
    "content": [
      "柳弱风长在，云轻雨易休。",
      "不劳芳草色，更惹夕阳愁。",
      "万里独归去，五陵无与游。",
      "春心渐伤尽，何处有高楼。"
    ]
  },
  {
    "volume": 684,
    "sequence": 53,
    "title": "秋园",
    "author": "吴融",
    "content": [
      "始怜春草细霏霏，不觉秋来绿渐稀。",
      "惆怅撷芳人散尽，满园烟露蝶高飞。"
    ]
  },
  {
    "volume": 684,
    "sequence": 54,
    "title": "富春",
    "author": "吴融",
    "content": [
      "天下有水亦有山，富春山水非人寰。",
      "长川不是春来绿，千峰倒影落其间。"
    ]
  },
  {
    "volume": 684,
    "sequence": 55,
    "title": "山居即事",
    "author": "吴融",
    "content": [
      "小亭前面接青崖，白石交加衬绿苔。",
      "日暮松声满阶砌，不关风雨鹤归来。"
    ]
  },
  {
    "volume": 684,
    "sequence": 56,
    "title": "寓言",
    "author": "吴融",
    "content": [
      "非明非暗朦朦月，不暖不寒慢慢风。",
      "独卧空床好天气，平生闲事到心中。"
    ]
  },
  {
    "volume": 684,
    "sequence": 57,
    "title": "华清宫二首",
    "author": "吴融",
    "content": [
      "四郊飞雪暗云端，唯此宫中落旋干。",
      "绿树碧檐相掩映，无人知道外边寒。",
      "长生秘殿倚青苍，拟敌金庭不死乡。",
      "无奈逝川东去急，秦陵松柏满残阳。"
    ]
  },
  {
    "volume": 684,
    "sequence": 58,
    "title": "过九成宫",
    "author": "吴融",
    "content": [
      "凤辇东归二百年，九成宫殿半荒阡。",
      "魏公碑字封苍藓，文帝泉声落野田。",
      "碧草断沾仙掌露，绿杨犹忆御炉烟。",
      "升平旧事无人说，万叠青山但一川。"
    ]
  },
  {
    "volume": 684,
    "sequence": 59,
    "title": "出潼关",
    "author": "吴融",
    "content": [
      "重门随地险，一径入天开。",
      "华岳眼前尽，黄河脚底来。",
      "飞轩何满路，丹陛正求才。",
      "独我疏慵质，飘然又此回。"
    ]
  },
  {
    "volume": 684,
    "sequence": 60,
    "title": "过丹阳",
    "author": "吴融",
    "content": [
      "云阳县郭半郊坰，风雨萧条万古情。",
      "山带梁朝陵路断，水连刘尹宅基平。",
      "桂枝自折思前代，藻鉴难逢耻后生。",
      "遗事满怀兼满目，不堪孤棹舣荒城。"
    ]
  },
  {
    "volume": 684,
    "sequence": 61,
    "title": "和人题武城寺",
    "author": "吴融",
    "content": [
      "神清已觉三清近，目断仍劳万象牵。",
      "渭水远含秋草渡，汉陵高枕夕阳天。",
      "半岩云粉千竿竹，满寺风雷百尺泉。",
      "别有阑干压行路，看人尘土竟流年。"
    ]
  },
  {
    "volume": 684,
    "sequence": 62,
    "title": "长安里中闻猿",
    "author": "吴融",
    "content": [
      "夹巷重门似海深，楚猿争得此中吟。",
      "一声紫陌才回首，万里青山已到心。",
      "惯倚客船和雨听，可堪侯第见尘侵。",
      "无因永夜闻清啸，禁路人归月自沈。"
    ]
  },
  {
    "volume": 684,
    "sequence": 63,
    "title": "岐下闻子规",
    "author": "吴融",
    "content": [
      "剑阁西南远凤台，蜀魂何事此飞来。",
      "偶因陇树相迷至，唯恐边风却送回。",
      "只有花知啼血处，更无猿替断肠哀。",
      "谁怜越客曾闻处，月落江平晓雾开。"
    ]
  },
  {
    "volume": 684,
    "sequence": 64,
    "title": "敷水有丐者云是马侍中诸孙，悯而有赠",
    "author": "吴融",
    "content": [
      "天地尘昏九鼎危，大貂曾出武侯师。",
      "一心忠赤山河见，百战功名日月知。",
      "旧宅已闻栽禁树，诸孙仍见丐征岐。",
      "而今不要教人识，正藉将军死斗时。"
    ]
  },
  {
    "volume": 684,
    "sequence": 65,
    "title": "还俗尼（本是歌妓）",
    "author": "吴融",
    "content": [
      "柳眉梅额倩妆新，笑脱袈裟得旧身。",
      "三峡却为行雨客，九天曾是散花人。",
      "空门付与悠悠梦，宝帐迎回暗暗春。",
      "寄语江南徐孝克，一生长短托清尘。"
    ]
  },
  {
    "volume": 684,
    "sequence": 66,
    "title": "彭门用兵后经汴路三首",
    "author": "吴融",
    "content": [
      "长亭一望一徘徊，千里关河百战来。",
      "细柳旧营犹锁月，祁连新冢已封苔。",
      "霜凋绿野愁无际，烧接黄云惨不开。",
      "若比江南更牢落，子山词赋莫兴哀。",
      "隋堤风物已凄凉，堤下仍多旧战场。",
      "金镞有苔人拾得，芦花无主鸟衔将。",
      "秋声暗促河声急，野色遥连日色黄。",
      "独上寒城正愁绝，戍鼙惊起雁行行。",
      "铁马云旗梦渺茫，东来无处不堪伤。",
      "风吹白草人行少，月落空城鬼啸长。",
      "一自纷争惊宇宙，可怜萧索绝烟光。",
      "曾为塞北闲游客，辽水天山未断肠。"
    ]
  },
  {
    "volume": 684,
    "sequence": 67,
    "title": "寄殿院高侍御",
    "author": "吴融",
    "content": [
      "黄梅雨细幂长洲，柳密花疏水慢流。",
      "钓艇正寻逋客去，绣衣方结少年游。",
      "风前不肯看垂手，灯下还应惜裹头。",
      "一夜自怜无羽翼，独当何逊滴阶愁。"
    ]
  },
  {
    "volume": 684,
    "sequence": 68,
    "title": "新安道中玩流水",
    "author": "吴融",
    "content": [
      "一渠春碧弄潺潺，密竹繁花掩映间。",
      "看处便须终日住，算来争得此身闲。",
      "萦纡似接迷春洞，清冷应连有雪山。",
      "上却征车再回首，了然尘土不相关。"
    ]
  },
  {
    "volume": 684,
    "sequence": 69,
    "title": "忆钓舟",
    "author": "吴融",
    "content": [
      "青山小隐枕潺湲，一叶垂纶几溯沿。",
      "后浦春风随兴去，南塘秋雨有时眠。",
      "惯冲晓雾惊群雁，爱飐残阳入乱烟。",
      "回首无人寄惆怅，九衢尘土困扬鞭。"
    ]
  },
  {
    "volume": 684,
    "sequence": 70,
    "title": "灵宝县西侧津",
    "author": "吴融",
    "content": [
      "碧溪潋潋流残阳，晴沙两两眠鸳鸯。",
      "柳花无赖苦多暇，蛱蝶有情长自忙。",
      "千里宦游成底事，每年风景是他乡。",
      "高歌一曲垂鞭去，尽日无人识楚狂。"
    ]
  },
  {
    "volume": 684,
    "sequence": 71,
    "title": "即席",
    "author": "吴融",
    "content": [
      "家住丛台旧，名参绛圃新。",
      "醉波疑夺烛，娇态欲沈春。",
      "伴雨聊过楚，归云定占秦。",
      "桃花正浓暖，争不浪迷人。"
    ]
  },
  {
    "volume": 684,
    "sequence": 72,
    "title": "出迟",
    "author": "吴融",
    "content": [
      "园密花藏易，楼深月到难。",
      "酒虚留客尽，灯暗远更残。",
      "麝想眉间印，鸦知顶上盘。",
      "文王之囿小，莫惜借人看。"
    ]
  },
  {
    "volume": 684,
    "sequence": 73,
    "title": "送僧归日本国",
    "author": "吴融",
    "content": [
      "沧溟分故国，渺渺泛杯归。",
      "天尽终期到，人生此别稀。",
      "无风亦骇浪，未午已斜晖。",
      "系帛何须雁，金乌日日飞。"
    ]
  },
  {
    "volume": 684,
    "sequence": 74,
    "title": "送僧归破山寺",
    "author": "吴融",
    "content": [
      "万里指吴山，高秋杖锡还。",
      "别来双阙老，归去片云闲。",
      "师在有无外，我婴尘土间。",
      "居然本相别，不要惨离颜。"
    ]
  },
  {
    "volume": 684,
    "sequence": 75,
    "title": "夏夜有寄",
    "author": "吴融",
    "content": [
      "月上簟如水，轩高帘在钩。",
      "竹声寒不夏，蛩思静先秋。",
      "偶得清宵兴，方知白日愁。",
      "所思何处远，斜汉欲低流。"
    ]
  },
  {
    "volume": 684,
    "sequence": 76,
    "title": "春词",
    "author": "吴融",
    "content": [
      "鸾镜长侵夜，鸳衾不识寒。",
      "羞多转面语，妒极定睛看。",
      "金市旧居近，钿车新造宽。",
      "春期莫相误，一日百花残。"
    ]
  },
  {
    "volume": 684,
    "sequence": 77,
    "title": "汴上晚泊",
    "author": "吴融",
    "content": [
      "亭上风犹急，桥边月已斜。",
      "柳寒难吐絮，浪浊不成花。",
      "岐路春三月，园林海一涯。",
      "萧然正无寐，夜橹莫咿哑。"
    ]
  },
  {
    "volume": 684,
    "sequence": 78,
    "title": "送僧南游",
    "author": "吴融",
    "content": [
      "战鼙鸣未已，瓶屦抵何乡？",
      "偶别尘中易，贪归物外忙。",
      "后蝉抛鄠杜，先雁下潇湘。",
      "不得从师去，殷勤谢草堂。"
    ]
  },
  {
    "volume": 684,
    "sequence": 79,
    "title": "戏",
    "author": "吴融",
    "content": [
      "恨极同填海，情长抵导江。",
      "丁香从小结，莲子彻枝双。",
      "整髻花当槛，吹灯月在窗。",
      "秦台非久计，早晚降霓幢。"
    ]
  },
  {
    "volume": 684,
    "sequence": 80,
    "title": "雪中寄卢延让秀才",
    "author": "吴融",
    "content": [
      "苦贫皆共雪，吾子岂同悲。",
      "永日应无食，经宵必有诗。",
      "渚宫寒过节，华省试临期。",
      "努力图西去，休将冻馁辞。"
    ]
  }
]