[
  {
    "volume": 750,
    "sequence": 1,
    "title": "和浔阳宰感旧绝句五首",
    "author": "李中",
    "content": [
      "追感古今情不已，竹轩闲取史书看。",
      "欲亲往哲无因见，空树临风襟袖寒。",
      "浔阳物景真难及，练泻澄江最好看。",
      "曾上虚楼吟倚槛，五峰擎雪照人寒。",
      "园林春媚千花发，烂熳如将画障看。",
      "惟爱松筠多冷淡，青青偏称雪霜寒。",
      "知君百里鸣琴处，公退千山尽日看。",
      "政化有同风偃草，更将余力拯孤寒。",
      "昔岁寻芳忻得侣，江堤物景尽情看。",
      "就中吟恋垂杨下，撼起啼莺晚吹寒。"
    ]
  },
  {
    "volume": 750,
    "sequence": 2,
    "title": "哭柴郎中",
    "author": "李中",
    "content": [
      "昔岁遭逢在海城，曾容孤迹奉双旌。",
      "酒边不厌笙歌盛，花下只愁风雨生。",
      "棋接山亭松影晚，吟陪月槛露华清。",
      "音尘自此无因问，泪洒川波夕照明。"
    ]
  },
  {
    "volume": 750,
    "sequence": 3,
    "title": "访章禅老",
    "author": "李中",
    "content": [
      "比寻禅客叩禅机，澄却心如月在池。",
      "松下偶然醒一梦，却成无语问吾师。"
    ]
  },
  {
    "volume": 750,
    "sequence": 4,
    "title": "泊秋浦",
    "author": "李中",
    "content": [
      "苇岸风高宿雁惊，维舟特地起乡情。",
      "渔儿隔水吹横笛，半夜空江月正明。"
    ]
  },
  {
    "volume": 750,
    "sequence": 5,
    "title": "闲居言怀",
    "author": "李中",
    "content": [
      "未达难随众，从他俗所憎。",
      "闲听九秋雨，远忆四明僧。",
      "病后倦吟啸，贫来疏友朋。",
      "寂寥元合道，未必是无能。"
    ]
  },
  {
    "volume": 750,
    "sequence": 6,
    "title": "舟次彭泽",
    "author": "李中",
    "content": [
      "飘泛经彭泽，扁舟思莫穷。",
      "无人秋浪晚，一岸蓼花风。",
      "乡里梦渐远，交亲书未通。",
      "今宵见圆月，难坐冷光中。"
    ]
  },
  {
    "volume": 750,
    "sequence": 7,
    "title": "宿钟山知觉院",
    "author": "李中",
    "content": [
      "宿投林下寺，中夜觉神清。",
      "磬罢僧初定，山空月又生。",
      "笼灯吐冷艳，岩树起寒声。",
      "待晓红尘里，依前冒远程。"
    ]
  },
  {
    "volume": 750,
    "sequence": 8,
    "title": "游茅山二首",
    "author": "李中",
    "content": [
      "绿藓深迎步，红霞烂满衣。",
      "洞天应不远，鸾鹤向人飞。",
      "茅许仙踪在，烟霞一境清。",
      "夷希何许叩，松径月空明。"
    ]
  },
  {
    "volume": 750,
    "sequence": 9,
    "title": "鹤",
    "author": "李中",
    "content": [
      "九皋羽翼下晴空，万里心难驻玉笼。",
      "清露滴时翘藓径，白云开处唳松风。",
      "归当华表千年后，怨在瑶琴别操中。",
      "好共灵龟作俦侣，十洲三岛逐仙翁。"
    ]
  },
  {
    "volume": 750,
    "sequence": 10,
    "title": "暮春吟怀寄姚端先辈",
    "author": "李中",
    "content": [
      "无奈诗魔旦夕生，更堪芳草满长汀。",
      "故人还爽花前约，新月又生江上亭。",
      "庄梦断时灯欲烬，蜀魂啼处酒初醒。",
      "何时得见登龙客，隔却千山万仞青。"
    ]
  },
  {
    "volume": 750,
    "sequence": 11,
    "title": "送圆上人归庐山",
    "author": "李中",
    "content": [
      "莲宫旧隐尘埃外，策杖临风拂袖还。",
      "踏雪独寻青嶂下，听猿重入白云间。",
      "萧骚红树当门老，斑驳苍苔锁径闲。",
      "预想松轩夜禅处，虎溪圆月照空山。"
    ]
  },
  {
    "volume": 750,
    "sequence": 12,
    "title": "送相里秀才之匡山国子监",
    "author": "李中",
    "content": [
      "气秀情闲杳莫群，庐山游去志求文。",
      "已能探虎穷骚雅，又欲囊萤就典坟。",
      "目豁乍窥千里浪，梦寒初宿五峰云。",
      "业成早赴春闱约，要使嘉名海内闻。"
    ]
  },
  {
    "volume": 750,
    "sequence": 13,
    "title": "渔父二首",
    "author": "李中",
    "content": [
      "偶向芦花深处行，溪光山色晚来晴。",
      "渔家开户相迎接，稚子争窥犬吠声。",
      "雪鬓衰髯白布袍，笑携赪鲤换村醪。",
      "殷勤留我宿溪上，钓艇归来明月高。"
    ]
  },
  {
    "volume": 750,
    "sequence": 14,
    "title": "旅次闻砧",
    "author": "李中",
    "content": [
      "砧杵谁家夜捣衣，金风淅淅露微微。",
      "月中独坐不成寐，旧业经年未得归。"
    ]
  },
  {
    "volume": 750,
    "sequence": 15,
    "title": "寄杨先生",
    "author": "李中",
    "content": [
      "仙翁别后无信，应共烟霞卜邻。",
      "莫把壶中秘诀，轻传尘里游人。",
      "浮生日月自急，上境莺花正春。",
      "安得一招琴酒，与君共泛天津。"
    ]
  },
  {
    "volume": 750,
    "sequence": 16,
    "title": "对酒招陈昭用",
    "author": "李中",
    "content": [
      "花开叶落堪悲，似水年光暗移。",
      "身世都如梦役，是非空使神疲。",
      "良图有分终在，所欲无劳妄思。",
      "幸有一壶清酒，且来闲语希夷。"
    ]
  },
  {
    "volume": 750,
    "sequence": 17,
    "title": "旅夜闻笛",
    "author": "李中",
    "content": [
      "长笛起谁家，秋凉夜漏赊。",
      "一声来枕上，孤客在天涯。",
      "木末风微动，窗前月渐斜。",
      "暗牵诗思苦，不独落梅花。"
    ]
  },
  {
    "volume": 750,
    "sequence": 18,
    "title": "送绍明上人之毗陵",
    "author": "李中",
    "content": [
      "忽起毗陵念，飘然不可留。",
      "听蝉离古寺，携锡上扁舟。",
      "月出沙汀冷，风高苇岸秋。",
      "回期端的否，千里路悠悠。"
    ]
  },
  {
    "volume": 750,
    "sequence": 19,
    "title": "再到山阳寻故人不遇二首",
    "author": "李中",
    "content": [
      "维舟登野岸，因访故人居。",
      "乱后知何处，荆榛匝弊庐。",
      "欲问当年事，耕人都不知。",
      "空余堤上柳，依旧自垂丝。"
    ]
  },
  {
    "volume": 750,
    "sequence": 20,
    "title": "寄庐山简寂观重道者",
    "author": "李中",
    "content": [
      "忆昔采芝庐岳顶，清宫常接绛霄人。",
      "玉书闲展石楼晓，瑶瑟醉弹琪树春。",
      "惟恨仙桃迟结实，不忧沧海易成尘。",
      "似醒一梦归凡世，空向彤霞寄梦频。"
    ]
  },
  {
    "volume": 750,
    "sequence": 21,
    "title": "思湓渚旧居",
    "author": "李中",
    "content": [
      "昔岁曾居湓水头，草堂吟啸兴何幽。",
      "迎僧常踏竹间藓，爱月独登溪上楼。",
      "寒翠入檐岚岫晓，冷声萦枕野泉秋。",
      "从拘宦路无由到，昨夜分明梦去游。"
    ]
  },
  {
    "volume": 750,
    "sequence": 22,
    "title": "思朐阳春游感旧寄柴司徒五首",
    "author": "李中",
    "content": [
      "王孙昔日甚相亲，共赏西园正媚春。",
      "醉卧如茵芳草上，觉来花月影笼身。",
      "烟铺芳草正绵绵，藉草传杯似列仙。",
      "暂辍笙歌且联句，含毫花下破香笺。",
      "南陌风和舞蝶狂，惜春公子恋斜阳。",
      "高歌饮罢将回辔，衣上花兼百草香。",
      "春郊饮散暮烟收，却引丝簧上翠楼。",
      "红袖歌长金斝乱，银蟾飞出海东头。",
      "昔年常接五陵狂，洪饮花间数十场。",
      "别后或惊如梦觉，音尘难问水茫茫。"
    ]
  },
  {
    "volume": 750,
    "sequence": 23,
    "title": "泉",
    "author": "李中",
    "content": [
      "潺潺青嶂底，来处一何长。",
      "漱石苔痕滑，侵松鹤梦凉。",
      "泛花穿竹坞，泻月下莲塘。",
      "想得归何处，天涯助渺茫。"
    ]
  },
  {
    "volume": 750,
    "sequence": 24,
    "title": "题徐五教池亭",
    "author": "李中",
    "content": [
      "多士池塘好，尘中景恐无。",
      "年来养鸥鹭，梦不去江湖。",
      "泉脉通深涧，风声起短芦。",
      "惊鱼跳藻荇，戏蝶上菰蒲。",
      "泛泛容渔艇，闲闲载酒壶。",
      "涨痕山雨过，翠积岸苔铺。",
      "花影沈波底，烟光入座隅。",
      "晓香怜杜若，夜浸爱蟾蜍。",
      "步逸心难厌，看吟兴不辜。",
      "凭君命奇笔，为我写成图。"
    ]
  },
  {
    "volume": 750,
    "sequence": 25,
    "title": "遥赋义兴潜泉",
    "author": "李中",
    "content": [
      "见说灵泉好，潺湲兴莫穷。",
      "谁当秋霁后，独听月明中。",
      "溅石苔花润，随流木叶红。",
      "何当化霖雨，济物显殊功。"
    ]
  },
  {
    "volume": 750,
    "sequence": 26,
    "title": "和毗陵尉曹昭用见寄",
    "author": "李中",
    "content": [
      "决狱多余暇，冥搜万象空。",
      "卷帘疏雨后，锁印夕阳中。",
      "还往多名士，编题尚古风。",
      "宦途知此味，能有几人同。"
    ]
  },
  {
    "volume": 750,
    "sequence": 27,
    "title": "梅花",
    "author": "李中",
    "content": [
      "群木方憎雪，开花长在先。",
      "流莺与舞蝶，不见许因缘。"
    ]
  },
  {
    "volume": 750,
    "sequence": 28,
    "title": "舟次吉水逢蔡文庆秀才",
    "author": "李中",
    "content": [
      "别后音尘断，相逢又共吟。",
      "雪霜今日鬓，烟月旧时心。",
      "舣棹夕阳在，听鸿秋色深。",
      "一尊开口笑，不必话升沈。"
    ]
  },
  {
    "volume": 750,
    "sequence": 29,
    "title": "新喻县偶寄彭仁正字",
    "author": "李中",
    "content": [
      "经年离象魏，孤宦在南荒。",
      "酒醒公斋冷，雨多归梦长。",
      "志难酬国泽，术欠致民康。",
      "吾子应相笑，区区道未光。"
    ]
  },
  {
    "volume": 750,
    "sequence": 30,
    "title": "和彭正字喜雪见寄",
    "author": "李中",
    "content": [
      "千门忻应瑞，偏称上楼看。",
      "密洒虚窗晓，狂飘大野寒。",
      "园深宜竹树，帘卷洽杯盘。",
      "已作丰年兆，黎民意尽安。"
    ]
  },
  {
    "volume": 750,
    "sequence": 31,
    "title": "海上和柴军使清明书事",
    "author": "李中",
    "content": [
      "清明时节好烟光，英杰高吟兴味长。",
      "捧日即应还禁卫，当春何惜醉朐阳。",
      "千山过雨难藏翠，百卉临风不藉香。",
      "却是旅人凄屑甚，夜来魂梦到家乡。"
    ]
  },
  {
    "volume": 750,
    "sequence": 32,
    "title": "壬申岁承命之任淦阳再过庐山国学感旧寄刘钧明府",
    "author": "李中",
    "content": [
      "三十年前共苦辛，囊萤曾寄此烟岑。",
      "读书灯暗嫌云重，搜句石平怜藓深。",
      "各历宦途悲聚散，几看时辈或浮沈。",
      "再来物景还依旧，风冷松高猿狖吟。"
    ]
  },
  {
    "volume": 750,
    "sequence": 33,
    "title": "留题胡参卿秀才幽居",
    "author": "李中",
    "content": [
      "竹荫庭除藓色浓，道心安逸寂寥中。",
      "扣门时有栖禅客，洒酒多招采药翁。",
      "江近好听菱芡雨，径香偏爱蕙兰风。",
      "我惭名宦犹拘束，脱屣心情未得同。"
    ]
  },
  {
    "volume": 750,
    "sequence": 34,
    "title": "放鹭鸶",
    "author": "李中",
    "content": [
      "池塘多谢久淹留，长得霜翎放自由。",
      "好去蒹葭深处宿，月明应认旧江秋。"
    ]
  },
  {
    "volume": 750,
    "sequence": 35,
    "title": "柳絮",
    "author": "李中",
    "content": [
      "年年二月暮，散乱杂飞花。",
      "雨过微风起，狂飘千万家。"
    ]
  },
  {
    "volume": 750,
    "sequence": 36,
    "title": "早春",
    "author": "李中",
    "content": [
      "一种和风至，千花未放妍。",
      "草心并柳眼，长是被恩先。"
    ]
  },
  {
    "volume": 750,
    "sequence": 37,
    "title": "春云",
    "author": "李中",
    "content": [
      "阴去为膏泽，晴来媚晓空。",
      "无心亦无滞，舒卷在东风。"
    ]
  },
  {
    "volume": 750,
    "sequence": 38,
    "title": "送姚端秀才游毗陵",
    "author": "李中",
    "content": [
      "毗陵嘉景太湖边，才子经游称少年。",
      "风弄青帘沽酒市，月明红袖采莲船。",
      "若耶罨画应相似，越岫吴峰尽接连。",
      "此去高吟须早返，广寒丹桂莫迁延。"
    ]
  },
  {
    "volume": 750,
    "sequence": 39,
    "title": "和朐阳载笔鲁裕见寄",
    "author": "李中",
    "content": [
      "燕台多事每开颜，相许论交淡薄间。",
      "饮兴共怜芳草岸，吟情同爱夕阳山。",
      "露浓小径蛩声咽，月冷空庭竹影闲。",
      "何事此时攀忆甚，与君俱是别乡关。"
    ]
  },
  {
    "volume": 750,
    "sequence": 40,
    "title": "叙吟二首",
    "author": "李中",
    "content": [
      "往哲搜罗妙入神，隋珠和璧未为珍。",
      "而今所得惭难继，谬向平生著苦辛。",
      "成僻成魔二雅中，每逢知己是亨通。",
      "言之无罪终难厌，欲把风骚继古风。"
    ]
  },
  {
    "volume": 750,
    "sequence": 41,
    "title": "贻毗陵正勤禅院奉长老",
    "author": "李中",
    "content": [
      "随缘驻瓶锡，心已悟无生。",
      "默坐烟霞散，闲观水月明。",
      "竹深风倍冷，堂迥磬偏清。",
      "愿作传灯者，忘言学净名。"
    ]
  },
  {
    "volume": 750,
    "sequence": 42,
    "title": "冬日书怀寄惟真大师",
    "author": "李中",
    "content": [
      "自别吾师后，风骚道甚孤。",
      "雪霜侵鬓发，音信隔江湖。",
      "扰扰悲时世，悠悠役梦途。",
      "向公期尽节，多病怕倾壶。",
      "贱迹虽惭滞，幽情忍使辜。",
      "诗成天外句，棋覆夜中图。",
      "落壁灯花碎，飘窗雪片粗。",
      "煮茶烧栗兴，早晚复围炉。"
    ]
  },
  {
    "volume": 750,
    "sequence": 43,
    "title": "献中书潘舍人",
    "author": "李中",
    "content": [
      "运叶半千数，天钟许国臣。",
      "鹏霄开羽翼，凤阙演丝纶。",
      "顾问当清夜，从容向紫宸。",
      "立言成雅诰，正意叙彝伦。",
      "朴素偕前哲，馨香越搢绅。",
      "褒辞光万代，优旨重千钧。",
      "公退谁堪接，清闲道是邻。",
      "世间身属幻，物外意通津。",
      "吊往兼春梦，文高赋复新。",
      "琴弹三峡水，屏画十洲春。",
      "庭冷铺苔色，池寒浸月轮。",
      "竹风来枕簟，药气上衣巾。",
      "茶谱传溪叟，棋经受羽人。",
      "清虚虽得趣，献替不妨陈。",
      "杞梓呈才后，神仙入侍频。",
      "孤寒皆有赖，中外亦同忻。",
      "有士曾多难，无门得望尘。",
      "忙忙罹险阻，往往耗精神。",
      "寻果巢枝愿，终全负米身。",
      "遭逢敦孝治，蹇塞值通津。",
      "最庆清朝禄，还沾白发亲。",
      "甘柔心既遂，虚薄报何因。",
      "远宦联绵历，卑栖夙夜勤。",
      "良时空爱惜，末路每悲辛。",
      "骨立驹犹病，颜凋女尚贫。",
      "而今谐顾遇，尺蠖愿求伸。"
    ]
  }
]