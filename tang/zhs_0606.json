[
  {
    "volume": 606,
    "sequence": 1,
    "title": "送李员外频之建州",
    "author": "林宽",
    "content": [
      "勾践江头月，客星台畔松。",
      "为郎久不见，出守暂相逢。",
      "鸟泊牵滩索，花空押号钟。",
      "远人思化切，休上武夷峰。"
    ]
  },
  {
    "volume": 606,
    "sequence": 2,
    "title": "送许棠先辈归宣州",
    "author": "林宽",
    "content": [
      "发枯穷律韵，字字合埙篪。",
      "日月所到处，姓名无不知。",
      "莺啼谢守垒，苔老谪仙碑。",
      "诗道丧来久，东归为吊之。"
    ]
  },
  {
    "volume": 606,
    "sequence": 3,
    "title": "穷冬太学",
    "author": "林宽",
    "content": [
      "投迹依槐馆，荒亭草合时。",
      "雪深鸢啸急，薪湿鼎吟迟。",
      "默坐同谁话，非僧不我知。",
      "匡庐瀑布畔，何日副心期。"
    ]
  },
  {
    "volume": 606,
    "sequence": 4,
    "title": "陪郑諴郎中假日省中寓直",
    "author": "林宽",
    "content": [
      "宪厅名最重，假日许从容。",
      "床满诸司印，庭高五粒松。",
      "井寻芸吏汲，茶拆岳僧封。",
      "鸟度帘旌暮，犹吟隔苑钟。"
    ]
  },
  {
    "volume": 606,
    "sequence": 5,
    "title": "送谢石先辈归宣州",
    "author": "林宽",
    "content": [
      "名随春色远，湖外已先知。",
      "花尽方辞醉，莺残是放时。",
      "天寒千尺岳，颔白半联诗。",
      "笋蕨犹堪采，荣归及养期。"
    ]
  },
  {
    "volume": 606,
    "sequence": 6,
    "title": "下第寄欧阳瓒",
    "author": "林宽",
    "content": [
      "诗人道僻命多奇，更值干戈乱起时。",
      "莫作江宁王少府，一生吟苦竟谁知。"
    ]
  },
  {
    "volume": 606,
    "sequence": 7,
    "title": "寄何绍馀",
    "author": "林宽",
    "content": [
      "雁过君犹未入城，清贤门下旧知名。",
      "风波冻马遥逢见，革橐饥僮尚挈行。",
      "住在闲坊无辙迹，别来何寺有泉声。",
      "芙蓉苑北曲江岸，期看终南新雪晴。"
    ]
  },
  {
    "volume": 606,
    "sequence": 8,
    "title": "送人宰浦城",
    "author": "林宽",
    "content": [
      "东南犹阻寇，梨岭更谁登。",
      "作宰应无俸，归船必有僧。",
      "滩平眠獭石，烧断饮猿藤。",
      "岁尽校殊最，方当见异能。"
    ]
  },
  {
    "volume": 606,
    "sequence": 9,
    "title": "省试腊后望春宫",
    "author": "林宽",
    "content": [
      "皇都初度腊，凤辇出深宫。",
      "高凭楼台上，遥瞻灞浐中。",
      "仗凝霜彩白，袍映日华红。",
      "柳眼方开冻，莺声渐转风。",
      "御沟穿断霭，骊岫照斜空。",
      "时见宸游兴，因观稼穑功。"
    ]
  },
  {
    "volume": 606,
    "sequence": 10,
    "title": "寄省中知己",
    "author": "林宽",
    "content": [
      "门掩清曹晚，静将乌府邻。",
      "花开封印早，雪下典衣频。",
      "怪木风吹阁，废巢时落薪。",
      "每怜吾道苦，长说向同人。"
    ]
  },
  {
    "volume": 606,
    "sequence": 11,
    "title": "朱坡",
    "author": "林宽",
    "content": [
      "朱坡坡上望，不似在秦京。",
      "渐觉溪山秀，更高鱼鸟情。",
      "夜吟禅子室，晓爨猎人铛。",
      "恃此偷佳赏，九衢蜩未鸣。"
    ]
  },
  {
    "volume": 606,
    "sequence": 12,
    "title": "酬陈樵见寄",
    "author": "林宽",
    "content": [
      "失意闲眠起更迟，又将羁薄谢深知。",
      "囊书旋入酒家尽，纱帽长依僧壁垂。",
      "待月句新遭鬼哭，寻山貌古被猿窥。",
      "元和才子多如此，除却清吟何所为。"
    ]
  },
  {
    "volume": 606,
    "sequence": 13,
    "title": "华清宫",
    "author": "林宽",
    "content": [
      "殿角钟残立宿鸦，朝元归驾望无涯。",
      "香泉空浸宫前草，未到春时争发花。"
    ]
  },
  {
    "volume": 606,
    "sequence": 14,
    "title": "终南山",
    "author": "林宽",
    "content": [
      "标奇耸峻壮长安，影入千门万户寒。",
      "徒自倚天生气色，尘中谁为举头看？"
    ]
  },
  {
    "volume": 606,
    "sequence": 15,
    "title": "歌风台",
    "author": "林宽",
    "content": [
      "蒿棘空存百尺基，酒酣曾唱大风词。",
      "莫言马上得天下，自古英雄尽解诗。"
    ]
  },
  {
    "volume": 606,
    "sequence": 16,
    "title": "送人归日东",
    "author": "林宽",
    "content": [
      "沧溟西畔望，一望一心摧。",
      "地即同正朔，天教阻往来。",
      "波翻夜作电，鲸吼昼为雷。",
      "门外人参径，到时花几开。"
    ]
  },
  {
    "volume": 606,
    "sequence": 17,
    "title": "寓兴",
    "author": "林宽",
    "content": [
      "西母一杯酒，空言浩劫春。",
      "英雄归厚土，日月照闲人。",
      "衰草珠玑冢，冷灰龙凤身。",
      "茂陵骊岫晚，过者暗伤神。"
    ]
  },
  {
    "volume": 606,
    "sequence": 18,
    "title": "少年行",
    "author": "林宽",
    "content": [
      "柳烟侵御道，门映夹城开。",
      "白日莫空过，青春不再来。",
      "报仇冲雪去，乘醉臂鹰回。",
      "看取歌钟地，残阳满坏台。"
    ]
  },
  {
    "volume": 606,
    "sequence": 19,
    "title": "塞上还答友人",
    "author": "林宽",
    "content": [
      "无端游绝塞，归鬓已苍然。",
      "戎羯围中过，风沙马上眠。",
      "草衰频过烧，耳冷不闻蝉。",
      "从此甘贫坐，休言更到边。"
    ]
  },
  {
    "volume": 606,
    "sequence": 20,
    "title": "哭栖白供奉",
    "author": "林宽",
    "content": [
      "侍辇才难得，三朝有上人。",
      "琢诗方到骨，至死不离贫。",
      "风帐孤萤入，霜阶积叶频。",
      "夕阳门半掩，过此亦无因。"
    ]
  },
  {
    "volume": 606,
    "sequence": 21,
    "title": "送升道靖恭相公分司",
    "author": "林宽",
    "content": [
      "东风时不遇，果见致君难。",
      "海岳影犹动，鹍鹏势未安。",
      "星沉关锁冷，鸡唱驿灯残。",
      "谁似二宾客，门闲嵩洛寒。"
    ]
  },
  {
    "volume": 606,
    "sequence": 22,
    "title": "关下早行",
    "author": "林宽",
    "content": [
      "轧轧推危辙，听鸡独早行。",
      "风吹宿霭散，月照华山明。",
      "白首东西客，黄河昼夜清。",
      "相逢皆有事，唯我是闲情。"
    ]
  },
  {
    "volume": 606,
    "sequence": 23,
    "title": "曲江",
    "author": "林宽",
    "content": [
      "曲江初碧草初青，万毂千蹄匝岸行。",
      "倾国妖姬云鬓重，薄徒公子雪衫轻。",
      "琼镌狒犭术绕觥舞，金蹙辟邪拏拨鸣。",
      "柳絮杏花留不得，随风处处逐歌声。"
    ]
  },
  {
    "volume": 606,
    "sequence": 24,
    "title": "长安遣怀",
    "author": "林宽",
    "content": [
      "醉下高楼醒复登，任从浮薄笑才能。",
      "青龙寺里三门上，立为南山不为僧。"
    ]
  },
  {
    "volume": 606,
    "sequence": 25,
    "title": "送僧游太白峰",
    "author": "林宽",
    "content": [
      "云深游太白，莫惜遍探奇。",
      "顶上多灵迹，尘中少客知。",
      "悬崖倚冻瀑，飞狖过孤枝。",
      "出定更何事，相逢必有诗。"
    ]
  },
  {
    "volume": 606,
    "sequence": 26,
    "title": "哭造微禅师",
    "author": "林宽",
    "content": [
      "神迁不火葬，新塔露疏柽。",
      "是物皆磨灭，唯师出死生。",
      "虚堂散钓叟，怪木哭山精。",
      "林下路长在，无因更此行。"
    ]
  },
  {
    "volume": 606,
    "sequence": 27,
    "title": "献同年孔郎中",
    "author": "林宽",
    "content": [
      "炊琼爇桂帝关居，卖尽寒衣典尽书。",
      "驱马每寻霜影里，到门常在鼓声初。",
      "蟾枝交彩清兰署，鸾佩排光映玉除。",
      "一顾深恩身未杀，争期皎日负吹嘘。"
    ]
  },
  {
    "volume": 606,
    "sequence": 28,
    "title": "闻雁",
    "author": "林宽",
    "content": [
      "接影横空背雪飞，声声寒出玉关迟。",
      "上阳宫里三千梦，月冷风清闻过时。"
    ]
  },
  {
    "volume": 606,
    "sequence": 29,
    "title": "送惠补阙",
    "author": "林宽",
    "content": [
      "诏下搜岩野，高人入竹林。",
      "长因抗疏日，便作去官心。",
      "清俸供僧尽，沧洲寄迹深。",
      "东门有归路，徒自弃华簪。"
    ]
  },
  {
    "volume": 606,
    "sequence": 30,
    "title": "和友人贼后",
    "author": "林宽",
    "content": [
      "带号乞兵急，英雄陷贼围。",
      "江山犹未静，鱼鸟欲何归。",
      "城露桑榆尽，时平老幼稀。",
      "书从战后得，读彻血盈衣。"
    ]
  },
  {
    "volume": 606,
    "sequence": 31,
    "title": "长安即事",
    "author": "林宽",
    "content": [
      "暝鼓才终复晓鸡，九门何计出沉迷，樵童乱打金吾鼓，豪马争奔丞相堤。",
      "翡翠鬟欹钗上燕，麒麟衫束海中犀。",
      "须知不是诗人事，空忆泉声菊畔畦。"
    ]
  },
  {
    "volume": 606,
    "sequence": 32,
    "title": "和周繇校书先辈省中寓直",
    "author": "林宽",
    "content": [
      "古木重门掩，幽深只欠溪。",
      "此中真吏隐，何必更岩栖。",
      "名姓镌幢记，经书逐库题。",
      "字随飞蠹缺，阶与落星齐。",
      "伴直僧谈静，侵霜蛩韵低。",
      "粘尘贺草没，剥粉薛禽迷。",
      "衰藓墙千堵，微阳菊半畦。",
      "鼓残鸦去北，漏在月沉西。",
      "每忆终南雪，几登云阁梯。",
      "时因搜句次，那惜一招携。"
    ]
  },
  {
    "volume": 606,
    "sequence": 33,
    "title": "苦雨",
    "author": "林宽",
    "content": [
      "霪霖翳日月，穷巷变沟坑。",
      "骤洒纤枝折，奔倾坏堵平。",
      "蒙簦来客绝，跃甃噪蛙狞。",
      "败屐阴苔积，摧檐湿菌生。",
      "斜飞穿裂瓦，迸落打空铛。",
      "叶底迟归蝶，林中滞出莺。",
      "润侵书缝黑，冷浸鬓丝明。",
      "牖暗参差影，阶寒断续声。",
      "尺薪功比桂，寸粒价高琼。",
      "遥想管弦里，无因识此情。"
    ]
  }
]