[
  {
    "volume": 889,
    "sequence": 1,
    "title": "好时光",
    "author": "李隆基",
    "content": [
      "宝髻偏宜宫样，莲脸嫩，体红香。",
      "眉黛不须张敞画，天教入鬓长。",
      "莫倚倾国貌，嫁取个，有情郎。",
      "彼此当年少，莫负好时光。"
    ]
  },
  {
    "volume": 889,
    "sequence": 2,
    "title": "巫山一段云",
    "author": "李晔",
    "content": [
      "缥缈云间质，盈盈波上身。",
      "袖罗斜举动埃尘，明艳不胜春。",
      "翠鬓晚妆烟重，寂寂阳台一梦。",
      "冰眸莲脸见长新，巫峡更何人。",
      "蝶舞梨园雪，莺啼柳带烟。",
      "小池残日艳阳天，苎萝山又山。",
      "青鸟不来愁绝，忍看鸳鸯双结。",
      "春风一等少年心，闲情恨不禁。"
    ]
  },
  {
    "volume": 889,
    "sequence": 3,
    "title": "菩萨蛮（又名子夜歌、巫山一片云、重叠金）",
    "author": "李晔",
    "content": [
      "登楼遥望秦宫殿，茫茫只见双飞燕。",
      "渭水一条流，千山与万丘。",
      "远烟笼碧树，陌上行人去。",
      "安得有英雄，迎归大内中。",
      "飘飘且在三峰下，秋风往往堪沾洒。",
      "肠断忆仙宫，朦胧烟雾中。",
      "思梦时时睡，不语长如醉。",
      "早晚是归期，苍穹知不知。"
    ]
  },
  {
    "volume": 889,
    "sequence": 4,
    "title": "一叶落",
    "author": "李存勖",
    "content": [
      "一叶落，搴朱箔，此时景物正萧索。",
      "画楼月影寒，西风吹罗幕。",
      "吹罗幕，往事思量著。"
    ]
  },
  {
    "volume": 889,
    "sequence": 5,
    "title": "如梦令（一名忆仙姿、宴桃源、比梅）",
    "author": "李存勖",
    "content": [
      "曾宴桃源深洞，一曲清歌舞凤。",
      "长记别伊时，和泪出门相送。",
      "如梦，如梦，残月落花烟重。"
    ]
  },
  {
    "volume": 889,
    "sequence": 6,
    "title": "阳台梦",
    "author": "李存勖",
    "content": [
      "薄罗衫子金泥缝，困纤腰怯铢衣重。",
      "笑迎移步小兰丛，亸金翘玉凤。",
      "娇多情脉脉，羞把同心拈弄。",
      "楚天云雨却相和，又入阳台梦。"
    ]
  },
  {
    "volume": 889,
    "sequence": 7,
    "title": "歌头",
    "author": "李存勖",
    "content": [
      "赏芳春，暖风飘箔。",
      "莺啼绿树，轻烟笼晚阁。",
      "杏桃红，开繁萼。",
      "灵和殿，禁柳千行斜，金丝络。",
      "夏云多，奇峰如削。",
      "纨扇动微凉，轻绡薄，梅雨霁，火云烁。",
      "临水槛，永日逃繁暑，泛觥酌。",
      "露华浓，冷高梧，凋万叶。",
      "一霎晚风，蝉声新雨歇。",
      "惜惜此光阴，如流水。",
      "东篱菊残时，叹萧索。",
      "繁阴积，岁时暮，景难留。",
      "不觉朱颜失却，好容光。",
      "且且须呼宾友，西园长宵。",
      "宴云谣，歌皓齿，且行乐。"
    ]
  },
  {
    "volume": 889,
    "sequence": 8,
    "title": "浣溪纱（一作浣纱溪、小庭花）",
    "author": "李璟",
    "content": [
      "风压轻云贴水飞，乍晴池馆燕争泥，沈郎多病不胜衣。",
      "沙上未闻鸿雁信，竹间时听鹧鸪啼，此情惟有落花知。"
    ]
  },
  {
    "volume": 889,
    "sequence": 9,
    "title": "摊破浣溪沙（一名山花子）",
    "author": "李璟",
    "content": [
      "菡萏香销翠叶残，西风愁起绿波间。",
      "还与韶光共憔悴，不堪看。",
      "细雨梦回鸡塞远，小楼吹彻玉笙寒。",
      "多少泪珠何限恨，倚阑干。",
      "手卷真珠上玉钩，依前春恨锁重楼。",
      "风里落花谁是主，思悠悠。",
      "青鸟不传云外信，丁香空结雨中愁。",
      "回首渌波三峡暮，接天流。"
    ]
  },
  {
    "volume": 889,
    "sequence": 10,
    "title": "渔父（一名渔歌子）",
    "author": "李煜",
    "content": [
      "浪花有意千里雪，桃花无言一队春。",
      "一壶酒，一竿身，快活如侬有几人。",
      "一棹春风一叶舟，一纶茧缕一轻钩。",
      "花满渚，酒满瓯，万顷波中得自由。"
    ]
  },
  {
    "volume": 889,
    "sequence": 11,
    "title": "忆江南",
    "author": "李煜",
    "content": [
      "（一名望江南、梦江南、江南好、梦江口、望江梅、归塞北、谢秋娘、春去也）多少恨，昨夜梦魂中。",
      "还似旧时游上苑，车如流水马如龙。",
      "花月正春风。",
      "多少泪，沾袖复横颐。",
      "心事莫将和泪滴，凤笙休向月明吹。",
      "肠断更无疑。",
      "闲梦远，南国正芳春。",
      "船上管弦江面绿，满城飞絮混轻尘。",
      "愁杀看花人。",
      "闲梦远，南国正清秋。",
      "千里江山寒色暮，芦花深处泊孤舟。",
      "笛在月明楼。"
    ]
  },
  {
    "volume": 889,
    "sequence": 12,
    "title": "捣练子（一名深院月）",
    "author": "李煜",
    "content": [
      "深院静，小庭空，断续寒砧断续风。",
      "无奈夜长人不寐，数声和月到帘栊。",
      "云鬓乱，晚妆残，带恨眉儿远岫攒。",
      "斜托香腮春笋懒，为谁和泪倚阑干。"
    ]
  },
  {
    "volume": 889,
    "sequence": 13,
    "title": "相见欢（一名乌夜啼）",
    "author": "李煜",
    "content": [
      "（又名上西楼、西楼子、月上瓜洲、秋夜月、忆真妃）林花谢了春红，太匆匆。",
      "无奈朝来寒雨，晚来风。",
      "胭脂泪，相留醉，几时重。",
      "自是人生长恨，水长东。",
      "无言独上西楼，月如钩。",
      "寂寞梧桐深院，锁清秋。",
      "剪不断，理还乱，是离愁。",
      "别是一般滋味，在心头。"
    ]
  },
  {
    "volume": 889,
    "sequence": 14,
    "title": "长相思（一名双红豆、山渐青、忆多娇）",
    "author": "李煜",
    "content": [
      "一重山，两重山。",
      "山远天高烟水寒，相思枫叶丹。",
      "菊花开，菊花残。",
      "塞雁高飞人未还，一帘风月闲。",
      "云一涡，玉一梭。",
      "澹澹衫儿薄薄罗，轻颦双黛螺。",
      "秋风多，雨如和。",
      "帘外芭蕉三两窠，夜长人奈何。"
    ]
  },
  {
    "volume": 889,
    "sequence": 15,
    "title": "浣溪沙",
    "author": "李煜",
    "content": [
      "红日已高三丈透，金炉次第添香兽，红锦地衣随步皱。",
      "佳人舞点金钗溜，酒恶时拈花蕊嗅，别殿遥闻箫鼓奏。",
      "转烛飘蓬一梦归，欲寻陈迹怅人非，天教心愿与身违。",
      "待月池台空逝水，荫花楼阁漫斜晖，登临不惜更沾衣。"
    ]
  },
  {
    "volume": 889,
    "sequence": 16,
    "title": "采桑子（一名丑奴儿、罗敷媚、罗敷艳歌）",
    "author": "李煜",
    "content": [
      "辘轳金井梧桐晚，几树惊秋。",
      "昼雨如愁，百尺虾须上玉钩。",
      "琼窗春断双蛾皱，回首边头。",
      "欲寄鳞游，九曲寒波不溯流。",
      "亭前春逐红英尽，舞态徘徊。",
      "细雨霏微，不放双眉时暂开。",
      "绿窗冷静芳音断，香印成灰。",
      "可奈情怀，欲睡朦胧入梦来。"
    ]
  },
  {
    "volume": 889,
    "sequence": 17,
    "title": "菩萨蛮",
    "author": "李煜",
    "content": [
      "花明月暗笼轻雾，今宵好向郎边去。",
      "刬袜步香阶，手提金缕鞋。",
      "画堂南畔见，一晌偎人颤。",
      "好为出来难，教君恣意怜。",
      "蓬莱院闭天台女，画堂昼寝无人语。",
      "抛枕翠云光，绣衣闻异香。",
      "潜来珠锁动，惊觉鸳鸯梦。",
      "慢脸笑盈盈，相看无限情。",
      "铜簧韵脆锵寒竹，新声慢奏移纤玉。",
      "眼色暗相钩，秋波横欲流。",
      "雨云深绣户，来便谐衷素。",
      "宴罢又成空，梦迷春睡中。",
      "人生愁恨何能免，消魂独我情何限。",
      "故国梦重归，觉来双泪垂。",
      "高楼谁与上，长记秋晴望。",
      "往事已成空，还如一梦中。"
    ]
  },
  {
    "volume": 889,
    "sequence": 18,
    "title": "清平乐（一名忆萝月）",
    "author": "李煜",
    "content": [
      "别来春半，触目愁肠断。",
      "砌下落梅如雪乱，拂了一身还满。",
      "雁来音信无凭，路遥归梦难成。",
      "离恨却如春草，更行更远还生。"
    ]
  },
  {
    "volume": 889,
    "sequence": 19,
    "title": "喜迁莺（一名鹤冲天、燕归来）",
    "author": "李煜",
    "content": [
      "晓月坠，宿云微，无语枕频欹。",
      "梦回芳草思依依，天远雁声稀。",
      "啼莺散，余花乱，寂寞画堂深院。",
      "片红休扫尽从伊，留待舞人归。"
    ]
  },
  {
    "volume": 889,
    "sequence": 20,
    "title": "阮郎归（一名醉桃源、碧桃春）",
    "author": "李煜",
    "content": [
      "东风吹水日衔山，春来长是闲。",
      "落花狼藉酒阑珊，笙歌醉梦间。",
      "春睡觉，晚妆残，无人整翠鬟。",
      "留连光景惜朱颜，黄昏独倚阑。"
    ]
  },
  {
    "volume": 889,
    "sequence": 21,
    "title": "锦堂春（一名乌夜啼）",
    "author": "李煜",
    "content": [
      "昨夜风兼雨，帘帏飒飒秋声。",
      "烛残漏滴频欹枕，起坐不能平。",
      "世事漫随流水，算来一梦浮生。",
      "醉乡路稳宜频到，此外不堪行。"
    ]
  },
  {
    "volume": 889,
    "sequence": 22,
    "title": "应天长",
    "author": "李煜",
    "content": [
      "一钩初月临妆镜，蝉鬓凤钗慵不整。",
      "重帘静，层楼迥，惆怅落花风不定。",
      "柳堤芳草径，梦断辘轳金井。",
      "昨夜更阑酒醒，春愁过却病。"
    ]
  },
  {
    "volume": 889,
    "sequence": 23,
    "title": "望远行",
    "author": "李煜",
    "content": [
      "碧砌花光照眼明，朱扉长日镇长扃。",
      "余寒欲去梦难成，炉香烟冷自亭亭。",
      "辽阳月，秣陵砧，不传消息但传情。",
      "黄金台下忽然惊，征人归日二毛生。"
    ]
  },
  {
    "volume": 889,
    "sequence": 24,
    "title": "浪淘沙（一名卖花声）",
    "author": "李煜",
    "content": [
      "帘外雨潺潺，春意阑珊。",
      "罗衾不耐五更寒。",
      "梦里不知身是客，一晌贪欢。",
      "独自暮凭阑，无限江山。",
      "别时容易见时难。",
      "流水落花春去也，天上人间。",
      "往事只堪哀，对景难排。",
      "秋风庭院藓侵阶。",
      "一桁珠帘闲不卷，终日谁来。",
      "金剑已沈埋，壮气蒿莱。",
      "晚凉天净月华开。",
      "想得玉楼瑶殿影，空照秦淮。"
    ]
  },
  {
    "volume": 889,
    "sequence": 25,
    "title": "木兰花（一名玉楼春、春晓曲、惜春容）",
    "author": "李煜",
    "content": [
      "晓妆初了明肌雪，春殿嫔娥鱼贯列。",
      "凤箫声断水云闲，重按霓裳歌遍彻。",
      "临风谁更飘香屑，醉拍阑干情未切。",
      "归时休放烛花红，待蹋马蹄清夜月。"
    ]
  },
  {
    "volume": 889,
    "sequence": 26,
    "title": "虞美人",
    "author": "李煜",
    "content": [
      "风回小院庭芜绿，柳眼春相续。",
      "凭阑半日独无言，依旧竹声新月，似当年。",
      "笙歌未散尊罍在，池面冰初解。",
      "烛明香暗画楼深，满鬓清霜残雪思难禁。",
      "春花秋月何时了，往事知多少。",
      "小楼昨夜又东风，故国不堪回首月明中。",
      "雕阑玉砌应犹在，只是朱颜改。",
      "问君能有几多愁，恰似一江春水向东流。"
    ]
  },
  {
    "volume": 889,
    "sequence": 27,
    "title": "一斛珠（一名醉落魄）",
    "author": "李煜",
    "content": [
      "晚妆初过，沈檀轻注些儿个。",
      "向人微露丁香颗。",
      "一曲清歌，暂引樱桃破。",
      "罗袖裛残殷色可，杯深旋被香醪涴。",
      "绣床斜凭娇无那。",
      "烂嚼红茸，笑向檀郎唾。"
    ]
  },
  {
    "volume": 889,
    "sequence": 28,
    "title": "临江仙",
    "author": "李煜",
    "content": [
      "樱桃落尽春归去，蝶翻轻粉双飞。",
      "子规啼月小楼西。",
      "玉钩罗幕，惆怅暮烟垂。",
      "别巷寂寥人散后，望残烟草低迷。",
      "炉香闲袅凤凰儿。",
      "空持罗带，回首恨依依。"
    ]
  },
  {
    "volume": 889,
    "sequence": 29,
    "title": "蝶恋花",
    "author": "李煜",
    "content": [
      "（一名一箩金、黄金缕、明月生南浦、凤栖梧、鹊蹋枝、卷珠帘、鱼水同欢）遥夜亭皋闲信步。",
      "才过清明，渐觉伤春暮。",
      "数点雨声风约住，朦胧澹月云来去。",
      "桃李依依香暗度。",
      "谁在秋千，笑里轻轻语。",
      "一片芳心千万绪，人间没个安排处。"
    ]
  },
  {
    "volume": 889,
    "sequence": 30,
    "title": "破阵子（一名十拍子）",
    "author": "李煜",
    "content": [
      "四十年来家国，三千里地山河。",
      "凤阙龙楼连霄汉，玉树琼枝作烟萝，几曾识干戈。",
      "一旦归为臣虏，沈腰潘鬓销磨。",
      "最是苍黄辞庙日，教坊独奏别离歌，垂泪对宫娥。"
    ]
  },
  {
    "volume": 889,
    "sequence": 31,
    "title": "醉妆词",
    "author": "王衍",
    "content": [
      "者边走，那边走，只是寻花柳。",
      "那边走，者边走，莫厌金杯酒。"
    ]
  },
  {
    "volume": 889,
    "sequence": 32,
    "title": "甘州曲",
    "author": "王衍",
    "content": [
      "画罗裙，能解束，称腰身。",
      "柳眉桃脸不胜春。",
      "薄媚足精神，可惜沦落在风尘。"
    ]
  },
  {
    "volume": 889,
    "sequence": 33,
    "title": "木兰花",
    "author": "孟昶",
    "content": [
      "冰肌玉骨清无汗，水殿风来暗香满。",
      "绣帘一点月窥人，欹枕钗横云鬓乱。",
      "起来琼户启无声，时见疏星渡河汉。",
      "屈指西风几时来，只恐流年暗中换。"
    ]
  }
]