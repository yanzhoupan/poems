[
  {
    "volume": 850,
    "sequence": 1,
    "title": "招隐",
    "author": "昙翼",
    "content": [
      "连峰数千里，修林带平津。",
      "云起远山翳，风至□荒榛。",
      "茅茨隐不见，鸡鸣知有人。",
      "蹑磴践其迹，处处见遗薪。",
      "乃知百代下，固有上皇民。"
    ]
  },
  {
    "volume": 850,
    "sequence": 2,
    "title": "石桥琪树",
    "author": "隐求",
    "content": [
      "山上天将近，人间路渐遥。",
      "谁当云里见，知欲渡仙桥。"
    ]
  },
  {
    "volume": 850,
    "sequence": 3,
    "title": "律僧",
    "author": "智远",
    "content": [
      "滤水与龛灯，长长护有情。",
      "自从青草出，便不下阶行。",
      "北阙应无梦，南山旧有名。",
      "将何喻浮世，惟指浪沤轻。"
    ]
  },
  {
    "volume": 850,
    "sequence": 4,
    "title": "暮春送人",
    "author": "无闷",
    "content": [
      "折柳亭边手重携，江烟澹澹草萋萋。",
      "杜鹃不解离人意，更向落花枝上啼。"
    ]
  },
  {
    "volume": 850,
    "sequence": 5,
    "title": "寒林石屏",
    "author": "无闷",
    "content": [
      "草堂无物伴身闲，惟有屏风枕簟间。",
      "本向他山求得石，却于石上看他山。"
    ]
  },
  {
    "volume": 850,
    "sequence": 6,
    "title": "江上秋志",
    "author": "尚志",
    "content": [
      "到来江上久，谁念旅游心。",
      "故国无秋信，邻家有暮砧。",
      "坐遥翻不睡，愁极却成吟。",
      "即恐髭连鬓，还为白所侵。"
    ]
  },
  {
    "volume": 850,
    "sequence": 7,
    "title": "路",
    "author": "玄宝",
    "content": [
      "南北东西去，茫茫万古尘。",
      "关河无尽处，风雪有行人。",
      "险极山通蜀，平多地入秦。",
      "营营名利者，来往岂辞频。"
    ]
  },
  {
    "volume": 850,
    "sequence": 8,
    "title": "赠智舟三藏",
    "author": "怀浦",
    "content": [
      "壮岁心难伏，师心伏岂难。",
      "寻常独在院，行坐不离坛。",
      "岳雪当禅暝，松声入咒寒。",
      "更因文字外，多把史书看。"
    ]
  },
  {
    "volume": 850,
    "sequence": 9,
    "title": "初冬旅舍早怀",
    "author": "怀浦",
    "content": [
      "枕上角声微，离情未息机。",
      "梦回三楚寺，寒入五更衣。",
      "月没栖禽动，霜晴冻叶飞。",
      "自惭行役早，深与道相违。"
    ]
  },
  {
    "volume": 850,
    "sequence": 10,
    "title": "对御书后一绝",
    "author": "亚栖",
    "content": [
      "通神笔法得玄门，亲入长安谒至尊。",
      "莫怪出来多意气，草书曾悦圣明君。"
    ]
  },
  {
    "volume": 850,
    "sequence": 11,
    "title": "题英禅师",
    "author": "亚栖",
    "content": [
      "将知德行异寻常，每见持经在道场。",
      "欲识用心精洁处，一瓶秋水一炉香。"
    ]
  },
  {
    "volume": 850,
    "sequence": 12,
    "title": "别友人",
    "author": "惟审",
    "content": [
      "一身无定处，万里独销魂。",
      "芳草迷归路，春衣滴泪痕。",
      "几时休旅食，向夜宿江村。",
      "欲识异乡苦，空山啼暮猿。"
    ]
  },
  {
    "volume": 850,
    "sequence": 13,
    "title": "赋得闻晓莺啼",
    "author": "惟审",
    "content": [
      "卷帘清梦后，芳树引流莺。",
      "隔叶传春意，穿花送晓声。",
      "未调云路翼，空负桂枝情。",
      "莫尽关关兴，羁愁正厌生。"
    ]
  },
  {
    "volume": 850,
    "sequence": 14,
    "title": "春日旅怀呈知己",
    "author": "惟审",
    "content": [
      "生涯万事有苍苍，应任流萍便越乡。",
      "春水独行人渐远，故园归梦夜空长。",
      "一声隔浦猿啼处，数滴惊心泪满裳。",
      "不为知音皆鲍叔，信谁江上去茫茫。"
    ]
  },
  {
    "volume": 850,
    "sequence": 15,
    "title": "剑客",
    "author": "慕幽",
    "content": [
      "去住知何处，空将一剑行。",
      "杀人虽取次，为事爱公平。",
      "戟立嗔髭鬓，星流忿眼睛。",
      "晓来湘市说，拂曙别辽城。"
    ]
  },
  {
    "volume": 850,
    "sequence": 16,
    "title": "酬和友人见寄（一作冬日淮上别文上人）",
    "author": "慕幽",
    "content": [
      "劳歌好自看，终久偶齐桓。",
      "五字若教易，一名争得难。",
      "侵窗红树老，荫砌雪花残。",
      "莫效齐僚属，东归剪钓竿。"
    ]
  },
  {
    "volume": 850,
    "sequence": 17,
    "title": "冬日淮上别文上人（一作酬和友人见寄）",
    "author": "慕幽",
    "content": [
      "家国各万里，同吟六七年。",
      "可堪随北雁，迢递向南天。",
      "水共行人远，山将落日连。",
      "春淮有双鲤，莫忘尺书传。"
    ]
  },
  {
    "volume": 850,
    "sequence": 18,
    "title": "柳",
    "author": "慕幽",
    "content": [
      "今古凭君一赠行，几回折尽复重生。",
      "五株斜傍渊明宅，千树低垂太尉营。",
      "临水带烟藏翡翠，倚风兼雨宿流莺。",
      "隋皇堤畔依依在，曾惹当时歌吹声。"
    ]
  },
  {
    "volume": 850,
    "sequence": 19,
    "title": "三峡闻猿",
    "author": "慕幽",
    "content": [
      "谁向兹来不恨生，声声都是断肠声。",
      "七千里外一家住，十二峰前独自行。",
      "瘴雨晚藏神女庙，蛮烟寒锁夜郎城。",
      "凭君且听哀吟好，会待青云道路平。"
    ]
  },
  {
    "volume": 850,
    "sequence": 20,
    "title": "灯",
    "author": "慕幽",
    "content": [
      "钟断危楼鸟不飞，荧荧何处最相宜。",
      "香然水寺僧开卷，笔写春帏客著诗。",
      "忽尔思多穿壁处，偶然心尽断缨时。",
      "孙康勤苦谁能念，少减馀光借与伊。"
    ]
  },
  {
    "volume": 850,
    "sequence": 21,
    "title": "宝琴",
    "author": "释彪",
    "content": [
      "吾有一宝琴，价重双南金。",
      "刻作龙凤象，弹为山水音。",
      "星从徽里发，风来弦上吟。",
      "钟期不可遇，谁辨曲中心。"
    ]
  },
  {
    "volume": 850,
    "sequence": 22,
    "title": "观大驾出叙事寄怀（见《文苑英华》）",
    "author": "法轮",
    "content": [
      "紫台宵漏竭，青门曙鼓通。",
      "轻霞照复道，徐吹转相风。",
      "玉鸾光万骑，金舆郁五戎。",
      "鸣笳犹度阙，清跸尚喧宫。",
      "云旗乱陌紫，羽旆杂尘红。",
      "百城归北丽，两汉久惭雄。",
      "吾曹陋薄技，馀庆洽微躬。",
      "平源已起洛，印手亦还丰。",
      "得奉衣冠盛，仍观书轨同。",
      "犹言待封告，未忍向华嵩。"
    ]
  },
  {
    "volume": 850,
    "sequence": 23,
    "title": "中秋旅怀",
    "author": "尚能",
    "content": [
      "所畜惟骚雅，兼之得固穷。",
      "望乡连北斗，听雨带西风。",
      "稼穑村坊远，烟波路径通。",
      "冥搜清绝句，恰似有神功。"
    ]
  },
  {
    "volume": 850,
    "sequence": 24,
    "title": "句",
    "author": "尚能",
    "content": [
      "霜洲枫落尽，月馆竹生寒。"
    ]
  },
  {
    "volume": 850,
    "sequence": 25,
    "title": "题伍相庙",
    "author": "常雅",
    "content": [
      "苍苍古庙映林峦，漠漠烟霞覆古坛。",
      "精魄不知何处在，威风犹入浙江寒。"
    ]
  },
  {
    "volume": 850,
    "sequence": 26,
    "title": "怀旧山（一作别嘉兴知己）",
    "author": "沧浩",
    "content": [
      "一坐西林寺，从来未下山。",
      "不因寻长者，无事到人间。",
      "宿雨愁为客，寒花笑未还。",
      "空怀旧山月，童子诵经闲。"
    ]
  },
  {
    "volume": 850,
    "sequence": 27,
    "title": "题慧山泉",
    "author": "若水",
    "content": [
      "石脉绽寒光，松根喷晓凉。",
      "注瓶云母滑，漱齿茯苓香。",
      "野客偷煎茗，山僧借净床。",
      "安禅何所问，孤月在中央。"
    ]
  },
  {
    "volume": 850,
    "sequence": 28,
    "title": "题马迹山",
    "author": "文鉴",
    "content": [
      "瀛洲西望沃洲山，山在平湖缥缈间。",
      "常说使君千里马，至今龙迹尚堪攀。",
      "。"
    ]
  }
]