[
  {
    "volume": 776,
    "sequence": 1,
    "title": "山中作",
    "author": "冯道之",
    "content": [
      "草堂在岩下，卜居聊自适。",
      "桂气满阶庭，松阴生枕席。",
      "远瞻惟鸟度，旁信无人迹。",
      "霭霭云生峰，潺潺水流石。",
      "颇寻黄卷理，庶就丹砂益。",
      "此即契吾生，何为苦尘役。"
    ]
  },
  {
    "volume": 776,
    "sequence": 2,
    "title": "短歌二首",
    "author": "徐谦",
    "content": [
      "穷通皆是运，荣辱岂关身。",
      "不愿门前客，看时逢故人。",
      "意气青云里，爽朗烟霞外。",
      "不羡一囊钱，唯重心襟会。"
    ]
  },
  {
    "volume": 776,
    "sequence": 3,
    "title": "塞下曲",
    "author": "杨达",
    "content": [
      "秋日并州路，黄榆落故关。",
      "孤城吹角罢，数骑射雕还。",
      "帐幕遥临水，牛羊自下山。",
      "行人正垂泪，烽火起云间。"
    ]
  },
  {
    "volume": 776,
    "sequence": 4,
    "title": "明妃怨",
    "author": "杨达",
    "content": [
      "汉国明妃去不还，马驼弦管向阴山。",
      "匣中纵有菱花镜，羞对单于照旧颜。"
    ]
  },
  {
    "volume": 776,
    "sequence": 5,
    "title": "送邹尊师归洞庭（一作杨达诗）",
    "author": "杨逵",
    "content": [
      "众岛在波心，曾居旧隐林。",
      "近闻飞檄急，转忆卧云深。",
      "卖药唯供酒，归舟只载琴。",
      "遥知明月夜，坐石自开襟。"
    ]
  },
  {
    "volume": 776,
    "sequence": 6,
    "title": "送张兵曹赴营田",
    "author": "魏兼恕",
    "content": [
      "河曲今无战，王师每务农。",
      "选才当重委，足食乃深功。",
      "草色孤城外，云阴绝漠中。",
      "萧关休叹别，归望在乘骢。"
    ]
  },
  {
    "volume": 776,
    "sequence": 7,
    "title": "晚霁登汝南大云阁",
    "author": "贾彦璋",
    "content": [
      "禅宫新歇雨，香阁晚登临。",
      "邑树晴光起，川苗佳气深。",
      "水包城下岸，云细郢中岑。",
      "自叹牵卑日，聊开望远心。"
    ]
  },
  {
    "volume": 776,
    "sequence": 8,
    "title": "宿香山阁",
    "author": "贾彦璋",
    "content": [
      "暝望香山阁，梯云宿半空。",
      "轩窗闭潮海，枕席拂烟虹。",
      "朱网防栖鸽，纱灯护夕虫。",
      "一闻鸡唱晓，已见日曈曈。"
    ]
  },
  {
    "volume": 776,
    "sequence": 9,
    "title": "苏著作山池",
    "author": "贾彦璋",
    "content": [
      "水树子云家，峰瀛宛不赊。",
      "芥浮舟是叶，莲发岫为花。",
      "酌蚁开春瓮，观鱼凭海查。",
      "游苏多石友，题赠满瑶华。"
    ]
  },
  {
    "volume": 776,
    "sequence": 10,
    "title": "王龙骧墓",
    "author": "贾彦璋",
    "content": [
      "昔擅登坛宠，爰光典午朝。",
      "刀悬临益梦，龙启渡江谣。",
      "茂绩当年举，英魂此地销。",
      "唯余孤垄上，日夕起松飙。"
    ]
  },
  {
    "volume": 776,
    "sequence": 11,
    "title": "折杨柳",
    "author": "欧阳瑾",
    "content": [
      "垂柳拂妆台，葳蕤叶半开。",
      "年华枝上见，边思曲中来。",
      "嫩色宜新雨，轻花伴落梅。",
      "朝朝倦攀折，征戍几时回。"
    ]
  },
  {
    "volume": 776,
    "sequence": 12,
    "title": "江南曲",
    "author": "李叔卿",
    "content": [
      "湖上女，江南花，无双越女春浣纱。",
      "风似箭，月如弦，少年吴儿晓进船。",
      "郗家子弟谢家郎，乌巾白袷紫香囊。",
      "菱歌思欲绝，楚舞断人肠。",
      "歌舞未终涕双陨，旧宫坡阤才嶙隐。",
      "西山暮雨过江来，北渚春云沿海尽。",
      "渡口水流缓，妾归宵剩迟。",
      "含情为君再理曲，月华照出澄江时。"
    ]
  },
  {
    "volume": 776,
    "sequence": 13,
    "title": "芳树",
    "author": "李叔卿",
    "content": [
      "春看玫瑰树，西邻即宋家。",
      "门深重暗叶，墙近度飞花。",
      "影拂桃阴浅，香传李径斜。",
      "靓妆愁日暮，流涕向窗纱。"
    ]
  },
  {
    "volume": 776,
    "sequence": 14,
    "title": "送杨谏议赴河西节度判官兼呈韩王二侍御",
    "author": "熊曜",
    "content": [
      "贤哉征西将，幕府多俊人。",
      "筹议秉刀尺，话言在经纶。",
      "先鞭羡之子，走马辞咸秦。",
      "庭论许名实，数公当即真。",
      "行行弄文翰，婉婉光使臣。",
      "今者所从谁，不闻歌苦辛。",
      "黄云萧关道，白日惊沙尘。",
      "虏寇有时猎，汉兵行复巡。",
      "王师已无战，传檄奉良臣。"
    ]
  },
  {
    "volume": 776,
    "sequence": 15,
    "title": "登巴陵开元寺西阁赠衡岳僧方外",
    "author": "李宾",
    "content": [
      "衡岳有开士，五峰秀贞骨。",
      "见君万里心，海水照秋月。",
      "大臣南溟去，问道皆请谒。",
      "洒以甘露言，清凉润肌发。",
      "湖海落天镜，香阁凌银阙。",
      "登眺餐惠风，心花期启发。"
    ]
  },
  {
    "volume": 776,
    "sequence": 16,
    "title": "登瓦官寺阁",
    "author": "李宾",
    "content": [
      "晨登瓦官阁，极眺金陵城。",
      "钟山对北户，淮水入南荣。",
      "漫漫雨花落，嘈嘈天乐鸣。",
      "两廊振法鼓，四角吹风筝。",
      "杳无霄汉上，仰攀日月行。",
      "山空霸气灭，地古寒阴生。",
      "寥廓云海晚，苍茫宫观平。",
      "门余阊阖字，楼识凤凰名。",
      "雷作百川动，神扶万栱倾。",
      "灵光一向贵，长此镇吴京。"
    ]
  },
  {
    "volume": 776,
    "sequence": 17,
    "title": "金陵怀古",
    "author": "唐尧臣",
    "content": [
      "晋末英雄起，神器沦荒服。",
      "胡月蚀中原，白日升旸谷。",
      "金陵实形胜，关山固重复。",
      "巨壑隍北壖，长江堑西隩。",
      "凿山拟嵩华，穿地象伊穀。",
      "草昧席罗图，荜路戴黄屋。",
      "一时因地险，五世享天禄。",
      "礼乐何煌煌，文章纷郁郁。",
      "多士春林秀，作颂清风穆。",
      "出入三百年，朝事几翻覆。",
      "搀抢如云勃，鲸鲵旋自曝。",
      "倦闻金鼎移，骤睹灵龟卜。",
      "吁嗟王气尽，坐悲天运倏。",
      "天道何茫茫，善淫乃相复。",
      "行路偏衣半，遂亡大梁族。",
      "日隐汀洲上，登舻舟鹿川陆。",
      "月回吴山树，风闻楚江鹄。",
      "因依兰蕙丛，采襭不盈掬。"
    ]
  },
  {
    "volume": 776,
    "sequence": 18,
    "title": "咏浮沤为辛明府作",
    "author": "郑缙",
    "content": [
      "行潦散轻沤，清规吐未收。",
      "雨来波际合，风起浪中浮。",
      "晶晃明苔砌，参差绕芥舟。",
      "影疑星泛晓，光似露涵秋。",
      "皎皎珠同净，漂漂梗共流。",
      "洁容无变染，圆知有谦柔。",
      "欲作微涓效，先从淡水游。"
    ]
  },
  {
    "volume": 776,
    "sequence": 19,
    "title": "莺（一作孙处玄诗）",
    "author": "郑缙",
    "content": [
      "欲啭声犹涩，将飞羽未调。",
      "高风不借便，何处得迁乔。"
    ]
  },
  {
    "volume": 776,
    "sequence": 20,
    "title": "鹦鹉",
    "author": "吴英秀",
    "content": [
      "莫把金笼闭鹦鹉，个个聪明解人语。",
      "忽然更向君前言，三十六宫愁几许。"
    ]
  },
  {
    "volume": 776,
    "sequence": 21,
    "title": "马",
    "author": "陈凝",
    "content": [
      "未明龙骨骏，幸得到神州。",
      "自有千金价，宁忘伯乐酬。",
      "虽知殊款段，莫敢比骅骝。",
      "若遇追风便，当轩一举头。"
    ]
  },
  {
    "volume": 776,
    "sequence": 22,
    "title": "凤",
    "author": "伊梦昌",
    "content": [
      "好是山家凤，歌成非楚鸡。",
      "毫光洒风雨，纹彩动云霓。",
      "竹实不得饱，桐孙何足栖。",
      "岐阳今好去，律吕正凄凄。"
    ]
  },
  {
    "volume": 776,
    "sequence": 23,
    "title": "送韦员外赴朔方",
    "author": "郑严",
    "content": [
      "白露边秋早，皇华戎事催。",
      "已推仙省妙，更是幕中才。",
      "出饯倾朝列，深功伫帝台。",
      "坐闻长策利，终见勒铭回。"
    ]
  },
  {
    "volume": 776,
    "sequence": 24,
    "title": "险竿行",
    "author": "柳曾",
    "content": [
      "山险惊摧輈，水险能覆舟。",
      "奈何平地不肯立，走上百尺高竿头。",
      "我不知尔是人耶复猱耶，使我为尔长叹嗟。",
      "我闻孝子不许国，忠臣不爱家。",
      "尔今轻命重黄金，忠孝两亏徒尔夸。",
      "始以险技悦君目，终以贪心媚君禄。",
      "百尺高竿百度缘，一足参差一家哭。",
      "险竿儿，听我语，更有险徒险于汝。",
      "重于权者失君恩，落向天涯海边去。",
      "险竿儿，尔须知，险途欲往尔可思。",
      "上得不下下不得，我谓此辈险于险竿儿。"
    ]
  },
  {
    "volume": 776,
    "sequence": 25,
    "title": "琵琶行",
    "author": "牛殳",
    "content": [
      "何人劚得一片木，三尺春冰五音足。",
      "一弹决破真珠囊，迸落金盘声断续。",
      "飘飘飖飖寒丁丁，虫豸出蛰神鬼惊。",
      "秋鸿叫侣代云黑，猩猩夜啼蛮月明。",
      "潏潏汩汩声不定，胡雏学汉语未正。",
      "若似长安月蚀时，满城敲鼓声噒噒。",
      "青山飞起不压物，野水流来欲湿人。",
      "伤心忆得陈后主，春殿半酣细腰舞。",
      "黄莺百舌正相呼，玉树后庭花带雨。",
      "二妃哭处山重重，二妃没后云溶溶。",
      "夜深霜露锁空庙，零落一丛斑竹风。",
      "金谷园中草初绿，石崇一弄思归曲。",
      "当时二十四友人，手把金杯听不足。",
      "又似贾客蜀道间，千铎万磬鸣空山。",
      "未若此调呦呦兮啁啁，嘈嘈兮啾啾。",
      "引之于山，兽不能走。",
      "吹之于水，鱼不能游。",
      "方知此艺不可有，人间万事凭双手。",
      "若何为我再三弹，送却花前一尊酒。"
    ]
  },
  {
    "volume": 776,
    "sequence": 26,
    "title": "方响歌",
    "author": "牛殳",
    "content": [
      "乐中何乐偏堪赏，无过夜深听方响。",
      "缓击急击曲未终，暴雨飘飘生坐上。",
      "铿铿铛铛寒重重，盘涡蹙派鸣蛟龙。",
      "高楼漏滴金壶水，碎电打著山寺钟。",
      "又似公卿入朝去，环珮鸣玉长街路。",
      "忽然碎打入破声，石崇推倒珊瑚树。",
      "长短参差十六片，敲击宫商无不遍。",
      "此乐不教外人闻，寻常只向堂前宴。"
    ]
  },
  {
    "volume": 776,
    "sequence": 27,
    "title": "经太华",
    "author": "卫光一",
    "content": [
      "太华五千寻，重岩合沓起。",
      "势飞白云外，影倒黄河里。",
      "上有千莲叶，服之久不死。",
      "山高采难得，叹息徒仰止。"
    ]
  },
  {
    "volume": 776,
    "sequence": 28,
    "title": "季夏入北山",
    "author": "林璠",
    "content": [
      "整驾俟明发，逶迤历险途。",
      "天形逼峰尽，地势入溪无。",
      "树绕圆潭密，云横叠障孤。",
      "谁怜后时者，六月未南图。"
    ]
  },
  {
    "volume": 776,
    "sequence": 29,
    "title": "适思",
    "author": "颜胄",
    "content": [
      "芳岁不我与，飒然凉风生。",
      "繁华扫地歇，蟋蟀充堂鸣。",
      "感物增忧思，奋衣出游行。",
      "行值古墓林，白骨下纵横。",
      "田竖鞭髑髅，村童扫精灵。",
      "精灵无奈何，像设安所荣。",
      "石人徒瞑目，表柱烧无声。",
      "试读碑上文，乃是昔时英。",
      "位极君诏葬，勋高盈忠贞。",
      "宠终禁樵采，立嗣修坟茔。",
      "运否前政缺，群盗多蚊虻。",
      "即此丘垄坏，铁心为沾缨。",
      "当其崇树日，岂意侵夺并。",
      "冥漠生变故，凄凉结幽明。",
      "悲端岂自我，外物纷相萦。",
      "所适非所见，前登江上城。",
      "倚楼临绿水，一望解伤情。"
    ]
  }
]