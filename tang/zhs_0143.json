[
  {
    "volume": 143,
    "sequence": 1,
    "title": "朝来曲",
    "author": "王昌龄",
    "content": [
      "月昃鸣珂动，花连绣户春。",
      "盘龙玉台镜，唯待画眉人。"
    ]
  },
  {
    "volume": 143,
    "sequence": 2,
    "title": "从军行",
    "author": "王昌龄",
    "content": [
      "大将军出战，白日暗榆关。",
      "三面黄金甲，单于破胆还。"
    ]
  },
  {
    "volume": 143,
    "sequence": 3,
    "title": "答武陵田太守",
    "author": "王昌龄",
    "content": [
      "仗剑行千里，微躯感一言。",
      "曾为大梁客，不负信陵恩。"
    ]
  },
  {
    "volume": 143,
    "sequence": 4,
    "title": "题灞池二首",
    "author": "王昌龄",
    "content": [
      "腰镰欲何之，东园刈秋韭。",
      "世事不复论，悲歌和樵叟。",
      "开门望长川，薄暮见渔者。",
      "借问白头翁，垂纶几年也。"
    ]
  },
  {
    "volume": 143,
    "sequence": 5,
    "title": "题僧房",
    "author": "王昌龄",
    "content": [
      "棕榈花满院，苔藓入闲房。",
      "彼此名言绝，空中闻异香。"
    ]
  },
  {
    "volume": 143,
    "sequence": 6,
    "title": "击磬老人",
    "author": "王昌龄",
    "content": [
      "双峰褐衣久，一磬白眉长。",
      "谁识野人意，徒看春草芳。"
    ]
  },
  {
    "volume": 143,
    "sequence": 7,
    "title": "送胡大",
    "author": "王昌龄",
    "content": [
      "荆门不堪别，况乃潇湘秋。",
      "何处遥望君，江边明月楼。"
    ]
  },
  {
    "volume": 143,
    "sequence": 8,
    "title": "送郭司仓",
    "author": "王昌龄",
    "content": [
      "映门淮水绿，留骑主人心。",
      "明月随良掾，春潮夜夜深。"
    ]
  },
  {
    "volume": 143,
    "sequence": 9,
    "title": "送李十五",
    "author": "王昌龄",
    "content": [
      "怨别秦楚深，江中秋云起。",
      "天长杳无隔，月影在寒水。"
    ]
  },
  {
    "volume": 143,
    "sequence": 10,
    "title": "送张四",
    "author": "王昌龄",
    "content": [
      "枫林已愁暮，楚水复堪悲。",
      "别后冷山月，清猿无断时。"
    ]
  },
  {
    "volume": 143,
    "sequence": 11,
    "title": "武陵田太守席送司马卢谿",
    "author": "王昌龄",
    "content": [
      "诸侯分楚郡，饮饯五谿春。",
      "山水清晖远，俱怜一逐臣。"
    ]
  },
  {
    "volume": 143,
    "sequence": 12,
    "title": "送谭八之桂林",
    "author": "王昌龄",
    "content": [
      "客心仍在楚，江馆复临湘。",
      "别意猿鸟外，天寒桂水长。"
    ]
  },
  {
    "volume": 143,
    "sequence": 13,
    "title": "送刘十五之郡",
    "author": "王昌龄",
    "content": [
      "平明江雾寒，客马江上发。",
      "扁舟事洛阳，窅窅含楚月。"
    ]
  },
  {
    "volume": 143,
    "sequence": 14,
    "title": "从军行七首",
    "author": "王昌龄",
    "content": [
      "烽火城西百尺楼，黄昏独上海风秋。",
      "更吹羌笛关山月，无那金闺万里愁。",
      "琵琶起舞换新声，总是关山旧别情。",
      "撩乱边愁听不尽，高高秋月照长城。",
      "关城榆叶早疏黄，日暮云沙古战场。",
      "表请回军掩尘骨，莫教兵士哭龙荒。",
      "青海长云暗雪山，孤城遥望玉门关。",
      "黄沙百战穿金甲，不破楼兰终不还。",
      "大漠风尘日色昏，红旗半卷出辕门。",
      "前军夜战洮河北，已报生擒吐谷浑。",
      "胡瓶落膊紫薄汗，碎叶城西秋月团。",
      "明敕星驰封宝剑，辞君一夜取楼兰。",
      "玉门山嶂几千重，山北山南总是烽。",
      "人依远戍须看火，马踏深山不见踪。"
    ]
  },
  {
    "volume": 143,
    "sequence": 15,
    "title": "出塞二首",
    "author": "王昌龄",
    "content": [
      "秦时明月汉时关，万里长征人未还。",
      "但使龙城飞将在，不教胡马度阴山。",
      "骝马新跨白玉鞍，战罢沙场月色寒。",
      "城头铁鼓声犹振，匣里金刀血未干。"
    ]
  },
  {
    "volume": 143,
    "sequence": 16,
    "title": "采莲曲二首",
    "author": "王昌龄",
    "content": [
      "吴姬越艳楚王妃，争弄莲舟水湿衣。",
      "来时浦口花迎入，采罢江头月送归。",
      "荷叶罗裙一色裁，芙蓉向脸两边开。",
      "乱入池中看不见，闻歌始觉有人来。"
    ]
  },
  {
    "volume": 143,
    "sequence": 17,
    "title": "殿前曲二首",
    "author": "王昌龄",
    "content": [
      "贵人妆梳殿前催，香风吹入殿后来。",
      "仗引笙歌大宛马，白莲花发照池台。",
      "胡部笙歌西殿头，梨园弟子和凉州。",
      "新声一段高楼月，圣主千秋乐未休。"
    ]
  },
  {
    "volume": 143,
    "sequence": 18,
    "title": "春宫曲（唐人绝句作殿前曲）",
    "author": "王昌龄",
    "content": [
      "昨夜风开露井桃，未央前殿月轮高。",
      "平阳歌舞新承宠，帘外春寒赐锦袍。"
    ]
  },
  {
    "volume": 143,
    "sequence": 19,
    "title": "西宫春怨",
    "author": "王昌龄",
    "content": [
      "西宫夜静百花香，欲卷珠帘春恨长。",
      "斜抱云和深见月，朦胧树色隐昭阳。"
    ]
  },
  {
    "volume": 143,
    "sequence": 20,
    "title": "西宫秋怨",
    "author": "王昌龄",
    "content": [
      "芙蓉不及美人妆，水殿风来珠翠香。",
      "谁分含啼掩秋扇，空悬明月待君王。"
    ]
  },
  {
    "volume": 143,
    "sequence": 21,
    "title": "长信秋词五首",
    "author": "王昌龄",
    "content": [
      "金井梧桐秋叶黄，珠帘不卷夜来霜。",
      "熏笼玉枕无颜色，卧听南宫清漏长。",
      "高殿秋砧响夜阑，霜深犹忆御衣寒。",
      "银灯青琐裁缝歇，还向金城明主看。",
      "奉帚平明金殿开，且将团扇暂裴回。",
      "玉颜不及寒鸦色，犹带昭阳日影来。",
      "真成薄命久寻思，梦见君王觉后疑。",
      "火照西宫知夜饮，分明复道奉恩时。",
      "长信宫中秋月明，昭阳殿下捣衣声。",
      "白露堂中细草迹，红罗帐里不胜情。"
    ]
  },
  {
    "volume": 143,
    "sequence": 22,
    "title": "青楼曲二首",
    "author": "王昌龄",
    "content": [
      "白马金鞍从武皇，旌旗十万宿长杨。",
      "楼头小妇鸣筝坐，遥见飞尘入建章。",
      "驰道杨花满御沟，红妆缦绾上青楼。",
      "金章紫绶千馀骑，夫婿朝回初拜侯。"
    ]
  },
  {
    "volume": 143,
    "sequence": 23,
    "title": "青楼怨",
    "author": "王昌龄",
    "content": [
      "香帏风动花入楼，高调鸣筝缓夜愁。",
      "肠断关山不解说，依依残月下帘钩。"
    ]
  },
  {
    "volume": 143,
    "sequence": 24,
    "title": "浣纱女",
    "author": "王昌龄",
    "content": [
      "钱塘江畔是谁家，江上女儿全胜花。",
      "吴王在时不得出，今日公然来浣纱。"
    ]
  },
  {
    "volume": 143,
    "sequence": 25,
    "title": "闺怨",
    "author": "王昌龄",
    "content": [
      "闺中少妇不曾愁，春日凝妆上翠楼。",
      "忽见陌头杨柳色，悔教夫婿觅封侯。"
    ]
  },
  {
    "volume": 143,
    "sequence": 26,
    "title": "甘泉歌",
    "author": "王昌龄",
    "content": [
      "乘舆执玉已登坛，细草沾衣春殿寒。",
      "昨夜云生拜初月，万年甘露水晶盘。"
    ]
  },
  {
    "volume": 143,
    "sequence": 27,
    "title": "萧驸马宅花烛",
    "author": "王昌龄",
    "content": [
      "青鸾飞入合欢宫，紫凤衔花出禁中。",
      "可怜今夜千门里，银汉星回一道通。"
    ]
  },
  {
    "volume": 143,
    "sequence": 28,
    "title": "观猎",
    "author": "王昌龄",
    "content": [
      "角鹰初下秋草稀，铁骢抛鞚去如飞。",
      "少年猎得平原兔，马后横捎意气归。"
    ]
  },
  {
    "volume": 143,
    "sequence": 29,
    "title": "寄穆侍御出幽州",
    "author": "王昌龄",
    "content": [
      "一从恩谴度潇湘，塞北江南万里长。",
      "莫道蓟门书信少，雁飞犹得到衡阳。"
    ]
  },
  {
    "volume": 143,
    "sequence": 30,
    "title": "寄陶副使",
    "author": "王昌龄",
    "content": [
      "闻道将军破海门，如何远谪渡湘沅。",
      "春来明主封西岳，自有还君紫绶恩。"
    ]
  },
  {
    "volume": 143,
    "sequence": 31,
    "title": "至南陵答皇甫岳",
    "author": "王昌龄",
    "content": [
      "与君同病复漂沦，昨夜宣城别故人。",
      "明主恩深非岁久，长江还共五溪滨。"
    ]
  },
  {
    "volume": 143,
    "sequence": 32,
    "title": "西江寄越弟",
    "author": "王昌龄",
    "content": [
      "南浦逢君岭外还，沅溪更远洞庭山。",
      "尧时恩泽如春雨，梦里相逢同入关。"
    ]
  },
  {
    "volume": 143,
    "sequence": 33,
    "title": "李四仓曹宅夜饮",
    "author": "王昌龄",
    "content": [
      "霜天留后故情欢，银烛金炉夜不寒。",
      "欲问吴江别来意，青山明月梦中看。"
    ]
  },
  {
    "volume": 143,
    "sequence": 34,
    "title": "宴春源",
    "author": "王昌龄",
    "content": [
      "源向春城花几重，江明深翠引诸峰。",
      "与君醉失松溪路，山馆寥寥传暝钟。"
    ]
  },
  {
    "volume": 143,
    "sequence": 35,
    "title": "龙标野宴",
    "author": "王昌龄",
    "content": [
      "沅溪夏晚足凉风，春酒相携就竹丛。",
      "莫道弦歌愁远谪，青山明月不曾空。"
    ]
  },
  {
    "volume": 143,
    "sequence": 36,
    "title": "听流人水调子",
    "author": "王昌龄",
    "content": [
      "孤舟微月对枫林，分付鸣筝与客心。",
      "岭色千重万重雨，断弦收与泪痕深。"
    ]
  },
  {
    "volume": 143,
    "sequence": 37,
    "title": "梁苑",
    "author": "王昌龄",
    "content": [
      "梁园秋竹古时烟，城外风悲欲暮天。",
      "万乘旌旗何处在，平台宾客有谁怜。"
    ]
  },
  {
    "volume": 143,
    "sequence": 38,
    "title": "武陵龙兴观黄道士房问易因题",
    "author": "王昌龄",
    "content": [
      "斋心问易太阳宫，八卦真形一气中。",
      "仙老言馀鹤飞去，玉清坛上雨濛濛。"
    ]
  },
  {
    "volume": 143,
    "sequence": 39,
    "title": "送魏二",
    "author": "王昌龄",
    "content": [
      "醉别江楼橘柚香，江风引雨入舟凉。",
      "忆君遥在潇湘月，愁听清猿梦里长。"
    ]
  },
  {
    "volume": 143,
    "sequence": 40,
    "title": "别李浦之京",
    "author": "王昌龄",
    "content": [
      "故园今在灞陵西，江畔逢君醉不迷。",
      "小弟邻庄尚渔猎，一封书寄数行啼。"
    ]
  },
  {
    "volume": 143,
    "sequence": 41,
    "title": "送狄宗亨",
    "author": "王昌龄",
    "content": [
      "秋在水清山暮蝉，洛阳树色鸣皋烟。",
      "送君归去愁不尽，又惜空度凉风天。"
    ]
  },
  {
    "volume": 143,
    "sequence": 42,
    "title": "送薛大赴安陆",
    "author": "王昌龄",
    "content": [
      "津头云雨暗湘山，迁客离忧楚地颜。",
      "遥送扁舟安陆郡，天边何处穆陵关。"
    ]
  },
  {
    "volume": 143,
    "sequence": 43,
    "title": "芙蓉楼送辛渐二首",
    "author": "王昌龄",
    "content": [
      "寒雨连天夜入湖，平明送客楚山孤。",
      "洛阳亲友如相问，一片冰心在玉壶。",
      "丹阳城南秋海阴，丹阳城北楚云深。",
      "高楼送客不能醉，寂寂寒江明月心。"
    ]
  },
  {
    "volume": 143,
    "sequence": 44,
    "title": "重别李评事",
    "author": "王昌龄",
    "content": [
      "莫道秋江离别难，舟船明日是长安。",
      "吴姬缓舞留君醉，随意青枫白露寒。"
    ]
  },
  {
    "volume": 143,
    "sequence": 45,
    "title": "别陶副使归南海",
    "author": "王昌龄",
    "content": [
      "南越归人梦海楼，广陵新月海亭秋。",
      "宝刀留赠长相忆，当取戈船万户侯。"
    ]
  },
  {
    "volume": 143,
    "sequence": 46,
    "title": "送人归江夏",
    "author": "王昌龄",
    "content": [
      "寒江绿水楚云深，莫道离忧迁远心。",
      "晓夕双帆归鄂渚，愁将孤月梦中寻。"
    ]
  },
  {
    "volume": 143,
    "sequence": 47,
    "title": "送李五",
    "author": "王昌龄",
    "content": [
      "玉碗金罍倾送君，江西日入起黄云。",
      "扁舟乘月暂来去，谁道沧浪吴楚分。"
    ]
  },
  {
    "volume": 143,
    "sequence": 48,
    "title": "送十五舅",
    "author": "王昌龄",
    "content": [
      "深林秋水近日空，归棹演漾清阴中。",
      "夕浦离觞意何已，草根寒露悲鸣虫。"
    ]
  },
  {
    "volume": 143,
    "sequence": 49,
    "title": "留别郭八",
    "author": "王昌龄",
    "content": [
      "长亭驻马未能前，井邑苍茫含暮烟。",
      "醉别何须更惆怅，回头不语但垂鞭。"
    ]
  },
  {
    "volume": 143,
    "sequence": 50,
    "title": "送窦七",
    "author": "王昌龄",
    "content": [
      "清江月色傍林秋，波上荧荧望一舟。",
      "鄂渚轻帆须早发，江边明月为君留。"
    ]
  },
  {
    "volume": 143,
    "sequence": 51,
    "title": "巴陵送李十二",
    "author": "王昌龄",
    "content": [
      "摇曳巴陵洲渚分，清江传语便风闻。",
      "山长不见秋城色，日暮蒹葭空水云。"
    ]
  },
  {
    "volume": 143,
    "sequence": 52,
    "title": "送裴图南",
    "author": "王昌龄",
    "content": [
      "黄河渡头归问津，离家几日茱萸新。",
      "漫道闺中飞破镜，犹看陌上别行人。"
    ]
  },
  {
    "volume": 143,
    "sequence": 53,
    "title": "留别司马太守",
    "author": "王昌龄",
    "content": [
      "辰阳太守念王孙，远谪沅溪何可论。",
      "黄鹤青云当一举，明珠吐著报君恩。"
    ]
  },
  {
    "volume": 143,
    "sequence": 54,
    "title": "卢溪主人",
    "author": "王昌龄",
    "content": [
      "武陵溪口驻扁舟，溪水随君向北流。",
      "行到荆门上三峡，莫将孤月对猿愁。"
    ]
  },
  {
    "volume": 143,
    "sequence": 55,
    "title": "送程六",
    "author": "王昌龄",
    "content": [
      "冬夜伤离在五溪，青鱼雪落鲙橙齑。",
      "武冈前路看斜月，片片舟中云向西。"
    ]
  },
  {
    "volume": 143,
    "sequence": 56,
    "title": "送朱越",
    "author": "王昌龄",
    "content": [
      "远别舟中蒋山暮，君行举首燕城路。",
      "蓟门秋月隐黄云，期向金陵醉江树。"
    ]
  },
  {
    "volume": 143,
    "sequence": 57,
    "title": "别辛渐",
    "author": "王昌龄",
    "content": [
      "别馆萧条风雨寒，扁舟月色渡江看。",
      "酒酣不识关西道，却望春江云尚残。"
    ]
  },
  {
    "volume": 143,
    "sequence": 58,
    "title": "送柴侍御",
    "author": "王昌龄",
    "content": [
      "流水通波接武冈，送君不觉有离伤。",
      "青山一道同云雨，明月何曾是两乡。"
    ]
  },
  {
    "volume": 143,
    "sequence": 59,
    "title": "送万大归长沙",
    "author": "王昌龄",
    "content": [
      "桂阳秋水长沙县，楚竹离声为君变。",
      "青山隐隐孤舟微，白鹤双飞忽相见。"
    ]
  },
  {
    "volume": 143,
    "sequence": 60,
    "title": "送吴十九往沅陵",
    "author": "王昌龄",
    "content": [
      "沅江流水到辰阳，溪口逢君驿路长。",
      "远谪谁知望雷雨，明年春水共还乡。"
    ]
  },
  {
    "volume": 143,
    "sequence": 61,
    "title": "别皇甫五",
    "author": "王昌龄",
    "content": [
      "溆浦潭阳隔楚山，离尊不用起愁颜。",
      "明祠灵响期昭应，天泽俱从此路还。"
    ]
  },
  {
    "volume": 143,
    "sequence": 62,
    "title": "送崔参军往龙溪",
    "author": "王昌龄",
    "content": [
      "龙溪只在龙标上，秋月孤山两相向。",
      "谴谪离心是丈夫，鸿恩共待春江涨。"
    ]
  },
  {
    "volume": 143,
    "sequence": 63,
    "title": "送郑判官",
    "author": "王昌龄",
    "content": [
      "东楚吴山驿树微，轺车衔命奉恩辉。",
      "英僚携出新丰酒，半道遥看骢马归。"
    ]
  },
  {
    "volume": 143,
    "sequence": 64,
    "title": "送姚司法归吴",
    "author": "王昌龄",
    "content": [
      "吴掾留觞楚郡心，洞庭秋雨海门阴。",
      "但令意远扁舟近，不道沧江百丈深。"
    ]
  },
  {
    "volume": 143,
    "sequence": 65,
    "title": "送高三之桂林",
    "author": "王昌龄",
    "content": [
      "留君夜饮对潇湘，从此归舟客梦长。",
      "岭上梅花侵雪暗，归时还拂桂花香。"
    ]
  },
  {
    "volume": 143,
    "sequence": 66,
    "title": "旅望（一作出塞行）",
    "author": "王昌龄",
    "content": [
      "白花原头望京师，黄河水流无尽时。",
      "穷秋旷野行人绝，马首东来知是谁。"
    ]
  },
  {
    "volume": 143,
    "sequence": 67,
    "title": "题朱炼师山房",
    "author": "王昌龄",
    "content": [
      "叩齿焚香出世尘，斋坛鸣磬步虚人。",
      "百花仙酝能留客，一饭胡麻度几春。"
    ]
  },
  {
    "volume": 143,
    "sequence": 68,
    "title": "武陵开元观黄炼师院三首",
    "author": "王昌龄",
    "content": [
      "松间白发黄尊师，童子烧香禹步时。",
      "欲访桃源入溪路，忽闻鸡犬使人疑。",
      "先贤盛说桃花源，尘忝何堪武陵郡。",
      "闻道秦时避地人，至今不与人通问。",
      "山观空虚清静门，从官役吏扰尘喧。",
      "暂因问俗到真境，便欲投诚依道源。"
    ]
  },
  {
    "volume": 143,
    "sequence": 69,
    "title": "河上老人歌（一作河上歌）",
    "author": "王昌龄",
    "content": [
      "河上老人坐古槎，合丹只用青莲花。",
      "至今八十如四十，口道沧溟是我家。"
    ]
  },
  {
    "volume": 143,
    "sequence": 70,
    "title": "春怨",
    "author": "王昌龄",
    "content": [
      "音书杜绝白狼西，桃李无颜黄鸟啼。",
      "寒雁春深归去尽，出门肠断草萋萋。"
    ]
  },
  {
    "volume": 143,
    "sequence": 71,
    "title": "句",
    "author": "王昌龄",
    "content": [
      "朝荐抱良策，独倚江城楼。",
      "（《述情》，《诗式》）昨从金陵邑，远谪沅溪滨。",
      "（《沅志》）娟魄已三孕。",
      "（以下《海录碎事》）。",
      "驾幸温泉日，严霜子月初。",
      "长亭酒未醒，千里风动地。",
      "（以下《河岳英灵集》）苍荻寒沧江，石头岸边饮。",
      "天仗森森练雪凝，身骑铁骢自臂鹰。"
    ]
  }
]