[
  {
    "volume": 824,
    "sequence": 1,
    "title": "短歌行",
    "author": "子兰",
    "content": [
      "日月何忙忙，出没住不得。",
      "使我勇壮心，少年如顷刻。",
      "人生石火光，通时少于塞。",
      "四季倏往来，寒暑变为贼。",
      "偷人面上花，夺人头上黑。"
    ]
  },
  {
    "volume": 824,
    "sequence": 2,
    "title": "饮马长城窟",
    "author": "子兰",
    "content": [
      "游客长城下，饮马长城窟。",
      "马嘶闻水腥，为浸征人骨。",
      "岂不是流泉，终不成潺湲。",
      "洗尽骨上土，不洗骨中冤。",
      "骨若比流水，四海有还魂。",
      "空流呜咽声，声中疑是言。"
    ]
  },
  {
    "volume": 824,
    "sequence": 3,
    "title": "夜直",
    "author": "子兰",
    "content": [
      "大内隔重墙，多闻乐未央。",
      "灯明宫树色，茶煮禁泉香。",
      "凤辇通门静，鸡歌入漏长。",
      "宴荣陪御席，话密近龙章。",
      "吟步彤庭月，眠分玉署凉。",
      "欲黏朱绂重，频草白麻忙。",
      "笔力将群吏，人情在致唐。",
      "万方瞻仰处，晨夕面吾皇。"
    ]
  },
  {
    "volume": 824,
    "sequence": 4,
    "title": "赠行脚僧",
    "author": "子兰",
    "content": [
      "世界曾行遍，全无行可修。",
      "炎凉三衲共，生死一身休。",
      "片断云随体，稀疏雪满头。",
      "此门无所著，不肯暂淹留。"
    ]
  },
  {
    "volume": 824,
    "sequence": 5,
    "title": "秋日思旧山",
    "author": "子兰",
    "content": [
      "咸言上国繁华，岂谓帝城羁旅。",
      "十点五点残萤，千声万声秋雨。",
      "白云江上故乡，月下风前吟处。",
      "欲去不去迟迟，未展平生所伫。"
    ]
  },
  {
    "volume": 824,
    "sequence": 6,
    "title": "寄乾陵杨侍郎",
    "author": "子兰",
    "content": [
      "冷落官资不畏贫，司曹且共内官分。",
      "步量野色成公案，点检樵声入奏闻。",
      "陵庙路因朝去扫，御炉香每夜来焚。",
      "碑寒树古神门上，管得无穷空白云。"
    ]
  },
  {
    "volume": 824,
    "sequence": 7,
    "title": "登楼忆友",
    "author": "子兰",
    "content": [
      "物象远濛濛，周回极望中。",
      "带烟千井树，和磬一楼风。",
      "月色寒沈地，波声夜飏空。",
      "登临无限趣，恨不与君同。"
    ]
  },
  {
    "volume": 824,
    "sequence": 8,
    "title": "华严寺望樊川",
    "author": "子兰",
    "content": [
      "万木叶初红，人家树色中。",
      "疏钟摇雨脚，秋水浸云容。",
      "雪碛回寒雁，村灯促夜舂。",
      "旧山归未得，生计欲何从。"
    ]
  },
  {
    "volume": 824,
    "sequence": 9,
    "title": "与道侣同于水陆寺会宿",
    "author": "子兰",
    "content": [
      "论道穷心少有朋，此时清话昔年曾。",
      "柿凋红叶铺寒井，鹄坠霜毛著定僧。",
      "风递远声秋涧水，竹穿深色夜房灯。",
      "出门尽是劳生者，只此长闲几个能。"
    ]
  },
  {
    "volume": 824,
    "sequence": 10,
    "title": "城上吟",
    "author": "子兰",
    "content": [
      "古冢密于草，新坟侵官道。",
      "城外无闲地，城中人又老。"
    ]
  },
  {
    "volume": 824,
    "sequence": 11,
    "title": "襄阳曲",
    "author": "子兰",
    "content": [
      "为忆南游人，移家大堤住。",
      "千帆万帆来，尽过门前去。"
    ]
  },
  {
    "volume": 824,
    "sequence": 12,
    "title": "诫贪",
    "author": "子兰",
    "content": [
      "多求待心足，未足旋倾覆。",
      "明知贪者心，求荣不求辱。"
    ]
  },
  {
    "volume": 824,
    "sequence": 13,
    "title": "蝉二首",
    "author": "子兰",
    "content": [
      "独蝉初唱古槐枝，委曲悲凉断续迟。",
      "雨后忽闻谁最苦，异乡孤馆忆家时。",
      "衰柳蝉吟旁浊河，正当残日角声和。",
      "寻常不足少愁思，此际闻时愁更多。"
    ]
  },
  {
    "volume": 824,
    "sequence": 14,
    "title": "太平坊寻裴郎中故宅",
    "author": "子兰",
    "content": [
      "不语凄凉无限情，荒阶行尽又重行。",
      "昔年住此何人在，满地槐花秋草生。"
    ]
  },
  {
    "volume": 824,
    "sequence": 15,
    "title": "登楼",
    "author": "子兰",
    "content": [
      "边邑鸿声一例秋，大波平日绕山流。",
      "故人千里同明月，尽夕无言空倚楼。"
    ]
  },
  {
    "volume": 824,
    "sequence": 16,
    "title": "长安早秋",
    "author": "子兰",
    "content": [
      "风舞槐花落御沟，终南山色入城秋。",
      "门门走马征兵急，公子笙歌醉玉楼。"
    ]
  },
  {
    "volume": 824,
    "sequence": 17,
    "title": "对雪",
    "author": "子兰",
    "content": [
      "密密无声坠碧空，霏霏有韵舞微风。",
      "幽人吟望搜辞处，飘入窗来落砚中。"
    ]
  },
  {
    "volume": 824,
    "sequence": 18,
    "title": "鹦鹉",
    "author": "子兰",
    "content": [
      "翠毛丹觜乍教时，终日无寥似忆归。",
      "近来偷解人言语，乱向金笼说是非。"
    ]
  },
  {
    "volume": 824,
    "sequence": 19,
    "title": "晚景",
    "author": "子兰",
    "content": [
      "池荷衰飒菊芬芳，策杖吟诗上草堂。",
      "满目暮云风卷尽，郡楼寒角数声长。"
    ]
  },
  {
    "volume": 824,
    "sequence": 20,
    "title": "长安伤春",
    "author": "子兰",
    "content": [
      "霜陨中春花半无，狂游恣饮尽凶徒。",
      "年年赏玩公卿辈，今委沟塍骨渐枯。"
    ]
  },
  {
    "volume": 824,
    "sequence": 21,
    "title": "河梁晚望二首",
    "author": "子兰",
    "content": [
      "水势滔滔不可量，渔舟容易泛沧浪。",
      "连山翠霭笼沙溆，白鸟翩翩下夕阳。",
      "雨添一夜秋涛阔，极目茫茫似接天。",
      "不知龙物潜何处，鱼跃蛙鸣满槛前。"
    ]
  },
  {
    "volume": 824,
    "sequence": 22,
    "title": "悲长安",
    "author": "子兰",
    "content": [
      "何事天时祸未回，生灵愁悴苦寒灰。",
      "岂知万顷繁华地，强半今为瓦砾堆。"
    ]
  },
  {
    "volume": 824,
    "sequence": 23,
    "title": "千叶石榴花",
    "author": "子兰",
    "content": [
      "一朵花开千叶红，开时又不藉春风。",
      "若教移在香闺畔，定与佳人艳态同。"
    ]
  },
  {
    "volume": 824,
    "sequence": 24,
    "title": "观棋",
    "author": "子兰",
    "content": [
      "拂局尽消时，能因长路迟。",
      "点头初得计，格手待无疑。",
      "寂默亲遗景，凝神入过思。",
      "共藏多少意，不语两相知。",
      "卷八百二十五"
    ]
  }
]