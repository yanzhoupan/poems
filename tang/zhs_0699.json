[
  {
    "volume": 699,
    "sequence": 1,
    "title": "与东吴生相遇（及第后出关作）",
    "author": "韦庄",
    "content": [
      "十年身事各如萍，白首相逢泪满缨。",
      "老去不知花有态，乱来唯觉酒多情。",
      "贫疑陋巷春偏少，贵想豪家月最明。",
      "且对一尊开口笑，未衰应见泰阶平。"
    ]
  },
  {
    "volume": 699,
    "sequence": 2,
    "title": "庭前桃",
    "author": "韦庄",
    "content": [
      "曾向桃源烂漫游，也同渔父泛仙舟。",
      "皆言洞里千株好，未胜庭前一树幽。",
      "带露似垂湘女泪，无言如伴息妫愁。",
      "五陵公子饶春恨，莫引香风上酒楼。"
    ]
  },
  {
    "volume": 699,
    "sequence": 3,
    "title": "丙辰年鄜州遇寒食城外醉吟五首",
    "author": "韦庄",
    "content": [
      "满街杨柳绿丝烟，画出清明二月天。",
      "好是隔帘花树动，女郎撩乱送秋千。",
      "雕阴寒食足游人，金凤罗衣湿麝薰。",
      "肠断入城芳草路，淡红香白一群群。",
      "开元坡下日初斜，拜扫归来走钿车。",
      "可惜数株红艳好，不知今夜落谁家。",
      "马骄风疾玉鞭长，过去唯留一阵香。",
      "闲客不须烧破眼，好花皆属富家郎。",
      "雨丝烟柳欲清明，金屋人闲暖凤笙。",
      "永日迢迢无一事，隔街闻筑气球声。"
    ]
  },
  {
    "volume": 699,
    "sequence": 4,
    "title": "宜君县比卜居不遂，留题王秀才别墅二首",
    "author": "韦庄",
    "content": [
      "本期同此卧林丘，榾柮炉前拥布裘。",
      "何事却骑羸马去，白云红树不相留。",
      "明月严霜扑皂貂，羡君高卧正逍遥。",
      "门前积雪深三尺，火满红炉酒满瓢。"
    ]
  },
  {
    "volume": 699,
    "sequence": 5,
    "title": "鄜州留别张员外",
    "author": "韦庄",
    "content": [
      "江南相送君山下，塞北相逢朔漠中。",
      "三楚故人皆是梦，十年陈事只如风。",
      "莫言身世他时异，且喜琴尊数日同。",
      "惆怅却愁明日别，马嘶山店雨蒙蒙。"
    ]
  },
  {
    "volume": 699,
    "sequence": 6,
    "title": "病中闻相府夜宴戏赠集贤卢学士",
    "author": "韦庄",
    "content": [
      "满筵红蜡照香钿，一夜歌钟欲沸天。",
      "花里乱飞金错落，月中争认绣连乾。",
      "尊前莫话诗三百，醉后宁辞酒十千。",
      "无那两三新进士，风流长得饮徒怜。"
    ]
  },
  {
    "volume": 699,
    "sequence": 7,
    "title": "出关",
    "author": "韦庄",
    "content": [
      "马嘶烟岸柳阴斜，东去关山路转赊。",
      "到处因循缘嗜酒，一生惆怅为判花。",
      "危时只合身无著，白日那堪事有涯。",
      "正是灞陵春酬绿，仲宣何事独辞家？"
    ]
  },
  {
    "volume": 699,
    "sequence": 8,
    "title": "过樊川旧居（时在华州驾前奉使入蜀作）",
    "author": "韦庄",
    "content": [
      "却到樊川访旧游，夕阳衰草杜陵秋。",
      "应刘去后苔生阁，稽阮归来雪满头。",
      "能说乱离惟有燕，解偷闲暇不如鸥。",
      "千桑万海无人见，横笛一声空泪流。"
    ]
  },
  {
    "volume": 699,
    "sequence": 9,
    "title": "长安旧里",
    "author": "韦庄",
    "content": [
      "满目墙匡春草深，伤时伤事更伤心。",
      "车轮马迹今何在，十二玉楼无处寻。"
    ]
  },
  {
    "volume": 699,
    "sequence": 10,
    "title": "过渼陂怀旧",
    "author": "韦庄",
    "content": [
      "辛勤曾寄玉峰前，一别云溪二十年。",
      "三径荒凉迷竹树，四邻凋谢变桑田。",
      "渼陂可是当时事，紫阁空余旧日烟。",
      "多少乱离无处问，夕阳吟罢涕潸然。"
    ]
  },
  {
    "volume": 699,
    "sequence": 11,
    "title": "汧阳间（一作汧阳县阁）",
    "author": "韦庄",
    "content": [
      "汧水悠悠去似絣，远山如画翠眉横。",
      "僧寻野渡归吴岳，雁带斜阳入渭城。",
      "边静不收蕃帐马，地贫惟卖陇山鹦。",
      "牧童何处吹羌笛，一曲梅花出塞声。"
    ]
  },
  {
    "volume": 699,
    "sequence": 12,
    "title": "焦崖阁",
    "author": "韦庄",
    "content": [
      "李白曾歌蜀道难，长闻白日上青天。",
      "今朝夜过焦崖阁，始信星河在马前。"
    ]
  },
  {
    "volume": 699,
    "sequence": 13,
    "title": "鸡公帻（去褒城县二十里）",
    "author": "韦庄",
    "content": [
      "石状虽如帻，山形可类鸡。",
      "向风疑欲斗，带雨似闻啼。",
      "蔓织青笼合，松长翠羽低。",
      "不鸣非有意，为怕客奔齐。"
    ]
  }
]