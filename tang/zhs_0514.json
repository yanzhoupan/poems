[
  {
    "volume": 514,
    "sequence": 1,
    "title": "泛溪",
    "author": "朱庆馀",
    "content": [
      "曲渚回花舫，生衣卧向风。",
      "鸟飞溪色里，人语棹声中。",
      "余卉才分影，新蒲自作丛。",
      "前湾更幽绝，虽浅去犹通。"
    ]
  },
  {
    "volume": 514,
    "sequence": 2,
    "title": "宿陈处士书斋",
    "author": "朱庆馀",
    "content": [
      "结茅当此地，下马见高情。",
      "菰叶寒塘晚，杉阴白石明。",
      "向炉新茗色，隔雪远钟声。",
      "闲得相逢少，吟多寐不成。"
    ]
  },
  {
    "volume": 514,
    "sequence": 3,
    "title": "上宣州沈大夫",
    "author": "朱庆馀",
    "content": [
      "科名继世古来稀，高步何年下紫微。",
      "帝命几曾移重镇，时清犹望领春闱。",
      "登朝旧友常思见，开幕贤人并望归。",
      "今日得游风化地，却回沧海有光辉。"
    ]
  },
  {
    "volume": 514,
    "sequence": 4,
    "title": "杭州送萧宝校书",
    "author": "朱庆馀",
    "content": [
      "马识青山路，人随白浪船。",
      "别君犹有泪，学道谩经年。"
    ]
  },
  {
    "volume": 514,
    "sequence": 5,
    "title": "送盛长史（盛随军）",
    "author": "朱庆馀",
    "content": [
      "莫辞东路远，此别岂闲行。",
      "职处中军要，官兼上佐荣。",
      "野亭枫叶暗，秋水藕花明。",
      "拜省期将近，孤舟促去程。"
    ]
  },
  {
    "volume": 514,
    "sequence": 6,
    "title": "宿道士观",
    "author": "朱庆馀",
    "content": [
      "堂闭仙人影，空坛月露初。",
      "闲听道家子，盥漱读灵书。"
    ]
  },
  {
    "volume": 514,
    "sequence": 7,
    "title": "湖州韩使君置宴（一作陪韩中丞宴不饮酒）",
    "author": "朱庆馀",
    "content": [
      "老大成名仍足病，纵听丝竹也无欢。",
      "高情太守容闲坐，借与青山尽日看。"
    ]
  },
  {
    "volume": 514,
    "sequence": 8,
    "title": "题仙游寺",
    "author": "朱庆馀",
    "content": [
      "石抱龙堂藓石干，山遮白日寺门寒。",
      "长松瀑布饶奇状，曾有仙人驻鹤看。"
    ]
  },
  {
    "volume": 514,
    "sequence": 9,
    "title": "宫词",
    "author": "朱庆馀",
    "content": [
      "寂寂花时闭院门，美人相并立琼轩。",
      "含情欲说宫中事，鹦鹉前头不敢言。"
    ]
  },
  {
    "volume": 514,
    "sequence": 10,
    "title": "公子行",
    "author": "朱庆馀",
    "content": [
      "闲从结客冶游时，忘却红楼薄暮期。",
      "醉上黄金堤上去，马鞭捎断绿杨丝。"
    ]
  },
  {
    "volume": 514,
    "sequence": 11,
    "title": "送陈摽",
    "author": "朱庆馀",
    "content": [
      "满酌劝童仆，好随郎马蹄。",
      "春风慎行李，莫上白铜鞮。"
    ]
  },
  {
    "volume": 514,
    "sequence": 12,
    "title": "寻古观",
    "author": "朱庆馀",
    "content": [
      "仙观曾过知不远，花藏石室杳难寻。",
      "泉边白鹿闻人语，看过天坛渐入深。"
    ]
  },
  {
    "volume": 514,
    "sequence": 13,
    "title": "南岭路",
    "author": "朱庆馀",
    "content": [
      "越岭向南风景异，人人传说到京城。",
      "经冬来往不踏雪，尽在刺桐花下行。"
    ]
  },
  {
    "volume": 514,
    "sequence": 14,
    "title": "陪江州李使君重阳宴百花亭",
    "author": "朱庆馀",
    "content": [
      "闲携九日酒，共到百花亭。",
      "醉里求诗境，回看岛屿青。"
    ]
  },
  {
    "volume": 514,
    "sequence": 15,
    "title": "上张水部",
    "author": "朱庆馀",
    "content": [
      "出入门阑久，儿童亦有情。",
      "不忘将姓字，常说向公卿。",
      "每许连床坐，仍容并马行。",
      "恩深转无语，怀抱甚分明。"
    ]
  },
  {
    "volume": 514,
    "sequence": 16,
    "title": "凤翔西池与贾岛纳凉",
    "author": "朱庆馀",
    "content": [
      "四面无炎气，清池阔复深。",
      "蝶飞逢草住，鱼戏见人沈。",
      "拂石安茶器，移床选树阴。",
      "几回同到此，尽日得闲吟。"
    ]
  },
  {
    "volume": 514,
    "sequence": 17,
    "title": "上汴州令狐相公",
    "author": "朱庆馀",
    "content": [
      "罢相恩犹在，那容处静司。",
      "政严初领节，名重更因诗。",
      "公事巡营外，戎装拜敕时。",
      "恭闻长与善，应念出身迟。"
    ]
  },
  {
    "volume": 514,
    "sequence": 18,
    "title": "送于中丞入蕃册立",
    "author": "朱庆馀",
    "content": [
      "上马生边思，戎装别众僚。",
      "双旌衔命重，空碛去程遥。",
      "迥没沙中树，孤飞雪外雕。",
      "蕃庭过册礼，几日却回朝。"
    ]
  },
  {
    "volume": 514,
    "sequence": 19,
    "title": "送淮阴丁明府",
    "author": "朱庆馀",
    "content": [
      "之官未入境，已有爱人心。",
      "遣吏回中路，停舟对远林。",
      "岛声淮浪静，雨色稻苗深。",
      "暇日公门掩，唯应伴客吟。"
    ]
  },
  {
    "volume": 514,
    "sequence": 20,
    "title": "送韦校书佐灵州幕",
    "author": "朱庆馀",
    "content": [
      "共知行处乐，犹惜此时分。",
      "职已为书记，官曾校典坟。",
      "寒城初落叶，高戍远生云。",
      "边事何须问，深谋只在君。"
    ]
  },
  {
    "volume": 514,
    "sequence": 21,
    "title": "上江州李史君",
    "author": "朱庆馀",
    "content": [
      "起家声望重，自古更谁过。",
      "得在朝廷少，还因谏诤多。",
      "经年愁瘴疠，几处遇恩波。",
      "入境无余事，唯闻父老歌。"
    ]
  },
  {
    "volume": 514,
    "sequence": 22,
    "title": "发凤翔后涂中怀田少府",
    "author": "朱庆馀",
    "content": [
      "识君春未半，意欲住经秋。",
      "见酒连诗句，逢花跋马头。",
      "别来唯独宿，梦里尚同游。",
      "所在求飧过，无因离得愁。"
    ]
  },
  {
    "volume": 514,
    "sequence": 23,
    "title": "雪夜与真上人宿韩协律宅",
    "author": "朱庆馀",
    "content": [
      "斜雪微沾砌，空堂夜语清。",
      "逆风听漏短，回烛向楼明。",
      "盥漱随禅伴，讴吟得野情。",
      "此欢那敢忘，世贵丈夫名。"
    ]
  },
  {
    "volume": 514,
    "sequence": 24,
    "title": "与贾岛、顾非熊、无可上人宿万年姚少府宅",
    "author": "朱庆馀",
    "content": [
      "莫厌通宵坐，贫中会聚难。",
      "堂虚雪气入，灯在漏声残。",
      "役思因生病，当禅岂觉寒。",
      "开门各有事，非不惜馀欢。"
    ]
  },
  {
    "volume": 514,
    "sequence": 25,
    "title": "震为苍筤竹",
    "author": "朱庆馀",
    "content": [
      "为擢东方秀，修然异众筠。",
      "青苍才映粉，蒙密正含春。",
      "嫩箨沾微雨，幽根绝细尘。",
      "乍怜分径小，偏觉带烟新。",
      "结实皆留凤，垂阴似庇人。",
      "顾唯竿在手，深水挂赪鳞。"
    ]
  },
  {
    "volume": 514,
    "sequence": 26,
    "title": "题青龙寺",
    "author": "朱庆馀",
    "content": [
      "寺好因岗势，登临值夕阳。",
      "青山当佛阁，红叶满僧廊。",
      "竹色连平地，虫声在上方。",
      "最怜东面静，为近楚城墙。"
    ]
  },
  {
    "volume": 514,
    "sequence": 27,
    "title": "送滕庶子致仕归江南",
    "author": "朱庆馀",
    "content": [
      "常怀独往意，此日去朝簪。",
      "丹诏荣归骑，清风满故林。",
      "诸侯新起敬，遗老重相寻。",
      "在处饶山水，堪行慰所心。"
    ]
  },
  {
    "volume": 514,
    "sequence": 28,
    "title": "夏日题武功姚主簿",
    "author": "朱庆馀",
    "content": [
      "亭午无公事，垂帘树色间。",
      "僧来茶灶动，吏去印床闲。",
      "傍竹行寻巷，当门立看山。",
      "吟诗老不倦，未省话官班。"
    ]
  },
  {
    "volume": 514,
    "sequence": 29,
    "title": "送张景宣下第东归（归扬州觐省）",
    "author": "朱庆馀",
    "content": [
      "归省值花时，闲吟落第诗。",
      "高情怜道在，公论觉才遗。",
      "春雨连淮暗，私船过马迟。",
      "离心可惆怅，为有入城期。"
    ]
  },
  {
    "volume": 514,
    "sequence": 30,
    "title": "送顾非熊下第归",
    "author": "朱庆馀",
    "content": [
      "但取诗名远，宁论下第频。",
      "惜为今日别，共受几年贫。",
      "听雨宿吴寺，过江逢越人。",
      "知从本府荐，秋晚又辞亲。"
    ]
  },
  {
    "volume": 514,
    "sequence": 31,
    "title": "送韦繇校书赴浙东幕",
    "author": "朱庆馀",
    "content": [
      "丞相辟书新，秋关独去人。",
      "官离芸阁早，名占甲科频。",
      "水驿迎船火，山城候骑尘。",
      "湖边寄家久，到日喜荣亲。"
    ]
  },
  {
    "volume": 514,
    "sequence": 32,
    "title": "寻贾岛所居",
    "author": "朱庆馀",
    "content": [
      "求闲身未得，此日到京东。",
      "独在钟声外，相逢树色中。",
      "谁言人渐老，所向意皆同。",
      "月上因留宿，移床对药丛。"
    ]
  },
  {
    "volume": 514,
    "sequence": 33,
    "title": "题毗陵上人院",
    "author": "朱庆馀",
    "content": [
      "院深终日静，落叶覆秋虫。",
      "盥漱新斋后，修行未老中。",
      "映松山色远，隔水磬声通。",
      "此处宜清夜，高吟永与同。"
    ]
  },
  {
    "volume": 514,
    "sequence": 34,
    "title": "送李侍御入蕃",
    "author": "朱庆馀",
    "content": [
      "远使随双节，新官属外台。",
      "戎装非好武，书记本多才。",
      "移帐依泉宿，迎人带雪来。",
      "心知玉关道，稀见一花开。"
    ]
  },
  {
    "volume": 514,
    "sequence": 35,
    "title": "望萧关",
    "author": "朱庆馀",
    "content": [
      "渐见风沙暗，萧关欲到时。",
      "儿童能探火，妇女解缝旗。",
      "川绝衔鱼鹭，林多带箭麋。",
      "暂来戎马地，不敢苦吟诗。"
    ]
  },
  {
    "volume": 514,
    "sequence": 36,
    "title": "送韩校书赴江西幕",
    "author": "朱庆馀",
    "content": [
      "从军五湖外，终是称诗人。",
      "酒后愁将别，涂中过却春。",
      "山桥槲叶暗，水馆燕巢新。",
      "驿舫迎应远，京书寄自频。",
      "野情随到处，公务日关身。",
      "久共趋名利，龙钟独滞秦。"
    ]
  },
  {
    "volume": 514,
    "sequence": 37,
    "title": "题寄王秘书",
    "author": "朱庆馀",
    "content": [
      "唯求买药价，此外更无机。",
      "扶病看红叶，辞官著白衣。",
      "断篱通野径，高树荫邻扉。",
      "时馥留僧宿，余人得见稀。"
    ]
  },
  {
    "volume": 514,
    "sequence": 38,
    "title": "山居",
    "author": "朱庆馀",
    "content": [
      "归来青壁下，又见满篱霜。",
      "转觉琴斋静，闲从菊地荒。",
      "山泉共鹿饮，林果让僧尝。",
      "时复收新药，随云过石梁。"
    ]
  },
  {
    "volume": 514,
    "sequence": 39,
    "title": "重过惟贞上人院",
    "author": "朱庆馀",
    "content": [
      "老去唯求静，都忘外学名。",
      "扫床秋叶满，对客远云生。",
      "香閤闲留宿，晴阶暖共行。",
      "窗西暮山色，依旧入诗情。"
    ]
  },
  {
    "volume": 514,
    "sequence": 40,
    "title": "与石昼秀才过普照寺",
    "author": "朱庆馀",
    "content": [
      "问人知寺路，松竹暗春山。",
      "潭黑龙应在，巢空鹤未还。",
      "经年为客倦，半日与僧闲。",
      "更共尝新茗，闻钟笑语间。"
    ]
  },
  {
    "volume": 514,
    "sequence": 41,
    "title": "题任处士幽居",
    "author": "朱庆馀",
    "content": [
      "惜与幽人别，停舟对草堂。",
      "湖云侵卧位，杉露滴茶床。",
      "山月吟时在，池花觉后香。",
      "生涯无一物，谁与读书粮。"
    ]
  },
  {
    "volume": 514,
    "sequence": 42,
    "title": "送僧往太原谒李司空",
    "author": "朱庆馀",
    "content": [
      "已共邻房别，应无更住心。",
      "中时过野店，后夜宿寒林。",
      "寺去人烟远，城连塞雪深。",
      "禅馀得新句，堪对上公吟。"
    ]
  },
  {
    "volume": 514,
    "sequence": 43,
    "title": "将之上京别淮南书记李侍御",
    "author": "朱庆馀",
    "content": [
      "心地偶相见，语多为别难。",
      "诗成公府晚，路入翠微寒。",
      "逢石自应坐，有花谁共看。",
      "身为当去雁，云尽到长安。"
    ]
  },
  {
    "volume": 514,
    "sequence": 44,
    "title": "韩协律相送精舍读书四韵奉寄呈陆补阙",
    "author": "朱庆馀",
    "content": [
      "白鹤西山别，更看上去船。",
      "遥知寻寺路，应念宿江烟。",
      "到处无闲日，回期已隔年。",
      "何因陪夜坐，清论谏臣边。"
    ]
  },
  {
    "volume": 514,
    "sequence": 45,
    "title": "过苏州晓上人院",
    "author": "朱庆馀",
    "content": [
      "夏满律当清，无中景自生。",
      "移松不避远，取石亦亲行。",
      "经案离时少，绳床著处平。",
      "若将林下比，应只欠泉声。"
    ]
  },
  {
    "volume": 514,
    "sequence": 46,
    "title": "送僧游缙云",
    "author": "朱庆馀",
    "content": [
      "但望青山去，何山不是缘。",
      "寺幽堪讲律，月冷称当禅。",
      "水落无风夜，猿吟欲雨天。",
      "寻师若有路，终作缓归年。"
    ]
  },
  {
    "volume": 514,
    "sequence": 47,
    "title": "赠道者",
    "author": "朱庆馀",
    "content": [
      "自识来清瘦，寻常语论真。",
      "药成休伏火，符验不传人。",
      "独有年过鹤，曾无病到身。",
      "潜教问弟子，居处与谁邻。"
    ]
  },
  {
    "volume": 514,
    "sequence": 48,
    "title": "杭州卢录事山亭",
    "author": "朱庆馀",
    "content": [
      "山色满公署，到来诗景饶。",
      "解衣临曲榭，隔竹见红蕉。",
      "清漏焚香夕，轻岚视事朝。",
      "静中看锁印，高处见迎潮。",
      "曳履庭芜近，当身树叶飘。",
      "傍城馀菊在，步入一仙瓢。"
    ]
  },
  {
    "volume": 514,
    "sequence": 49,
    "title": "送品上人入秦",
    "author": "朱庆馀",
    "content": [
      "独去何人见，林塘共寂寥。",
      "生缘闻磬早，觉路出尘遥。",
      "江雪沾新草，秦园发故条。",
      "心知禅定处，石室对芭蕉。"
    ]
  },
  {
    "volume": 514,
    "sequence": 50,
    "title": "题蔷薇花",
    "author": "朱庆馀",
    "content": [
      "四面垂条密，浮阴入夏清。",
      "绿攒伤手刺，红堕断肠英。",
      "粉著蜂须腻，光凝蝶翅明。",
      "雨中看亦好，况复值初晴。"
    ]
  },
  {
    "volume": 514,
    "sequence": 51,
    "title": "题胡氏溪亭",
    "author": "朱庆馀",
    "content": [
      "亭与溪相近，无时不有风。",
      "涧松生便黑，野藓看多红。",
      "雨足秋声后，山沈夜色中。",
      "主人能守静，略与客心同。"
    ]
  },
  {
    "volume": 514,
    "sequence": 52,
    "title": "看涛",
    "author": "朱庆馀",
    "content": [
      "不知来远近，但见白峨峨。",
      "风雨驱寒玉，鱼龙迸上波。",
      "声长势未尽，晓去夕还过。",
      "要路横天堑，其如造化何。"
    ]
  },
  {
    "volume": 514,
    "sequence": 53,
    "title": "和刘补阙秋园寓兴之什十首",
    "author": "朱庆馀",
    "content": [
      "闲园清气满，新兴日堪追。",
      "隔水蝉鸣后，当檐雁过时。",
      "雨余槐穟重，霜近药苗衰。",
      "不以朝簪贵，多将野客期。",
      "谁言高静意，不异在衡茅。",
      "竹冷人离洞，天晴鹤出巢。",
      "深篱藏白菌，荒蔓露青匏。",
      "几见中宵月，清光坠树梢。",
      "逍遥人事外，杖屦入杉萝。",
      "草色寒犹在，虫声晚渐多。",
      "静逢山鸟下，幽称野僧过。",
      "几许新开菊，闲从落叶和。",
      "留情清景宴，朝罢有馀闲。",
      "蝶散红兰外，萤飞白露间。",
      "墙高微见寺，林静远分山。",
      "吟足期相访，残阳自掩关。",
      "深斋尝独处，讵肯厌秋声。",
      "翠筱寒愈静，孤花晚更明。",
      "每因逢石坐，多见抱书行。",
      "入夜听疏杵，遥知耿此情。",
      "苍翠经宵在，园庐景自深。",
      "风凄欲去燕，月思向来砧。",
      "碧石当莎径，寒烟冒竹林。",
      "杯瓢闲寄咏，清绝是知音。",
      "门巷唯苔藓，谁言不称贫。",
      "台闲人下晚，果熟鸟来频。",
      "石脉潜通井，松枝静离尘。",
      "残蔬得晴后，又见一番新。",
      "卷帘天色静，近濑觉衣单。",
      "蕉叶犹停翠，桐阴已爽寒。",
      "云从高处望，琴爱静时弹。",
      "正去重阳近，吟秋意未阑。",
      "竹径通邻圃，清深称独游。",
      "虫丝交影细，藤子坠声幽。",
      "积润苔纹厚，迎寒荠叶稠。",
      "闲来寻古画，未废执茶瓯。",
      "风物已萧飒，晚烟生霁容。",
      "斜分紫陌树，远隔翠微钟。",
      "宿客论文静，闲灯落烬重。",
      "无穷林下意，真得古人风。"
    ]
  },
  {
    "volume": 514,
    "sequence": 54,
    "title": "上翰林蒋防舍人",
    "author": "朱庆馀",
    "content": [
      "清重可过知内制，从前礼绝外庭人。",
      "看花在处多随驾，召宴无时不及旬。",
      "马自赐来骑觉稳，诗缘得后意长新。",
      "应怜独在文场久，十有余年浪过春。"
    ]
  },
  {
    "volume": 514,
    "sequence": 55,
    "title": "上翰林李舍人",
    "author": "朱庆馀",
    "content": [
      "记得早年曾拜识，便怜孤进赏文章。",
      "免令汩没惭时辈，与作声名彻举场。",
      "一自凤池承密旨，今因世路接余光。",
      "云泥虽隔思长在，纵使无成也不忘。"
    ]
  },
  {
    "volume": 514,
    "sequence": 56,
    "title": "题章正字道正新居（孝标）",
    "author": "朱庆馀",
    "content": [
      "独在御楼南畔住，生涯还似旧时贫。",
      "全无竹可侵行径，一半花犹属别人。",
      "吟处不妨嫌鼓闹，眼前唯称与僧邻。",
      "近来渐觉青莎巷，车马过从已有尘。"
    ]
  },
  {
    "volume": 514,
    "sequence": 57,
    "title": "送李馀及第归蜀",
    "author": "朱庆馀",
    "content": [
      "从得高科名转盛，亦言归去满城知。",
      "发时谁不开筵送，到处人争与马骑。",
      "剑路红蕉明栈阁，巴村绿树荫神祠。",
      "乡中后辈游门馆，半是来求近日诗。"
    ]
  },
  {
    "volume": 514,
    "sequence": 58,
    "title": "送唐中丞开淘西湖夏日游泛因书示郡人",
    "author": "朱庆馀",
    "content": [
      "萍岸新淘见碧霄，中流相去忽成遥。",
      "空余孤屿来诗景，无复横槎碍柳条。",
      "红旆路幽山翠湿，锦帆风起浪花飘。",
      "共知浸润同雷泽，何虑川源有旱苗。"
    ]
  },
  {
    "volume": 514,
    "sequence": 59,
    "title": "过旧宅（一作题王侯废宅）",
    "author": "朱庆馀",
    "content": [
      "古巷戟门谁旧宅，早曾闻说属官家。",
      "更无新燕来巢屋，唯有闲人去看花。",
      "空厩欲摧尘满枥，小池初涸草侵沙。",
      "荣华事歇皆如此，立马踟蹰到日斜。"
    ]
  },
  {
    "volume": 514,
    "sequence": 60,
    "title": "鄂渚送白舍人赴杭州",
    "author": "朱庆馀",
    "content": [
      "岂知鹦鹉洲边路，得见凤凰池上人。",
      "从此不同诸客礼，故乡西与郡城邻。"
    ]
  },
  {
    "volume": 514,
    "sequence": 61,
    "title": "题崔驸马林亭",
    "author": "朱庆馀",
    "content": [
      "选居幽近御街东，易得诗人聚会同。",
      "白练鸟飞深竹里，朱弦琴在乱书中。",
      "亭开山色当高枕，楼静箫声落远风。",
      "何事宦涂犹寂寞，都缘清苦道难通。"
    ]
  },
  {
    "volume": 514,
    "sequence": 62,
    "title": "赠韩协律",
    "author": "朱庆馀",
    "content": [
      "永日微吟在竹前，骨清唯爱漱寒泉。",
      "门闲多有投文客，身病长无买药钱。",
      "岭寺听猿频独宿，湖亭避宴动经年。",
      "亲知尽怪疏荣禄，的是将心暗学禅。"
    ]
  },
  {
    "volume": 514,
    "sequence": 63,
    "title": "自萧关望临洮",
    "author": "朱庆馀",
    "content": [
      "玉关西路出临洮，风卷边沙入马毛。",
      "寺寺院中无竹树，家家壁上有弓刀。",
      "惟怜战士垂金甲，不尚游人著白袍。",
      "日暮独吟秋色里，平原一望戍楼高。"
    ]
  },
  {
    "volume": 514,
    "sequence": 64,
    "title": "送崔约下第归淮南觐省",
    "author": "朱庆馀",
    "content": [
      "远忆拜亲留不住，出门行计与谁同。",
      "程涂半是依船上，请谒多愁值雨中。",
      "堰水静连堤树绿，村桥时映野花红。",
      "回期须及来春事，莫便江边逐钓翁。"
    ]
  },
  {
    "volume": 514,
    "sequence": 65,
    "title": "羽林郎",
    "author": "朱庆馀",
    "content": [
      "紫髯年少奉恩初，直阁将军尽不如。",
      "酒后引兵围百草，风前驻旆领边书。",
      "宅将公主同时赐，官与中郎共日除。",
      "大笑鲁儒年四十，腰间犹未识金鱼。"
    ]
  },
  {
    "volume": 514,
    "sequence": 66,
    "title": "归故园",
    "author": "朱庆馀",
    "content": [
      "桑柘骈阗数亩间，门前五柳正堪攀。",
      "尊中美酒长须满，身外浮名总是闲。",
      "竹径有时风为扫，柴门无事日常关。",
      "于焉已是忘机地，何用将金别买山。"
    ]
  },
  {
    "volume": 514,
    "sequence": 67,
    "title": "同友人看花",
    "author": "朱庆馀",
    "content": [
      "寻花不问春深浅，纵是残红也入诗。",
      "每个树边行一匝，谁家园里最多时。"
    ]
  },
  {
    "volume": 514,
    "sequence": 68,
    "title": "种花",
    "author": "朱庆馀",
    "content": [
      "忆昔两京官道上，可怜桃李昼阴垂。",
      "不知谁作巡花使，空记玄宗遣种时。"
    ]
  },
  {
    "volume": 514,
    "sequence": 69,
    "title": "早发庐江涂中遇雪寄李侍御",
    "author": "朱庆馀",
    "content": [
      "芦苇声多雁满陂，湿云连野见山稀。",
      "遥知将吏相逢处，半是春城贺雪归。"
    ]
  },
  {
    "volume": 514,
    "sequence": 70,
    "title": "登望云亭招友",
    "author": "朱庆馀",
    "content": [
      "日日恐无云可望，不辞逐静望来频。",
      "共知亭下眠云远，解到上头能几人。"
    ]
  },
  {
    "volume": 514,
    "sequence": 71,
    "title": "刘补阙西亭晚宴",
    "author": "朱庆馀",
    "content": [
      "虫声已尽菊花干，共立松阴向晚寒。",
      "对酒看山俱惜去，不知斜月下栏干。"
    ]
  },
  {
    "volume": 514,
    "sequence": 72,
    "title": "送长安罗少府",
    "author": "朱庆馀",
    "content": [
      "科名再得年犹少，今日休官更觉贤。",
      "去国已辞趋府伴，向家还入渡江船。",
      "雪晴新雁斜行出，潮落残云远色鲜。",
      "在处若逢山水住，到时应不及秋前。"
    ]
  },
  {
    "volume": 514,
    "sequence": 73,
    "title": "林下招胡长官（一作寄招胡明府）",
    "author": "朱庆馀",
    "content": [
      "语低清貌似休粮，称著朱衣入草堂。",
      "销暑近来无别物，桂阴当午满绳床。"
    ]
  },
  {
    "volume": 514,
    "sequence": 74,
    "title": "与真上人一二禅师题玢寺主院",
    "author": "朱庆馀",
    "content": [
      "杖屦相随任处便，不唯空寄上方眠。",
      "归时亦取湖边路，晚映枫林共上船。"
    ]
  },
  {
    "volume": 514,
    "sequence": 75,
    "title": "寻僧",
    "author": "朱庆馀",
    "content": [
      "吟背春城出草迟，天晴紫阁赴僧期。",
      "山边树下行人少，一派新泉日午时。"
    ]
  },
  {
    "volume": 514,
    "sequence": 76,
    "title": "题王丘长史宅",
    "author": "朱庆馀",
    "content": [
      "更无人吏在门前，不似居官似学仙。",
      "药气暗侵朝服上，花阴晚到簿书边。",
      "玉琴闲把看山坐，筒簟长铺与客眠。",
      "时见街中骑瘦马，低头只是为诗篇。"
    ]
  },
  {
    "volume": 514,
    "sequence": 77,
    "title": "寄刘少府",
    "author": "朱庆馀",
    "content": [
      "唯爱图书兼古器，在官犹自未离贫。",
      "更闻县去青山近，称与诗人作主人。"
    ]
  },
  {
    "volume": 514,
    "sequence": 78,
    "title": "哭胡遇",
    "author": "朱庆馀",
    "content": [
      "寻僧昨日尚相随，忽见绯幡意可知。",
      "题处旧诗休更读，买来新马忆曾骑。",
      "不应随分空营奠，终拟求人与立碑。",
      "每向宣阳里中过，遥闻哭临泪先垂。"
    ]
  },
  {
    "volume": 514,
    "sequence": 79,
    "title": "自述",
    "author": "朱庆馀",
    "content": [
      "诗人甘寂寞，居处遍苍苔。",
      "后夜蟾光满，邻家树影来。",
      "岂知莲帐好，自爱草堂开。",
      "愿答相思意，援毫愧不才。"
    ]
  }
]