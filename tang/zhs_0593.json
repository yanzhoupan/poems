[
  {
    "volume": 593,
    "sequence": 1,
    "title": "东武吟",
    "author": "曹邺",
    "content": [
      "心如山上虎，身若仓中鼠。",
      "惆怅倚市门，无人与之语。",
      "夜宴李将军，欲望心相许。",
      "何曾听我言，贪谑邯郸女。",
      "独上黄金台，凄凉泪如雨。"
    ]
  },
  {
    "volume": 593,
    "sequence": 2,
    "title": "蓟北门行（一本作出自蓟北门行）",
    "author": "曹邺",
    "content": [
      "长河冻如石，征人夜中戍。",
      "但恐筋力尽，敢惮将军遇。",
      "古来死未歇，白骨碍官路。",
      "岂无一有功，可以高其墓。",
      "亲戚牵衣泣，悲号自相顾。",
      "死者虽无言，那堪生者悟。",
      "不如无手足，得见齿发暮。",
      "乃知七尺躯，却是速死具。"
    ]
  },
  {
    "volume": 593,
    "sequence": 3,
    "title": "金井怨",
    "author": "曹邺",
    "content": [
      "西风吹急景，美人照金井。",
      "不见面上花，却恨井中影。"
    ]
  },
  {
    "volume": 593,
    "sequence": 4,
    "title": "姑苏台",
    "author": "曹邺",
    "content": [
      "南宫酒未销，又宴姑苏台。",
      "美人和泪去，半夜阊门开。",
      "相对正歌舞，笑中闻鼓鼙。",
      "星散九重门，血流十二街。",
      "一去成万古，台尽人不回。",
      "时闻野田中，拾得黄金钗。"
    ]
  },
  {
    "volume": 593,
    "sequence": 5,
    "title": "夜坐有怀",
    "author": "曹邺",
    "content": [
      "悄悄月出树，东南若微霜。",
      "愁人不成寐，五月夜亦长。",
      "佳期杳天末，骨肉不在旁。",
      "年华且有恨，厥体难久康。",
      "人言力耕者，岁旱亦有粮。",
      "吾道固如此，安得苦伥伥。"
    ]
  },
  {
    "volume": 593,
    "sequence": 6,
    "title": "寄监察从兄",
    "author": "曹邺",
    "content": [
      "我祖居邺地，邺人识文星。",
      "此地星已落，兼无古时城。",
      "古风既无根，千载难重生。",
      "空留建安书，传说七子名。",
      "贱子生桂州，桂州山水清。",
      "自觉心貌古，兼合古人情。",
      "因为二雅诗，出语有性灵。",
      "持来向长安，时得长者惊。",
      "芝草不为瑞，还共木叶零。",
      "恨如辙中土，终岁填不平。",
      "吾宗戴豸冠，忽然入西京。",
      "怜其羽翼单，抚若亲弟兄。",
      "松根已坚牢，松叶岂不荣。",
      "言罢眼无泪，心中如酒酲。"
    ]
  },
  {
    "volume": 593,
    "sequence": 7,
    "title": "乐府体",
    "author": "曹邺",
    "content": [
      "莲子房房嫩，菖蒲叶叶齐。",
      "共结池中根，不厌池中泥。"
    ]
  },
  {
    "volume": 593,
    "sequence": 8,
    "title": "弃妇",
    "author": "曹邺",
    "content": [
      "嫁来未曾出，此去长别离。",
      "父母亦有家，羞言何以归。",
      "此日年且少，事姑常有仪。",
      "见多自成丑，不待颜色衰。",
      "何人不识宠，所嗟无自非。",
      "将欲告此意，四邻已相疑。"
    ]
  },
  {
    "volume": 593,
    "sequence": 9,
    "title": "读李斯传",
    "author": "曹邺",
    "content": [
      "一车致三毂，本图行地速。",
      "不知驾驭难，举足成颠覆。",
      "欺暗尚不然，欺明当自戮。",
      "难将一人手，掩得天下目。",
      "不见三尺坟，云阳草空绿。"
    ]
  },
  {
    "volume": 593,
    "sequence": 10,
    "title": "文宗陵",
    "author": "曹邺",
    "content": [
      "千年尧舜心，心成身已殁。",
      "始随苍梧云，不返苍龙阙。",
      "宫女衣不香，黄金赐白发。",
      "留此奉天下，所以无征伐。",
      "至今汨罗水，不葬大夫骨。"
    ]
  },
  {
    "volume": 593,
    "sequence": 11,
    "title": "偶怀",
    "author": "曹邺",
    "content": [
      "开目不见路，常如夜中行。",
      "最贱不自勉，中涂与谁争。",
      "蓬为沙所危，还向沙上生。",
      "一年秋不熟，安得便废耕。",
      "颜子命未达，亦遇时人轻。"
    ]
  },
  {
    "volume": 593,
    "sequence": 12,
    "title": "代罗敷诮使君",
    "author": "曹邺",
    "content": [
      "常言爱嵩山，别妾向东京。",
      "朝来见人说，却知在石城。",
      "未必菖蒲花，只向石城生。",
      "自是使君眼，见物皆有情。",
      "麋鹿同上山，莲藕同在泥。",
      "莫学天上日，朝东暮还西。"
    ]
  },
  {
    "volume": 593,
    "sequence": 13,
    "title": "怨歌行",
    "author": "曹邺",
    "content": [
      "丈夫好弓剑，行坐说金吾。",
      "喜闻有行役，结束不待车。",
      "官田赠倡妇，留妾侍舅姑。",
      "舅姑皆已死，庭花半是芜。",
      "中妹寻适人，生女亦嫁夫。",
      "何曾寄消息，他处却有书。",
      "严风厉中野，女子心易孤。",
      "贫贱又相负，封侯意何如。"
    ]
  },
  {
    "volume": 593,
    "sequence": 14,
    "title": "南征怨",
    "author": "曹邺",
    "content": [
      "万浪东不回，昭王南征早。",
      "龙舟没何处，独树江上老。",
      "吾欲问水滨，宫殿已生草。"
    ]
  },
  {
    "volume": 593,
    "sequence": 15,
    "title": "和潘安仁金谷集",
    "author": "曹邺",
    "content": [
      "太守龙为马，将军金作车。",
      "香飘十里风，风下绿珠歌。",
      "莫怪坐上客，叹君庭前花。",
      "明朝此池馆，不是石崇家。"
    ]
  },
  {
    "volume": 593,
    "sequence": 16,
    "title": "不可见",
    "author": "曹邺",
    "content": [
      "常闻贫贱夫，头白终相待。",
      "自从嫁黔娄，终岁长不在。",
      "君梦有双影，妾梦空四邻。",
      "常思劲北风，吹折双车轮。"
    ]
  },
  {
    "volume": 593,
    "sequence": 17,
    "title": "秦后作",
    "author": "曹邺",
    "content": [
      "大道不居谦，八荒安苟得。",
      "木中不生火，高殿祸顷刻。",
      "谁将白帝子，践我礼义域。",
      "空持拔山志，欲夺天地德。",
      "轵道人不回，壮士断消息。",
      "父母骨成薪，虫蛇自相食。",
      "鼎乱阴阳疑，战尽鬼神力。",
      "东郊龙见血，九土玄黄色。",
      "鼙鼓裂二景，妖星动中国。",
      "圆丘无日月，旷野失南北。",
      "徒流杀人血，神器终不忒。",
      "一马渡空江，始知贤者贼。"
    ]
  },
  {
    "volume": 593,
    "sequence": 18,
    "title": "薄命妾",
    "author": "曹邺",
    "content": [
      "薄命常恻恻，出门见南北。",
      "刘郎马蹄疾，何处去不得。",
      "泪珠不可收，虫丝不可织。",
      "知君绿桑下，更有新相识。"
    ]
  },
  {
    "volume": 593,
    "sequence": 19,
    "title": "放歌行",
    "author": "曹邺",
    "content": [
      "莫唱放歌行，此歌临楚水。",
      "人皆恶此声，唱者终不已。",
      "三闾有何罪，不向枕上死。"
    ]
  },
  {
    "volume": 593,
    "sequence": 20,
    "title": "江西送人",
    "author": "曹邺",
    "content": [
      "八月江上楼，西风令人愁。",
      "携酒楼上别，尽见四山秋。",
      "但愁今日知，莫作他时疑。",
      "郎本不住此，无人泣望归。",
      "何水不生波，何木不改柯。",
      "遥知明日恨，不如今日多。",
      "将心速投人，路远人如何。"
    ]
  },
  {
    "volume": 593,
    "sequence": 21,
    "title": "始皇陵下作",
    "author": "曹邺",
    "content": [
      "千金买鱼灯，泉下照狐兔。",
      "行人上陵过，却吊扶苏墓。",
      "累累圹中物，多于养生具。",
      "若使山可移，应将秦国去。",
      "舜殁虽在前，今犹未封树。"
    ]
  },
  {
    "volume": 593,
    "sequence": 22,
    "title": "洛原西望",
    "author": "曹邺",
    "content": [
      "筑城畏不坚，城坚心自毁。",
      "秦树满平原，秦人不居此。",
      "犹为泣路者，无力报天子。"
    ]
  },
  {
    "volume": 593,
    "sequence": 23,
    "title": "赵城怀古",
    "author": "曹邺",
    "content": [
      "邯郸旧公子，骑马又鸣珂。",
      "手挥白玉鞭，不避五侯车。",
      "闲愁春日短，沽酒入倡家。",
      "一笑千万金，醉中赠秦娥。",
      "如今高原上，树树白杨花。"
    ]
  },
  {
    "volume": 593,
    "sequence": 24,
    "title": "代班姬",
    "author": "曹邺",
    "content": [
      "宠极多妒容，乘车上金阶。",
      "欻然赵飞燕，不语到日西。",
      "手把菖蒲花，君王唤不来。",
      "常嫌鬓蝉重，乞人白玉钗。",
      "君心无定波，咫尺流不回。",
      "后宫门不掩，每夜黄鸟啼。",
      "买得千金赋，花颜已如灰。"
    ]
  },
  {
    "volume": 593,
    "sequence": 25,
    "title": "庭草",
    "author": "曹邺",
    "content": [
      "庭草根自浅，造化无遗功。",
      "低回一寸心，不敢怨春风。"
    ]
  },
  {
    "volume": 593,
    "sequence": 26,
    "title": "过白起墓",
    "author": "曹邺",
    "content": [
      "夷陵火焰灭，长平生气低。",
      "将军临老病，赐剑咸阳西。"
    ]
  },
  {
    "volume": 593,
    "sequence": 27,
    "title": "对酒",
    "author": "曹邺",
    "content": [
      "爱酒知是僻，难与性相舍。",
      "未必独醒人，便是不饮者。",
      "晚岁无此物，何由住田野。"
    ]
  },
  {
    "volume": 593,
    "sequence": 28,
    "title": "续幽愤",
    "author": "曹邺",
    "content": [
      "繁霜作阴起，朱火乘夕发。",
      "清昼冷无光，兰膏坐销歇。",
      "惟公执天宪，身是台中杰。",
      "一逐楚大夫，何人为君雪。",
      "匆匆鬼方路，不许辞双阙。",
      "过门似他乡，举趾如遗辙。",
      "八月黄草生，洪涛入云热。",
      "危魂没太行，客吊空骨节。",
      "千年瘴江水，恨声流不绝。"
    ]
  },
  {
    "volume": 593,
    "sequence": 29,
    "title": "古词",
    "author": "曹邺",
    "content": [
      "高阙碍飞鸟，人言是君家。",
      "经年不归去，爱妾面上花。",
      "妾面虽有花，妾心非女萝。",
      "郎妻自不重，于妾欲如何。"
    ]
  },
  {
    "volume": 593,
    "sequence": 30,
    "title": "和谢豫章从宋公戏马台送孔令谢病",
    "author": "曹邺",
    "content": [
      "碧树杳云暮，朔风自西来。",
      "佳人忆山水，置酒在高台。",
      "不必问流水，坐来日已西。",
      "劝君速归去，正及鹧鸪啼。"
    ]
  },
  {
    "volume": 593,
    "sequence": 31,
    "title": "送进士李殷下第游汾河",
    "author": "曹邺",
    "content": [
      "上国花照地，遣君向西征。",
      "旁人亦有恨，况复故人情。",
      "单车欲云去，别酒忽然醒。",
      "如何今夜梦，半作道路程。",
      "边士不好礼，全家住军城。",
      "城中鼓角严，旅客常夜惊。",
      "中有左记室，逢人眼光明。",
      "西门未归者，下马如到京。",
      "还应一开卷，为子心不平。",
      "殷勤说忠抱，壮志勿自轻。"
    ]
  },
  {
    "volume": 593,
    "sequence": 32,
    "title": "相思极（一作长相思）",
    "author": "曹邺",
    "content": [
      "妾颜与日空，君心与日新。",
      "三年得一书，犹在湘之滨。",
      "料君相轻意，知妾无至亲。",
      "况当受明礼，不令再嫁人。",
      "愿君从此日，化质为妾身。"
    ]
  },
  {
    "volume": 593,
    "sequence": 33,
    "title": "代谢玄晖新亭送范零陵",
    "author": "曹邺",
    "content": [
      "楚水洪无际，沧茫接天涯。",
      "相看不能语，独鸟下江蓠。",
      "蓬子悉有恋，蓬根却无期。",
      "车轮自不住，何必怨路岐。",
      "孟冬衣食薄，梦寐亦未遗。"
    ]
  },
  {
    "volume": 593,
    "sequence": 34,
    "title": "山中效陶",
    "author": "曹邺",
    "content": [
      "落第非有罪，兹山聊归止。",
      "山猿隔云住，共饮山中水。",
      "读书时有兴，坐石忘却起。",
      "西山忽然暮，往往遗巾履。",
      "经时一出门，兼候僮仆喜。",
      "常被山翁笑，求名岂如此。",
      "齿发老未衰，何如且求己。"
    ]
  },
  {
    "volume": 593,
    "sequence": 35,
    "title": "城南野居寄知己",
    "author": "曹邺",
    "content": [
      "奔走未到我，在城如在村。",
      "出门既无意，岂如常闭门。",
      "作诗二十载，阙下名不闻。",
      "无人为开口，君子独有言。",
      "身为苦寒士，一笑亦感恩。",
      "殷勤中途上，勿使车无轮。"
    ]
  },
  {
    "volume": 593,
    "sequence": 36,
    "title": "古莫买妾行",
    "author": "曹邺",
    "content": [
      "千扉不当路，未似开一门。",
      "若遣绿珠丑，石家应尚存。"
    ]
  },
  {
    "volume": 593,
    "sequence": 37,
    "title": "霁后作（齐梁体）",
    "author": "曹邺",
    "content": [
      "新霁辨草木，晚塘明衣衿。",
      "乳燕不归宿，双双飞向林。",
      "微照露花影，轻云浮麦阴。",
      "无人可招隐，尽日登山吟。"
    ]
  },
  {
    "volume": 593,
    "sequence": 38,
    "title": "田家效陶",
    "author": "曹邺",
    "content": [
      "黑黍舂来酿酒饮，青禾刈了驱牛载。",
      "大姑小叔常在眼，却笑长安在天外。"
    ]
  },
  {
    "volume": 593,
    "sequence": 39,
    "title": "寄贾驰先辈",
    "author": "曹邺",
    "content": [
      "游子想万里，何必登高台。",
      "闻君燕女吟，如自蓟北来。",
      "长安高盖多，健马东西街。",
      "尽说蒿簪古，将钱买金钗。",
      "我祖西园事，言之独伤怀。",
      "如今数君子，如鸟无树栖。",
      "济水一入河，便与清流乖。",
      "闻君欲自持，勿使吾道低。"
    ]
  },
  {
    "volume": 593,
    "sequence": 40,
    "title": "送友人入塞",
    "author": "曹邺",
    "content": [
      "乱蓬无根日，送子入青塞。",
      "苍茫万里秋，如见原野大。",
      "鸟雀寒不下，山川迥相对。",
      "一马没黄云，登高望犹在。",
      "惊风忽然起，白日黯已晦。",
      "如何恨路长，出门天涯外。"
    ]
  },
  {
    "volume": 593,
    "sequence": 41,
    "title": "寄阳朔友人",
    "author": "曹邺",
    "content": [
      "桂林须产千株桂，未解当天影日开。",
      "我到月中收得种，为君移向故园栽。"
    ]
  },
  {
    "volume": 593,
    "sequence": 42,
    "title": "题广福岩",
    "author": "曹邺",
    "content": [
      "未有天地先融结，方广高深无丈尺。",
      "书言不尽画难成，留与人间作奇特。"
    ]
  },
  {
    "volume": 593,
    "sequence": 43,
    "title": "送曾德迈归宁宜春",
    "author": "曹邺",
    "content": [
      "湘东山水有清辉，袁水词人得意归。",
      "几府争驰毛义檄，一乡看侍老莱衣。",
      "筵开灞岸临清浅，路去蓝关入翠微。",
      "想到宜阳更无事，并将欢庆奉庭闱。"
    ]
  },
  {
    "volume": 593,
    "sequence": 44,
    "title": "送郑谷归宜春",
    "author": "曹邺",
    "content": [
      "无成归故国，上马亦高歌。",
      "况是飞鸣后，殊为喜庆多。",
      "暑销嵩岳雨，凉吹洞庭波。",
      "莫便闲吟去，须期接盛科。"
    ]
  },
  {
    "volume": 593,
    "sequence": 45,
    "title": "老圃堂（一作薛能诗）",
    "author": "曹邺",
    "content": [
      "邵平瓜地接吾庐，谷雨干时手自锄。",
      "昨日春风欺不在，就床吹落读残书。"
    ]
  }
]