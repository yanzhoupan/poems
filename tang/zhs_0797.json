[
  {
    "volume": 797,
    "sequence": 1,
    "title": "离别难",
    "author": "武后宫人",
    "content": [
      "此别难重陈，花飞复恋人。",
      "来时梅覆雪，去日柳含春。",
      "物候催行客，归途淑气新。",
      "剡川今已远，魂梦暗相亲。"
    ]
  },
  {
    "volume": 797,
    "sequence": 2,
    "title": "袍中诗",
    "author": "开元宫人",
    "content": [
      "沙场征戍客，寒苦若为眠。",
      "战袍经手作，知落阿谁边？",
      "蓄意多添线，含情更著绵。",
      "今生已过也，结取后生缘。"
    ]
  },
  {
    "volume": 797,
    "sequence": 3,
    "title": "题洛苑梧叶上",
    "author": "天宝宫人",
    "content": [
      "旧宠悲秋扇，新恩寄早春。",
      "聊题一片叶，将寄接流人。"
    ]
  },
  {
    "volume": 797,
    "sequence": 4,
    "title": "又题",
    "author": "天宝宫人",
    "content": [
      "一叶题诗出禁城，谁人酬和独含情。",
      "自嗟不及波中叶，荡漾乘春取次行。"
    ]
  },
  {
    "volume": 797,
    "sequence": 5,
    "title": "题花叶诗",
    "author": "德宗宫人",
    "content": [
      "一入深宫里，无由得见春。",
      "题诗花叶上，寄与接流人。"
    ]
  },
  {
    "volume": 797,
    "sequence": 6,
    "title": "题红叶",
    "author": "宣宗宫人",
    "content": [
      "流水何太急，深宫尽日闲。",
      "殷勤谢红叶，好去到人间。"
    ]
  },
  {
    "volume": 797,
    "sequence": 7,
    "title": "金锁诗",
    "author": "僖宗宫人",
    "content": [
      "玉烛制袍夜，金刀呵手裁。",
      "锁寄千里客，锁心终不开。"
    ]
  },
  {
    "volume": 797,
    "sequence": 8,
    "title": "随驾游青城",
    "author": "李舜弦",
    "content": [
      "因随八马上仙山，顿隔尘埃物象闲。",
      "只恐西追王母宴，却忧难得到人间。"
    ]
  },
  {
    "volume": 797,
    "sequence": 9,
    "title": "蜀宫应制",
    "author": "李舜弦",
    "content": [
      "浓树禁花开后庭，饮筵中散酒微醒。",
      "濛濛雨草瑶阶湿，钟晓愁吟独倚屏。"
    ]
  },
  {
    "volume": 797,
    "sequence": 10,
    "title": "钓鱼不得",
    "author": "李舜弦",
    "content": [
      "尽日池边钓锦鳞，芰荷香里暗消魂。",
      "依稀纵有寻香饵，知是金钩不肯吞。"
    ]
  },
  {
    "volume": 797,
    "sequence": 11,
    "title": "宫词（一作王建诗，又作花蕊夫人诗）",
    "author": "李玉箫",
    "content": [
      "鸳鸯瓦上瞥然声，昼寝宫娥梦里惊。",
      "元是我王金弹子，海棠花下打流莺。"
    ]
  },
  {
    "volume": 797,
    "sequence": 12,
    "title": "太平诗",
    "author": "金真德",
    "content": [
      "大唐开鸿业，巍巍皇猷昌。",
      "止戈戎衣定，修文继百王。",
      "统天崇雨施，理物体含章。",
      "深仁谐日月，抚运迈时康。",
      "幡旗既赫赫，钲鼓何锽锽。",
      "外夷违命者，翦覆被大殃。",
      "和风凝宇宙，遐迩竞呈祥。",
      "四时调玉烛，七曜巡万方。",
      "维岳降宰辅，维帝用忠良。",
      "三五咸一德，昭我皇家唐。"
    ]
  },
  {
    "volume": 797,
    "sequence": 13,
    "title": "句",
    "author": "宝历宫人",
    "content": [
      "宝帐香重重，一双红芙蓉。"
    ]
  }
]