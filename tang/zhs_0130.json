[
  {
    "volume": 130,
    "sequence": 1,
    "title": "古游侠呈军中诸将（一作游侠篇）",
    "author": "崔颢",
    "content": [
      "少年负胆气，好勇复知机。",
      "仗剑出门去，孤城逢合围。",
      "杀人辽水上，走马渔阳归。",
      "错落金锁甲，蒙茸貂鼠衣。",
      "还家行且猎，弓矢速如飞。",
      "地迥鹰犬疾，草深狐兔肥。",
      "腰间带两绶，转盼生光辉。",
      "顾谓今日战，何如随建威。"
    ]
  },
  {
    "volume": 130,
    "sequence": 2,
    "title": "赠轻车",
    "author": "崔颢",
    "content": [
      "悠悠远行归，经春涉长道。",
      "幽冀桑始青，洛阳蚕欲老。",
      "忆昨戎马地，别时心草草。",
      "烽火从北来，边城闭常早。",
      "平生少相遇，未得展怀抱。",
      "今日杯酒间，见君交情好。"
    ]
  },
  {
    "volume": 130,
    "sequence": 3,
    "title": "赠王威古",
    "author": "崔颢",
    "content": [
      "三十羽林将，出身常事边。",
      "春风吹浅草，猎骑何翩翩。",
      "插羽两相顾，鸣弓新上弦。",
      "射麋入深谷，饮马投荒泉。",
      "马上共倾酒，野中聊割鲜。",
      "相看未及饮，杂虏寇幽燕。",
      "烽火去不息，胡尘高际天。",
      "长驱救东北，战解城亦全。",
      "报国行赴难，古来皆共然。"
    ]
  },
  {
    "volume": 130,
    "sequence": 4,
    "title": "赠怀一上人",
    "author": "崔颢",
    "content": [
      "法师东南秀，世实豪家子。",
      "削发十二年，诵经峨眉里。",
      "自此照群蒙，卓然为道雄。",
      "观生尽入妄，悟有皆成空。",
      "净体无众染，苦心归妙宗。",
      "一朝敕书至，召入承明宫。",
      "说法金殿里，焚香清禁中。",
      "传灯遍都邑，杖锡游王公。",
      "天子揖妙道，群僚趋下风。",
      "我法本无著，时来出林壑。",
      "因心得化城，随病皆与药。",
      "上启黄屋心，下除苍生缚。",
      "一从入君门，说法无朝昏。",
      "帝作转轮王，师为持戒尊。",
      "轩风洒甘露，佛雨生慈根。",
      "但有灭度理，而生开济恩。",
      "复闻江海曲，好杀成风俗。",
      "帝曰我上人，为除膻腥欲。",
      "是日发西秦，东南至蕲春。",
      "风将衡桂接，地与吴楚邻。",
      "旧少清信士，实多渔猎人。",
      "一闻吾师至，舍网江湖滨。",
      "作礼忏前恶，洁诚期后因。",
      "因成日既久，事济身不守。",
      "更出淮楚间，复来荆河口。",
      "荆河马卿岑，兹地近道林。",
      "入讲鸟常狎，坐禅兽不侵。",
      "都非缘未尽，曾是教所任。",
      "故我一来事，永承微妙音。",
      "竹房见衣钵，松宇清身心。",
      "早悔业至浅，晚成计可寻。",
      "善哉远公义，清净如黄金。"
    ]
  },
  {
    "volume": 130,
    "sequence": 5,
    "title": "游天竺寺",
    "author": "崔颢",
    "content": [
      "晨登天竺山，山殿朝阳晓。",
      "厓泉争喷薄，江岫相萦绕。",
      "直上孤顶高，平看众峰小。",
      "南州十二月，地暖冰雪少。",
      "青翠满寒山，藤萝覆冬沼。",
      "花龛瀑布侧，青壁石林杪。",
      "鸣钟集人天，施饭聚猿鸟。",
      "洗意归清净，澄心悟空了。",
      "始知世上人，万物一何扰。"
    ]
  },
  {
    "volume": 130,
    "sequence": 6,
    "title": "入若耶溪",
    "author": "崔颢",
    "content": [
      "轻舟去何疾，已到云林境。",
      "起坐鱼鸟间，动摇山水影。",
      "岩中响自答，溪里言弥静。",
      "事事令人幽，停桡向馀景。"
    ]
  },
  {
    "volume": 130,
    "sequence": 7,
    "title": "杂诗",
    "author": "崔颢",
    "content": [
      "可怜青铜镜，挂在白玉堂。",
      "玉堂有美女，娇弄明月光。",
      "罗袖拂金鹊，彩屏点红妆。",
      "妆罢含情坐，春风桃李香。"
    ]
  },
  {
    "volume": 130,
    "sequence": 8,
    "title": "结定襄郡狱效陶体",
    "author": "崔颢",
    "content": [
      "我在河东时，使往定襄里。",
      "定襄诸小儿，争讼纷城市。",
      "长老莫敢言，太守不能理。",
      "谤书盈几案，文墨相填委。",
      "牵引肆中翁，追呼田家子。",
      "我来折此狱，五听辨疑似。",
      "小大必以情，未尝施鞭箠。",
      "是时三月暮，遍野农桑起。",
      "里巷鸣春鸠，田园引流水。",
      "此乡多杂俗，戎夏殊音旨。",
      "顾问边塞人，劳情曷云已。"
    ]
  },
  {
    "volume": 130,
    "sequence": 9,
    "title": "长安道（一作霍将军）",
    "author": "崔颢",
    "content": [
      "长安甲第高入云，谁家居住霍将军。",
      "日晚朝回拥宾从，路傍揖拜何纷纷。",
      "莫言炙手手可热，须臾火尽灰亦灭。",
      "莫言贫贱即可欺，人生富贵自有时。",
      "一朝天子赐颜色，世上悠悠应始知。"
    ]
  },
  {
    "volume": 130,
    "sequence": 10,
    "title": "行路难",
    "author": "崔颢",
    "content": [
      "君不见建章宫中金明枝，万万长条拂地垂。",
      "二月三月花如霰，九重幽深君不见。",
      "艳彩朝含四宝宫，香风旦入朝云殿。",
      "汉家宫女春未阑，爱此芳香朝暮看。",
      "看来看去心不忘，攀折将安镜台上。",
      "双双素手剪不成，两两红妆笑相向。",
      "建章昨夜起春风，一花飞落长信宫。",
      "长信丽人见花泣，忆此珍树何嗟及。",
      "我昔初在昭阳时，朝攀暮折登玉墀。",
      "只言岁岁长相对，不悟今朝遥相思。"
    ]
  },
  {
    "volume": 130,
    "sequence": 11,
    "title": "孟门行",
    "author": "崔颢",
    "content": [
      "黄雀衔黄花，翩翩傍檐隙。",
      "本拟报君恩，如何反弹射。",
      "金罍美酒满座春，平原爱才多众宾。",
      "满堂尽是忠义士，何意得有谗谀人。",
      "谀言反覆那可道，能令君心不自保。",
      "北园新栽桃李枝，根株未固何转移。",
      "成阴结实君自取，若问傍人那得知。"
    ]
  },
  {
    "volume": 130,
    "sequence": 12,
    "title": "渭城少年行",
    "author": "崔颢",
    "content": [
      "洛阳三月梨花飞，秦地行人春忆归。",
      "扬鞭走马城南陌，朝逢驿使秦川客。",
      "驿使前日发章台，传道长安春早来。",
      "棠梨宫中燕初至，葡萄馆里花正开。",
      "念此使人归更早，三月便达长安道。",
      "长安道上春可怜，摇风荡日曲江边。",
      "万户楼台临渭水，五陵花柳满秦川。",
      "秦川寒食盛繁华，游子春来不见家。",
      "斗鸡下杜尘初合，走马章台日半斜。",
      "章台帝城称贵里，青楼日晚歌钟起。",
      "贵里豪家白马骄，五陵年少不相饶。",
      "双双挟弹来金市，两两鸣鞭上渭桥。",
      "渭城桥头酒新熟，金鞍白马谁家宿。",
      "可怜锦瑟筝琵琶，玉壶清酒就倡家。",
      "小妇春来不解羞，娇歌一曲杨柳花。"
    ]
  },
  {
    "volume": 130,
    "sequence": 13,
    "title": "卢姬篇",
    "author": "崔颢",
    "content": [
      "卢姬少小魏王家，绿鬓红唇桃李花。",
      "魏王绮楼十二重，水晶帘箔绣芙蓉。",
      "白玉栏干金作柱，楼上朝朝学歌舞。",
      "前堂后堂罗袖人，南窗北窗花发春。",
      "翠幌珠帘斗丝管，一弹一奏云欲断。",
      "君王日晚下朝归，鸣环佩玉生光辉。",
      "人生今日得娇贵，谁道卢姬身细微。"
    ]
  },
  {
    "volume": 130,
    "sequence": 14,
    "title": "江畔老人愁",
    "author": "崔颢",
    "content": [
      "江南年少十八九，乘舟欲渡青溪口。",
      "青溪口边一老翁，鬓眉皓白已衰朽。",
      "自言家代仕梁陈，垂朱拖紫三十人。",
      "两朝出将复入相，五世叠鼓乘朱轮。",
      "父兄三叶皆尚主，子女四代为妃嫔。",
      "南山赐田接御苑，北宫甲第连紫宸。",
      "直言荣华未休歇，不觉山崩海将竭。",
      "兵戈乱入建康城，烟火连烧未央阙。",
      "衣冠士子陷锋刃，良将名臣尽埋没。",
      "山川改易失市朝，衢路纵横填白骨。",
      "老人此时尚少年，脱身走得投海边。",
      "罢兵岁馀未敢出，去乡三载方来旋。",
      "蓬蒿忘却五城宅，草木不识青谿田。",
      "虽然得归到乡土，零丁贫贱长辛苦。",
      "采樵屡入历阳山，刈稻常过新林浦。",
      "少年欲知老人岁，岂知今年一百五。",
      "君今少壮我已衰，我昔少年君不睹。",
      "人生贵贱各有时，莫见羸老相轻欺。",
      "感君相问为君说，说罢不觉令人悲。"
    ]
  },
  {
    "volume": 130,
    "sequence": 15,
    "title": "邯郸宫人怨",
    "author": "崔颢",
    "content": [
      "邯郸陌上三月春，暮行逢见一妇人。",
      "自言乡里本燕赵，少小随家西入秦。",
      "母兄怜爱无俦侣，五岁名为阿娇女。",
      "七岁丰茸好颜色，八岁黠惠能言语。",
      "十三兄弟教诗书，十五青楼学歌舞。",
      "我家青楼临道傍，纱窗绮幔暗闻香。",
      "日暮笙歌君驻马，春日妆梳妾断肠。",
      "不用城南使君婿，本求三十侍中郎。",
      "何知汉帝好容色，玉辇携登归建章。",
      "建章宫殿不知数，万户千门深且长。",
      "百堵涂椒接青琐，九华阁道连洞房。",
      "水晶帘箔云母扇，琉璃窗牖玳瑁床。",
      "岁岁年年奉欢宴，娇贵荣华谁不羡。",
      "恩情莫比陈皇后，宠爱全胜赵飞燕。",
      "瑶房侍寝世莫知，金屋更衣人不见。",
      "谁言一朝复一日，君王弃世市朝变。",
      "宫车出葬茂陵田，贱妾独留长信殿。",
      "一朝太子升至尊，宫中人事如掌翻。",
      "同时侍女见谗毁，后来新人莫敢言。",
      "兄弟印绶皆被夺，昔年赏赐不复存。",
      "一旦放归旧乡里，乘车垂泪还入门。",
      "父母愍我曾富贵，嫁与西舍金王孙。",
      "念此翻覆复何道，百年盛衰谁能保。",
      "忆昨尚如春日花，悲今已作秋时草。",
      "少年去去莫停鞭，人生万事由上天。",
      "非我今日独如此，古今歇薄皆共然。"
    ]
  },
  {
    "volume": 130,
    "sequence": 16,
    "title": "川上女",
    "author": "崔颢",
    "content": [
      "川上女，晚妆鲜，日落青渚试轻楫。",
      "汀长花满正回船，暮来浪起风转紧。",
      "自言此去横塘近，绿江无伴夜独行，独行心绪愁无尽。"
    ]
  },
  {
    "volume": 130,
    "sequence": 17,
    "title": "雁门胡人歌",
    "author": "崔颢",
    "content": [
      "高山代郡东接燕，雁门胡人家近边。",
      "解放胡鹰逐塞鸟，能将代马猎秋田。",
      "山头野火寒多烧，雨里孤峰湿作烟。",
      "闻道辽西无斗战，时时醉向酒家眠。"
    ]
  },
  {
    "volume": 130,
    "sequence": 18,
    "title": "代闺人答轻薄少年",
    "author": "崔颢",
    "content": [
      "妾家近隔凤凰池，粉壁纱窗杨柳垂。",
      "本期汉代金吾婿，误嫁长安游侠儿。",
      "儿家夫婿多轻薄，借客探丸重然诺。",
      "平明挟弹入新丰，日晚挥鞭出长乐。",
      "青丝白马冶游园，能使行人驻马看。",
      "自矜陌上繁华盛，不念闺中花鸟阑。",
      "花间陌上春将晚，走马斗鸡犹未返。",
      "三时出望无消息，一去那知行近远。",
      "桃李花开覆井栏，朱楼落日卷帘看。",
      "愁来欲奏相思曲，抱得秦筝不忍弹。"
    ]
  },
  {
    "volume": 130,
    "sequence": 19,
    "title": "七夕",
    "author": "崔颢",
    "content": [
      "长安城中月如练，家家此夜持针线。",
      "仙裙玉佩空自知，天上人间不相见。",
      "长信深阴夜转幽，瑶阶金阁数萤流。",
      "班姬此夕愁无限，河汉三更看斗牛。"
    ]
  },
  {
    "volume": 130,
    "sequence": 20,
    "title": "长门怨",
    "author": "崔颢",
    "content": [
      "君王宠初歇，弃妾长门宫。",
      "紫殿青苔满，高楼明月空。",
      "夜愁生枕席，春意罢帘栊。",
      "泣尽无人问，容华落镜中。"
    ]
  },
  {
    "volume": 130,
    "sequence": 21,
    "title": "王家少妇（一作古意）",
    "author": "崔颢",
    "content": [
      "十五嫁王昌，盈盈入画堂。",
      "自矜年最少，复倚婿为郎。",
      "舞爱前谿绿，歌怜子夜长。",
      "闲来斗百草，度日不成妆。"
    ]
  },
  {
    "volume": 130,
    "sequence": 22,
    "title": "岐王席观妓（一作卢女曲）",
    "author": "崔颢",
    "content": [
      "二月春来半，宫中日渐长。",
      "柳垂金屋暖，花发玉楼香。",
      "拂匣先临镜，调笙更炙簧。",
      "还将歌舞态，只拟奉君王。"
    ]
  },
  {
    "volume": 130,
    "sequence": 23,
    "title": "上巳",
    "author": "崔颢",
    "content": [
      "巳日帝城春，倾都祓禊晨。",
      "停车须傍水，奏乐要惊尘。",
      "弱柳障行骑，浮桥拥看人。",
      "犹言日尚早，更向九龙津。"
    ]
  },
  {
    "volume": 130,
    "sequence": 24,
    "title": "赠梁州张都督",
    "author": "崔颢",
    "content": [
      "闻君为汉将，虏骑罢南侵。",
      "出塞清沙漠，还家拜羽林。",
      "风霜臣节苦，岁月主恩深。",
      "为语西河使，知余报国心。"
    ]
  },
  {
    "volume": 130,
    "sequence": 25,
    "title": "赠卢八象",
    "author": "崔颢",
    "content": [
      "客从巴水渡，传尔溯行舟。",
      "是日风波霁，高堂雨半收。",
      "青山满蜀道，绿水向荆州。",
      "不作书相问，谁能慰别愁。"
    ]
  },
  {
    "volume": 130,
    "sequence": 26,
    "title": "题潼关楼",
    "author": "崔颢",
    "content": [
      "客行逢雨霁，歇马上津楼。",
      "山势雄三辅，关门扼九州。",
      "川从陕路去，河绕华阴流。",
      "向晚登临处，风烟万里愁。"
    ]
  },
  {
    "volume": 130,
    "sequence": 27,
    "title": "题沈隐侯八咏楼",
    "author": "崔颢",
    "content": [
      "梁日东阳守，为楼望越中。",
      "绿窗明月在，青史古人空。",
      "江静闻山狖，川长数塞鸿。",
      "登临白云晚，流恨此遗风。"
    ]
  },
  {
    "volume": 130,
    "sequence": 28,
    "title": "晚入汴水",
    "author": "崔颢",
    "content": [
      "昨晚南行楚，今朝北溯河。",
      "客愁能几日，乡路渐无多。",
      "晴景摇津树，春风起棹歌。",
      "长淮亦已尽，宁复畏潮波。"
    ]
  },
  {
    "volume": 130,
    "sequence": 29,
    "title": "发锦沙村",
    "author": "崔颢",
    "content": [
      "北上途未半，南行岁已阑。",
      "孤舟下建德，江水入新安。",
      "海近山常雨，谿深地早寒。",
      "行行泊不可，须及子陵滩。"
    ]
  },
  {
    "volume": 130,
    "sequence": 30,
    "title": "送单于裴都护赴西河",
    "author": "崔颢",
    "content": [
      "征马去翩翩，城秋月正圆。",
      "单于莫近塞，都护欲临边。",
      "汉驿通烟火，胡沙乏井泉。",
      "功成须献捷，未必去经年。"
    ]
  },
  {
    "volume": 130,
    "sequence": 31,
    "title": "黄鹤楼",
    "author": "崔颢",
    "content": [
      "昔人已乘白云去，此地空馀黄鹤楼。",
      "黄鹤一去不复返，白云千载空悠悠。",
      "晴川历历汉阳树，春草萋萋鹦鹉洲。",
      "日暮乡关何处是，烟波江上使人愁。"
    ]
  },
  {
    "volume": 130,
    "sequence": 32,
    "title": "行经华阴",
    "author": "崔颢",
    "content": [
      "岧峣太华俯咸京，天外三峰削不成。",
      "武帝祠前云欲散，仙人掌上雨初晴。",
      "河山北枕秦关险，驿树西连汉畤平。",
      "借问路傍名利客，无如此处学长生。"
    ]
  },
  {
    "volume": 130,
    "sequence": 33,
    "title": "相逢行",
    "author": "崔颢",
    "content": [
      "妾年初二八，家住洛桥头。",
      "玉户临驰道，朱门近御沟。",
      "使君何假问，夫婿大长秋。",
      "女弟新承宠，诸兄近拜侯。",
      "春生百子殿，花发五城楼。",
      "出入千门里，年年乐未休。"
    ]
  },
  {
    "volume": 130,
    "sequence": 34,
    "title": "辽西作（一作关西行）",
    "author": "崔颢",
    "content": [
      "燕郊芳岁晚，残雪冻边城。",
      "四月青草合，辽阳春水生。",
      "胡人正牧马，汉将日征兵。",
      "露重宝刀湿，沙虚金鼓鸣。",
      "寒衣著已尽，春服与谁成。",
      "寄语洛阳使，为传边塞情。"
    ]
  },
  {
    "volume": 130,
    "sequence": 35,
    "title": "奉和许给事夜直简诸公",
    "author": "崔颢",
    "content": [
      "西掖黄枢近，东曹紫禁连。",
      "地因才子拜，人用省郎迁。",
      "夜直千门静，河明万象悬。",
      "建章宵漏急，阊阖晓钟传。",
      "宠列貂蝉位，恩深侍从年。",
      "九重初起草，五夜即成篇。",
      "顾己无官次，循涯但自怜。",
      "远陪兰署作，空此仰神仙。"
    ]
  },
  {
    "volume": 130,
    "sequence": 36,
    "title": "舟行入剡",
    "author": "崔颢",
    "content": [
      "鸣棹下东阳，回舟入剡乡。",
      "青山行不尽，绿水去何长。",
      "地气秋仍湿，江风晚渐凉。",
      "山梅犹作雨，谿橘未知霜。",
      "谢客文逾盛，林公未可忘。",
      "多惭越中好，流恨阅时芳。"
    ]
  },
  {
    "volume": 130,
    "sequence": 37,
    "title": "澄水如鉴",
    "author": "崔颢",
    "content": [
      "圣贤将立喻，上善贮情深。",
      "洁白依全德，澄清有片心。",
      "浇浮知不挠，滥浊固难侵。",
      "方寸悬高鉴，生涯讵陆沉。",
      "对泉能自诫，如镜静相临。",
      "廉慎传家政，流芳合古今。"
    ]
  },
  {
    "volume": 130,
    "sequence": 38,
    "title": "长干曲四首（一作江南曲）",
    "author": "崔颢",
    "content": [
      "君家何处住，妾住在横塘。",
      "停船暂借问，或恐是同乡。",
      "家临九江水，来去九江侧。",
      "同是长干人，自小不相识。",
      "下渚多风浪，莲舟渐觉稀。",
      "那能不相待，独自逆潮归。",
      "三江潮水急，五湖风浪涌。",
      "由来花性轻，莫畏莲舟重。"
    ]
  },
  {
    "volume": 130,
    "sequence": 39,
    "title": "维扬送友还苏州",
    "author": "崔颢",
    "content": [
      "长安南下几程途，得到邗沟吊绿芜。",
      "渚畔鲈鱼舟上钓，羡君归老向东吴。"
    ]
  }
]