[
  {
    "volume": 152,
    "sequence": 1,
    "title": "题杼山癸亭得暮字（亭，陆鸿渐所创）",
    "author": "颜真卿",
    "content": [
      "杼山多幽绝，胜事盈跬步。",
      "前者虽登攀，淹留恨晨暮。",
      "及兹纡胜引，曾是美无度。",
      "欻构三癸亭，实为陆生故。",
      "高贤能创物，疏凿皆有趣。",
      "不越方丈间，居然云霄遇。",
      "巍峨倚修岫，旷望临古渡。",
      "左右苔石攒，低昂桂枝蠹。",
      "山僧狎猿狖，巢鸟来枳椇。",
      "俯视何楷台，傍瞻戴颙路。",
      "迟回未能下，夕照明村树。"
    ]
  },
  {
    "volume": 152,
    "sequence": 2,
    "title": "谢陆处士杼山折青桂花见寄之什",
    "author": "颜真卿",
    "content": [
      "群子游杼山，山寒桂花白。",
      "绿荑含素萼，采折自逋客。",
      "忽枉岩中诗，芳香润金石。",
      "全高南越蠹，岂谢东堂策。",
      "会惬名山期，从君恣幽觌。"
    ]
  },
  {
    "volume": 152,
    "sequence": 3,
    "title": "赠裴将军",
    "author": "颜真卿",
    "content": [
      "大君制六合，猛将清九垓。",
      "战马若龙虎，腾凌何壮哉。",
      "将军临八荒，烜赫耀英材。",
      "剑舞若游电，随风萦且回。",
      "登高望天山，白云正崔巍。",
      "入阵破骄虏，威名雄震雷。",
      "一射百马倒，再射万夫开。",
      "匈奴不敢敌，相呼归去来。",
      "功成报天子，可以画麟台。"
    ]
  },
  {
    "volume": 152,
    "sequence": 4,
    "title": "赠僧皎然",
    "author": "颜真卿",
    "content": [
      "秋意西山多，别岑萦左次。",
      "缮亭历三癸，趾趾邻什寺。",
      "元化隐灵踪，始君启高致。",
      "诛榛养翘楚，鞭草理芳穗。",
      "俯砌披水容，逼天扫峰翠。",
      "境新耳目换，物远风尘异。",
      "倚石忘世情，援云得真意。",
      "嘉林幸勿剪，禅侣欣可庇。",
      "卫法大臣过，佐游群英萃。",
      "龙池护清激，虎节到深邃。",
      "徒想嵊顶期，于今没遗记。"
    ]
  },
  {
    "volume": 152,
    "sequence": 5,
    "title": "咏陶渊明",
    "author": "颜真卿",
    "content": [
      "张良思报韩，龚胜耻事新。",
      "狙击不肯就，舍生悲缙绅。",
      "呜呼陶渊明，奕叶为晋臣。",
      "自以公相后，每怀宗国屯。",
      "题诗庚子岁，自谓羲皇人。",
      "手持山海经，头戴漉酒巾。",
      "兴逐孤云外，心随还鸟泯。"
    ]
  },
  {
    "volume": 152,
    "sequence": 6,
    "title": "三言拟五杂组二首",
    "author": "颜真卿",
    "content": [
      "五杂组，绣与锦。",
      "往复还，兴又寝。",
      "不得已，病伏枕。",
      "五杂组，甘咸醋。",
      "往复还，乌与兔。",
      "不得已，韶光度。"
    ]
  },
  {
    "volume": 152,
    "sequence": 7,
    "title": "使过瑶台寺，有怀圆寂上人",
    "author": "颜真卿",
    "content": [
      "上人居此寺，不出三十年。",
      "万法元无著，一心唯趣禅。",
      "忽纡尘外轸，远访区中缘。",
      "及尔不复见，支提犹岌然。"
    ]
  },
  {
    "volume": 152,
    "sequence": 8,
    "title": "登平望桥下作",
    "author": "颜真卿",
    "content": [
      "登桥试长望，望极与天平。",
      "际海蒹葭色，终朝凫雁声。",
      "近山犹仿佛，远水忽微明。",
      "更览诸公作，知高题柱名。"
    ]
  },
  {
    "volume": 152,
    "sequence": 9,
    "title": "刻清远道士诗，因而继作",
    "author": "颜真卿",
    "content": [
      "不到东西寺，于今五十春。",
      "朅来从旧赏，林壑宛相亲。",
      "吴子多藏日，秦王厌胜辰。",
      "剑池穿万仞，盘石坐千人。",
      "金气腾为虎，琴台化若神。",
      "登坛仰生一，舍宅叹珣珉。",
      "中岭分双树，回峦绝四邻。",
      "窥临江海接，崇饰四时新。",
      "客有神仙者，于兹雅丽陈。",
      "名高清远峡，文聚斗牛津。",
      "迹异心宁间，声同质岂均。",
      "悠然千载后，知我揖光尘。"
    ]
  }
]