[
  {
    "volume": 53,
    "sequence": 1,
    "title": "奉和晦日幸昆明池应制",
    "author": "宋之问",
    "content": [
      "春豫灵池会，沧波帐殿开。",
      "舟凌石鲸度，槎拂斗牛回。",
      "节晦蓂全落，春迟柳暗催。",
      "象溟看浴景，烧劫辨沉灰。",
      "镐饮周文乐，汾歌汉武才。",
      "不愁明月尽，自有夜珠来。"
    ]
  },
  {
    "volume": 53,
    "sequence": 2,
    "title": "奉和幸大荐福寺",
    "author": "宋之问",
    "content": [
      "香刹中天起，宸游满路辉。",
      "乘龙太子去，驾象法王归。",
      "殿饰金人影，窗摇玉女扉。",
      "稍迷新草木，遍识旧庭闱。",
      "水入禅心定，云从宝思飞。",
      "欲知皇劫远，初拂六铢衣。"
    ]
  },
  {
    "volume": 53,
    "sequence": 3,
    "title": "奉和幸三会寺应制",
    "author": "宋之问",
    "content": [
      "六飞回玉辇，双树谒金仙。",
      "瑞鸟呈书字，神龙吐浴泉。",
      "净心遥证果，睿想独超禅。",
      "塔涌香花地，山围日月天。",
      "梵音迎漏彻，空乐倚云悬。",
      "今日登仁寿，长看法镜圆。"
    ]
  },
  {
    "volume": 53,
    "sequence": 4,
    "title": "奉和荐福寺应制",
    "author": "宋之问",
    "content": [
      "梵筵光圣邸，游豫览宏规。",
      "不改灵光殿，因开功德池。",
      "莲生新步叶，桂长昔攀枝。",
      "涌塔庭中见，飞楼海上移。",
      "闻韶三月幸，观象七星危。",
      "欲识龙归处，朝朝云气随。"
    ]
  },
  {
    "volume": 53,
    "sequence": 5,
    "title": "奉和幸神皋亭应制",
    "author": "宋之问",
    "content": [
      "清跸喧黄道，乘舆降紫宸。",
      "霜戈凝晓日，云管发阳春。",
      "台古全疑汉，林馀半识秦。",
      "宴酣诗布泽，节改令行仁。",
      "昔恃山河险，今依道德淳。",
      "多惭献嘉颂，空累属车尘。"
    ]
  },
  {
    "volume": 53,
    "sequence": 6,
    "title": "奉和幸长安故城未央宫应制",
    "author": "宋之问",
    "content": [
      "汉王未息战，萧相乃营宫。",
      "壮丽一朝尽，威灵千载空。",
      "皇明怅前迹，置酒宴群公。",
      "寒轻彩仗外，春发幔城中。",
      "乐思回斜日，歌词继大风。",
      "今朝天子贵，不假叔孙通。"
    ]
  },
  {
    "volume": 53,
    "sequence": 7,
    "title": "奉和幸韦嗣立山庄侍宴应制（一作李乂诗）",
    "author": "宋之问",
    "content": [
      "枢掖调梅暇，林园艺槿初。",
      "入朝荣剑履，退食偶琴书。",
      "地隐东岩室，天回北斗车。",
      "旌门临窈窕，辇道属扶疏。",
      "云罕明丹壑，霜笳彻紫虚。",
      "水疑投石处，溪似钓璜馀。",
      "帝泽颁卮酒，人欢颂里闾。",
      "一承黄竹咏，长奉白茅居。"
    ]
  },
  {
    "volume": 53,
    "sequence": 8,
    "title": "扈从登封告成颂应制",
    "author": "宋之问",
    "content": [
      "御路回中岳，天营接下都。",
      "百灵无后至，万国竞前驱。",
      "文卫严清跸，幽仙读宝符。",
      "贝花明汉果，芝草入尧厨。",
      "济济衣冠会，喧喧夷夏俱。",
      "宗禋仰神理，刊木望川途。",
      "抚己贫非病，时来本不愚。",
      "愿陪丹凤辇，率舞白云衢。"
    ]
  },
  {
    "volume": 53,
    "sequence": 9,
    "title": "宴安乐公主宅得空字",
    "author": "宋之问",
    "content": [
      "英藩筑外馆，爱主出王宫。",
      "宾至星槎落，仙来月宇空。",
      "玳梁翻贺燕，金埒倚晴虹。",
      "箫奏秦台里，书开鲁壁中。",
      "短歌能驻日，艳舞欲娇风。",
      "闻有淹留处，山阿满桂丛。"
    ]
  },
  {
    "volume": 53,
    "sequence": 10,
    "title": "春日郑协律山亭陪宴饯郑卿同用楼字",
    "author": "宋之问",
    "content": [
      "潘园枕郊郭，爱客坐相求。",
      "尊酒东城外，骖騑南陌头。",
      "池平分洛水，林缺见嵩丘。",
      "暗竹侵山径，垂杨拂妓楼。",
      "彩云歌处断，迟日舞前留。",
      "此地何年别，兰芳空自幽。"
    ]
  },
  {
    "volume": 53,
    "sequence": 11,
    "title": "和姚给事寓直之作",
    "author": "宋之问",
    "content": [
      "清论满朝阳，高才拜夕郎。",
      "还从避马路，来接珥貂行。",
      "宠就黄扉日，威回白简霜。",
      "柏台迁鸟茂，兰署得人芳。",
      "禁静钟初彻，更疏漏渐长。",
      "晓河低武库，流火度文昌。",
      "寓直恩徽重，乘秋藻翰扬。",
      "暗投空欲报，下调不成章。"
    ]
  },
  {
    "volume": 53,
    "sequence": 12,
    "title": "和库部李员外秋夜寓直之作",
    "author": "宋之问",
    "content": [
      "相庭贻庆远，才子拜郎初。",
      "起草徯仙阁，焚香卧直庐。",
      "更深河欲断，节劲柳偏疏。",
      "气耿凌云笔，心摇待漏车。",
      "叨荣厕俦侣，省己恧空虚。",
      "徒斐阳春和，难参丽曲馀。"
    ]
  },
  {
    "volume": 53,
    "sequence": 13,
    "title": "酬李丹徒见赠之作",
    "author": "宋之问",
    "content": [
      "镇吴称奥里，试剧仰通才。",
      "近挹人披雾，遥闻境震雷。",
      "一朝逢解榻，累日共衔杯。",
      "连辔登山尽，浮舟望海回。",
      "以予惭拙宦，期子遇良媒。",
      "赠曲南凫断，征途北雁催。",
      "更怜江上月，还入镜中开。"
    ]
  },
  {
    "volume": 53,
    "sequence": 14,
    "title": "使过襄阳登凤林寺阁",
    "author": "宋之问",
    "content": [
      "香阁临清汉，丹梯隐翠微。",
      "林篁天际密，人世谷中违。",
      "苔石衔仙洞，莲舟泊钓矶。",
      "山云浮栋起，江雨入庭飞。",
      "信美虽南国，严程限北归。",
      "幽寻不可再，留步惜芳菲。"
    ]
  },
  {
    "volume": 53,
    "sequence": 15,
    "title": "宋公宅送宁谏议",
    "author": "宋之问",
    "content": [
      "宋公爰创宅，庾氏更诛茅。",
      "间出人三秀，平临楚四郊。",
      "汉臣来绛节，荆牧动金铙。",
      "尊溢宜城酒，笙裁曲沃匏。",
      "露荷秋变节，风柳夕鸣梢。",
      "一散阳台雨，方随越鸟巢。"
    ]
  },
  {
    "volume": 53,
    "sequence": 16,
    "title": "送合宫苏明府颋",
    "author": "宋之问",
    "content": [
      "铉府诞英规，公才天下知。",
      "谓乘羔雁族，继入凤凰池。",
      "赤县求人隐，青门起路岐。",
      "翟回车少别，凫化舄遥驰。",
      "神哭周南境，童歌渭北垂。",
      "贤哉荀奉倩，衮职伫来仪。"
    ]
  },
  {
    "volume": 53,
    "sequence": 17,
    "title": "送杨六望赴金水",
    "author": "宋之问",
    "content": [
      "借问梁山道，。",
      "岑几万重。",
      "遥州刀作字，绝壁剑为峰。",
      "惜别路穷此，留欢意不从。",
      "忧来生白发，时晚爱青松。",
      "勿以西南远，夷歌寝盛容。",
      "台阶有高位，宁复久临邛。"
    ]
  },
  {
    "volume": 53,
    "sequence": 18,
    "title": "下桂江龙目滩",
    "author": "宋之问",
    "content": [
      "停午出滩险，轻舟容易前。",
      "峰攒入云树，崖喷落江泉。",
      "巨石潜山怪，深篁隐洞仙。",
      "鸟游溪寂寂，猿啸岭娟娟。",
      "挥袂日凡几，我行途已千。",
      "暝投苍梧郡，愁枕白云眠。"
    ]
  },
  {
    "volume": 53,
    "sequence": 19,
    "title": "入泷州江",
    "author": "宋之问",
    "content": [
      "孤舟泛盈盈，江流日纵横。",
      "夜杂蛟螭寝，晨披瘴疠行。",
      "潭蒸水沫起，山热火云生。",
      "猿躩时能啸，鸢飞莫敢鸣。",
      "海穷南徼尽，乡远北魂惊。",
      "泣向文身国，悲看凿齿氓。",
      "地偏多育蛊，风恶好相鲸。",
      "余本岩栖客，悠哉慕玉京。",
      "厚恩尝愿答，薄宦不祈成。",
      "违隐乖求志，披荒为近名。",
      "镜愁玄发改，心负紫芝荣。",
      "运启中兴历，时逢外域清。",
      "只应保忠信，延促付神明。"
    ]
  },
  {
    "volume": 53,
    "sequence": 20,
    "title": "始安秋日",
    "author": "宋之问",
    "content": [
      "桂林风景异，秋似洛阳春。",
      "晚霁江天好，分明愁杀人。",
      "卷云山角戢角戢，碎石水磷磷。",
      "世业事黄老，妙年孤隐沦。",
      "归欤卧沧海，何物贵吾身。"
    ]
  },
  {
    "volume": 53,
    "sequence": 21,
    "title": "桂州黄潭舜祠",
    "author": "宋之问",
    "content": [
      "虞世巡百越，相传葬九疑。",
      "精灵游此地，祠树日光辉。",
      "禋祭忽群望，丹青图二妃。",
      "神来兽率舞，仙去凤还飞。",
      "日暝山气落，江空潭霭微。",
      "帝乡三万里，乘彼白云归。"
    ]
  },
  {
    "volume": 53,
    "sequence": 22,
    "title": "登粤王台",
    "author": "宋之问",
    "content": [
      "江上粤王台，登高望几回。",
      "南溟天外合，北户日边开。",
      "地湿烟尝起，山晴雨半来。",
      "冬花采卢橘，夏果摘杨梅。",
      "迹类虞翻枉，人非贾谊才。",
      "归心不可见，白发重相催。"
    ]
  },
  {
    "volume": 53,
    "sequence": 23,
    "title": "早发始兴江口至虚氏村作",
    "author": "宋之问",
    "content": [
      "候晓逾闽峤，乘春望越台。",
      "宿云鹏际落，残月蚌中开。",
      "薜荔摇青气，桄榔翳碧苔。",
      "桂香多露裛，石响细泉回。",
      "抱叶玄猿啸，衔花翡翠来。",
      "南中虽可悦，北思日悠哉。",
      "鬒发俄成素，丹心已作灰。",
      "何当首归路，行剪故园莱。"
    ]
  },
  {
    "volume": 53,
    "sequence": 24,
    "title": "发藤州",
    "author": "宋之问",
    "content": [
      "朝夕苦遄征，孤魂长自惊。",
      "泛舟依雁渚，投馆听猿鸣。",
      "石发缘溪蔓，林衣扫地轻。",
      "云峰刻不似，苔藓画难成。",
      "露裛千花气，泉和万籁声。",
      "攀幽红处歇，跻险绿中行。",
      "恋切芝兰砌，悲缠松柏茔。",
      "丹心江北死，白发岭南生。",
      "魑魅天边国，穷愁海上城。",
      "劳歌意无限，今日为谁明。"
    ]
  },
  {
    "volume": 53,
    "sequence": 25,
    "title": "游称心寺",
    "author": "宋之问",
    "content": [
      "释事怀三隐，清襟谒四禅。",
      "江鸣潮未落，林晓日初悬。",
      "宝叶交香雨，金沙吐细泉。",
      "望谐舟客趣，思发海人烟。",
      "顾枥仍留马，乘杯久弃船。",
      "未忧龟负岳，且识鸟耘田。",
      "理契都无象，心冥不寄筌。",
      "安期庶可揖，天地得齐年。"
    ]
  },
  {
    "volume": 53,
    "sequence": 26,
    "title": "游法华寺",
    "author": "宋之问",
    "content": [
      "高岫拟耆闍，真乘引妙车。",
      "空中结楼殿，意表出云霞。",
      "后果缠三足，前因感六牙。",
      "宴林薰宝树，水溜滴金沙。",
      "寒谷梅犹浅，温庭橘未华。",
      "台香红药乱，塔影绿篁遮。",
      "果渐轮王族，缘超梵帝家。",
      "晨行踏忍草，夜诵得灵花。",
      "江郡将何匹，天都亦未加。",
      "朝来沿泛所，应是逐仙槎。"
    ]
  },
  {
    "volume": 53,
    "sequence": 27,
    "title": "夜渡吴松江怀古",
    "author": "宋之问",
    "content": [
      "宿帆震泽口，晓渡松江濆。",
      "棹发鱼龙气，舟冲鸿雁群。",
      "寒潮顿觉满，暗浦稍将分。",
      "气出海生日，光清湖起云。",
      "水乡尽天卫，叹息为吴君。",
      "谋士伏剑死，至今悲所闻。"
    ]
  },
  {
    "volume": 53,
    "sequence": 28,
    "title": "谒禹庙",
    "author": "宋之问",
    "content": [
      "夏王乘四载，兹地发金符。",
      "峻命终不易，报功畴敢渝。",
      "先驱总昌会，后至伏灵诛。",
      "玉帛空天下，衣冠照海隅。",
      "旋闻厌黄屋，更道出苍梧。",
      "林表祠转茂，山阿井讵枯。",
      "舟迁龙负壑，田变鸟芸芜。",
      "旧物森如在，天威肃未殊。",
      "玄夷届瑶席，玉女侍清都。",
      "奕奕扃闱邃，轩轩仗卫趋。",
      "气青连曙海，云白洗春湖。",
      "猿啸有时答，禽言常自呼。",
      "灵歆异蒸糈，至乐匪笙竽。",
      "茅殿今文袭，梅梁古制无。",
      "运遥日崇丽，业盛答昭苏。",
      "伊昔力云尽，而今功尚敷。",
      "揆材非美箭，精享愧生刍。",
      "郡职昧为理，邦空宁自诬。",
      "下车霰已积，摄事露行濡。",
      "人隐冀多祐，曷唯沾薄躯。"
    ]
  },
  {
    "volume": 53,
    "sequence": 29,
    "title": "游禹穴回出若邪",
    "author": "宋之问",
    "content": [
      "禹穴今朝到，邪溪此路通。",
      "著书闻太史，炼药有仙翁。",
      "鹤往笼犹挂，龙飞剑已空。",
      "石帆摇海上，天镜落湖中。",
      "水低寒云白，山边坠叶红。",
      "归舟何虑晚，日暮使樵风。"
    ]
  },
  {
    "volume": 53,
    "sequence": 30,
    "title": "灵隐寺",
    "author": "宋之问",
    "content": [
      "鹫岭郁岧峣，龙宫锁寂寥。",
      "楼观沧海日，门对浙江潮。",
      "桂子月中落，天香云外飘。",
      "扪萝登塔远，刳木取泉遥。",
      "霜薄花更发，冰轻叶未凋。",
      "夙龄尚遐异，搜对涤烦嚣。",
      "待入天台路，看余度石桥。"
    ]
  },
  {
    "volume": 53,
    "sequence": 31,
    "title": "游云门寺",
    "author": "宋之问",
    "content": [
      "维舟探静域，作礼事尊经。",
      "投迹一萧散，为心自杳冥。",
      "龛依大禹穴，楼倚少微星。",
      "沓嶂围兰若，回溪抱竹庭。",
      "觉花涂砌白，甘露洗山青。",
      "雁塔鶱金地，虹桥转翠屏。",
      "人天宵现景，神鬼昼潜形。",
      "理胜常虚寂，缘空自感灵。",
      "入禅从鸽绕，说法有龙听。",
      "劫累终期灭，尘躬且未宁。",
      "摇摇不安寐，待月咏岩扃。"
    ]
  },
  {
    "volume": 53,
    "sequence": 32,
    "title": "早发韶州",
    "author": "宋之问",
    "content": [
      "炎徼行应尽，回瞻乡路遥。",
      "珠厓天外郡，铜柱海南标。",
      "日夜清明少，春冬雾雨饶。",
      "身经大火热，颜入瘴江消。",
      "触影含沙怒，逢人女草摇。",
      "露浓看菌湿，风飓觉船飘。",
      "直御魑将魅，宁论鸱与鸮。",
      "虞翻思报国，许靖愿归朝。",
      "绿树秦京道，青云洛水桥。",
      "故园长在目，魂去不须招。"
    ]
  },
  {
    "volume": 53,
    "sequence": 33,
    "title": "早入清远峡（一作下桂江龙目滩）",
    "author": "宋之问",
    "content": [
      "传闻峡山好，旭日棹前沂。",
      "雨色摇丹嶂，泉声聒翠微。",
      "两岩天作带，万壑树披衣。",
      "秋菊迎霜序，春藤碍日辉。",
      "翳潭花似织，缘岭竹成围。",
      "寂历环沙浦，葱茏转石圻。",
      "露馀江未热，风落瘴初稀。",
      "猿饮排虚上，禽惊掠水飞。",
      "榜童夷唱合，樵女越吟归。",
      "良候斯为美，边愁自有违。",
      "谁言望乡国，流涕失芳菲。"
    ]
  },
  {
    "volume": 53,
    "sequence": 34,
    "title": "发端州初入西江",
    "author": "宋之问",
    "content": [
      "问我将何去，清晨溯越溪。",
      "翠微悬宿雨，丹壑饮晴霓。",
      "树影捎云密，藤阴覆水低。",
      "潮回出浦驶，洲转望乡迷。",
      "人意长怀北，江行日向西。",
      "破颜看鹊喜，拭泪听猿啼。",
      "骨肉初分爱，亲朋忽解携。",
      "路遥魂欲断，身辱理能齐。",
      "畴日三山意，于兹万绪暌。",
      "金陵有仙馆，即事寻丹梯。"
    ]
  },
  {
    "volume": 53,
    "sequence": 35,
    "title": "渡汉江",
    "author": "宋之问",
    "content": [
      "岭外音书断，经冬复历春。",
      "近乡情更怯，不敢问来人。"
    ]
  },
  {
    "volume": 53,
    "sequence": 36,
    "title": "嵩山夜还",
    "author": "宋之问",
    "content": [
      "家住嵩山下，好采旧山薇。",
      "自省游泉石，何曾不夜归。"
    ]
  },
  {
    "volume": 53,
    "sequence": 37,
    "title": "湖中别鉴上人",
    "author": "宋之问",
    "content": [
      "愿与道林近，在意逍遥篇。",
      "自有灵佳寺，何用沃洲禅。"
    ]
  },
  {
    "volume": 53,
    "sequence": 38,
    "title": "题鉴上人房二首",
    "author": "宋之问",
    "content": [
      "落花双树积，芳草一庭春。",
      "玩之堪兴异，何必见幽人。",
      "晚入应真理，经行尚未回。",
      "房中无俗物，林下有青苔。"
    ]
  },
  {
    "volume": 53,
    "sequence": 39,
    "title": "答田征君",
    "author": "宋之问",
    "content": [
      "山游杳何处，迟回伊洛间。",
      "归寝忽成梦，宛在嵩丘山。"
    ]
  },
  {
    "volume": 53,
    "sequence": 40,
    "title": "伤曹娘二首",
    "author": "宋之问",
    "content": [
      "凤飞楼伎绝，鸾死镜台空。",
      "独怜脂粉气，犹著舞衣中。",
      "河伯怜娇态，冯夷要姝妓。",
      "寄言游戏人，莫弄黄河水。"
    ]
  },
  {
    "volume": 53,
    "sequence": 41,
    "title": "河阳（一作伤曹娘）",
    "author": "宋之问",
    "content": [
      "昔日河阳县，氛氲香气多。",
      "曹娘娇态尽，春树不堪过。"
    ]
  },
  {
    "volume": 53,
    "sequence": 42,
    "title": "燕巢军幕",
    "author": "宋之问",
    "content": [
      "非关怜翠幕，不是厌朱楼。",
      "故来呈燕颔，报道欲封侯。"
    ]
  },
  {
    "volume": 53,
    "sequence": 43,
    "title": "苑中遇雪应制",
    "author": "宋之问",
    "content": [
      "紫禁仙舆诘旦来，青旂遥倚望春台。",
      "不知庭霰今朝落，疑是林花昨夜开。"
    ]
  },
  {
    "volume": 53,
    "sequence": 44,
    "title": "送司马道士游天台",
    "author": "宋之问",
    "content": [
      "羽客笙歌此地违，离筵数处白云飞。",
      "蓬莱阙下长相忆，桐柏山头去不归。"
    ]
  },
  {
    "volume": 53,
    "sequence": 45,
    "title": "登逍遥楼",
    "author": "宋之问",
    "content": [
      "逍遥楼上望乡关，绿水泓澄云雾间。",
      "北去衡阳二千里，无因雁足系书还。"
    ]
  },
  {
    "volume": 53,
    "sequence": 46,
    "title": "奉和春日玩雪应制",
    "author": "宋之问",
    "content": [
      "北阙彤云掩曙霞，东风吹雪舞山家。",
      "琼章定少千人和，银树长芳六出花。"
    ]
  },
  {
    "volume": 53,
    "sequence": 47,
    "title": "伤曹娘二首",
    "author": "宋之问",
    "content": [
      "可怜冥漠去何之，独立丰茸无见期。",
      "君看水上芙蓉色，恰似生前歌舞时。",
      "前溪妙舞今应尽，子夜新歌遂不传。",
      "无复绮罗娇白日，直将珠玉闭黄泉。"
    ]
  },
  {
    "volume": 53,
    "sequence": 48,
    "title": "郡宅中斋",
    "author": "宋之问",
    "content": [
      "郡宅枕层岭，春湖绕芳甸。",
      "云甍出万家，卧览皆已遍。",
      "渔商汗成雨，廨邑明若练。",
      "越俗镜中行，夏祠云表见。",
      "兹都信盘郁，英远常栖眄。",
      "王子事黄老，独乐恣游衍。",
      "谢公念苍生，同忧感推荐。",
      "灵越多秀士，运阔无由面。",
      "神理翳青山，风流满黄卷。",
      "揆予谬承奖，自昔从缨弁。",
      "瑶水执仙羁，金闺负时选。",
      "晨趋博望苑，夜直明光殿。",
      "一朝罢台阁，万里违乡县。",
      "风土足慰心，况悦年芳变。",
      "淮廪伫滋实，沂歌非所羡。",
      "讼寝归四明，龄颓亲九转。",
      "微尚本江海，少留岂交战。",
      "唯馀后凋色，窃比东南箭。"
    ]
  },
  {
    "volume": 53,
    "sequence": 49,
    "title": "称心寺",
    "author": "宋之问",
    "content": [
      "步陟招提宫，北极山海观。",
      "千岩递萦绕，万壑殊悠漫。",
      "乔木转夕阳，文轩划清涣。",
      "泄云多表里，惊潮每昏旦。",
      "问予金门客，何事沧洲畔。",
      "谬以三署资，来刺百城半。",
      "人隐尚未弭，岁华岂兼玩。",
      "东山桂枝芳，明发坐盈叹。"
    ]
  },
  {
    "volume": 53,
    "sequence": 50,
    "title": "新年作",
    "author": "宋之问",
    "content": [
      "乡心新岁切，天畔独潸然。",
      "老至居人下，春归在客先。",
      "岭猿同旦暮，江柳共风烟。",
      "已似长沙傅，从今又几年。"
    ]
  },
  {
    "volume": 53,
    "sequence": 51,
    "title": "剪彩",
    "author": "宋之问",
    "content": [
      "驻想持金错，居然作管灰。",
      "绮罗纤手制，桃李向春开。",
      "拾藻蜂初泊，衔花鸟未回。",
      "不言将巧笑，翻逐美人来。"
    ]
  },
  {
    "volume": 53,
    "sequence": 52,
    "title": "七夕",
    "author": "宋之问",
    "content": [
      "传道仙星媛，年年会水隅。",
      "停梭借蟋蟀，留巧付蜘蛛。",
      "去昼从云请，归轮伫日输。",
      "莫言相见阔，天上日应殊。"
    ]
  },
  {
    "volume": 53,
    "sequence": 53,
    "title": "桂州陪王都督晦日宴逍遥楼",
    "author": "宋之问",
    "content": [
      "晦节高楼望，山川一半春。",
      "意随蓂叶尽，愁共柳条新。",
      "投刺登龙日，开怀纳鸟晨。",
      "兀然心似醉，不觉有吾身。"
    ]
  },
  {
    "volume": 53,
    "sequence": 54,
    "title": "和赵员外桂阳桥遇佳人",
    "author": "宋之问",
    "content": [
      "江雨朝飞浥细尘，阳桥花柳不胜春。",
      "金鞍白马来从赵，玉面红妆本姓秦。",
      "妒女犹怜镜中发，侍儿堪感路傍人。",
      "荡舟为乐非吾事，自叹空闺梦寐频。"
    ]
  },
  {
    "volume": 53,
    "sequence": 55,
    "title": "函谷关",
    "author": "宋之问",
    "content": [
      "至人□□识仙风，瑞霭丹光远郁葱。",
      "灵迹才辞周柱下，祥氛已入函关中。",
      "不从紫气台端候，何得青华观里逢。",
      "欲访乘牛求宝箓，愿随鹤驾遍瑶空。"
    ]
  },
  {
    "volume": 53,
    "sequence": 56,
    "title": "咏省壁画鹤",
    "author": "宋之问",
    "content": [
      "粉壁图仙鹤，昂藏真气多。",
      "鶱飞竟不去，当是恋恩波。"
    ]
  },
  {
    "volume": 53,
    "sequence": 57,
    "title": "广州朱长史座观妓",
    "author": "宋之问",
    "content": [
      "歌舞须连夜，神仙莫放归。",
      "参差随暮雨，前路湿人衣。"
    ]
  },
  {
    "volume": 53,
    "sequence": 58,
    "title": "谒二妃庙",
    "author": "宋之问",
    "content": [
      "还以金屋贵，留兹宝席尊。",
      "江凫啸风雨，山鬼泣朝昏。"
    ]
  },
  {
    "volume": 53,
    "sequence": 59,
    "title": "赠严侍御",
    "author": "宋之问",
    "content": [
      "受脤清边服，乘骢历塞尘。",
      "当闻汉雪耻，羞共虏和亲。"
    ]
  },
  {
    "volume": 53,
    "sequence": 60,
    "title": "在荆州重赴岭南",
    "author": "宋之问",
    "content": [
      "梦泽三秋日，苍梧一片云。",
      "还将鹓鹭羽，重入鹧鸪群。"
    ]
  },
  {
    "volume": 53,
    "sequence": 61,
    "title": "则天皇后挽歌",
    "author": "宋之问",
    "content": [
      "象物行周礼，衣冠集汉都。",
      "谁怜事虞舜，下里泣苍梧。"
    ]
  },
  {
    "volume": 53,
    "sequence": 62,
    "title": "邓国太夫人挽歌",
    "author": "宋之问",
    "content": [
      "鸾死铅妆歇，人亡锦字空。",
      "悲端若能减，渭水亦应穷。"
    ]
  },
  {
    "volume": 53,
    "sequence": 63,
    "title": "杨将军挽歌",
    "author": "宋之问",
    "content": [
      "亭寒照苦月，陇暗积愁云。",
      "今日山门树，何处有将军。"
    ]
  }
]