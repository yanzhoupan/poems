[
  {
    "volume": 764,
    "sequence": 1,
    "title": "塞上",
    "author": "谭用之",
    "content": [
      "秋风汉北雁飞天，单骑那堪绕贺兰。",
      "碛暗更无岩树影，地平时有野烧瘢。",
      "貂披寒色和衣冷，剑佩胡霜隔匣寒。",
      "早晚横戈似飞尉，拥旄深入异田单。",
      "钵略城边日欲西，游人却忆旧山归。",
      "牛羊集水烟黏步，雕鹗盘空雪满围。",
      "猎骑静逢边气薄，戍楼寒对暮烟微。",
      "横行总是男儿事，早晚重来似汉飞。"
    ]
  },
  {
    "volume": 764,
    "sequence": 2,
    "title": "赠索处士",
    "author": "谭用之",
    "content": [
      "不将桂子种诸天，长得寻君水石边。",
      "玄豹夜寒和雾隐，骊龙春暖抱珠眠。",
      "山中宰相陶弘景，洞里真人葛稚川。",
      "一度相思一惆怅，水寒烟澹落花前。"
    ]
  },
  {
    "volume": 764,
    "sequence": 3,
    "title": "别雒下一二知己",
    "author": "谭用之",
    "content": [
      "金鼎光辉照雪袍，雒阳春梦忆波涛。",
      "尘埃满眼人情异，风雨前程马足劳。",
      "接塞峨眉通蜀险，过山仙掌倚秦高。",
      "别来无限幽求子，应笑区区味六韬。"
    ]
  },
  {
    "volume": 764,
    "sequence": 4,
    "title": "约张处士游梁",
    "author": "谭用之",
    "content": [
      "莫学区区老一经，夷门关吏旧书生。",
      "晋朝灭后无中散，韩国亡来绝上卿。",
      "龙变洞中千谷冷，剑横天外八风清。",
      "好携长策干时去，免逐渔樵度太平。"
    ]
  },
  {
    "volume": 764,
    "sequence": 5,
    "title": "送友人归青社",
    "author": "谭用之",
    "content": [
      "雕鹗途程在碧天，彩衣东去复何言。",
      "二千宾客旧知己，十二山河新故园。",
      "吟看桂生溪月上，醉听鲲化海涛翻。",
      "好期圣代重相见，莫学袁生老竹轩。"
    ]
  },
  {
    "volume": 764,
    "sequence": 6,
    "title": "送丁道士归南中",
    "author": "谭用之",
    "content": [
      "孤云无定鹤辞巢，自负焦桐不说劳。",
      "服药几年期碧落，验符何处咒丹毫。",
      "子陵山晓红云密，青草湖平雪浪高。",
      "从此人稀见踪迹，还应选地种仙桃。"
    ]
  },
  {
    "volume": 764,
    "sequence": 7,
    "title": "月夜怀寄友人",
    "author": "谭用之",
    "content": [
      "剑气徒劳望斗牛，故人别后阻仙舟。",
      "残春谩道深倾酒，好月那堪独上楼。",
      "何处是非随马足，由来得丧白人头。",
      "清风未许重携手，几度高吟寄水流。"
    ]
  },
  {
    "volume": 764,
    "sequence": 8,
    "title": "闲居寄陈山人",
    "author": "谭用之",
    "content": [
      "闲居何处得闲名，坐掩衡茅损性灵。",
      "破梦晓钟闻竹寺，沁心秋雨浸莎庭。",
      "瓮边难负千杯绿，海上终眠万仞青。",
      "珍重先生全太古，应看名利似浮萍。"
    ]
  },
  {
    "volume": 764,
    "sequence": 9,
    "title": "忆南中",
    "author": "谭用之",
    "content": [
      "碧江头与白云门，别后秋霜点鬓根。",
      "长记学禅青石寺，最思共醉落花村。",
      "林间竹有湘妃泪，窗外禽多杜宇魂。",
      "未棹扁舟重回首，采薇收橘不堪论。"
    ]
  },
  {
    "volume": 764,
    "sequence": 10,
    "title": "寄友人",
    "author": "谭用之",
    "content": [
      "病多慵引架书看，官职无才思已阑。",
      "穴凤瑞时来却易，人龙别后见何难。",
      "琴樽风月闲生计，金玉松筠旧岁寒。",
      "早晚烟村碧江畔，挂罾重对蓼花滩。"
    ]
  },
  {
    "volume": 764,
    "sequence": 11,
    "title": "别江上一二友生",
    "author": "谭用之",
    "content": [
      "国风千载务重华，须逐浮云背若耶。",
      "无地可归堪种玉，有天教上且乘槎。",
      "白纶巾卸苏门月，红锦衣裁御苑花。",
      "他日成都却回首，东山看取谢鲲家。"
    ]
  },
  {
    "volume": 764,
    "sequence": 12,
    "title": "寄岐山林逢吉明府",
    "author": "谭用之",
    "content": [
      "岐山高与陇山连，制锦无私服晏眠。",
      "鹦鹉语中分百里，凤凰声里过三年。",
      "秦无旧俗云烟媚，周有遗风父老贤。",
      "莫役生灵种杨柳，一枝枝折灞桥边。"
    ]
  },
  {
    "volume": 764,
    "sequence": 13,
    "title": "感怀呈所知",
    "author": "谭用之",
    "content": [
      "十年流落赋归鸿，谁傍昏衢驾烛龙。",
      "竹屋乱烟思梓泽，酒家疏雨梦临邛。",
      "千年别恨调琴懒，一片年光览镜慵。",
      "早晚休歌白石烂，放教归去卧群峰。"
    ]
  },
  {
    "volume": 764,
    "sequence": 14,
    "title": "江上闻笛",
    "author": "谭用之",
    "content": [
      "谁为梅花怨未平，一声高唤百龙惊。",
      "风当阊阖庭初静，月在姑苏秋正明。",
      "曲尽绿杨涵野渡，管吹青玉动江城。",
      "临流不欲殷勤听，芳草王孙旧有情。"
    ]
  },
  {
    "volume": 764,
    "sequence": 15,
    "title": "寄孟进士",
    "author": "谭用之",
    "content": [
      "依旧池边草色芳，故人何处忆山阳。",
      "书回科斗江帆暮，曲罢驺虞海树苍。",
      "吟望晓烟思桂渚，醉依残月梦余杭。",
      "别来南国知谁在，空对襜褕一断肠。"
    ]
  },
  {
    "volume": 764,
    "sequence": 16,
    "title": "寄阎记室",
    "author": "谭用之",
    "content": [
      "织锦歌成下翠微，岂劳西去问支机。",
      "未开水府珠先见，不掘丰城剑自辉。",
      "鳌逐玉蟾攀桂上，马随青帝踏花归。",
      "相逢半是云霄客，应笑歌牛一布衣。"
    ]
  },
  {
    "volume": 764,
    "sequence": 17,
    "title": "幽居寄李秘书",
    "author": "谭用之",
    "content": [
      "几年帝里阻烟波，敢向明时叩角歌。",
      "看尽好花春卧稳，醉残红日夜吟多。",
      "印开夕照垂杨柳，画破寒潭老芰荷。",
      "昨夜前溪有龙斗，石桥风雨少人过。"
    ]
  },
  {
    "volume": 764,
    "sequence": 18,
    "title": "贻钓鱼李处士",
    "author": "谭用之",
    "content": [
      "罢吟鹦鹉草芊芊，又泛鸳鸯水上天。",
      "一棹冷涵杨柳雨，片帆香挂芰荷烟。",
      "绿摇江澹萍离岸，红点云疏橘满川。",
      "何处邈将归画府，数茎红蓼一渔船。"
    ]
  },
  {
    "volume": 764,
    "sequence": 19,
    "title": "河桥楼赋得群公夜宴",
    "author": "谭用之",
    "content": [
      "芙蓉帘幕扇秋红，蛮府新郎夜宴同。",
      "满座马融吹笛月，一楼张翰过江风。",
      "杯黏紫酒金螺重，谈转凋珰玉麈空。",
      "深荷良宵慰憔悴，德星池馆在江东。"
    ]
  },
  {
    "volume": 764,
    "sequence": 20,
    "title": "寄左先辈",
    "author": "谭用之",
    "content": [
      "狂歌白鹿上青天，何似兰塘钓紫烟。",
      "万卷祖龙坑外物，一泓孙楚耳中泉。",
      "翩翾蛮榼薰晴浦，毂辘鱼车响夜船。",
      "学取青莲李居士，一生杯酒在神仙。"
    ]
  },
  {
    "volume": 764,
    "sequence": 21,
    "title": "贻费道人",
    "author": "谭用之",
    "content": [
      "谁如南浦傲烟霞，白葛衣轻称帽纱。",
      "碧玉蜉蝣迎客酒，黄金毂辘钓鱼车。",
      "吟歌云鸟归樵谷，卧爱神仙入画家。",
      "他日凤书何处觅，武陵烟树半桃花。"
    ]
  },
  {
    "volume": 764,
    "sequence": 22,
    "title": "寄许下前管记王侍御",
    "author": "谭用之",
    "content": [
      "昔年南去得娱宾，顿逊杯前共好春。",
      "蚁泛羽觞蛮酒腻，凤衔瑶句蜀笺新。",
      "花怜游骑红随辔，草恋征车碧绕轮。",
      "别后青青郑南陌，不知风月属何人。"
    ]
  },
  {
    "volume": 764,
    "sequence": 23,
    "title": "秋日圃田送人随计",
    "author": "谭用之",
    "content": [
      "仆射陂前是传邮，去程雕鹗弄高秋。",
      "吟抛芍药裁诗圃，醉下茱萸饮酒楼。",
      "向日迥飞驹皎皎，临风谁和鹿呦呦。",
      "明年二月仙山下，莫遣桃花逐水流。"
    ]
  },
  {
    "volume": 764,
    "sequence": 24,
    "title": "途次宿友人别墅",
    "author": "谭用之",
    "content": [
      "千里崤函一梦劳，岂知云馆共萧骚。",
      "半帘绿透偎寒竹，一榻红侵坠晚桃。",
      "蛮酒客稀知味长，蜀琴风定觉弦高。",
      "感君岩下闲招隐，细缕金盘脍错刀。"
    ]
  },
  {
    "volume": 764,
    "sequence": 25,
    "title": "春日期巢湖旧事",
    "author": "谭用之",
    "content": [
      "暖掠红香燕燕飞，五云仙珮晓相携。",
      "花开鹦鹉韦郎曲，竹亚虬龙白帝溪。",
      "富贵万场归紫酒，是非千载逐芳泥。",
      "不知多少开元事，露泣春丛向日低。"
    ]
  },
  {
    "volume": 764,
    "sequence": 26,
    "title": "再游韦曲山寺",
    "author": "谭用之",
    "content": [
      "鹊岩烟断玉巢□，罨画春塘太白低。",
      "马踏翠开垂柳寺，人耕红破落花蹊。",
      "千年胜概咸原上，几代荒凉绣岭西。",
      "碧吐红芳旧行处，岂堪回首草萋萋。"
    ]
  },
  {
    "volume": 764,
    "sequence": 27,
    "title": "寄徐拾遗",
    "author": "谭用之",
    "content": [
      "长竿一系白龙吟，谁和驺虞发素琴。",
      "野客碧云魂易断，故人芳草梦难寻。",
      "天从补后星辰稳，海自潮来岛屿深。",
      "好向明庭拾遗事，莫教玄豹老泉林。"
    ]
  },
  {
    "volume": 764,
    "sequence": 28,
    "title": "秋宿湘江遇雨",
    "author": "谭用之",
    "content": [
      "江上阴云锁梦魂，江边深夜舞刘琨。",
      "秋风万里芙蓉国，暮雨千家薜荔村。",
      "乡思不堪悲橘柚，旅游谁肯重王孙。",
      "渔人相见不相问，长笛一声归岛门。"
    ]
  },
  {
    "volume": 764,
    "sequence": 29,
    "title": "贻南康陈处士陶",
    "author": "谭用之",
    "content": [
      "白玉堆边蒋径横，空涵二十四滩声。",
      "老无征战轩辕国，贫有茅茨帝舜城。",
      "丹凤昼飞群木冷，一龙秋卧九江清。",
      "时人莫笑非经济，还待中原致太平。"
    ]
  },
  {
    "volume": 764,
    "sequence": 30,
    "title": "渭城春晚",
    "author": "谭用之",
    "content": [
      "秦树朦胧春色微，香风烟暖树依依。",
      "边城夜静月初上，芳草路长人未归。",
      "折柳且堪吟晚槛，弄花何处醉残晖。",
      "钓乡千里断消息，满目碧云空自飞。"
    ]
  },
  {
    "volume": 764,
    "sequence": 31,
    "title": "山中春晚寄贾员外",
    "author": "谭用之",
    "content": [
      "不随黄鹤起烟波，应笑无成返薜萝。",
      "看尽好花春卧稳，醉残红日夜吟多。",
      "高添雅兴松千尺，暗养清音竹数科。",
      "珍重仙曹旧知己，往来星骑一相过。"
    ]
  },
  {
    "volume": 764,
    "sequence": 32,
    "title": "贻净居寺新及第",
    "author": "谭用之",
    "content": [
      "秋池云下白莲香，池上吟仙寄竹房。",
      "闲颂国风文字古，静消心火梦魂凉。",
      "三春蓬岛花无限，八月银河路更长。",
      "此境空门不曾有，从头好语与医王。"
    ]
  },
  {
    "volume": 764,
    "sequence": 33,
    "title": "江边秋夕",
    "author": "谭用之",
    "content": [
      "千钟紫酒荐菖蒲，松岛兰舟潋滟居。",
      "曲内橘香江客笛，字中岚气岳僧书。",
      "吟期汗漫驱金虎，坐约丹青跨玉鱼。",
      "七色花虬一声鹤，几时乘兴上清虚。"
    ]
  },
  {
    "volume": 764,
    "sequence": 34,
    "title": "送僧中孚南归",
    "author": "谭用之",
    "content": [
      "琵琶峡口月溪边，玉乳头佗忆旧川。",
      "一锡冷涵兰径路，片帆香挂橘洲烟。",
      "苔封石锦栖霞室，水迸衣珠喷玉蝉。",
      "莫道翩翩去如梦，本来吟鸟在林泉。"
    ]
  },
  {
    "volume": 764,
    "sequence": 35,
    "title": "江馆秋夕",
    "author": "谭用之",
    "content": [
      "耿耿银河雁半横，梦奇支金碧辘轳轻。",
      "满窗谢练江风白，一枕齐纨海月明。",
      "杨柳败梢飞叶响，芰荷香柄折秋鸣。",
      "谁人更唱阳关曲，牢落烟霞梦不成。"
    ]
  },
  {
    "volume": 764,
    "sequence": 36,
    "title": "秋夜同友人话旧",
    "author": "谭用之",
    "content": [
      "露下银河雁度频，囊中垆火几时真。",
      "数茎白发生浮世，一盏寒灯共故人。",
      "云外簟凉吟峤月，岛边花暖钓江春。",
      "何当归去重携手，依旧红霞作近邻。"
    ]
  },
  {
    "volume": 764,
    "sequence": 37,
    "title": "古剑",
    "author": "谭用之",
    "content": [
      "铸时天匠待英豪，紫焰寒星匣倍牢。",
      "三尺何年拂尘土，四溟今日绝波涛。",
      "雄应垓下收蛇阵，滞想溪头伴豹韬。",
      "惜是真龙懒抛掷，夜来冲斗气何高。"
    ]
  },
  {
    "volume": 764,
    "sequence": 38,
    "title": "寄王侍御",
    "author": "谭用之",
    "content": [
      "鸟尽弓藏良可哀，谁知归钓子陵台。",
      "炼多不信黄金耗，吟苦须惊白发催。",
      "喘月吴牛知夜至，嘶风胡马识秋来。",
      "燕歌别后休惆怅，黍已成畦菊已开。"
    ]
  },
  {
    "volume": 764,
    "sequence": 39,
    "title": "别何处士陵俊老",
    "author": "谭用之",
    "content": [
      "三皇上人春梦醒，东侯老大麒麟生。",
      "洞连龙穴全山冷，窗透鳌波尽室清。",
      "计拙耻居岩麓老，气狂惭与斗牛平。",
      "谁人为向青编上，直傍巢由写一名。"
    ]
  },
  {
    "volume": 764,
    "sequence": 40,
    "title": "句",
    "author": "谭用之",
    "content": [
      "流水物情谙世态，落花春梦厌尘劳。",
      "织槛锦纹苔乍结，堕书花印菊初残。",
      "光阴老去无成事，富贵不来争奈何。",
      "眠云无限好知己，应笑不归花满樽。"
    ]
  }
]