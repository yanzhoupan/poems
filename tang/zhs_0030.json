[
  {
    "volume": 30,
    "sequence": 1,
    "title": "咏汉高祖",
    "author": "王珪",
    "content": [
      "汉祖起丰沛，乘运以跃鳞。",
      "手奋三尺剑，西灭无道秦。",
      "十月五星聚，七年四海宾。",
      "高抗威宇宙，贵有天下人。",
      "忆昔与项王，契阔时未伸。",
      "鸿门既薄蚀，荥阳亦蒙尘。",
      "虮虱生介胄，将卒多苦辛。",
      "爪牙驱信越，腹心谋张陈。",
      "赫赫西楚国，化为丘与榛。"
    ]
  },
  {
    "volume": 30,
    "sequence": 2,
    "title": "咏淮阴侯",
    "author": "王珪",
    "content": [
      "秦王日凶慝，豪杰争共亡。",
      "信亦胡为者，剑歌从项梁。",
      "项羽不能用，脱身归汉王。",
      "道契君臣合，时来名位彰。",
      "北讨燕承命，东驱楚绝粮。",
      "斩龙堰濉水，擒豹僭夏阳。",
      "功成享天禄，建旗还南昌。",
      "千金答漂母，百钱酬下乡。",
      "吉凶成纠缠，倚伏难预详。",
      "弓藏狡兔尽，慷慨念心伤。"
    ]
  },
  {
    "volume": 30,
    "sequence": 3,
    "title": "早春桂林殿应诏",
    "author": "陈叔达",
    "content": [
      "金铺照春色，玉律动年华。",
      "朱楼云似盖，丹桂雪如花。",
      "水岸衔阶转，风条出柳斜。",
      "轻舆临太液，湛露酌流霞。"
    ]
  },
  {
    "volume": 30,
    "sequence": 4,
    "title": "后渚置酒",
    "author": "陈叔达",
    "content": [
      "大渚初惊夜，中流沸鼓鼙。",
      "寒沙满曲浦，夕雾上邪溪。",
      "岸广凫飞急，云深雁度低。",
      "严关犹未遂，此夕待晨鸡。"
    ]
  },
  {
    "volume": 30,
    "sequence": 5,
    "title": "听邻人琵琶",
    "author": "陈叔达",
    "content": [
      "本是龙门桐，因妍入汉宫。",
      "香缘罗袖里，声逐朱弦中。",
      "虽有相思韵，翻将入塞同。",
      "关山临却月，花蕊散回风。",
      "为将金谷引，添令曲未终。"
    ]
  },
  {
    "volume": 30,
    "sequence": 6,
    "title": "州城西园入斋祠社",
    "author": "陈叔达",
    "content": [
      "升坛预洁祀，诘早肃分司。",
      "达气风霜积，登光日色迟。",
      "农教先八政，阳和秩四时。",
      "祈年服垂冕，告币动褰帷。",
      "瘗地尊馀奠，人天庶有资。",
      "椒兰卒清酌，簠簋彻香萁。",
      "折俎分归胙，充庭降受厘。",
      "方凭知礼节，况奉化雍熙。"
    ]
  },
  {
    "volume": 30,
    "sequence": 7,
    "title": "春首",
    "author": "陈叔达",
    "content": [
      "雪花联玉树，冰彩散瑶池。",
      "翔禽遥出没，积翠远参差。"
    ]
  },
  {
    "volume": 30,
    "sequence": 8,
    "title": "初年",
    "author": "陈叔达",
    "content": [
      "和风起天路，严气消冰井。",
      "索索枝未柔，厌厌漏犹永。"
    ]
  },
  {
    "volume": 30,
    "sequence": 9,
    "title": "咏菊",
    "author": "陈叔达",
    "content": [
      "霜间开紫蒂，露下发金英。",
      "但令逢采摘，宁辞独晚荣。"
    ]
  },
  {
    "volume": 30,
    "sequence": 10,
    "title": "自君之出矣（一作贾冯吉诗）",
    "author": "陈叔达",
    "content": [
      "自君之出矣，红颜转憔悴。",
      "思君如明烛，煎心且衔泪。",
      "自君之出矣，明镜罢红妆。",
      "思君如夜烛，煎泪几千行。"
    ]
  },
  {
    "volume": 30,
    "sequence": 11,
    "title": "赋饮马长城窟",
    "author": "袁朗",
    "content": [
      "朔风动秋草，清跸长安道。",
      "长城连不穷，所以隔华戎。",
      "规模惟圣作，负荷晓成功。",
      "鸟庭已向内，龙荒更凿空。",
      "玉关尘卷静，金微路已通。",
      "汤征随北怨，舜咏起南风。",
      "画地功初立，绥边事云集。",
      "朝服践狼居，凯歌旋马邑。",
      "山响传凤吹，霜华藻琼钑。",
      "属国拥节归，单于款关入。",
      "日落寒风起，惊蓬被原隰。",
      "零落叶已寒，河流清且急。",
      "四时徭役尽，千载干戈戢。",
      "太平今若斯，汗马竟无施。",
      "唯当事笔砚，归去草封禅。"
    ]
  },
  {
    "volume": 30,
    "sequence": 12,
    "title": "和洗掾登城南坂望京邑",
    "author": "袁朗",
    "content": [
      "二华连陌塞，九陇统金方。",
      "奥区称富贵，重险擅雄强。",
      "龙飞灞水上，凤集岐山阳。",
      "神皋多瑞迹，列代有兴王。",
      "我后膺灵命，爰求宅兹土。",
      "宸居法太微，建国资天府。",
      "玄风叶黎庶，德泽浸区宇。",
      "醒醉各相扶，讴歌从圣主。",
      "南登少陵岸，还望帝城中。",
      "帝城何郁郁，佳气乃葱葱。",
      "金凤凌绮观，璇题敞兰宫。",
      "复道东西合，交衢南北通。",
      "万国朝前殿，群公议宣室。",
      "鸣佩含早风，华蝉曜朝日。",
      "柏梁宴初罢，千钟欢未毕。",
      "端拱肃岩廊，思贤听琴瑟。",
      "逶迤万雉列，隐轸千闾布。",
      "飞甍夹御沟，曲台临上路。",
      "处处歌钟鸣，喧阗车马度。",
      "日落长楸间，含情两相顾。",
      "是月冬之季，阴寒昼不开。",
      "惊风四面集，飞雪千里回。",
      "狐白登廊庙，牛衣出草莱。",
      "讵知韩长孺，无复重然灰。"
    ]
  },
  {
    "volume": 30,
    "sequence": 13,
    "title": "秋日应诏",
    "author": "袁朗",
    "content": [
      "玉树凉风举，金塘细草萎。",
      "叶落商飙观，鸿归明月池。",
      "迎寒桂酒熟，含露菊花垂。",
      "一奉章台宴，千秋长愿斯。"
    ]
  },
  {
    "volume": 30,
    "sequence": 14,
    "title": "秋夜独坐（一作邢邵诗）",
    "author": "袁朗",
    "content": [
      "危弦断客心，虚弹落惊禽。",
      "新秋百虑净，独夜九愁深。",
      "枯蓬唯逐吹，坠叶不归林。",
      "如何悲此曲，坐作白头吟。"
    ]
  },
  {
    "volume": 30,
    "sequence": 15,
    "title": "出塞曲",
    "author": "窦威",
    "content": [
      "匈奴屡不平，汉将欲纵横。",
      "看云方结阵，却月始连营。",
      "潜军度马邑，扬旆掩龙城。",
      "会勒燕然石，方传车骑名。"
    ]
  },
  {
    "volume": 30,
    "sequence": 16,
    "title": "新曲二首",
    "author": "长孙无忌",
    "content": [
      "侬阿家住朝歌下，早传名。",
      "结伴来游淇水上，旧长情。",
      "玉佩金钿随步远，云罗雾縠逐风轻。",
      "转目机心悬自许，何须更待听琴声。",
      "回雪凌波游洛浦，遇陈王。",
      "婉约娉婷工语笑，侍兰房。",
      "芙蓉绮帐还开掩，翡翠珠被烂齐光。",
      "长愿今宵奉颜色，不爱吹箫逐凤凰。"
    ]
  },
  {
    "volume": 30,
    "sequence": 17,
    "title": "灞桥待李将军",
    "author": "长孙无忌",
    "content": [
      "飒飒风叶下，遥遥烟景曛。",
      "霸陵无醉尉，谁滞李将军。"
    ]
  },
  {
    "volume": 30,
    "sequence": 18,
    "title": "奉和正日临朝",
    "author": "颜师古",
    "content": [
      "七府璿衡始，三元宝历新。",
      "负扆延百辟，垂旒御九宾。",
      "肃肃皆鹓鹭，济济盛簪绅。",
      "天涯致重译，日域献奇珍。"
    ]
  },
  {
    "volume": 30,
    "sequence": 19,
    "title": "召拜御史大夫赠袁天纲",
    "author": "杜淹",
    "content": [
      "伊吕深可慕，松乔定是虚。",
      "系风终不得，脱屣欲安如。",
      "且珍纨素美，当与薜萝疏。",
      "既逢杨得意，非复久闲居。"
    ]
  },
  {
    "volume": 30,
    "sequence": 20,
    "title": "咏寒食斗鸡应秦王教",
    "author": "杜淹",
    "content": [
      "寒食东郊道，扬鞲竞出笼。",
      "花冠初照日，芥羽正生风。",
      "顾敌知心勇，先鸣觉气雄。",
      "长翘频扫阵，利爪屡通中。",
      "飞毛遍绿野，洒血渍芳丛。",
      "虽然百战胜，会自不论功。"
    ]
  },
  {
    "volume": 30,
    "sequence": 21,
    "title": "寄赠齐公",
    "author": "杜淹",
    "content": [
      "冠盖游梁日，诗书问志年。",
      "佩兰长坂上，攀桂小山前。",
      "结交澹若水，履道直如弦。",
      "此欢终未极，于兹独播迁。",
      "赭衣登蜀道，白首别秦川。",
      "泪随沟水逝，心逐晓旌悬。",
      "去去逾千里，悠悠隔九天。",
      "郊野间长薄，城阙隐凝烟。",
      "关门共月对，山路与云连。",
      "此时寸心里，难用尺书传。"
    ]
  }
]