[
  {
    "volume": 331,
    "sequence": 1,
    "title": "享太庙乐章",
    "author": "段文昌",
    "content": [
      "肃肃清庙，登显至德。",
      "泽周八荒，兵定四极。",
      "生物咸遂，群盗灭息。",
      "明圣钦承，子孙千亿。"
    ]
  },
  {
    "volume": 331,
    "sequence": 2,
    "title": "题武担寺西台",
    "author": "段文昌",
    "content": [
      "秋天如镜空，楼阁尽玲珑。",
      "水暗馀霞外，山明落照中。",
      "鸟行看渐远，松韵听难穷。",
      "今日登临意，多欢语笑同。"
    ]
  },
  {
    "volume": 331,
    "sequence": 3,
    "title": "晚夏登张仪楼呈院中诸公",
    "author": "段文昌",
    "content": [
      "重楼窗户开，四望敛烟埃。",
      "远岫林端出，清波城下回。",
      "乍疑蝉韵促，稍觉雪风来。",
      "并起乡关思，销忧在酒杯。"
    ]
  },
  {
    "volume": 331,
    "sequence": 4,
    "title": "还别业寻龙华山寺广宣上人",
    "author": "段文昌",
    "content": [
      "十里惟闻松桂风，江山忽转见龙宫。",
      "正与休师方话旧，风烟几度入楼中。"
    ]
  },
  {
    "volume": 331,
    "sequence": 5,
    "title": "奉陪段相公晚夏登张仪楼",
    "author": "姚向",
    "content": [
      "秦相驾群材，登临契上台。",
      "查从银汉落，江自雪山来。",
      "俪曲亲流火，凌风洽小杯。",
      "帝乡如在目，欲下尽裴回。"
    ]
  },
  {
    "volume": 331,
    "sequence": 6,
    "title": "和段相公登武担寺西台",
    "author": "姚向",
    "content": [
      "开阁锦城中，馀闲访梵宫。",
      "九层连昼景，万象写秋空。",
      "天半将身到，江长与海通。",
      "提携出尘土，曾是穆清风。"
    ]
  },
  {
    "volume": 331,
    "sequence": 7,
    "title": "和段相公登武担寺西台",
    "author": "温会",
    "content": [
      "桑台烟树中，台榭造云空。",
      "眺听逢秋兴，篇辞变国风。",
      "坐愁高鸟起，笑指远人同。",
      "始愧才情薄，跻攀继韵穷。"
    ]
  },
  {
    "volume": 331,
    "sequence": 8,
    "title": "奉陪段相公晚夏登张仪楼",
    "author": "温会",
    "content": [
      "危轩重叠开，访古上裴回。",
      "有舌嗟秦策，飞梁驾楚材。",
      "云霄随凤到，物象为诗来。",
      "欲和关山意，巴歌调更哀。"
    ]
  },
  {
    "volume": 331,
    "sequence": 9,
    "title": "和段相公登武担寺西台",
    "author": "李敬伯",
    "content": [
      "台上起凉风，乘闲览岁功。",
      "自随台席贵，尽许羽觞同。",
      "楼殿斜晖照，江山极望通。",
      "赋诗思共乐，俱得咏诗丰。"
    ]
  },
  {
    "volume": 331,
    "sequence": 10,
    "title": "奉陪段相公晚夏登张仪楼",
    "author": "李敬伯",
    "content": [
      "层屋架城隈，宾筵此日开。",
      "文锋摧八阵，星分应三台。",
      "望雪烦襟释，当欢远思来。",
      "披云霄汉近，暂觉出尘埃。"
    ]
  },
  {
    "volume": 331,
    "sequence": 11,
    "title": "奉陪段相公晚夏登张仪楼",
    "author": "姚康",
    "content": [
      "登览值晴开，诗从野思来。",
      "蜀川新草木，秦日旧楼台。",
      "池景摇中座，山光接上台。",
      "近秋宜晚景，极目断浮埃。"
    ]
  },
  {
    "volume": 331,
    "sequence": 12,
    "title": "和段相公登武担寺西台",
    "author": "姚康",
    "content": [
      "松径引清风，登台古寺中。",
      "江平沙岸白，日下锦川红。",
      "疏树山根净，深云鸟迹穷。",
      "自惭陪末席，便与九霄通。"
    ]
  },
  {
    "volume": 331,
    "sequence": 13,
    "title": "礼部试早春残雪",
    "author": "姚康",
    "content": [
      "微暖春潜至，轻明雪尚残。",
      "银铺光渐湿，珪破色仍寒。",
      "无柳花常在，非秋露正团。",
      "素光浮转薄，皓质驻应难。",
      "幸得依阴处，偏宜带月看。",
      "玉尘销欲尽，穷巷起袁安。"
    ]
  },
  {
    "volume": 331,
    "sequence": 14,
    "title": "赋得巨鱼纵大壑",
    "author": "姚康",
    "content": [
      "水府乘闲望，圆波息跃鱼。",
      "从来暴泥久，今日脱泉初。",
      "得志宁相忌，无心任宛如。",
      "龙门应可度，鲛室岂常居。",
      "掉尾方穷乐，游鳞每自舒。",
      "乘流千里去，风力藉吹嘘。"
    ]
  }
]