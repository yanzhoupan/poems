[
  {
    "volume": 748,
    "sequence": 1,
    "title": "春闺辞二首",
    "author": "李中",
    "content": [
      "卷帘迟日暖，睡起思沈沈。",
      "辽海音尘远，春风旅馆深。",
      "疏篁留鸟语，曲砌转花阴。",
      "寄语长征客，流年不易禁。",
      "不得辽阳信，春心何以安。",
      "鸟啼窗树晓，梦断碧烟残。",
      "绿鉴开还懒，红颜驻且难。",
      "相思谁可诉，时取旧书看。"
    ]
  },
  {
    "volume": 748,
    "sequence": 2,
    "title": "腊中作",
    "author": "李中",
    "content": [
      "冬至虽云远，浑疑朔漠中。",
      "劲风吹大野，密雪翳高空。",
      "泉冻如顽石，人藏类蛰虫。",
      "豪家应不觉，兽炭满炉红。"
    ]
  },
  {
    "volume": 748,
    "sequence": 3,
    "title": "海城秋日书怀寄朐山孙明府",
    "author": "李中",
    "content": [
      "槐柳蝉声起渡头，海城孤客思悠悠。",
      "青云展志知何日，皓月牵吟又入秋。",
      "鉴里渐生潘岳鬓，风前犹著卜商裘。",
      "鸣琴良宰挥毫士，应笑蹉跎身未酬。"
    ]
  },
  {
    "volume": 748,
    "sequence": 4,
    "title": "题柴司徒亭假山",
    "author": "李中",
    "content": [
      "叠石峨峨象翠微，远山魂梦便应稀。",
      "从教藓长添峰色，好引泉来作瀑飞。",
      "萤影夜攒疑烧起，茶烟朝出认云归。",
      "知君创得兹幽致，公退吟看到落晖。"
    ]
  },
  {
    "volume": 748,
    "sequence": 5,
    "title": "都下寒食夜作",
    "author": "李中",
    "content": [
      "香尘未歇暝烟收，城满笙歌事胜游。",
      "自是离人睡长早，千家帘卷月当楼。"
    ]
  },
  {
    "volume": 748,
    "sequence": 6,
    "title": "客中春思",
    "author": "李中",
    "content": [
      "又听黄鸟绵蛮，目断家乡未还。",
      "春水引将客梦，悠悠绕遍关山。"
    ]
  },
  {
    "volume": 748,
    "sequence": 7,
    "title": "所思",
    "author": "李中",
    "content": [
      "门掩残花寂寂，帘垂斜月悠悠。",
      "纵有一庭萱草，何曾与我忘忧。"
    ]
  },
  {
    "volume": 748,
    "sequence": 8,
    "title": "江馆秋思因成自勉",
    "author": "李中",
    "content": [
      "江边候馆幽，汀鸟暝烟收。",
      "客思虽悲月，诗魔又爱秋。",
      "声名都是幻，穷达未能忧。",
      "散逸怜渔父，波中漾小舟。"
    ]
  },
  {
    "volume": 748,
    "sequence": 9,
    "title": "赠朐山杨宰",
    "author": "李中",
    "content": [
      "讼闲征赋毕，吏散卷帘时。",
      "听雨入秋竹，留僧覆旧棋。",
      "得诗书落叶，煮茗汲寒池。",
      "化俗功成后，烟霄会有期。"
    ]
  },
  {
    "volume": 748,
    "sequence": 10,
    "title": "庐山",
    "author": "李中",
    "content": [
      "控压浔阳景，崔嵬古及今。",
      "势雄超地表，翠盛接天心。",
      "湓浦春烟列，星湾晚景沈。",
      "图经宜细览，题咏卒难任。",
      "靖节门遥对，庾公楼俯临。",
      "参差含积雪，隐映见归禽。",
      "峭拔推双剑，清虚数二林。",
      "白莲池宛在，翠辇事难寻。",
      "天近星河冷，龙归洞穴深。",
      "谷春攒锦绣，石润叠琼琳。",
      "玄鹤传仙拜，青猿伴客吟。",
      "泉通九江远，云出几州阴。",
      "冬有灵汤溢，夏无炎暑侵。",
      "他年如遂隐，五老是知音。"
    ]
  },
  {
    "volume": 748,
    "sequence": 11,
    "title": "送孙霁书记赴寿阳辟命",
    "author": "李中",
    "content": [
      "辟命羡君赴，其如怆别情。",
      "酒阑汀树晚，帆展野风生。",
      "淮静寒烟敛，村遥夜火明。",
      "醉沈朐岭梦，吟达寿春城。",
      "旧友摇鞭接，元戎扫榻迎。",
      "雪晴莲幕启，云散桂山横。",
      "王粲从军画，陈琳草檄名。",
      "知君提健笔，重振此嘉声。"
    ]
  },
  {
    "volume": 748,
    "sequence": 12,
    "title": "听蝉寄朐山孙明府",
    "author": "李中",
    "content": [
      "忽听新蝉发，客情其奈何。",
      "西风起槐柳，故国阻烟波。",
      "垄笛悲犹少，巴猿恨未多。",
      "不知陶靖节，还动此心么。"
    ]
  },
  {
    "volume": 748,
    "sequence": 13,
    "title": "秋江夜泊寄刘钧正字",
    "author": "李中",
    "content": [
      "闲忆诗人思倍劳，维舟清夜泥风骚。",
      "鱼龙不动澄江远，云雾皆收皎月高。",
      "潮满钓舟迷浦屿，霜繁野树叫猿猱。",
      "此时吟苦君知否，双鬓从他有二毛。"
    ]
  },
  {
    "volume": 748,
    "sequence": 14,
    "title": "赠朐山孙明府",
    "author": "李中",
    "content": [
      "县庭无事似山斋，满砌青青旋长苔。",
      "闲抚素琴曹吏散，自烹新茗海僧来。",
      "买将病鹤劳心养，移得闲花用意栽。",
      "几度访君留我醉，瓮香皆值酒新开。"
    ]
  },
  {
    "volume": 748,
    "sequence": 15,
    "title": "赠海上书记张济员外",
    "author": "李中",
    "content": [
      "鹏霄休叹志难伸，贫病虽萦道且存。",
      "阮瑀不能专笔砚，嵇康唯要乐琴尊。",
      "春风满院空欹枕，芳草侵阶独闭门。",
      "剑有尘埃书有蠹，昔年心事共谁论？"
    ]
  },
  {
    "volume": 748,
    "sequence": 16,
    "title": "对竹",
    "author": "李中",
    "content": [
      "懒穿幽径冲鸣鸟，忍踏清阴损翠苔。",
      "不似闭门欹枕听，秋声如雨入轩来。"
    ]
  },
  {
    "volume": 748,
    "sequence": 17,
    "title": "送朐山孙明府赴寿阳幕府辟命",
    "author": "李中",
    "content": [
      "堪羡元戎虚右席，便承纶綍起金台。",
      "菊丛憔悴陶潜去，莲幕光辉阮瑀来。",
      "好向尊罍陈妙画，定应书檄播雄才。",
      "预愁别后相思处，月入闲窗远梦回。"
    ]
  },
  {
    "volume": 748,
    "sequence": 18,
    "title": "经废宅",
    "author": "李中",
    "content": [
      "一梦奢华去不还，断墙花发岂堪看。",
      "玉纤素绠知何处，金井梧枯碧甃寒。"
    ]
  },
  {
    "volume": 748,
    "sequence": 19,
    "title": "溪边吟",
    "author": "李中",
    "content": [
      "鸂鶒双飞下碧流，蓼花蘋穗正含秋。",
      "茜裙二八采莲去，笑冲微雨上兰舟。"
    ]
  },
  {
    "volume": 748,
    "sequence": 20,
    "title": "得故人消息",
    "author": "李中",
    "content": [
      "多难分离久，相思每泪垂。",
      "梦归残月晓，信到落花时。",
      "未必乖良会，何当有后期。",
      "那堪楼上望，烟水接天涯。"
    ]
  },
  {
    "volume": 748,
    "sequence": 21,
    "title": "芳草",
    "author": "李中",
    "content": [
      "二月正绵绵，离情被尔牵。",
      "四郊初过雨，万里正铺烟。",
      "眷恋残花惹，留连醉客眠。",
      "飘香是杜若，最忆楚江边。"
    ]
  },
  {
    "volume": 748,
    "sequence": 22,
    "title": "江南春",
    "author": "李中",
    "content": [
      "千家事胜游，景物可忘忧。",
      "水国楼台晚，春郊烟雨收。",
      "鹧鸪啼竹树，杜若媚汀洲。",
      "永巷歌声远，王孙会莫愁。"
    ]
  },
  {
    "volume": 748,
    "sequence": 23,
    "title": "悼亡",
    "author": "李中",
    "content": [
      "巷深芳草细，门静绿杨低。",
      "室迩人何处，花残月又西。",
      "武陵期已负，巫峡梦终迷。",
      "独立销魂久，双双好鸟啼。"
    ]
  },
  {
    "volume": 748,
    "sequence": 24,
    "title": "春晏寄从弟德润",
    "author": "李中",
    "content": [
      "相思禁烟近，楼上动吟魂。",
      "水国春寒在，人家暮雨昏。",
      "朱桥通竹树，香径匝兰荪。",
      "安得吾宗会，高歌醉一尊。"
    ]
  },
  {
    "volume": 748,
    "sequence": 25,
    "title": "赠致仕沈彬郎中",
    "author": "李中",
    "content": [
      "自言婚嫁毕，尘事不关心。",
      "老去诗魔在，春来酒病深。",
      "山翁期采药，海月伴鸣琴。",
      "多谢维舟处，相留接静吟。"
    ]
  },
  {
    "volume": 748,
    "sequence": 26,
    "title": "忆溪居",
    "author": "李中",
    "content": [
      "竹轩临水静无尘，别后凫鹥入梦频。",
      "杜若菰蒲烟雨歇，一溪春色属何人。"
    ]
  },
  {
    "volume": 748,
    "sequence": 27,
    "title": "登下蔡县楼",
    "author": "李中",
    "content": [
      "长涯烟水又含秋，吏散时时独上楼。",
      "信断兰台乡国远，依稀王粲在荆州。"
    ]
  },
  {
    "volume": 748,
    "sequence": 28,
    "title": "下蔡春偶作",
    "author": "李中",
    "content": [
      "旅馆飘飘类断蓬，悠悠心绪有谁同。",
      "一宵风雨花飞后，万里乡关梦自通。",
      "多难不堪容鬓改，沃愁惟怕酒杯空。",
      "采兰扇枕何时遂，洗虑焚香叩上穹。"
    ]
  },
  {
    "volume": 748,
    "sequence": 29,
    "title": "再游洞神宫怀邵羽人有感",
    "author": "李中",
    "content": [
      "重向烟萝省旧游，因寻遗迹想浮丘。",
      "峰头鹤去三清远，坛畔月明千古秋。",
      "泉落小池清复咽，云从高峤起还收。",
      "自惭未得冲虚术，白发无情渐满头。"
    ]
  },
  {
    "volume": 748,
    "sequence": 30,
    "title": "秋雨二首",
    "author": "李中",
    "content": [
      "飘洒当穷巷，苔深落叶铺。",
      "送寒来客馆，滴梦在庭梧。",
      "逼砌蛩声断，侵窗竹影孤。",
      "遥思渔叟兴，蓑笠在江湖。",
      "竟日声萧飒，兼风不暂阑。",
      "竹窗秋睡美，荻浦夜渔寒。",
      "地僻苔生易，林疏鸟宿难。",
      "谁知苦吟者，坐听一灯残。"
    ]
  },
  {
    "volume": 748,
    "sequence": 31,
    "title": "经古观有感",
    "author": "李中",
    "content": [
      "古观寥寥枕碧溪，偶思前事立残晖。",
      "漆园化蝶名空在，柱史犹龙去不归。",
      "丹井泉枯苔锁合，醮坛松折鹤来稀。",
      "回头因叹浮生事，梦里光阴疾若飞。"
    ]
  },
  {
    "volume": 748,
    "sequence": 32,
    "title": "吉水春暮访蔡文庆处士留题",
    "author": "李中",
    "content": [
      "无事无忧鬓任苍，浊醪闲酌送韶光。",
      "溟蒙雨过池塘暖，狼藉花飞砚席香。",
      "好古未尝疏典册，悬图时要看潇湘。",
      "恋君清话难留处，归路迢迢又夕阳。"
    ]
  },
  {
    "volume": 748,
    "sequence": 33,
    "title": "烈祖孝高挽歌二首",
    "author": "李中",
    "content": [
      "谁解叩乾关，音容去不还。",
      "位方尊北极，寿忽殒南山。",
      "凤辇应难问，龙髯不可攀。",
      "千秋遗恨处，云物锁桥山。",
      "仙驭归何处，苍苍问且难。",
      "华夷喧道德，陵垄葬衣冠。",
      "御水穿城咽，宫花泣露寒。",
      "九疑消息断，空望白云端。"
    ]
  },
  {
    "volume": 748,
    "sequence": 34,
    "title": "赠海上观音院文依上人",
    "author": "李中",
    "content": [
      "烟霞海边寺，高卧出门慵。",
      "白日少来客，清风生古松。",
      "虚窗从燕入，坏屐任苔封。",
      "几度陪师话，相留到暮钟。"
    ]
  },
  {
    "volume": 748,
    "sequence": 35,
    "title": "秋夕病中作",
    "author": "李中",
    "content": [
      "卧病当秋夕，悠悠枕上情。",
      "不堪抛月色，无计避虫声。",
      "煎药惟忧涩，停灯又怕明。",
      "晓临清鉴里，应有白髭生。"
    ]
  },
  {
    "volume": 748,
    "sequence": 36,
    "title": "寄黄鹗秀才",
    "author": "李中",
    "content": [
      "长忆狂游日，惜春心恰同。",
      "预愁花片落，不遣酒壶空。",
      "草软眠难舍，莺娇听莫穷。",
      "如今千里隔，搔首对秋风。"
    ]
  },
  {
    "volume": 748,
    "sequence": 37,
    "title": "春日书怀寄朐山孙明府",
    "author": "李中",
    "content": [
      "一作边城客，闲门两度春。",
      "莺花深院雨，书剑满床尘。",
      "紫阁期终负，青云道未伸。",
      "犹怜陶靖节，诗酒每相亲。"
    ]
  },
  {
    "volume": 748,
    "sequence": 38,
    "title": "柴司徒宅牡丹",
    "author": "李中",
    "content": [
      "暮春栏槛有佳期，公子开颜乍拆时。",
      "翠幄密笼莺未识，好香难掩蝶先知。",
      "愿陪妓女争调乐，欲赏宾朋预课诗。",
      "只恐却随云雨去，隔年还是动相思。"
    ]
  },
  {
    "volume": 748,
    "sequence": 39,
    "title": "赠王道者",
    "author": "李中",
    "content": [
      "混俗从教鬓似银，世人无分得相亲。",
      "槎流海上波涛阔，酒满壶中天地春。",
      "功就不看丹灶火，性闲时拂玉琴尘。",
      "仙家变化谁能测，只恐洪崖是此身。"
    ]
  },
  {
    "volume": 748,
    "sequence": 40,
    "title": "春闺辞二首",
    "author": "李中",
    "content": [
      "尘昏菱鉴懒修容，双脸桃花落尽红。",
      "玉塞梦归残烛在，晓莺窗外啭梧桐。",
      "边无音信暗消魂，茜袖香裙积泪痕。",
      "海燕归来门半掩，悠悠花落又黄昏。"
    ]
  },
  {
    "volume": 748,
    "sequence": 41,
    "title": "暮春怀故人",
    "author": "李中",
    "content": [
      "池馆寂寥三月尽，落花重叠盖莓苔。",
      "惜春眷恋不忍扫，感物心情无计开。",
      "梦断美人沈信息，目穿长路倚楼台。",
      "琅玕绣段安可得，流水浮云共不回。"
    ]
  },
  {
    "volume": 748,
    "sequence": 42,
    "title": "秋日登润州城楼",
    "author": "李中",
    "content": [
      "虚楼一望极封疆，积雨晴来野景长。",
      "水接海门铺远色，稻连京口发秋香。",
      "鸣蝉历历空相续，归鸟翩翩自著行。",
      "吟罢倚栏深有思，清风留我到斜阳。"
    ]
  },
  {
    "volume": 748,
    "sequence": 43,
    "title": "晚春客次偶吟",
    "author": "李中",
    "content": [
      "暂驻征轮野店间，悠悠时节又春残。",
      "落花风急宿酲解，芳草雨昏春梦寒。",
      "惭逐利名头易白，欲眠云水志犹难。",
      "却怜村寺僧相引，闲上虚楼共倚栏。"
    ]
  },
  {
    "volume": 748,
    "sequence": 44,
    "title": "对雨寄朐山林番明府",
    "author": "李中",
    "content": [
      "竟日如丝不暂停，莎阶闲听滴秋声。",
      "斜飘虚阁琴书润，冷逼幽窗梦寐清。",
      "开户只添搜句味，看山还阻上楼情。",
      "遥知公退琴堂静，坐对萧骚饮兴生。"
    ]
  },
  {
    "volume": 748,
    "sequence": 45,
    "title": "落花",
    "author": "李中",
    "content": [
      "残红引动诗魔，怀古牵情奈何。",
      "半落铜台月晓，乱飘金谷风多。",
      "悠悠旋逐流水，片片轻粘短莎。",
      "谁见长门深锁，黄昏细雨相和。"
    ]
  },
  {
    "volume": 748,
    "sequence": 46,
    "title": "燕",
    "author": "李中",
    "content": [
      "豪家五色泥香，衔得营巢太忙。",
      "喧觉佳人昼梦，双双犹在雕梁。"
    ]
  },
  {
    "volume": 748,
    "sequence": 47,
    "title": "莺",
    "author": "李中",
    "content": [
      "羽毛特异诸禽，出谷堪听好音。",
      "薄暮欲栖何处，雨昏杨柳深深。"
    ]
  },
  {
    "volume": 748,
    "sequence": 48,
    "title": "宿山中寺",
    "author": "李中",
    "content": [
      "寄宿深山寺，惟逢老病僧。",
      "风吹几世树，云暗暮秋灯。",
      "瞑目忘尘虑，谈空入上乘。",
      "明晨返名路，何计恋南能。"
    ]
  },
  {
    "volume": 748,
    "sequence": 49,
    "title": "海上载笔依韵酬左偃见寄",
    "author": "李中",
    "content": [
      "都城分别后，海峤梦魂迷。",
      "吟兴疏烟月，边情起鼓鼙。",
      "戍旗风飐小，营柳雾笼低。",
      "草檄无余刃，难将阮瑀齐。"
    ]
  },
  {
    "volume": 748,
    "sequence": 50,
    "title": "春晚招鲁从事",
    "author": "李中",
    "content": [
      "衮衮利名役，常嗟聚会稀。",
      "有心游好景，无术驻残晖。",
      "南陌草争茂，西园花乱飞。",
      "期君举杯酒，不醉莫言归。"
    ]
  },
  {
    "volume": 748,
    "sequence": 51,
    "title": "和易秀才春日见寄",
    "author": "李中",
    "content": [
      "每恨多流落，吾徒不易亲。",
      "相逢千里客，共醉百花春。",
      "小槛山当面，闲阶柳拂尘。",
      "何时卜西上，明月桂枝新。"
    ]
  },
  {
    "volume": 748,
    "sequence": 52,
    "title": "送黄秀才",
    "author": "李中",
    "content": [
      "雨余飞絮乱，相别思难任。",
      "酒罢河桥晚，帆开烟水深。",
      "蟾宫须展志，渔艇莫牵心。",
      "岐路从兹远，双鱼信勿沈。"
    ]
  },
  {
    "volume": 748,
    "sequence": 53,
    "title": "庭竹",
    "author": "李中",
    "content": [
      "偶自山僧院，移归傍砌栽。",
      "好风终日起，幽鸟有时来。",
      "筛月牵诗兴，笼烟伴酒杯。",
      "南窗睡轻起，萧飒雨声回。"
    ]
  },
  {
    "volume": 748,
    "sequence": 54,
    "title": "送戴秀才",
    "author": "李中",
    "content": [
      "已是殊乡客，送君重惨然。",
      "河桥乍分首，槐柳正鸣蝉。",
      "短棹离幽浦，孤帆触远烟。",
      "清朝重文物，变化莫迁延。"
    ]
  },
  {
    "volume": 748,
    "sequence": 55,
    "title": "病中作",
    "author": "李中",
    "content": [
      "闲斋病初起，心绪复悠悠。",
      "开箧群书蠹，听蝉满树秋。",
      "诗魔还渐动，药债未能酬。",
      "为忆前山色，扶持上小楼。"
    ]
  },
  {
    "volume": 748,
    "sequence": 56,
    "title": "离家",
    "author": "李中",
    "content": [
      "送别人归春日斜，独鞭羸马指天涯。",
      "月生江上乡心动，投宿匆忙近酒家。"
    ]
  },
  {
    "volume": 748,
    "sequence": 57,
    "title": "村行",
    "author": "李中",
    "content": [
      "极目青青垄麦齐，野塘波阔下凫鹥。",
      "阳乌景暖林桑密，独立闲听戴胜啼。"
    ]
  },
  {
    "volume": 748,
    "sequence": 58,
    "title": "献乔侍郎",
    "author": "李中",
    "content": [
      "位望谁能并，当年志已伸。",
      "人间传凤藻，天上演龙纶。",
      "贾马才无敌，褒雄誉益臻。",
      "除奸深系念，致主迥忘身。",
      "谏疏纵横上，危言果敢陈。",
      "忠贞虽贯世，消长岂由人。",
      "慷慨辞朝阙，迢遥涉路尘。",
      "千山明夕照，孤棹渡长津。",
      "杜宇声方切，江蓠色正新。",
      "卷舒唯合道，喜愠不劳神。",
      "禅客陪清论，渔翁作近邻。",
      "静吟穷野景，狂醉养天真。",
      "格论思名士，舆情渴直臣。",
      "九霄恩复降，比户意皆忻。",
      "却入鸳鸾序，终身顾问频。",
      "漏残丹禁晓，日暖玉墀春。",
      "鉴物心如水，忧时鬓若银。",
      "惟期康庶事，永要叙彝伦。",
      "贵贱知无间，孤寒必许亲。",
      "几多沈滞者，拭目望陶钧。"
    ]
  },
  {
    "volume": 748,
    "sequence": 59,
    "title": "献中书张舍人",
    "author": "李中",
    "content": [
      "仙桂从攀后，人间播大名。",
      "飞腾谐素志，霄汉是前程。",
      "持宪威声振，司言品秩清。",
      "帘开春酒醒，月上草麻成。",
      "丹陛凌晨对，青云逐步生。",
      "照人裴玉莹，鉴物宪陂明。",
      "下直无他事，闲游恣逸情。",
      "林僧开户接，溪叟扫苔迎。",
      "煮茗山房冷，垂纶野艇轻。",
      "神清宜放旷，诗苦益纵横。",
      "余刃时皆仰，嘉谋众伫行。",
      "四方观启沃，毕竟念孤平。"
    ]
  },
  {
    "volume": 748,
    "sequence": 60,
    "title": "海上和郎戬员外赴倅职",
    "author": "李中",
    "content": [
      "宋玉逢秋何起悲，新恩委寄好开眉。",
      "班升鸳鹭频经岁，任佐龚黄必暂时。",
      "乍对烟霞吟海峤，应思蘋蓼梦江湄。",
      "一朝凤诏重征入，鹏化那教尺鷃知。"
    ]
  },
  {
    "volume": 748,
    "sequence": 61,
    "title": "又送赴关",
    "author": "李中",
    "content": [
      "心似白云归帝乡，暂停良画别龚黄。",
      "烟波乍晓浮兰棹，魂梦先飞近御香。",
      "一路伴吟汀草绿，几程清思水风凉。",
      "想应敷对忠言后，不放乡云离太阳。"
    ]
  },
  {
    "volume": 748,
    "sequence": 62,
    "title": "书郭判官幽斋壁",
    "author": "李中",
    "content": [
      "不妨公退尚清虚，创得幽斋兴有余。",
      "要引好风清户牖，旋栽新竹满庭除。",
      "倾壶待客花开后，煮茗留僧月上初。",
      "更有野情堪爱处，石床苔藓似匡庐。"
    ]
  },
  {
    "volume": 748,
    "sequence": 63,
    "title": "石棋局献时宰",
    "author": "李中",
    "content": [
      "得从岳叟诚堪重，却献皋夔事更宜。",
      "公退启枰书院静，日斜收子竹阴移。",
      "适情岂待樵柯烂，罢局还应屐齿隳。",
      "预想幽窗风雨夜，一灯闲照覆图时。"
    ]
  },
  {
    "volume": 748,
    "sequence": 64,
    "title": "海城秋夕寄怀舍弟",
    "author": "李中",
    "content": [
      "鸟栖庭树夜悠悠，枕上谁知泪暗流。",
      "千里梦魂迷旧业，一城砧杵捣残秋。",
      "窗间寂寂灯犹在，帘外萧萧雨未休。",
      "早晚莱衣同著去，免悲流落在边州。"
    ]
  },
  {
    "volume": 748,
    "sequence": 65,
    "title": "和夏侯秀才春日见寄",
    "author": "李中",
    "content": [
      "绵蛮黄鸟不堪听，触目离愁怕酒醒。",
      "云散碧山当晚槛，雨催青藓匝春庭。",
      "寻芳懒向桃花坞，垂钓空思杜若汀。",
      "昼梦不成吟有兴，挥毫书在枕边屏。"
    ]
  },
  {
    "volume": 748,
    "sequence": 66,
    "title": "送夏侯秀才",
    "author": "李中",
    "content": [
      "江村摇落暮蝉鸣，执手临岐动别情。",
      "古岸相看残照在，片帆难驻好风生。",
      "牵吟一路逢山色，醒睡长汀对月明。",
      "况是清朝至公在，预知乔木定迁莺。"
    ]
  },
  {
    "volume": 748,
    "sequence": 67,
    "title": "江南重会友人感旧二首",
    "author": "李中",
    "content": [
      "江南重会面，聊话十年心。",
      "共立黄花畔，空惊素发侵。",
      "斜阳浮远水，归鸟下疏林。",
      "牵动诗魔处，凉风村落砧。",
      "长江落照天，物景似当年。",
      "忆昔携村酒，相将上钓船。",
      "狂歌红蓼岸，惊起白鸥眠。",
      "今日趋名急，临风一黯然。"
    ]
  },
  {
    "volume": 748,
    "sequence": 68,
    "title": "己未岁冬捧宣头离下蔡",
    "author": "李中",
    "content": [
      "诏下如春煦，巢南志不违。",
      "空将感恩泪，滴尽冒寒衣。",
      "覆载元容善，形骸果得归。",
      "无心惭季路，负米觐亲闱。"
    ]
  },
  {
    "volume": 748,
    "sequence": 69,
    "title": "哭舍弟二首",
    "author": "李中",
    "content": [
      "鸿雁离群后，成行忆日存。",
      "谁知归故里，只得奠吟魂。",
      "虫蠹书盈箧，人稀草拥门。",
      "从兹长恸后，独自奉晨昏。",
      "浮生多夭枉，惟尔最堪悲。",
      "同气未归日，慈亲临老时。",
      "旧诗传海峤，新冢枕江湄。",
      "遗稚呜呜处，黄昏绕繐帷。"
    ]
  },
  {
    "volume": 748,
    "sequence": 70,
    "title": "书情寄诗友",
    "author": "李中",
    "content": [
      "默默谁知我，裴回野水边。",
      "诗情长若旧，吾事更无先。",
      "芳草人稀地，残阳雁过天。",
      "静思吟友外，此意复谁怜。"
    ]
  },
  {
    "volume": 748,
    "sequence": 71,
    "title": "读蜀志",
    "author": "李中",
    "content": [
      "鼎分天地日，先主力元微。",
      "鱼水从相得，山河遂有归。",
      "任贤无间忌，报国尽神机。",
      "草昧争雄者，君臣似此稀。"
    ]
  },
  {
    "volume": 748,
    "sequence": 72,
    "title": "献张拾遗",
    "author": "李中",
    "content": [
      "官资清贵近丹墀，性格孤高世所稀。",
      "金殿日开亲凤扆，古屏时展看渔矶。",
      "酒醒虚阁秋帘卷，吟对疏篁夕鸟归。",
      "献替频陈忠誉播，鹏霄万里展雄飞。"
    ]
  },
  {
    "volume": 748,
    "sequence": 73,
    "title": "献中书汤舍人",
    "author": "李中",
    "content": [
      "庆云呈瑞为明时，演畅丝纶在紫微。",
      "銮殿对时亲舜日，鲤庭过处著莱衣。",
      "闲寻竹寺听啼鸟，吟倚江楼恋落晖。",
      "隔座银屏看是设，一门清贵古今稀。"
    ]
  },
  {
    "volume": 748,
    "sequence": 74,
    "title": "海上太守新创东亭",
    "author": "李中",
    "content": [
      "使君心智杳难同，选胜开亭景莫穷。",
      "高敞轩窗迎海月，预栽花木待春风。",
      "静披典籍堪师古，醉拥笙歌不碍公。",
      "满径苔纹疏雨后，入檐山色夕阳中。",
      "偏宜下榻延徐孺，最称登门礼孔融。",
      "事简岂妨频赏玩，况当为政有余功。"
    ]
  },
  {
    "volume": 748,
    "sequence": 75,
    "title": "宫词二首",
    "author": "李中",
    "content": [
      "门锁帘垂月影斜，翠华咫尺隔天涯。",
      "香铺罗幌不成梦，背壁银缸落尽花。",
      "金波寒透水精帘，烧尽沈檀手自添。",
      "风递笙歌门已掩，翠华何处夜厌厌。"
    ]
  },
  {
    "volume": 748,
    "sequence": 76,
    "title": "采莲女",
    "author": "李中",
    "content": [
      "晚凉含笑上兰舟，波底红妆影欲浮。",
      "陌上少年休植足，荷香深处不回头。"
    ]
  },
  {
    "volume": 748,
    "sequence": 77,
    "title": "钟陵春思",
    "author": "李中",
    "content": [
      "沉沉楼影月当午，冉冉风香花正开。",
      "芳草迢迢满南陌，王孙何处不归来。"
    ]
  },
  {
    "volume": 748,
    "sequence": 78,
    "title": "赠夏秀才",
    "author": "李中",
    "content": [
      "轩车紫陌竞寻春，独掩衡门病起身。",
      "步月怕伤三径藓，取琴因拂一床尘。",
      "明时傥有丹枝分，青鉴从他素发新。",
      "况是青云知己在，原思生计莫忧贫。"
    ]
  },
  {
    "volume": 748,
    "sequence": 79,
    "title": "夏日书依上人壁",
    "author": "李中",
    "content": [
      "门外尘飞暑气浓，院中萧索似山中。",
      "最怜煮茗相留处，疏竹当轩一榻风。"
    ]
  },
  {
    "volume": 748,
    "sequence": 80,
    "title": "下蔡春暮旅怀",
    "author": "李中",
    "content": [
      "柳过春霖絮乱飞，旅中怀抱独凄凄。",
      "月生淮上云初散，家在江南梦去迷。",
      "发白每惭清鉴启，心孤长怯子规啼。",
      "拜恩为养慈亲急，愿向明朝捧紫泥。"
    ]
  },
  {
    "volume": 748,
    "sequence": 81,
    "title": "捧宣头许归侍养",
    "author": "李中",
    "content": [
      "泥书捧处圣恩新，许觐庭闱养二亲。",
      "蝼蚁至微宁足数，未知何处答穹旻。"
    ]
  },
  {
    "volume": 748,
    "sequence": 82,
    "title": "途中作（逢旧识，闻老亲所患，不至加甚）",
    "author": "李中",
    "content": [
      "烟波涉历指家林，欲到家林惧却深。",
      "得信慈亲痾瘵减，当时宽勉采兰心。"
    ]
  },
  {
    "volume": 748,
    "sequence": 83,
    "title": "都下再会友人",
    "author": "李中",
    "content": [
      "谁言多难后，重会喜淹留。",
      "欲话关河梦，先惊鬓发秋。",
      "浮云空冉冉，远水自悠悠。",
      "多谢开青眼，携壶共上楼。"
    ]
  }
]