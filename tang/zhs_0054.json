[
  {
    "volume": 54,
    "sequence": 1,
    "title": "塞垣行（一作崔融诗）",
    "author": "崔湜",
    "content": [
      "疾风卷溟海，万里扬砂砾。",
      "仰望不见天，昏昏竟朝夕。",
      "是时军两进，东拒复西敌。",
      "蔽山张旗鼓，间道潜锋镝。",
      "精骑突晓围，奇兵袭暗壁。",
      "十月边塞寒，四山沍阴积。",
      "雨雪雁南飞，风尘景西迫。",
      "昔我事讨论，未尝怠经籍。",
      "一朝弃笔砚，十年操矛戟。",
      "岂要黄河誓，须勒燕然石。",
      "可嗟牧羊臣，海上久为客。"
    ]
  },
  {
    "volume": 54,
    "sequence": 2,
    "title": "送梁卿王郎中使东蕃吊册",
    "author": "崔湜",
    "content": [
      "梁侯上卿秀，王子中台杰。",
      "赠册绥九夷，旌旃下双阙。",
      "西堂礼乐送，南陌轩车别。",
      "征路入海云，行舟溯江月。",
      "兹邦久钦化，历载归朝谒。",
      "皇心谅所嘉，寄尔宣风烈。"
    ]
  },
  {
    "volume": 54,
    "sequence": 3,
    "title": "饯唐州高使君赴任",
    "author": "崔湜",
    "content": [
      "芳春桃李时，京都物华好。",
      "为岳岂不贵，所悲涉远道。",
      "远道不可思，宿昔梦见之。",
      "赠君双佩刀，日夕视来期。"
    ]
  },
  {
    "volume": 54,
    "sequence": 4,
    "title": "冀北春望（一作崔液诗）",
    "author": "崔湜",
    "content": [
      "回首览燕赵，春生两河间。",
      "旷然万里馀，际海不见山。",
      "雨歇青林润，烟空绿野闲。",
      "问乡何处所，目送白云还。"
    ]
  },
  {
    "volume": 54,
    "sequence": 5,
    "title": "景龙二年余自门下平章事削阶授江州员外司马…途中言志",
    "author": "崔湜",
    "content": [
      "余本燕赵人，秉心愚且直。",
      "群籍备所见，孤贞每自饬。",
      "徇禄期代耕，受任亦量力。",
      "幸逢休明时，朝野两荐推。",
      "一朝趋金门，十载奉瑶墀。",
      "入掌迁固笔，出参枚马词。",
      "吏部既三践，中书亦五期。",
      "进无负鼎说，退惭补衮诗。",
      "常恐婴悔吝，不得少酬私。",
      "嗷嗷路傍子，纳谤纷无已。",
      "上动明主疑，下贻大臣耻。",
      "毫发顾无累，冰壶邈自持。",
      "天道何期平，幽冤终见明。",
      "始佐庐陵郡，寻牧襄阳城。",
      "彤帏荷新宠，朱黻蒙旧荣。",
      "力薄惭任重，恩深知命轻。",
      "饬徒留前路，行子悲且慕。",
      "犹闻长乐钟，尚辨青门树。",
      "慈亲不忍诀，昆弟默相顾。",
      "去去勿重陈，川长日云暮。"
    ]
  },
  {
    "volume": 54,
    "sequence": 6,
    "title": "大漠行（一作胡皓诗）",
    "author": "崔湜",
    "content": [
      "单于犯蓟壖，骠骑略萧边。",
      "南山木叶飞下地，北海蓬根乱上天。",
      "科斗连营太原道，鱼丽合阵武威川。",
      "三军遥倚仗，万里相驰逐。",
      "旌旆悠悠静瀚源，鼙鼓喧喧动卢谷。",
      "穷徼上幽陵，吁嗟倦寝兴。",
      "马蹄冻溜石，胡毳暖生冰。",
      "云沙泱漭天光闭，河塞阴沉海色凝。",
      "崆峒异国谁能托，萧索边心常不乐。",
      "近见行人畏白龙，遥闻公主愁黄鹤。",
      "阳春半，岐路间，瑶台苑，玉门关。",
      "百花芳树红将歇，二月兰皋绿未还。",
      "阵云不散鱼龙水，雨雪犹飞鸿雁山。",
      "山嶂连绵不可极，路远辛勤梦颜色。",
      "北堂萱草不寄来，东园桃李长相忆。",
      "汉将纷纭攻战盈，胡寇萧条幽朔清。",
      "韩君拜节偏知远，郑吉驱旌坐见迎。",
      "火绝烟沉右西极，谷静山空左北平。",
      "但使将军能百战，不须天子筑长城。"
    ]
  },
  {
    "volume": 54,
    "sequence": 7,
    "title": "奉和登骊山高顶寓目应制",
    "author": "崔湜",
    "content": [
      "名山何壮哉，玄览一徘徊。",
      "御路穿林转，旌门倚石开。",
      "烟霞肘后发，河塞掌中来。",
      "不学蓬壶远，经年犹未回。"
    ]
  },
  {
    "volume": 54,
    "sequence": 8,
    "title": "侍宴长宁公主东庄应制",
    "author": "崔湜",
    "content": [
      "沁园东郭外，鸾驾一游盘。",
      "水榭宜时陟，山楼向晚看。",
      "席临天女贵，杯接近臣欢。",
      "圣藻悬宸象，微臣窃仰观。"
    ]
  },
  {
    "volume": 54,
    "sequence": 9,
    "title": "奉和送金城公主适西蕃应制",
    "author": "崔湜",
    "content": [
      "怀戎前策备，降女旧因修。",
      "箫鼓辞家怨，旌旃出塞愁。",
      "尚孩中念切，方远御慈留。",
      "顾乏谋臣用，仍劳圣主忧。"
    ]
  },
  {
    "volume": 54,
    "sequence": 10,
    "title": "幸白鹿观应制（一作郑愔诗）",
    "author": "崔湜",
    "content": [
      "御旗探紫箓，仙仗辟丹丘。",
      "捧药芝童下，焚香桂女留。",
      "鸾歌无岁月，鹤语记春秋。",
      "臣朔真何幸，常陪汉武游。"
    ]
  },
  {
    "volume": 54,
    "sequence": 11,
    "title": "幸梨园亭观打球应制（一作梨园亭子侍宴应制）",
    "author": "崔湜",
    "content": [
      "年光陌上发，香辇禁中游。",
      "草绿鸳鸯殿，花明翡翠楼。",
      "宝杯承露酌，仙管杂风流。",
      "今日陪欢豫，皇恩不可酬。"
    ]
  },
  {
    "volume": 54,
    "sequence": 12,
    "title": "慈恩寺九日应制",
    "author": "崔湜",
    "content": [
      "帝里重阳节，香园万乘来。",
      "却邪萸结佩，献寿菊传杯。",
      "塔类承天涌，门疑待佛开。",
      "睿词悬日月，长得仰昭回。"
    ]
  },
  {
    "volume": 54,
    "sequence": 13,
    "title": "折杨柳",
    "author": "崔湜",
    "content": [
      "二月风光半，三边戍不还。",
      "年华妾自惜，杨柳为君攀。",
      "落絮萦衫袖，垂条拂髻鬟。",
      "那堪音信断，流涕望阳关。"
    ]
  },
  {
    "volume": 54,
    "sequence": 14,
    "title": "边愁",
    "author": "崔湜",
    "content": [
      "九月蓬根断，三边草叶腓。",
      "风尘马变色，霜雪剑生衣。",
      "客思愁阴晚，边书驿骑归。",
      "殷勤凤楼上，还袂及春晖。"
    ]
  },
  {
    "volume": 54,
    "sequence": 15,
    "title": "婕妤怨",
    "author": "崔湜",
    "content": [
      "不分君恩断，新妆视镜中。",
      "容华尚春日，娇爱已秋风。",
      "枕席临窗晓，帷屏向月空。",
      "年年后庭树，荣落在深宫。"
    ]
  },
  {
    "volume": 54,
    "sequence": 16,
    "title": "酬杜麟台春思",
    "author": "崔湜",
    "content": [
      "春还上林苑，花满洛阳城。",
      "鸳衾夜凝思，龙镜晓含情。",
      "忆梦残灯落，离魂暗马惊。",
      "可怜朝与暮，楼上独盈盈。"
    ]
  },
  {
    "volume": 54,
    "sequence": 17,
    "title": "寄天台司马先生",
    "author": "崔湜",
    "content": [
      "闻有三元客，祈仙九转成。",
      "人间白云返，天上赤龙迎。",
      "尚惜金芝晚，仍攀琪树荣。",
      "何年缑岭上，一谢洛阳城。"
    ]
  },
  {
    "volume": 54,
    "sequence": 18,
    "title": "唐都尉山池",
    "author": "崔湜",
    "content": [
      "曲渚飏轻舟，前溪钓晚流。",
      "雁翻蒲叶起，鱼拨荇花游。",
      "金子悬湘柚，珠房折海榴。",
      "幽寻惜未已，清月半西楼。"
    ]
  },
  {
    "volume": 54,
    "sequence": 19,
    "title": "江楼夕望",
    "author": "崔湜",
    "content": [
      "试陟江楼望，悠悠去国情。",
      "楚山霞外断，汉水月中平。",
      "公子留遗邑，夫人有旧城。",
      "苍苍烟雾里，何处是咸京。"
    ]
  },
  {
    "volume": 54,
    "sequence": 20,
    "title": "襄城即事（一作江楼有怀）",
    "author": "崔湜",
    "content": [
      "子牟怀魏阙，元凯滞襄城。",
      "冠盖仍为里，沙台尚识名。",
      "山光晴后绿，江色晚来清。",
      "为问东流水，何时到玉京。"
    ]
  },
  {
    "volume": 54,
    "sequence": 21,
    "title": "秦州薛都督挽词",
    "author": "崔湜",
    "content": [
      "十里绛山幽，千年汾水流。",
      "碑传门客见，剑是故人留。",
      "陇树烟含夕，山门月照秋。",
      "古来钟鼎盛，共尽一蒿丘。"
    ]
  },
  {
    "volume": 54,
    "sequence": 22,
    "title": "奉和春日幸望春宫（一作立春内出彩花应制）",
    "author": "崔湜",
    "content": [
      "澹荡春光满晓空，逍遥御辇入离宫。",
      "山河眺望云天外，台榭参差烟雾中。",
      "庭际花飞锦绣合，枝间鸟啭管弦同。",
      "即此欢娱齐镐宴，唯应率舞乐薰风。"
    ]
  },
  {
    "volume": 54,
    "sequence": 23,
    "title": "奉和幸韦嗣立山庄侍宴应制",
    "author": "崔湜",
    "content": [
      "丞相登前府，尚书启旧林。",
      "式闾明主睿，荣族圣嫔心。",
      "川狭旌门抵，岩高蔽帐临。",
      "闲窗凭柳暗，小径入松深。",
      "云卷千峰色，泉和万籁吟。",
      "兰迎天女佩，竹碍侍臣簪。",
      "宸翰三光烛，朝荣四海钦。",
      "还嗟绝机叟，白首汉川阴。"
    ]
  },
  {
    "volume": 54,
    "sequence": 24,
    "title": "同李员外春闺",
    "author": "崔湜",
    "content": [
      "落日啼连夜，孤灯坐彻明。",
      "卷帘双燕入，披幌百花惊。",
      "陇上寒应晚，闺中织未成。",
      "管弦愁不意，梳洗懒无情。",
      "去岁闻西伐，今年送北征。",
      "容颜离别尽，流恨满长城。"
    ]
  },
  {
    "volume": 54,
    "sequence": 25,
    "title": "襄阳早秋寄岑侍郎",
    "author": "崔湜",
    "content": [
      "江城秋气早，旭旦坐南闱。",
      "落叶惊衰鬓，清霜换旅衣。",
      "时来矜早达，事往觉前非。",
      "体道徒推理，防身终昧微。",
      "故人金华省，肃穆秉天机。",
      "谁念江汉广，蹉跎心事违。"
    ]
  },
  {
    "volume": 54,
    "sequence": 26,
    "title": "赠苏少府赴任江南余时还京",
    "author": "崔湜",
    "content": [
      "丈夫不叹别，达士自安卑。",
      "揽泣固无趣，衔杯空尔为。",
      "流云春窈窕，去水暮逶迤。",
      "行舟忽东泛，归骑亦西驰。",
      "秦地多芳草，江潭有桂枝。",
      "谁言阻遐阔，所贵在相知。"
    ]
  },
  {
    "volume": 54,
    "sequence": 27,
    "title": "登总持寺阁",
    "author": "崔湜",
    "content": [
      "宿雨清龙界，晨晖满凤城。",
      "升攀重阁迥，凭览四郊明。",
      "井邑周秦地，山河今古情。",
      "纡馀一水合，寥落五陵平。",
      "处处风烟起，欣欣草木荣。",
      "故人不可见，冠盖满东京。"
    ]
  },
  {
    "volume": 54,
    "sequence": 28,
    "title": "早春边城怀归",
    "author": "崔湜",
    "content": [
      "大漠羽书飞，长城未解围。",
      "山川凌玉嶂，旌节下金微。",
      "路向南庭远，书因北雁稀。",
      "乡关摇别思，风雪散戎衣。",
      "岁尽仍为客，春还尚未归。",
      "明年征骑返，歌舞及芳菲。"
    ]
  },
  {
    "volume": 54,
    "sequence": 29,
    "title": "至桃林塞作",
    "author": "崔湜",
    "content": [
      "去国未千里，离家已再旬。",
      "丹心恒恋阙，白首更辞亲。",
      "怀璧常贻训，捐金讵得邻。",
      "抱冤非忤物，罹谤岂由人。",
      "不滥辞终辨，无瑕理竟伸。",
      "黻还中省旧，符与外台新。",
      "塞上同迁客，江潭异逐臣。",
      "泪垂非属岘，肠断固由秦。",
      "岁月行遒尽，山川难重陈。",
      "始知亭伯去，还是拙谋身。"
    ]
  },
  {
    "volume": 54,
    "sequence": 30,
    "title": "襄阳作",
    "author": "崔湜",
    "content": [
      "庙堂初解印，郡邸忽腰章。",
      "按节巡河右，鸣驺入汉阳。",
      "城临南岘出，树绕北津长。",
      "好学风犹扇，夸才俗未忘。",
      "江山跨七泽，烟雨接三湘。",
      "蛟浦菱荷净，渔舟橘柚香。",
      "醉中求习氏，梦里忆襄王。",
      "宅坏仍思凤，碑存更忆羊。",
      "下车惭政美，闭阁幸时康。",
      "多谢南征术，于今尚不亡。"
    ]
  },
  {
    "volume": 54,
    "sequence": 31,
    "title": "喜入长安",
    "author": "崔湜",
    "content": [
      "云日能催晓，风光不惜年。",
      "赖逢征客尽，归在落花前。"
    ]
  },
  {
    "volume": 54,
    "sequence": 32,
    "title": "奉和幸韦嗣立山庄应制",
    "author": "崔湜",
    "content": [
      "竹径桃源本出尘，松轩茅栋别惊新。",
      "御跸何须林下驻，山公不是俗中人。"
    ]
  },
  {
    "volume": 54,
    "sequence": 33,
    "title": "踏歌词二首",
    "author": "崔液",
    "content": [
      "彩女迎金屋，仙姬出画堂。",
      "鸳鸯裁锦袖，翡翠贴花黄。",
      "歌响舞分行，艳色动流光。",
      "庭际花微落，楼前汉已横。",
      "金台催夜尽，罗袖佛寒轻。",
      "乐笑畅欢情，未半著天明。"
    ]
  },
  {
    "volume": 54,
    "sequence": 34,
    "title": "代春闺",
    "author": "崔液",
    "content": [
      "江南日暖鸿始来，柳条初碧叶半开。",
      "玉关遥遥戍未回，金闺日夕生绿苔。",
      "寂寂春花烟色暮，檐燕双双落花度。",
      "青楼明镜昼无光，红帐罗衣徒自香。",
      "妾恨十年长独守，君情万里在渔阳。"
    ]
  },
  {
    "volume": 54,
    "sequence": 35,
    "title": "上元夜六首（一作夜游诗）",
    "author": "崔液",
    "content": [
      "玉漏银壶且莫催，铁关金锁彻明开。",
      "谁家见月能闲坐，何处闻灯不看来。",
      "神灯佛火百轮张，刻像图形七宝装。",
      "影里如闻金口说，空中似散玉毫光。",
      "今年春色胜常年，此夜风光最可怜。",
      "鳷鹊楼前新月满，凤凰台上宝灯燃。",
      "金勒银鞍控紫骝，玉轮珠幰驾青牛。",
      "骖驔始散东城曲，倏忽还来南陌头。",
      "公子王孙意气骄，不论相识也相邀。",
      "最怜长袖风前弱，更赏新弦暗里调。",
      "星移汉转月将微，露洒烟飘灯渐稀。",
      "犹惜路傍歌舞处，踌蹰相顾不能归。"
    ]
  },
  {
    "volume": 54,
    "sequence": 36,
    "title": "冀北春望（一作崔湜诗）",
    "author": "崔液",
    "content": [
      "回首览燕赵，春生两河间。",
      "旷然馀万里，际海不见山。",
      "雨歇青林润，烟空绿野闲。",
      "问乡无处所，目送白云关"
    ]
  },
  {
    "volume": 54,
    "sequence": 37,
    "title": "拟古神女宛转歌二首（一作郎大家诗）",
    "author": "崔液",
    "content": [
      "风已清，月朗琴复明。",
      "掩抑悲千态，殷勤是一声。",
      "歌宛转，宛转和更长。",
      "愿为双鸿鹄，比翼共翱翔。",
      "日已暮，长檐鸟应度。",
      "此时望君君不来，此时思君君不顾。",
      "歌宛转，宛转那能异栖宿。",
      "愿为形与影，出入恒相逐。"
    ]
  },
  {
    "volume": 54,
    "sequence": 38,
    "title": "望韩公堆",
    "author": "崔涤",
    "content": [
      "韩公堆上望秦川，渺渺关山西接连。",
      "孤客一身千里外，未知归日是何年。"
    ]
  }
]