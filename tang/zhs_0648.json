[
  {
    "volume": 648,
    "sequence": 1,
    "title": "采莲",
    "author": "方干",
    "content": [
      "采莲女儿避残热，隔夜相期侵早发。",
      "指剥春葱腕似雪，画桡轻拨蒲根月。",
      "兰舟尺速有输赢，先到河湾赌何物。",
      "才到河湾分首去，散在花间不知处。"
    ]
  },
  {
    "volume": 648,
    "sequence": 2,
    "title": "寄李频",
    "author": "方干",
    "content": [
      "众木又摇落，望群还不还。",
      "轩车在何处，雨雪满前山。",
      "思苦文星动，乡遥钓渚闲。",
      "明年见名姓，唯我独何颜。"
    ]
  },
  {
    "volume": 648,
    "sequence": 3,
    "title": "东溪别业寄吉州段郎中",
    "author": "方干",
    "content": [
      "前山含远翠，罗列在窗中。",
      "尽日人不到，一尊谁与同。",
      "凉随莲叶雨，暑避柳条风。",
      "岂分长岑寂，明时有至公。"
    ]
  },
  {
    "volume": 648,
    "sequence": 4,
    "title": "怀州客舍",
    "author": "方干",
    "content": [
      "误饮覃怀酒，谁知滞去程。",
      "朝昏太行色，坐卧沁河声。",
      "白道穿秦甸，严鼙似戍城。",
      "邻鸡莫相促，游子自晨征。"
    ]
  },
  {
    "volume": 648,
    "sequence": 5,
    "title": "中路寄喻凫先辈",
    "author": "方干",
    "content": [
      "求名如未遂，白首亦难归。",
      "送我尊前酒，典君身上衣。",
      "寒芜随楚尽，落叶渡淮稀。",
      "莫叹干时晚，前心岂便非。"
    ]
  },
  {
    "volume": 648,
    "sequence": 6,
    "title": "送赵明府还北",
    "author": "方干",
    "content": [
      "故园终不住，剑鹤在扁舟。",
      "尽室无余俸，还家得白头。",
      "钟催吴岫晓，月绕渭河流。",
      "曾是栖安邑，恩期异日酬。"
    ]
  },
  {
    "volume": 648,
    "sequence": 7,
    "title": "过朱协律故山",
    "author": "方干",
    "content": [
      "地下无余恨，人间得盛名。",
      "残篇续大雅，稚子托诸生。",
      "度日山空暮，缘溪鹤自鸣。",
      "难收故交意，寒笛一声声。"
    ]
  },
  {
    "volume": 648,
    "sequence": 8,
    "title": "途中寄刘沆（一作寄朱特）",
    "author": "方干",
    "content": [
      "登车误相远，谈笑亦何因。",
      "路入潇湘树，书随巴蜀人。",
      "敛衣寒犯雪，倾箧病看春。",
      "莫负髫年志，清朝作献臣。"
    ]
  },
  {
    "volume": 648,
    "sequence": 9,
    "title": "送班主簿入谒荆南韦常侍（一作卢尚书）",
    "author": "方干",
    "content": [
      "束书成远去，还计莫经春。",
      "倒箧唯求醉，登舟自笑贫。",
      "波移彭蠡月，树没汉陵人。",
      "试吏曾趋府，旌幢自可亲。"
    ]
  },
  {
    "volume": 648,
    "sequence": 10,
    "title": "夏日登灵隐寺后峰",
    "author": "方干",
    "content": [
      "绝顶无烦暑，登临三伏中。",
      "深萝难透日，乔木更含风。",
      "山叠云霞际，川倾世界东。",
      "那知兹夕兴，不与古人同。"
    ]
  },
  {
    "volume": 648,
    "sequence": 11,
    "title": "听新蝉寄张昼",
    "author": "方干",
    "content": [
      "细声频断续，审听亦难分。",
      "仿佛应移处，从容却不闻。",
      "兰栖朝咽露，树隐暝吟云。",
      "莫遣乡愁起，吾怀只是君。"
    ]
  },
  {
    "volume": 648,
    "sequence": 12,
    "title": "送喻坦之下第还江东",
    "author": "方干",
    "content": [
      "文战偶未胜，无令移壮心。",
      "风尘辞帝里，舟楫到家林。",
      "过楚寒方尽，浮淮月正沈。",
      "持杯话来日，不听洞庭砧。"
    ]
  },
  {
    "volume": 648,
    "sequence": 13,
    "title": "送姚舒下第游蜀",
    "author": "方干",
    "content": [
      "蜀路何迢递，怜君独去游。",
      "风烟连北虏，山水似东瓯。",
      "九折盘荒坂，重江绕汉州。",
      "临邛一壶酒，能遣长卿愁。"
    ]
  },
  {
    "volume": 648,
    "sequence": 14,
    "title": "旅次钱塘",
    "author": "方干",
    "content": [
      "此地似乡国，堪为朝夕吟。",
      "云藏吴相庙，树引越山禽。",
      "潮落海人散，钟迟秋寺深。",
      "我来无旧识，谁见寂寥心？"
    ]
  },
  {
    "volume": 648,
    "sequence": 15,
    "title": "别喻凫",
    "author": "方干",
    "content": [
      "知心似古人，岁久分弥亲。",
      "离别波涛阔，留连槐柳新。",
      "蟆陵寒贳酒，渔浦夜垂纶。",
      "自此星居后，音书岂厌频？"
    ]
  },
  {
    "volume": 648,
    "sequence": 16,
    "title": "送相里烛",
    "author": "方干",
    "content": [
      "相逢未作期，相送定何之。",
      "不得长年少，那堪远别离。",
      "泛湖乘月早，践雪过山迟。",
      "永望多时立，翻如在梦思。"
    ]
  },
  {
    "volume": 648,
    "sequence": 17,
    "title": "君不来",
    "author": "方干",
    "content": [
      "闲花未零落，心绪已纷纷。",
      "久客无人见，新禽何处闻。",
      "舟随一水远，路出万山分。",
      "夜月生愁望，孤光必照君。"
    ]
  },
  {
    "volume": 648,
    "sequence": 18,
    "title": "将谒商州吕郎中，道出楚州，留献章中丞",
    "author": "方干",
    "content": [
      "江流盘复直，浮棹出家林。",
      "商洛路犹远，山阳春已深。",
      "青云应有望，白发未相侵。",
      "才小知难荐，终劳许郭心。"
    ]
  },
  {
    "volume": 648,
    "sequence": 19,
    "title": "金州客舍",
    "author": "方干",
    "content": [
      "卷箔群峰暮，萧条未掩关。",
      "江流。",
      "冢雨，路入汉家山。",
      "落叶欹眠后，孤砧倚望间。",
      "此情偏耐醉，难遣酒罍闲。"
    ]
  },
  {
    "volume": 648,
    "sequence": 20,
    "title": "途中逢孙辂因得李频消息",
    "author": "方干",
    "content": [
      "灞上寒仍在，柔条亦自新。",
      "山河虽度腊，雨雪未知春。",
      "正忆同袍者，堪逢共国人。",
      "衔杯益无语，与尔转相亲。"
    ]
  },
  {
    "volume": 648,
    "sequence": 21,
    "title": "送从兄郜（一作韦郜，一作途中别孙璐）",
    "author": "方干",
    "content": [
      "道路本无限，又应何处逢。",
      "流年莫虚掷，华发不相容。",
      "野渡波摇月，空城雨翳钟。",
      "此心随去马，迢递过千峰。"
    ]
  },
  {
    "volume": 648,
    "sequence": 22,
    "title": "送许温（一作浑）",
    "author": "方干",
    "content": [
      "壮岁分罙切，少年心正同。",
      "当闻千里去，难遣一尊空。",
      "翳烛蒹葭雨，吹帆橘柚风。",
      "明年见亲族，尽集在怀中。"
    ]
  },
  {
    "volume": 648,
    "sequence": 23,
    "title": "镜中别业二首（一作镜湖西岛闲居）",
    "author": "方干",
    "content": [
      "寒山压镜心，此处是家林。",
      "梁燕窥春醉，岩猿学夜吟。",
      "云连平地起，月向白波沈。",
      "犹自闻钟角，栖身可在深。",
      "世人如不容，吾自纵天慵。",
      "落叶凭风扫，香粳倩水舂。",
      "花期连郭雾，雪夜隔湖钟。",
      "身外无能事，头宜白此峰。"
    ]
  },
  {
    "volume": 648,
    "sequence": 24,
    "title": "经周处士故居",
    "author": "方干",
    "content": [
      "愁吟与独行，何事不伤情。",
      "久立钓鱼处，唯闻啼鸟声。",
      "山蔬和草嫩，海树入篱生。",
      "吾在兹溪上，怀君恨不平。"
    ]
  },
  {
    "volume": 648,
    "sequence": 25,
    "title": "赠喻凫",
    "author": "方干",
    "content": [
      "所得非众语，众人那得知。",
      "才吟五字句，又白几茎髭。",
      "月阁欹眠夜，霜轩正坐时。",
      "沈思心更苦，恐作满头丝。"
    ]
  },
  {
    "volume": 648,
    "sequence": 26,
    "title": "早发洞庭",
    "author": "方干",
    "content": [
      "长天接广泽，二气共含秋。",
      "举目无平地，何心恋直钩。",
      "孤钟鸣大岸，片月落中流。",
      "却忆鸱夷子，当时此泛舟。"
    ]
  },
  {
    "volume": 648,
    "sequence": 27,
    "title": "贻钱塘县路明府",
    "author": "方干",
    "content": [
      "志业不得力，到今犹苦吟。",
      "吟成五字句，用破一生心。",
      "世路屈声远，寒溪怨气深。",
      "前贤多晚达，莫怕鬓霜侵。"
    ]
  },
  {
    "volume": 648,
    "sequence": 28,
    "title": "湖上言事寄长城喻明府",
    "author": "方干",
    "content": [
      "吟霜与卧云，此兴亦甘贫。",
      "吹箭落翠羽，垂丝牵锦鳞。",
      "满湖风撼月，半日雨藏春。",
      "却笑萦簪组，劳心字远人。"
    ]
  },
  {
    "volume": 648,
    "sequence": 29,
    "title": "涵碧亭（洋州于中丞宰东阳日置）",
    "author": "方干",
    "content": [
      "高低竹杂松，积翠复留风。",
      "路极阴溪里，寒生暑气中。",
      "闲云低覆草，片水静涵空。",
      "方见洋源牧，心侔造化功。"
    ]
  },
  {
    "volume": 648,
    "sequence": 30,
    "title": "除夜",
    "author": "方干",
    "content": [
      "永怀难自问，此夕众愁兴。",
      "晓韵侵春角，寒光隔岁灯。",
      "心燃一寸火，泪结两行冰。",
      "煦育诚非远，阳和又欲升。"
    ]
  },
  {
    "volume": 648,
    "sequence": 31,
    "title": "赠许牍山人",
    "author": "方干",
    "content": [
      "才子醉更逸，一吟倾一觞。",
      "支颐忍有得，摇笔便成章。",
      "王粲实可重，祢衡争不狂。",
      "何时应会面，梦里是潇湘。"
    ]
  },
  {
    "volume": 648,
    "sequence": 32,
    "title": "赠功成将",
    "author": "方干",
    "content": [
      "定难在明略，何曾劳战争。",
      "飞书谕强寇，计日下重城。",
      "深雪移军夜，寒笳出塞情。",
      "苦心殊易老，新发早年生。"
    ]
  },
  {
    "volume": 648,
    "sequence": 33,
    "title": "白艾原客",
    "author": "方干",
    "content": [
      "原上桑柘瘦，再来还见贫。",
      "沧州几年隐，白发一茎新。",
      "败叶平空堑，残阳满近邻。",
      "闲言说知己，半是学禅人。"
    ]
  },
  {
    "volume": 648,
    "sequence": 34,
    "title": "朔管",
    "author": "方干",
    "content": [
      "寥寥落何处，一夜过胡天。",
      "送苦秋风外，吹愁白发边。",
      "望乡皆下泪，久戍尽休眠。",
      "寂寞空沙晓，开眸片月悬。"
    ]
  },
  {
    "volume": 648,
    "sequence": 35,
    "title": "忆故山",
    "author": "方干",
    "content": [
      "旧山长系念，终日卧边亭。",
      "道路知已远，梦魂空再经。",
      "秋泉凉好引，乳鹤静宜听。",
      "独上高楼望，蓬身且未宁。"
    ]
  },
  {
    "volume": 648,
    "sequence": 36,
    "title": "冬夜泊僧舍",
    "author": "方干",
    "content": [
      "江东寒近腊，野寺水天昏。",
      "无酒能消夜，随僧早闭门。",
      "照墙灯焰细，著瓦雨声繁。",
      "漂泊仍千里，清吟欲断魂。"
    ]
  },
  {
    "volume": 648,
    "sequence": 37,
    "title": "新秋独夜寄戴叔伦",
    "author": "方干",
    "content": [
      "遥夜独不卧，寂寥庭户中。",
      "河明五陵上，月满九门东。",
      "万里亲朋散，故园沧海空。",
      "归怀正南望，此夕起秋风。"
    ]
  },
  {
    "volume": 648,
    "sequence": 38,
    "title": "送沛县司马丞之任",
    "author": "方干",
    "content": [
      "举酒一相劝，逢春聊尽欢。",
      "羁游故交少，远别后期难。",
      "路上野花发，雨中青草寒。",
      "悠悠两都梦，小沛与长安。"
    ]
  },
  {
    "volume": 648,
    "sequence": 39,
    "title": "送卢评事东归（一作戴叔伦诗，题云送友人东归）",
    "author": "方干",
    "content": [
      "万里杨柳色，出关随故人。",
      "轻烟覆流水，落日照行尘。",
      "积梦江湖阔，忆家兄弟贫。",
      "裴回灞亭上，不语共伤春。"
    ]
  },
  {
    "volume": 648,
    "sequence": 40,
    "title": "清明日送邓芮还乡（一作戴叔伦诗）",
    "author": "方干",
    "content": [
      "钟鼓喧离室，车徒促夜装。",
      "晓榆新变火，轻柳暗飞霜。",
      "转镜看华发，传杯话故乡。",
      "每嫌儿女泪，今日自沾裳。"
    ]
  }
]