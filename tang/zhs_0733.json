[
  {
    "volume": 733,
    "sequence": 1,
    "title": "淮阳感怀",
    "author": "李密",
    "content": [
      "金风荡初节，玉露凋晚林。",
      "此夕穷涂士，郁陶伤寸心。",
      "野平葭苇合，村荒藜藿深。",
      "眺听良多感，徙倚独沾襟。",
      "沾襟何所为，怅然怀古意。",
      "秦俗犹未平，汉道将何冀。",
      "樊哙市井徒，萧何刀笔吏。",
      "一朝时运会，千古传名谥。",
      "寄言世上雄，虚生真可愧。"
    ]
  },
  {
    "volume": 733,
    "sequence": 2,
    "title": "南隐游泉山",
    "author": "孔德绍",
    "content": [
      "名山狎招隐，俗外远相求。",
      "还如倒景望，忽似阆风游。",
      "临崖俯大壑，披雾仰飞流。",
      "岁积松方偃，年深椿欲秋。",
      "野花开石镜，云叶掩山楼。",
      "何须问方士，此处即瀛洲。"
    ]
  },
  {
    "volume": 733,
    "sequence": 3,
    "title": "行经太华",
    "author": "孔德绍",
    "content": [
      "纷吾世网暇，灵岳展幽寻。",
      "寥廓风尘远，杳冥川谷深。",
      "山昏五里雾，日落二华阴。",
      "疏峰起莲叶，危塞隐桃林。",
      "何必东都外，此处可抽簪。"
    ]
  },
  {
    "volume": 733,
    "sequence": 4,
    "title": "夜宿荒村",
    "author": "孔德绍",
    "content": [
      "绵绵夕漏深，客恨转伤心。",
      "抚弦无人听，对酒时独斟。",
      "故乡万里绝，穷愁百虑侵。",
      "秋草思边马，绕枝惊夜禽。",
      "风度谷馀响，月斜山半阴。",
      "劳歌欲叙意，终是白头吟。"
    ]
  },
  {
    "volume": 733,
    "sequence": 5,
    "title": "王泽岭遭洪水",
    "author": "孔德绍",
    "content": [
      "地籁风声急，天津云色愁。",
      "悠然万顷满，俄尔百川浮。",
      "还似金堤溢，翻如碧海流。",
      "惊涛遥起鹭，回岸不分牛。",
      "徒知怀赵景，终是倦阳侯。",
      "木梗诚无托，芦灰岂暇求。",
      "思得乘槎便，萧然河汉游。"
    ]
  },
  {
    "volume": 733,
    "sequence": 6,
    "title": "登白马山护明寺",
    "author": "孔德绍",
    "content": [
      "名岳标形胜，危峰远郁纡。",
      "成象建环极，大壮阐规模。",
      "层台耸灵鹫，高殿迩阳乌。",
      "暂同游阆苑，还类入仙都。",
      "三休开碧岭，万户洞金铺。",
      "摄心罄前礼，访道挹中虚。",
      "遥瞻尽地轴，长望极天隅。",
      "白云起梁栋，丹霞映栱栌。",
      "露花疑濯锦，泉月似沉珠。",
      "今日桃源客，相雇失归涂。"
    ]
  },
  {
    "volume": 733,
    "sequence": 7,
    "title": "送舍利宿定普岩",
    "author": "孔德绍",
    "content": [
      "仁祠表虚旷，祇园展肃恭。",
      "栖息翠微岭，登顿白云峰。",
      "映流看夜月，临峰听晓钟。",
      "涧芳十步草，崖阴百丈松。",
      "萧然遥路绝，无复市朝踪。"
    ]
  },
  {
    "volume": 733,
    "sequence": 8,
    "title": "观太常奏新乐",
    "author": "孔德绍",
    "content": [
      "大君膺宝历，出豫表功成。",
      "钧天金石响，洞庭弦管清。",
      "八音动繁会，九变叶希声。",
      "和云留睿赏，熏风悦圣情。",
      "盛烈光韶濩，易俗迈咸英。",
      "窃吹良无取，率舞抃群生。"
    ]
  },
  {
    "volume": 733,
    "sequence": 9,
    "title": "赋得涉江采芙蓉",
    "author": "孔德绍",
    "content": [
      "莲舟泛锦碛，极目眺江干。",
      "沿流渡楫易，逆浪取花难。",
      "有雾疑川广，无风见水宽。",
      "朝来采摘倦，讵得久盘桓。"
    ]
  },
  {
    "volume": 733,
    "sequence": 10,
    "title": "赋得华亭鹤",
    "author": "孔德绍",
    "content": [
      "华亭失侣鹤，乘轩宠遂终。",
      "三山凌苦雾，千里激悲风。",
      "心危白露下，声断彩弦中。",
      "何言斯物变，翻覆似辽东。"
    ]
  },
  {
    "volume": 733,
    "sequence": 11,
    "title": "送蔡君知入蜀二首",
    "author": "孔德绍",
    "content": [
      "金陵已去国，铜梁忽背飞。",
      "失路远相送，他乡何日归。",
      "灵关九折险，蜀道二星遥。",
      "乘槎若有便，希泛广陵潮。"
    ]
  },
  {
    "volume": 733,
    "sequence": 12,
    "title": "落叶（一作孔绍安诗）",
    "author": "孔德绍",
    "content": [
      "早秋惊叶落，飘零似客心。",
      "翻飞未肯下，犹言惜故林。"
    ]
  },
  {
    "volume": 733,
    "sequence": 13,
    "title": "句",
    "author": "孔德绍",
    "content": [
      "谁分菱花影，还看蓬鬓秋。",
      "（照镜见白发，《诗式》）"
    ]
  },
  {
    "volume": 733,
    "sequence": 14,
    "title": "临刑诗",
    "author": "郑颋",
    "content": [
      "幻生还幻灭，大幻莫过身。",
      "安心自有处，求人无有人。"
    ]
  },
  {
    "volume": 733,
    "sequence": 15,
    "title": "和谒孔子庙（一作李百药诗）",
    "author": "刘斌",
    "content": [
      "性与虽天纵，主世乃无由。",
      "何言泰山毁，空惊逝水流。",
      "及门思往烈，入室想前修。",
      "寂寞荒阶暮，摧残古木秋。",
      "遗风暧如此，聊以慰蒸求。"
    ]
  },
  {
    "volume": 733,
    "sequence": 16,
    "title": "和许给事伤牛尚书",
    "author": "刘斌",
    "content": [
      "名臣不世出，百工之所求。",
      "况乃非常器，遭逢兴运秋。",
      "符彩照千里，铨衡综九流。",
      "经纶资百物，樽俎寄皇猷。",
      "韶濩倾复理，典礼紊还修。",
      "虽贞栋梁任，兼好艺文游。",
      "伫闻和鼎实，行当奉介丘。",
      "高衢翻税驾，阅水遽迁舟。",
      "传呼更何日，曳履闻无由。",
      "归魂藐修路，征棹舣邗沟。",
      "林薄长风惨，江上寒云愁。",
      "夜台终不曙，遗芳徒自留。"
    ]
  },
  {
    "volume": 733,
    "sequence": 17,
    "title": "送刘散员同赋陈思王诗，得好鸟鸣高枝",
    "author": "刘斌",
    "content": [
      "春林已自好，时鸟复和鸣。",
      "枝交难奋翼，谷静易流声。",
      "间关才得性，矰缴遽相惊。",
      "安知背飞远，拂雾独晨征。"
    ]
  },
  {
    "volume": 733,
    "sequence": 18,
    "title": "咏山",
    "author": "刘斌",
    "content": [
      "灵山峙千仞，蔽日且嵯峨。",
      "紫盖云阴远，香炉烟气多。",
      "石梁高鸟路，瀑水近天河。",
      "欲知闻道里，别自有仙歌。"
    ]
  },
  {
    "volume": 733,
    "sequence": 19,
    "title": "登楼望月二首",
    "author": "刘辟",
    "content": [
      "圆月当新霁，高楼见最明。",
      "素波流粉壁，丹桂拂飞甍。",
      "下瞰千门静，旁观万象生。",
      "梧桐窗下影，乌鹊槛前声。",
      "啸逸刘琨兴，吟资庾亮情。",
      "游人莫登眺，迢递故乡程。",
      "皎洁三秋月，巍峨百丈楼。",
      "下分征客路，上有美人愁。",
      "帐卷芙蓉带，帘褰玳瑁钩。",
      "倚窗情渺渺，凭槛思悠悠。",
      "未得金波转，俄成玉箸流。",
      "不堪三五夕，夫婿在边州。"
    ]
  },
  {
    "volume": 733,
    "sequence": 20,
    "title": "题菊花",
    "author": "黄巢",
    "content": [
      "飒飒西风满院栽，蕊寒香冷蝶难来。",
      "他年我若为青帝，报与桃花一处开。"
    ]
  },
  {
    "volume": 733,
    "sequence": 21,
    "title": "不第后赋菊",
    "author": "黄巢",
    "content": [
      "待到秋来九月八，我花开后百花杀。",
      "冲天香阵透长安，满城尽带黄金甲。"
    ]
  },
  {
    "volume": 733,
    "sequence": 22,
    "title": "自题像",
    "author": "黄巢",
    "content": [
      "记得当年草上飞，铁衣著尽著僧衣。",
      "天津桥上无人识，独倚栏干看落晖。"
    ]
  }
]