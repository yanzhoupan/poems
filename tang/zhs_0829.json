[
  {
    "volume": 829,
    "sequence": 1,
    "title": "春山行",
    "author": "贯休",
    "content": [
      "重叠太古色，濛濛花雨时。",
      "好峰行恐尽，流水语相随。",
      "黑壤生红黍，黄猿领白儿。",
      "因思石桥月，曾与故人期。"
    ]
  },
  {
    "volume": 829,
    "sequence": 2,
    "title": "送谏官南迁",
    "author": "贯休",
    "content": [
      "危行危言者，从天落海涯。",
      "如斯为远客，始是好男儿。",
      "瘴杂交州雨，犀揩马援碑。",
      "不知千万里，谁复识辛毗。"
    ]
  },
  {
    "volume": 829,
    "sequence": 3,
    "title": "怀香炉峰道人",
    "author": "贯休",
    "content": [
      "常思峰顶叟，石窟土为床。",
      "日日先见日，烟霞多异香。",
      "冥心同槁木，扫雪带微阳。",
      "终必相寻去，斯人不可忘。"
    ]
  },
  {
    "volume": 829,
    "sequence": 4,
    "title": "观李翰林真二首",
    "author": "贯休",
    "content": [
      "日角浮紫气，凛然尘外清。",
      "虽称李太白，知是那星精。",
      "御宴千钟饮，蕃书一笔成。",
      "宜哉杜工部，不错道骑鲸。",
      "谁氏子丹青，毫端曲有灵。",
      "屹如山忽堕，爽似酒初醒。",
      "天马难拢勒，仙房久闭扃。",
      "若非如此辈，何以傲彤庭。"
    ]
  },
  {
    "volume": 829,
    "sequence": 5,
    "title": "晚泊湘江作（一作晚泊湘江怀古）",
    "author": "贯休",
    "content": [
      "烟浪漾秋色，高吟似有邻。",
      "一轮湘渚月，万古独醒人。",
      "岸湿穿花远，风香祷庙频。",
      "只应谀佞者，到此不伤神。"
    ]
  },
  {
    "volume": 829,
    "sequence": 6,
    "title": "淮上逢故人",
    "author": "贯休",
    "content": [
      "故园离乱后，十载始逢君。",
      "长恨南熏奏，寻常只自闻。",
      "荒窗秋见岳，赤地夜生云。",
      "莫叹谋身晚，中兴正用文。"
    ]
  },
  {
    "volume": 829,
    "sequence": 7,
    "title": "读《杜工部集》二首",
    "author": "贯休",
    "content": [
      "造化拾无遗，唯应杜甫诗。",
      "岂非玄域橐，夺得古人旗。",
      "日月精华薄，山川气概卑。",
      "古今吟不尽，惆怅不同时。",
      "甫也道亦丧，孤身出蜀城。",
      "彩毫终不撅，白雪更能轻。",
      "命薄相如命，名齐李白名。",
      "不知耒阳令，何以葬先生。"
    ]
  },
  {
    "volume": 829,
    "sequence": 8,
    "title": "题简禅师院",
    "author": "贯休",
    "content": [
      "机忘室亦空，静与沃洲同。",
      "唯有半庭竹，能生竟日风。",
      "思山海月上，出定印香终。",
      "继后传衣者，还须立雪中。"
    ]
  },
  {
    "volume": 829,
    "sequence": 9,
    "title": "读刘得仁、贾岛集二首",
    "author": "贯休",
    "content": [
      "二公俱作者，其奈亦迂儒。",
      "且有诸峰在，何将一第吁。",
      "句还如菡萏，谁复赠襜褕。",
      "想得重泉下，依前与众殊。",
      "役思曾冲尹，多言阻国亲。",
      "桂枝何所直，陋巷不胜贫。",
      "马病唯汤雪，门荒劣有人。",
      "伊余吟亦苦，为尔一眉嚬。"
    ]
  },
  {
    "volume": 829,
    "sequence": 10,
    "title": "天台老僧",
    "author": "贯休",
    "content": [
      "独住无人处，松龛岳色侵。",
      "僧中九十腊，云外一生心。",
      "白发垂不剃，青眸笑转深。",
      "犹能指孤月，为我暂开襟。"
    ]
  },
  {
    "volume": 829,
    "sequence": 11,
    "title": "经费隐君旧宅",
    "author": "贯休",
    "content": [
      "巉岩玉九株，秀湿掩苍梧。",
      "祥瑞久不出，羲轩消得无。",
      "雨和高瀑浊，烧熁大槠枯。",
      "到此思归去，迢迢隔五湖。"
    ]
  },
  {
    "volume": 829,
    "sequence": 12,
    "title": "秋末怀旧山",
    "author": "贯休",
    "content": [
      "昔住匡庐北，无人知姓名。",
      "侵云收谷粟，引蚁上柑橙。",
      "寒雨雪兼落，枯林虎独行。",
      "谁能将白发，共向此中生。"
    ]
  },
  {
    "volume": 829,
    "sequence": 13,
    "title": "春过鄱阳湖",
    "author": "贯休",
    "content": [
      "百虑片帆下，风波极目看。",
      "吴山兼鸟没，楚色入衣寒。",
      "过此愁人处，始知行路难。",
      "夕阳沙岛上，回首一长叹。"
    ]
  },
  {
    "volume": 829,
    "sequence": 14,
    "title": "寄僧野和尚",
    "author": "贯休",
    "content": [
      "鸟外更谁亲，诸峰即四邻。",
      "白头寒枕石，青衲烂无尘。",
      "橡栗堆行径，猿猴绕定身。",
      "傥然重结社，愿作扫坛人。"
    ]
  },
  {
    "volume": 829,
    "sequence": 15,
    "title": "寄冯使君",
    "author": "贯休",
    "content": [
      "端居碧云暮，好鸟啼红芳。",
      "满郭桃李熟，卷帘风雨香。",
      "清吟绣段句，默念芙蓉章。",
      "未得归山去，频升谢守堂。"
    ]
  },
  {
    "volume": 829,
    "sequence": 16,
    "title": "寄紫阁隐者",
    "author": "贯休",
    "content": [
      "积翠藏一叟，常思未得游。",
      "不知在岩下，为复在峰头。",
      "苔上枯藤笐，泉淋破石楼。",
      "伊余更何事，不学此翁休。"
    ]
  },
  {
    "volume": 829,
    "sequence": 17,
    "title": "寄天台道友",
    "author": "贯休",
    "content": [
      "大是清虚地，高吟到日晡。",
      "水声金磬乱，云片玉盘粗。",
      "仙有遗踪在，人还得意无。",
      "石碑文不直，壁画色多枯。",
      "冷立千年鹤，闲烧六一炉。",
      "松枝垂似物，山势秀难图。",
      "紫府程非远，清溪径不迂。",
      "馨香柏上露，皎洁水中珠。",
      "贤圣无他术，圆融只在吾。",
      "寄言桐柏子，珍重保之乎。"
    ]
  },
  {
    "volume": 829,
    "sequence": 18,
    "title": "旅中怀孙路",
    "author": "贯休",
    "content": [
      "暮尘微雨收，蝉急楚乡秋。",
      "一片月出海，几家人上楼。",
      "砌香残果落，汀草宿烟浮。",
      "唯有知音者，相思歌白头。"
    ]
  },
  {
    "volume": 829,
    "sequence": 19,
    "title": "贻世",
    "author": "贯休",
    "content": [
      "至理不误物，悠悠自不明。",
      "黄金烧欲尽，白发火边生。",
      "苦惑神仙谜，难收日月精。",
      "捕风兼系影，信矣不须争。"
    ]
  },
  {
    "volume": 829,
    "sequence": 20,
    "title": "览李秀才卷",
    "author": "贯休",
    "content": [
      "香沐整山衣，开君一轴诗。",
      "吟当秋景苦，味出雪林迟。",
      "经济几人到，工夫两鬓知。",
      "因嗟和氏泪，不是等闲垂。"
    ]
  },
  {
    "volume": 829,
    "sequence": 21,
    "title": "怀方干、张为",
    "author": "贯休",
    "content": [
      "冥搜入仙窟，半夜水堂前。",
      "吾道只如此，古人多亦然。",
      "萤沈荒坞雾，月苦绿梧蝉。",
      "因忆垂纶者，沧浪何处边。"
    ]
  },
  {
    "volume": 829,
    "sequence": 22,
    "title": "四皓图",
    "author": "贯休",
    "content": [
      "何人图四皓，如语话唠唠。",
      "双鬓雪相似，是谁年最高。",
      "溪苔连豹褥，仙酒污云袍。",
      "想得忘秦日，伊余亦合逃。"
    ]
  },
  {
    "volume": 829,
    "sequence": 23,
    "title": "怀白阁道侣",
    "author": "贯休",
    "content": [
      "寒思白阁层，石屋两三僧。",
      "斜雪扫不尽，饥猿唤得应。",
      "香然一字火，磬过数潭冰。",
      "终必相寻去，孤怀久不胜。"
    ]
  },
  {
    "volume": 829,
    "sequence": 24,
    "title": "读孟郊集",
    "author": "贯休",
    "content": [
      "东野子何之，诗人始见诗。",
      "清刳霜雪髓，吟动鬼神司。",
      "举世言多媚，无人师此师。",
      "因知吾道后，冷淡亦如斯。"
    ]
  },
  {
    "volume": 829,
    "sequence": 25,
    "title": "怀四明亮公",
    "author": "贯休",
    "content": [
      "孤峰含紫烟，师住此安禅。",
      "不下便不下，如斯太可怜。",
      "坐侵天井黑，吟久海霞蔫。",
      "岂觉尘埃里，干戈已十年。"
    ]
  },
  {
    "volume": 829,
    "sequence": 26,
    "title": "秋过钱塘江",
    "author": "贯休",
    "content": [
      "巨浸东隅极，山吞大野平。",
      "因知吴相恨，不尽海涛声。",
      "黑气腾蛟窟，秋云入战城。",
      "游人千万里，过此白髭生。"
    ]
  },
  {
    "volume": 829,
    "sequence": 27,
    "title": "上俞许二判官",
    "author": "贯休",
    "content": [
      "近抛蓑笠者，急善遇休明。",
      "未省亲宗伯，焉能识正声。",
      "病容经夏在，岳梦入秋并。",
      "无限林中意，今逢许郭倾。"
    ]
  },
  {
    "volume": 829,
    "sequence": 28,
    "title": "怀刘得仁",
    "author": "贯休",
    "content": [
      "诗名动帝畿，身谢亦因诗。",
      "白日只如哭，皇天得不知。",
      "旅坟孤足高岳，羸仆泣如儿。",
      "多少求名者，闻之泪尽垂。"
    ]
  },
  {
    "volume": 829,
    "sequence": 29,
    "title": "归故林后寄二三知己",
    "author": "贯休",
    "content": [
      "昨别楚江边，逡巡早数年。",
      "诗虽清到后，人更瘦于前。",
      "岸翠连乔岳，汀沙入坏田。",
      "何时重一见，谈笑有茶烟。"
    ]
  },
  {
    "volume": 829,
    "sequence": 30,
    "title": "春寄西山陈陶",
    "author": "贯休",
    "content": [
      "搔首复搔首，孤怀草萋萋。",
      "春光已满目，君在西山西。",
      "堑水成文去，庭柯擎翠低。",
      "所思不可见，黄鸟花中啼。"
    ]
  },
  {
    "volume": 829,
    "sequence": 31,
    "title": "秋末江行",
    "author": "贯休",
    "content": [
      "四顾木落尽，扁舟增所思。",
      "云冲远烧出，帆转大荒迟。",
      "天际霜雪作，水边蒿艾衰。",
      "断猿不堪听，一听亦同悲。"
    ]
  },
  {
    "volume": 829,
    "sequence": 32,
    "title": "送人归新罗",
    "author": "贯休",
    "content": [
      "昨夜西风起，送君归故乡。",
      "积愁穷地角，见日上扶桑。",
      "蜃气生初霁，潮痕匝乱荒。",
      "从兹头各白，魂梦一相望。"
    ]
  },
  {
    "volume": 829,
    "sequence": 33,
    "title": "思匡山贾匡（一作寒夜思庐山贾生）",
    "author": "贯休",
    "content": [
      "山兄诗癖甚，寒夜更何为。",
      "觅句唯顽坐，严霜打不知。",
      "石膏粘木屐，崖蜜落冰池。",
      "近见禅僧说，生涯胜往时。"
    ]
  },
  {
    "volume": 829,
    "sequence": 34,
    "title": "偶作",
    "author": "贯休",
    "content": [
      "十载独扃扉，唯为二雅诗。",
      "道孤终不杂，头白更何疑。",
      "句冷杉松与，霜严鼓角知。",
      "修心对闲镜，明月印秋池。"
    ]
  },
  {
    "volume": 829,
    "sequence": 35,
    "title": "赠方干",
    "author": "贯休",
    "content": [
      "盛名与高隐，合近谢敷村。",
      "弟子已得桂，先生犹灌园。",
      "垂纶侵海介，拾句历云根。",
      "白日升天路，如君别有门。"
    ]
  },
  {
    "volume": 829,
    "sequence": 36,
    "title": "渔父",
    "author": "贯休",
    "content": [
      "一叶一竿竹，眉须雪欲零。",
      "陆应无祖业，香必是伊腥。",
      "儿亦名鱼鹧，歌称我洞庭。",
      "回头深自愧，旧业近沧溟。"
    ]
  },
  {
    "volume": 829,
    "sequence": 37,
    "title": "题友人山居",
    "author": "贯休",
    "content": [
      "卜居邻坞寺，魂梦又相关。",
      "鹤本如云白，君初似我闲。",
      "月明僧渡水，木落火连山。",
      "从此天台约，来兹未得还。"
    ]
  },
  {
    "volume": 829,
    "sequence": 38,
    "title": "寄宋使君",
    "author": "贯休",
    "content": [
      "寺倚乌龙腹，窗中见碧棱。",
      "空廊人画祖，古殿鹤窥灯。",
      "风吼深松雪，炉寒一鼎冰。",
      "唯应谢内史，知此道心澄。"
    ]
  },
  {
    "volume": 829,
    "sequence": 39,
    "title": "怀武夷红石子二首",
    "author": "贯休",
    "content": [
      "常思红石子，独自住山椒。",
      "窗外猩猩语，炉中姹姹娇。",
      "乳香诸洞滴，地秀众峰朝。",
      "曾见奇人说，烟霞恨太遥。",
      "弋者终何慕，高吟坐绿鳌。",
      "烧侵姜芋窖，僧与水云袍。",
      "竹鞘畬刀缺，松枝猎箭牢。",
      "何时一相见，清话擘蟠桃。"
    ]
  },
  {
    "volume": 829,
    "sequence": 40,
    "title": "送人征蛮",
    "author": "贯休",
    "content": [
      "七纵七擒处，君行事可攀。",
      "亦知磨一剑，不独定诸蛮。",
      "树尽低铜柱，潮常沸火山。",
      "名须麟阁上，好去及瓜还。"
    ]
  },
  {
    "volume": 829,
    "sequence": 41,
    "title": "怀周朴、张为",
    "author": "贯休",
    "content": [
      "二子无消息，多应各自耕。",
      "巴江思杜甫，漳水忆刘桢。",
      "白发应全白，生涯作么生。",
      "寄书多不达，空念重行行。"
    ]
  },
  {
    "volume": 829,
    "sequence": 42,
    "title": "寄令狐郎中",
    "author": "贯休",
    "content": [
      "雨打繁暑尽，放怀步微凉。",
      "绿苔狂似人，入我白玉堂。",
      "堑鸟眠堪画，庭柽夜益香。",
      "唯应蕊宫子，时到虎溪傍。"
    ]
  },
  {
    "volume": 829,
    "sequence": 43,
    "title": "鄱阳道中作",
    "author": "贯休",
    "content": [
      "鄱阳古岸边，无一树无蝉。",
      "路转他山大，砧驱乡思偏。",
      "湖平帆尽落，天淡月初圆。",
      "何事尧云下，干戈满许田。"
    ]
  },
  {
    "volume": 829,
    "sequence": 44,
    "title": "归故林别知己",
    "author": "贯休",
    "content": [
      "别离无古今，柳色向人深。",
      "万里长江水，平生不印心。",
      "远书容北雁，赠别谢南金。",
      "愧勉青云志，余怀非陆沈。"
    ]
  },
  {
    "volume": 829,
    "sequence": 45,
    "title": "送僧游天台",
    "author": "贯休",
    "content": [
      "囊空心亦空，城郭去腾腾。",
      "眼作么是眼，僧谁识此僧。",
      "歇隈红树久，笑看白云崩。",
      "已有天台约，深秋必共登。"
    ]
  },
  {
    "volume": 829,
    "sequence": 46,
    "title": "咏竹根珓子",
    "author": "贯休",
    "content": [
      "出处惭林薮，才微幸一阳。",
      "不缘怀片善，岂得近馨香。",
      "节亦因人净，声从掷地彰。",
      "但令筋力在，永愿报时昌。"
    ]
  },
  {
    "volume": 829,
    "sequence": 47,
    "title": "砚瓦",
    "author": "贯休",
    "content": [
      "浅薄虽顽朴，其如近笔端。",
      "低心蒙润久，入匣更身安。",
      "应念研磨苦，无为瓦砾看。",
      "傥然仁不弃，还可比琅玕。"
    ]
  },
  {
    "volume": 829,
    "sequence": 48,
    "title": "水壶子",
    "author": "贯休",
    "content": [
      "良匠曾陶莹，多居笔砚中。",
      "一从亲几案，常恐近儿童。",
      "卓立澄心久，提携注意通。",
      "不应嫌器小，还有济人功。"
    ]
  },
  {
    "volume": 829,
    "sequence": 49,
    "title": "笔",
    "author": "贯休",
    "content": [
      "莫讶书绅苦，功成在一毫。",
      "自从蒙管录，便觉用心劳。",
      "手点时难弃，身闲架亦高。",
      "何妨成五色，永愿助风骚。"
    ]
  },
  {
    "volume": 829,
    "sequence": 50,
    "title": "棋",
    "author": "贯休",
    "content": [
      "棋信无声乐，偏宜境寂寥。",
      "著高图暗合，势王气弥骄。",
      "人事掀天尽，光阴动地销。",
      "因知韦氏论，不独为吴朝。"
    ]
  },
  {
    "volume": 829,
    "sequence": 51,
    "title": "夜对雪作寄友生",
    "author": "贯休",
    "content": [
      "皓彩中宵合，开门失所踪。",
      "何年今夜意，共子在孤峰。",
      "气射灯花落，光侵壁罅浓。",
      "唯君心似我，吟到五更钟。"
    ]
  },
  {
    "volume": 829,
    "sequence": 52,
    "title": "题惠琮律师院",
    "author": "贯休",
    "content": [
      "苦节兼青目，公卿话有馀。",
      "唯传黄叶喻，还似白泉居。",
      "猿拨孤云破，钟撞众木疏。",
      "社坛踪迹在，重结复何如。"
    ]
  },
  {
    "volume": 829,
    "sequence": 53,
    "title": "寄清泠山道人",
    "author": "贯休",
    "content": [
      "常忆清泠子，深云种早禾。",
      "万缘虽不涉，一句子如何。",
      "踪迹诸峰匝，衣裳老虱多。",
      "江头无事也，终必到烟萝。"
    ]
  },
  {
    "volume": 829,
    "sequence": 54,
    "title": "秋尽途中作",
    "author": "贯休",
    "content": [
      "行行芳草歇，潭岛叶纷纷。",
      "山色路无尽，砧声客强闻。",
      "残阳曜极野，黑水浸空坟。",
      "那得无乡思，前程入楚云。"
    ]
  },
  {
    "volume": 829,
    "sequence": 55,
    "title": "秋居寄王相公三首",
    "author": "贯休",
    "content": [
      "禅林蝉□落，地燥可生苔。",
      "好句慵收拾，清风作么来。",
      "饼唯餐喜悦，社已得宗雷。",
      "还似山中日，柴门更不开。",
      "松声高似瀑，药熟色如花。",
      "谁道全无病，时犹不在家。",
      "山童舂菽粉，园叟送银瓜。",
      "谁访孙弘阁，谈玄到日斜。",
      "气与非常合，常人争得知。",
      "直须穷到底，始是出家儿。",
      "阁雀衔红粟，邻僧背古碑。",
      "只应王与谢，时有沃州期。"
    ]
  },
  {
    "volume": 829,
    "sequence": 56,
    "title": "读《玄宗幸蜀记》",
    "author": "贯休",
    "content": [
      "宋璟姚崇死，中庸遂变移。",
      "如何游万里，只为一胡儿。",
      "泣溻乾坤色，飘零日月旗。",
      "火从龙阙起，泪向马嵬垂。",
      "始忆张丞相，全师郭子仪。",
      "百官皆剽劫，九庙尽崩隳。",
      "尘扑银轮暗，雷奔栈阁危。",
      "幸臣方赐死，野老不胜悲。",
      "及溜飘沦日，行宫寂寞时。",
      "人心虽未厌，天意亦难知。",
      "圣两归丹禁，承乾动四夷。",
      "因知纳谏诤，始是太平基。",
      "卷八百三十"
    ]
  }
]