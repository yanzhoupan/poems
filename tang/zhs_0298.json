[
  {
    "volume": 298,
    "sequence": 1,
    "title": "凉州行",
    "author": "王建",
    "content": [
      "凉州四边沙皓皓，汉家无人开旧道。",
      "边头州县尽胡兵，将军别筑防秋城。",
      "万里人家皆已没，年年旌节发西京。",
      "多来中国收妇女，一半生男为汉语。",
      "蕃人旧日不耕犁，相学如今种禾黍。",
      "驱羊亦著锦为衣，为惜毡裘防斗时。",
      "养蚕缲茧成匹帛，那堪绕帐作旌旗。",
      "城头山鸡鸣角角，洛阳家家学胡乐。"
    ]
  },
  {
    "volume": 298,
    "sequence": 2,
    "title": "寒食行",
    "author": "王建",
    "content": [
      "寒食家家出古城，老人看屋少年行。",
      "丘垄年年无旧道，车徒散行入衰草。",
      "牧儿驱牛下冢头，畏有家人来洒扫。",
      "远人无坟水头祭，还引妇姑望乡拜。",
      "三日无火烧纸钱，纸钱那得到黄泉。",
      "但看垄上无新土，此中白骨应无主。"
    ]
  },
  {
    "volume": 298,
    "sequence": 3,
    "title": "促刺词（一作促促行）",
    "author": "王建",
    "content": [
      "促刺复促刺，水中无鱼山无石。",
      "少年虽嫁不得归，头白犹著父母衣。",
      "田边旧宅非所有，我身不及逐鸡飞。",
      "出门若有归死处，猛虎当衢向前去。",
      "百年不遣踏君门，在家谁唤为新妇。",
      "岂不见他邻舍娘，嫁来常在舅姑傍。"
    ]
  },
  {
    "volume": 298,
    "sequence": 4,
    "title": "垄头水",
    "author": "王建",
    "content": [
      "垄水何年垄头别，不在山中亦呜咽。",
      "征人塞耳马不行，未到垄头闻水声。",
      "谓是西流入蒲海，还闻北去绕龙城。",
      "垄东垄西多屈曲，野麋饮水长簇簇。",
      "胡兵夜回水旁住，忆著来时磨剑处。",
      "向前无井复无泉，放马回看垄头树。"
    ]
  },
  {
    "volume": 298,
    "sequence": 5,
    "title": "北邙行（一作北邙山）",
    "author": "王建",
    "content": [
      "北邙山头少闲土，尽是洛阳人旧墓。",
      "旧墓人家归葬多，堆著黄金无买处。",
      "天涯悠悠葬日促，冈坂崎岖不停毂。",
      "高张素幕绕铭旌，夜唱挽歌山下宿。",
      "洛阳城北复城东，魂车祖马长相逢。",
      "车辙广若长安路，蒿草少于松柏树。",
      "涧底盘陀石渐稀，尽向坟前作羊虎。",
      "谁家石碑文字灭，后人重取书年月。",
      "朝朝车马送葬回，还起大宅与高台。"
    ]
  },
  {
    "volume": 298,
    "sequence": 6,
    "title": "温泉宫行",
    "author": "王建",
    "content": [
      "十月一日天子来，青绳御路无尘埃。",
      "宫前内里汤各别，每个白玉芙蓉开。",
      "朝元阁向山上起，城绕青山龙暖水。",
      "夜开金殿看星河，宫女知更月明里。",
      "武皇得仙王母去，山鸡昼鸣宫中树。",
      "温泉决决出宫流，宫使年年修玉楼。",
      "禁兵去尽无射猎，日西麋鹿登城头。",
      "梨园弟子偷曲谱，头白人间教歌舞。"
    ]
  },
  {
    "volume": 298,
    "sequence": 7,
    "title": "春词",
    "author": "王建",
    "content": [
      "红烟满户日照梁，天丝软弱虫飞扬。",
      "菱花霍霍绕帷光，美人对镜著衣裳。",
      "庭中并种相思树，夜夜还栖双凤凰。"
    ]
  },
  {
    "volume": 298,
    "sequence": 8,
    "title": "辽东行",
    "author": "王建",
    "content": [
      "辽东万里辽水曲，古戍无城复无屋。",
      "黄云盖地雪作山，不惜黄金买衣服。",
      "战回各自收弓箭，正西回面家乡远。",
      "年年郡县送征人，将与辽东作丘坂。",
      "宁为草木乡中生，有身不向辽东行。"
    ]
  },
  {
    "volume": 298,
    "sequence": 9,
    "title": "塞上梅",
    "author": "王建",
    "content": [
      "天山路傍一株梅，年年花发黄云下。",
      "昭君已殁汉使回，前后征人惟系马。",
      "日夜风吹满陇头，还随陇水东西流。",
      "此花若近长安路，九衢年少无攀处。"
    ]
  },
  {
    "volume": 298,
    "sequence": 10,
    "title": "戴胜词",
    "author": "王建",
    "content": [
      "戴胜谁与尔为名，木中作窠墙上鸣。",
      "声声催我急种谷，人家向田不归宿。",
      "紫冠采采褐羽斑，衔得蜻蜓飞过屋。",
      "可怜白鹭满绿池，不如戴胜知天时。"
    ]
  },
  {
    "volume": 298,
    "sequence": 11,
    "title": "秋千词",
    "author": "王建",
    "content": [
      "长长丝绳紫复碧，袅袅横枝高百尺。",
      "少年儿女重秋千，盘巾结带分两边。",
      "身轻裙薄易生力，双手向空如鸟翼。",
      "下来立定重系衣，复畏斜风高不得。",
      "傍人送上那足贵，终赌鸣珰斗自起。",
      "回回若与高树齐，头上宝钗从堕地。",
      "眼前争胜难为休，足踏平地看始愁。"
    ]
  },
  {
    "volume": 298,
    "sequence": 12,
    "title": "开池得古钗",
    "author": "王建",
    "content": [
      "美人开池北堂下，拾得宝钗金未化。",
      "凤凰半在双股齐，钿花落处生黄泥。",
      "当时堕地觅不得，暗想窗中还夜啼。",
      "可知将来对夫婿，镜前学梳古时髻。",
      "莫言至死亦不遗，还似前人初得时。"
    ]
  },
  {
    "volume": 298,
    "sequence": 13,
    "title": "赛神曲",
    "author": "王建",
    "content": [
      "男抱琵琶女作舞，主人再拜听神语。",
      "新妇上酒勿辞勤，使尔舅姑无所苦。",
      "椒浆湛湛桂座新，一双长箭系红巾。",
      "但愿牛羊满家宅，十月报赛南山神。",
      "青天无风水复碧，龙马上鞍牛服轭。",
      "纷纷醉舞踏衣裳，把酒路旁劝行客。"
    ]
  },
  {
    "volume": 298,
    "sequence": 14,
    "title": "田家留客",
    "author": "王建",
    "content": [
      "人家少能留我屋，客有新浆马有粟。",
      "远行僮仆应苦饥，新妇厨中炊欲熟。",
      "不嫌田家破门户，蚕房新泥无风土。",
      "行人但饮莫畏贫。",
      "明府上来何苦辛。",
      "丁宁回语屋中妻，有客勿令儿夜啼。",
      "双冢直西有县路，我教丁男送君去。"
    ]
  },
  {
    "volume": 298,
    "sequence": 15,
    "title": "精卫词",
    "author": "王建",
    "content": [
      "精卫谁教尔填海，海边石子青磊磊。",
      "但得海水作枯池，海中鱼龙何所为。",
      "口穿岂为空衔石，山中草木无全枝。",
      "朝在树头暮海里，飞多羽折时堕水。",
      "高山未尽海未平，愿我身死子还生。"
    ]
  },
  {
    "volume": 298,
    "sequence": 16,
    "title": "老妇叹镜",
    "author": "王建",
    "content": [
      "嫁时明镜老犹在，黄金镂画双凤背。",
      "忆昔咸阳初买来，灯前自绣芙蓉带。",
      "十年不开一片铁，长向暗中梳白发。",
      "今日后床重照看，生死终当此长别。"
    ]
  },
  {
    "volume": 298,
    "sequence": 17,
    "title": "望夫石",
    "author": "王建",
    "content": [
      "望夫处，江悠悠。",
      "化为石，不回头。",
      "上头日日风复雨，行人归来石应语。"
    ]
  },
  {
    "volume": 298,
    "sequence": 18,
    "title": "别鹤曲",
    "author": "王建",
    "content": [
      "主人一去池水绝，池鹤散飞不相别。",
      "青天漫漫碧水重，知向何山风雪中。",
      "万里虽然音影在，两心终是死生同。",
      "池边巢破松树死，树头年年乌生子。"
    ]
  },
  {
    "volume": 298,
    "sequence": 19,
    "title": "乌栖曲",
    "author": "王建",
    "content": [
      "章华宫人夜上楼，君王望月西山头。",
      "夜深宫殿门不锁，白露满山山叶堕。"
    ]
  },
  {
    "volume": 298,
    "sequence": 20,
    "title": "雉将雏",
    "author": "王建",
    "content": [
      "雉咿喔，雏出鷇。",
      "毛斑斑，觜啄啄。",
      "学飞未得一尺高，还逐母行旋母脚。",
      "麦垄浅浅难蔽身，远去恋雏低怕人。",
      "时时土中鼓两翅，引雏拾虫不相离。"
    ]
  },
  {
    "volume": 298,
    "sequence": 21,
    "title": "白纻歌二首",
    "author": "王建",
    "content": [
      "天河漫漫北斗璨，宫中乌啼知夜半。",
      "新缝白纻舞衣成，来迟邀得吴王迎。",
      "低鬟转面掩双袖。",
      "玉钗浮动秋风生。",
      "酒多夜长夜未晓，月明灯光两相照。",
      "后庭歌声更窈窕。",
      "馆娃宫中春日暮，荔枝木瓜花满树。",
      "城头乌栖休击鼓，青娥弹瑟白纻舞。",
      "夜天曈曈不见星，宫中火照西江明。",
      "美人醉起无次第，堕钗遗珮满中庭。",
      "此时但愿可君意，回昼为宵亦不寐。",
      "年年奉君君莫弃。"
    ]
  },
  {
    "volume": 298,
    "sequence": 22,
    "title": "短歌行",
    "author": "王建",
    "content": [
      "人初生，日初出。",
      "上山迟，下山疾。",
      "百年三万六千朝，夜里分将强半日。",
      "有歌有舞须早为，昨日健于今日时。",
      "人家见生男女好，不知男女催人老。",
      "短歌行，无乐声。"
    ]
  },
  {
    "volume": 298,
    "sequence": 23,
    "title": "饮马长城窟",
    "author": "王建",
    "content": [
      "长城窟，长城窟边多马骨。",
      "古来此地无井泉，赖得秦家筑城卒。",
      "征人饮马愁不回，长城变作望乡堆。",
      "蹄踪未干人去近，续后马来泥污尽。",
      "枕弓睡著待水生，不见阴山在前阵。",
      "马蹄足脱装马头，健儿战死谁封侯。"
    ]
  },
  {
    "volume": 298,
    "sequence": 24,
    "title": "乌夜啼",
    "author": "王建",
    "content": [
      "庭树乌，尔何不向别处栖，夜夜夜半当户啼。",
      "家人把烛出洞户，惊栖失群飞落树。",
      "一飞直欲飞上天。",
      "回回不离旧栖处。",
      "未明重绕主人屋，欲下空中黑相触。",
      "风飘雨湿亦不移，君家树头多好枝。"
    ]
  },
  {
    "volume": 298,
    "sequence": 25,
    "title": "簇蚕辞",
    "author": "王建",
    "content": [
      "蚕欲老，箔头作茧丝皓皓。",
      "场宽地高风日多，不向中庭燃蒿草。",
      "神蚕急作莫悠扬，年来为尔祭神桑。",
      "但得青天不下雨，上无苍蝇下无鼠。",
      "新妇拜簇愿茧稠，女洒桃浆男打鼓。",
      "三日开箔雪团团，先将新茧送县官。",
      "已闻乡里催织作，去与谁人身上著。"
    ]
  },
  {
    "volume": 298,
    "sequence": 26,
    "title": "渡辽水",
    "author": "王建",
    "content": [
      "渡辽水，此去咸阳五千里。",
      "来时父母知隔生，重著衣裳如送死。",
      "亦有白骨归咸阳，营家各与题本乡。",
      "身在应无回渡日，驻马相看辽水傍。"
    ]
  },
  {
    "volume": 298,
    "sequence": 27,
    "title": "空城雀",
    "author": "王建",
    "content": [
      "空城雀，何不飞来人家住，空城无人种禾黍。",
      "土间生子草间长，满地蓬蒿幸无主。",
      "近村虽有高树枝，雨中无食长苦饥。",
      "八月小儿挟弓箭，家家畏向田头飞。",
      "但能不出空城里，秋时百草皆有子。",
      "报言黄口莫啾啾，长尔得成无横死。"
    ]
  },
  {
    "volume": 298,
    "sequence": 28,
    "title": "水运行",
    "author": "王建",
    "content": [
      "西江运船立红帜，万棹千帆绕江水。",
      "去年六月无稻苗，已说水乡人饿死。",
      "县官部船日算程，暴风恶雨亦不停。",
      "在生有乐当有苦，三年作官一年行。",
      "坏舟畏鼠复畏漏，恐向太仓折升斗。",
      "辛勤耕种非毒药，看著不入农夫口。",
      "用尽百金不为费，但得一金即为利。",
      "远征海稻供边食，岂如多种边头地。"
    ]
  },
  {
    "volume": 298,
    "sequence": 29,
    "title": "当窗织",
    "author": "王建",
    "content": [
      "叹息复叹息，园中有枣行人食。",
      "贫家女为富家织。",
      "翁母隔墙不得力。",
      "水寒手涩丝脆断，续来续去心肠烂。",
      "草虫促促机下啼，两日催成一匹半。",
      "输官上顶有零落，姑未得衣身不著。",
      "当窗却羡青楼倡，十指不动衣盈箱。"
    ]
  },
  {
    "volume": 298,
    "sequence": 30,
    "title": "失钗怨",
    "author": "王建",
    "content": [
      "贫女铜钗惜于玉，失却来寻一日哭。",
      "嫁时女伴与作妆，头戴此钗如凤凰。",
      "双杯行酒六亲喜，我家新妇宜拜堂。",
      "镜中乍无失髻样，初起犹疑在床上。",
      "高楼翠钿飘舞尘，明日从头一遍新。"
    ]
  },
  {
    "volume": 298,
    "sequence": 31,
    "title": "春燕词",
    "author": "王建",
    "content": [
      "新燕新燕何不定，东家绿池西家井。",
      "飞鸣当户影悠扬，一绕檐头一绕梁。",
      "黄姑说向新妇女，去年堕子污衣箱。",
      "已能辞山复过海，幸我堂前故巢在。",
      "求食慎勿爱高飞，空中饥鸢为尔害。",
      "辛勤作窠在画梁，愿得年年主人富。"
    ]
  },
  {
    "volume": 298,
    "sequence": 32,
    "title": "主人故池",
    "author": "王建",
    "content": [
      "高池高阁上连起，荷叶团团盖秋水。",
      "主人已远凉风生，旧客不来芙蓉死。"
    ]
  },
  {
    "volume": 298,
    "sequence": 33,
    "title": "古宫怨",
    "author": "王建",
    "content": [
      "乳乌哑哑飞复啼，城头晨夕宫中栖。",
      "吴王别殿绕江水，后宫不开美人死。"
    ]
  },
  {
    "volume": 298,
    "sequence": 34,
    "title": "关山月",
    "author": "王建",
    "content": [
      "关山月，营开道白前军发。",
      "冻轮当碛光悠悠，照见三堆两堆骨。",
      "边风割面天欲明，金沙岭西看看没。"
    ]
  },
  {
    "volume": 298,
    "sequence": 35,
    "title": "赠离曲",
    "author": "王建",
    "content": [
      "合欢叶堕梧桐秋，鸳鸯背飞水分流。",
      "少年使我忽相弃。",
      "雌号雄鸣夜悠悠。",
      "夜长月没虫切切，冷风入房灯焰灭。",
      "若知中路各西东，彼此不忘同心结。",
      "收取头边蛟龙枕，留著箱中双雉裳。",
      "我今焚却旧房物，免使他人登尔床。"
    ]
  },
  {
    "volume": 298,
    "sequence": 36,
    "title": "宛转词",
    "author": "王建",
    "content": [
      "宛宛转转胜上纱，红红绿绿苑中花。",
      "纷纷泊泊夜飞鸦，寂寂寞寞离人家。"
    ]
  },
  {
    "volume": 298,
    "sequence": 37,
    "title": "水夫谣",
    "author": "王建",
    "content": [
      "苦哉生长当驿边，官家使我牵驿船。",
      "辛苦日多乐日少，水宿沙行如海鸟。",
      "逆风上水万斛重，前驿迢迢后淼淼。",
      "半夜缘堤雪和雨，受他驱遣还复去。",
      "衣寒衣湿披短蓑，臆穿足裂忍痛何。",
      "到明辛苦无处说，齐声腾踏牵船出。",
      "一间茆屋何所直，父母之乡去不得。",
      "我愿此水作平田，长使水夫不怨天。"
    ]
  },
  {
    "volume": 298,
    "sequence": 38,
    "title": "田家行",
    "author": "王建",
    "content": [
      "男声欣欣女颜悦，人家不怨言语别。",
      "五月虽热麦风清，檐头索索缲车鸣。",
      "野蚕作茧人不取，叶间扑扑秋蛾生。",
      "麦收上场绢在轴，的知输得官家足。",
      "不望入口复上身，且免向城卖黄犊。",
      "回家衣食无厚薄，不见县门身即乐。"
    ]
  },
  {
    "volume": 298,
    "sequence": 39,
    "title": "去妇",
    "author": "王建",
    "content": [
      "新妇去年胼手足，衣不暇缝蚕废簇。",
      "白头使我忧家事，还如夜里烧残烛。",
      "当初为取傍人语，岂道如今自辛苦。",
      "在时纵嫌织绢迟，有丝不上邻家机。"
    ]
  },
  {
    "volume": 298,
    "sequence": 40,
    "title": "神树词",
    "author": "王建",
    "content": [
      "我家家西老棠树，须晴即晴雨即雨。",
      "四时八节上杯盘，愿神莫离神处所。",
      "男不着丁女在舍，官事上下无言语。",
      "老身长健树婆娑，万岁千年作神主。"
    ]
  },
  {
    "volume": 298,
    "sequence": 41,
    "title": "祝鹊",
    "author": "王建",
    "content": [
      "神鹊神鹊好言语，行人早回多利赂。",
      "我今庭中栽好树，与汝作巢当报汝。"
    ]
  },
  {
    "volume": 298,
    "sequence": 42,
    "title": "古谣",
    "author": "王建",
    "content": [
      "一东一西垄头水，一聚一散天边霞。",
      "一来一去道上客，一颠一倒池中麻。"
    ]
  },
  {
    "volume": 298,
    "sequence": 43,
    "title": "公无渡河",
    "author": "王建",
    "content": [
      "渡头恶天两岸远，波涛塞川如叠坂。",
      "幸无白刃驱向前，何用将身自弃捐。",
      "蛟龙啮骨鱼食血，黄泥直下无青天。",
      "男儿纵轻妇人语，惜君性命还须取。",
      "妇人无力挽断衣，舟沈身死悔难追。",
      "公无渡河，公须自为。"
    ]
  },
  {
    "volume": 298,
    "sequence": 44,
    "title": "海人谣",
    "author": "王建",
    "content": [
      "海人无家海里住，采珠役象为岁赋。",
      "恶波横天山塞路，未央宫中常满库。"
    ]
  },
  {
    "volume": 298,
    "sequence": 45,
    "title": "行见月",
    "author": "王建",
    "content": [
      "月初生，居人见月一月行。",
      "行行一年十二月，强半马上看盈缺。",
      "百年欢乐能几何，在家见少行见多。",
      "不缘衣食相驱遣，此身谁愿长奔波。",
      "箧中有帛仓有粟，岂向天涯走碌碌。",
      "家人见月望我归，正是道上思家时。"
    ]
  },
  {
    "volume": 298,
    "sequence": 46,
    "title": "七夕曲",
    "author": "王建",
    "content": [
      "河边独自看星宿，夜织天丝难接续。",
      "抛梭振镊动明珰，为有秋期眠不足。",
      "遥愁今夜河水隔，龙驾车辕鹊填石。",
      "流苏翠帐星渚间，环珮无声灯寂寂。",
      "两情缠绵忽如故。",
      "复畏秋风生晓路。",
      "幸回郎意且斯须，一年中别今始初。",
      "明星未出少停车。"
    ]
  },
  {
    "volume": 298,
    "sequence": 47,
    "title": "两头纤纤",
    "author": "王建",
    "content": [
      "两头纤纤青玉玦，半白半黑头上发。",
      "逼逼仆仆春冰裂，磊磊落落桃花结。"
    ]
  },
  {
    "volume": 298,
    "sequence": 48,
    "title": "独漉歌",
    "author": "王建",
    "content": [
      "独独漉漉，鼠食猫肉。",
      "乌日中，鹤露宿。",
      "黄河水直人心曲。"
    ]
  },
  {
    "volume": 298,
    "sequence": 49,
    "title": "寄远曲",
    "author": "王建",
    "content": [
      "美人别来无处所，巫山月明湘江雨。",
      "千回相见不分明，井底看星梦中语。",
      "两心相对尚难知，何况万里不相疑。"
    ]
  },
  {
    "volume": 298,
    "sequence": 50,
    "title": "伤韦令孔雀词",
    "author": "王建",
    "content": [
      "可怜孔雀初得时，美人为尔别开池。",
      "池边凤凰作伴侣，羌声鹦鹉无言语。",
      "雕笼玉架嫌不栖，夜夜思归向南舞。",
      "如今憔悴人见恶，万里更求新孔雀。",
      "热眠雨水饥拾虫，翠尾盘泥金彩落。",
      "多时人养不解飞，海山风黑何处归。"
    ]
  },
  {
    "volume": 298,
    "sequence": 51,
    "title": "伤邻家鹦鹉词",
    "author": "王建",
    "content": [
      "东家小女不惜钱，买得鹦鹉独自怜。",
      "自从死却家中女，无人更共鹦鹉语。",
      "十日不饮一滴浆，泪渍绿毛头似鼠。",
      "舌关哑咽畜哀怨，开笼放飞离人眼。",
      "短声亦绝翠臆翻，新墓崔嵬旧巢远。",
      "此禽有志女有灵，定为连理相并生。"
    ]
  },
  {
    "volume": 298,
    "sequence": 52,
    "title": "春来曲",
    "author": "王建",
    "content": [
      "春欲来，每日望春门早开。",
      "黄衫白马带尘土，逢著探春人却回。",
      "御堤内园晓过急，九衢大宅家家入。",
      "青帝少女染桃花，露妆初出红犹湿。",
      "光风暾暾蝶宛宛，绕树气匝枝柯软。",
      "可怜寒食街中郎，早起著得单衣裳。",
      "少年即见春好处，似我白头无好树。"
    ]
  },
  {
    "volume": 298,
    "sequence": 53,
    "title": "春去曲",
    "author": "王建",
    "content": [
      "春已去，花亦不知春去处。",
      "缘冈绕涧却归来，百回看著无花树。",
      "就中一夜东风恶，收红拾紫无遗落。",
      "老夫不比少年儿，不中数与春别离。"
    ]
  },
  {
    "volume": 298,
    "sequence": 54,
    "title": "东征行",
    "author": "王建",
    "content": [
      "桐柏水西贼星落，枭雏夜飞林木恶。",
      "相国刻日波涛清，当朝自请东南征。",
      "舍人为宾侍郎副，晓觉蓬莱欠珮声。",
      "玉阶舞蹈谢旌节，生死向前山可穴。",
      "同时赐马并赐衣，御楼看带弓刀发。",
      "马前猛士三百人，金书左右红旗新。",
      "司庖常膳皆得对，好事将军封尔身。",
      "男儿生杀在手里，营门老将皆忧死。",
      "曈曈白日当南山，不立功名终不还。"
    ]
  },
  {
    "volume": 298,
    "sequence": 55,
    "title": "荆门行",
    "author": "王建",
    "content": [
      "江边行人暮悠悠，山头殊未见荆州。",
      "岘亭西南路多曲，栎林深深石镞镞。",
      "看炊红米煮白鱼，夜向鸡鸣店家宿。",
      "南中三月蚊蚋生，黄昏不闻人语声。",
      "生纱帷疏薄如雾，隔衣噆肤耳边鸣。",
      "欲明不待灯火起，唤得官船过蛮水。",
      "女儿停客茆屋新，开门扫地桐花里。",
      "犬声扑扑寒溪烟，人家烧竹种山田。",
      "巴云欲雨薰石热，麋鹿度江虫出穴。",
      "大蛇过处一山腥，野牛惊跳双角折。",
      "斜分汉水横千山，山青水绿荆门关。",
      "向前问个长沙路，旧是屈原沈溺处。",
      "谁家丹旐已南来，逢著流人从此去。",
      "月明山鸟多不栖，下枝飞上高枝啼。",
      "主人念远心不怿，罗衫卧对章台夕。",
      "红烛交横各自归，酒醒还是他乡客。",
      "壮年留滞尚思家，况复白头在天涯。"
    ]
  },
  {
    "volume": 298,
    "sequence": 56,
    "title": "镜听词",
    "author": "王建",
    "content": [
      "重重摩挲嫁时镜，夫婿远行凭镜听。",
      "回身不遣别人知，人意丁宁镜神圣。",
      "怀中收拾双锦带，恐畏街头见惊怪。",
      "嗟嗟口祭口祭下堂阶，独自灶前来跪拜。",
      "出门愿不闻悲哀，郎在任郎回未回。",
      "月明地上人过尽，好语多同皆道来。",
      "卷帷上床喜不定。",
      "与郎裁衣失翻正。",
      "可中三日得相见，重绣锦囊磨镜面。"
    ]
  },
  {
    "volume": 298,
    "sequence": 57,
    "title": "行宫词",
    "author": "王建",
    "content": [
      "上阳宫到蓬莱殿，行宫岩岩遥相见。",
      "向前天子行幸多，马蹄车辙山川遍。",
      "当时州县每年修，皆留内人看玉案。",
      "禁兵夺得明堂后，长闭桃源与绮绣。",
      "开元歌舞古草头，梁州乐人世嫌旧。",
      "官家乏人作宫户，不泥宫墙斫宫树。",
      "两边仗屋半崩摧，夜火入林烧殿柱。",
      "休封中岳六十年，行宫不见人眼穿。"
    ]
  },
  {
    "volume": 298,
    "sequence": 58,
    "title": "羽林行",
    "author": "王建",
    "content": [
      "长安恶少出名字，楼下劫商楼上醉。",
      "天明下直明光宫，散入五陵松柏中。",
      "百回杀人身合死，赦书尚有收城功。",
      "九衢一日消息定，乡吏籍中重改姓。",
      "出来依旧属羽林，立在殿前射飞禽。"
    ]
  },
  {
    "volume": 298,
    "sequence": 59,
    "title": "射虎行",
    "author": "王建",
    "content": [
      "自去射虎得虎归，官差射虎得虎迟。",
      "独行以死当虎命，两人因疑终不定。",
      "朝朝暮暮空手回，山下绿苗成道径。",
      "远立不敢污箭镞，闻死还来分虎肉。",
      "惜留猛虎著深山，射杀恐畏终身闲。"
    ]
  },
  {
    "volume": 298,
    "sequence": 60,
    "title": "远将归",
    "author": "王建",
    "content": [
      "远将归，胜未别离时。",
      "在家相见熟，新归欢不足。",
      "去愿车轮迟，回思马蹄速。",
      "但令在舍相对贫，不向天涯金绕身。"
    ]
  },
  {
    "volume": 298,
    "sequence": 61,
    "title": "寻橦歌",
    "author": "王建",
    "content": [
      "人间百戏皆可学，寻橦不比诸馀乐。",
      "重梳短髻下金钿，红帽青巾各一边。",
      "身轻足捷胜男子，绕竿四面争先缘。",
      "习多倚附欹竿滑，上下蹁跹皆著袜。",
      "翻身垂颈欲落地，却住把腰初似歇。",
      "大竿百夫擎不起，袅袅半在青云里。",
      "纤腰女儿不动容，戴行直舞一曲终。",
      "回头但觉人眼见，矜难恐畏天无风。",
      "险中更险何曾失，山鼠悬头猿挂膝。",
      "小垂一手当舞盘，斜惨双蛾看落日。",
      "斯须改变曲解新，贵欲欢他平地人。",
      "散时满面生颜色，行步依前无气力。"
    ]
  },
  {
    "volume": 298,
    "sequence": 62,
    "title": "铜雀台",
    "author": "王建",
    "content": [
      "娇爱更何日，高台空数层。",
      "含啼映双袖，不忍看西陵。",
      "漳水东流无复来，百花辇路为苍苔。",
      "青楼月夜长寂寞，碧云日暮空裴回。",
      "君不见邺中万事非昔时，古人不在今人悲。",
      "春风不逐君王去，草色年年旧宫路。",
      "宫中歌舞已浮云，空指行人往来处。"
    ]
  },
  {
    "volume": 298,
    "sequence": 63,
    "title": "鸡鸣曲",
    "author": "王建",
    "content": [
      "鸡初鸣，明星照东屋；",
      "鸡再鸣，红霞生海腹。",
      "百官待漏双阙前，圣人亦挂山龙服。",
      "宝钗命妇灯下起，环珮玲珑晓光里。",
      "直内初烧玉案香，司更尚滴铜壶水。",
      "金吾卫里直郎妻，到明不睡听晨鸡。",
      "天头日月相送迎，夜栖旦鸣人不迷。"
    ]
  },
  {
    "volume": 298,
    "sequence": 64,
    "title": "送衣曲",
    "author": "王建",
    "content": [
      "去秋送衣渡黄河，今秋送衣上陇坂。",
      "妇人不知道径处，但问新移军近远。",
      "半年著道经雨湿，开笼见风衣领急。",
      "旧来十月初点衣，与郎著向营中集。",
      "絮时厚厚绵纂纂，贵欲征人身上暖。",
      "愿身莫著裹尸归，愿妾不死长送衣。"
    ]
  },
  {
    "volume": 298,
    "sequence": 65,
    "title": "斜路行",
    "author": "王建",
    "content": [
      "世间娶容非娶妇，中庭牡丹胜松树。",
      "九衢大道人不行，走马奔车逐斜路。",
      "斜路行熟直路荒，东西岂是横太行。",
      "南楼弹弦北户舞，行人到此多回徨。",
      "头白如丝面如茧，亦学少年行不返。",
      "纵令自解思故乡，轮折蹄穿白日晚。",
      "谁将古曲换斜音，回取行人斜路心。"
    ]
  },
  {
    "volume": 298,
    "sequence": 66,
    "title": "织锦曲",
    "author": "王建",
    "content": [
      "大女身为织锦户，名在县家供进簿。",
      "长头起样呈作官，闻道官家中苦难。",
      "回花侧叶与人别，唯恐秋天丝线干。",
      "红缕葳蕤紫茸软，蝶飞参差花宛转。",
      "一梭声尽重一梭，玉腕不停罗袖卷。",
      "窗中夜久睡髻偏，横钗欲堕垂著肩。",
      "合衣卧时参没后，停灯起在鸡鸣前。",
      "一匹千金亦不卖，限日未成宫里怪。",
      "锦江水涸贡转多，宫中尽著单丝罗。",
      "莫言山积无尽日，百尺高楼一曲歌。"
    ]
  },
  {
    "volume": 298,
    "sequence": 67,
    "title": "捣衣曲（一作送衣曲）",
    "author": "王建",
    "content": [
      "月明中庭捣衣石，掩帷下堂来捣帛。",
      "妇姑相对神力生，双揎白腕调杵声。",
      "高楼敲玉节会成，家家不睡皆起听。",
      "秋天丁丁复冻冻，玉钗低昂衣带动。",
      "夜深月落冷如刀，湿著一双纤手痛。",
      "回编易裂看生熟，鸳鸯纹成水波曲。",
      "重烧熨斗帖两头，与郎裁作迎寒裘。"
    ]
  },
  {
    "volume": 298,
    "sequence": 68,
    "title": "秋夜曲二首",
    "author": "王建",
    "content": [
      "天清漏长霜泊泊，兰绿收荣桂膏涸。",
      "高楼云鬟弄婵娟，古瑟暗断秋风弦。",
      "玉关遥隔万里道，金刀不剪双泪泉。",
      "香囊火死香气少，向帷合眼何时晓。",
      "城乌作营啼野月，秦州少妇生离别。",
      "秋灯向壁掩洞房，良人此夜直明光。",
      "天河悠悠漏水长，南楼北斗两相当。"
    ]
  },
  {
    "volume": 298,
    "sequence": 69,
    "title": "题台州隐静寺",
    "author": "王建",
    "content": [
      "隐静灵仙寺天凿，杯度飞来建岩壑。",
      "五峰直上插银河，一涧当空泻寥廓。",
      "崆峒黯淡碧琉璃，白云吞吐红莲阁。",
      "不知势压天几重，钟声常闻月中落。"
    ]
  }
]