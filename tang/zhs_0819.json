[
  {
    "volume": 819,
    "sequence": 1,
    "title": "兵后馀不亭重送卢孟明游江西",
    "author": "皎然",
    "content": [
      "携手曾此分，怳如隔胡越。",
      "伦侯古封邑，荣盛风雨歇。",
      "饥鼯号空亭，野草生故辙。",
      "如何此路岐，更作千年别。",
      "冯轼望远道，春山无断绝。",
      "朝行入郢树，夜泊依楚月。",
      "佳士持操高，扬才日昭晰。",
      "离言何所赠，盈满有亏缺。",
      "时节伤蟪蛄，芳菲忌氵睿菙。",
      "予思鹿门隐，心迹贵冥灭。",
      "颓颜反芝朮，昔貌成冰雪。",
      "岁晏期尔来，销声坐岩穴。"
    ]
  },
  {
    "volume": 819,
    "sequence": 2,
    "title": "别山诗",
    "author": "皎然",
    "content": [
      "山翁亦好禅，借我风溪树。",
      "采药多近峰，汲泉有春渡。",
      "幽僧时相偶，仙子或与晤。",
      "自许战胜心，弥高独游步。",
      "如何区中事，夺我林栖趣。",
      "辞山下复上，恋石行仍顾。",
      "宿昔情或乖，庶几迹无误。",
      "松声莫相诮，此心冥去住。"
    ]
  },
  {
    "volume": 819,
    "sequence": 3,
    "title": "同袁高使君送李判官使回",
    "author": "皎然",
    "content": [
      "庾公欢此别，路远意犹赊。",
      "为出塘边柳，荣归府中花。",
      "驰阳照古堞，遥思凝寒笳。",
      "延步下前渚，溯觞流浅沙。",
      "湖光引行色，轻舸傍残霞。"
    ]
  },
  {
    "volume": 819,
    "sequence": 4,
    "title": "陪颜使君饯宣谕萧常侍",
    "author": "皎然",
    "content": [
      "江涛凋瘵后，远使发天都。",
      "昏垫宸心及，哀矜诏命敷。",
      "恤民驱急传，访旧枉征舻。",
      "外镇藩条最，中朝顾问殊。",
      "文皆正风俗，名共溢寰区。",
      "已事方怀阙，归期早戒涂。",
      "繁笳咽水阁，高盖拥云衢。",
      "暮色生千嶂，秋声入五湖。",
      "离歌犹宛转，归驭已踟躇。",
      "今夕庾公意，西楼月亦孤。"
    ]
  },
  {
    "volume": 819,
    "sequence": 5,
    "title": "奉陪颜使君修《韵海》毕，东溪泛舟饯诸文士",
    "author": "皎然",
    "content": [
      "诸侯崇鲁学，羔雁日成群。",
      "外史刊新韵，中郎定古文。",
      "菁华兼百氏，缣素备三坟。",
      "国语思开物，王言欲致君。",
      "研精业已就，欢宴惜应分。",
      "独望西山去，将身寄白云。"
    ]
  },
  {
    "volume": 819,
    "sequence": 6,
    "title": "今上初登极岁送皇甫孝廉赴选（孝廉即故大夫之子）",
    "author": "皎然",
    "content": [
      "行应会府春，欲劝及芳辰。",
      "北极天文正，东风汉律新。",
      "少年逢圣代，欢笑别情亲。",
      "况是勋庸后，恩荣袭尔身。"
    ]
  },
  {
    "volume": 819,
    "sequence": 7,
    "title": "同杨使君白蘋洲送陆侍御士佳入朝",
    "author": "皎然",
    "content": [
      "久爱吴兴客，来依道德藩。",
      "旋师闻杕杜，归路忆轘辕。",
      "旧佩苍玉在，新歌白芷繁。",
      "今朝天地静，北望重飞翻。"
    ]
  },
  {
    "volume": 819,
    "sequence": 8,
    "title": "雪夜送海上人常州觐叔父，上人殷仲文后",
    "author": "皎然",
    "content": [
      "继世风流在，传心向一灯。",
      "望云裁衲惯，玩雪步花能。",
      "交战情忘久，销魂别未曾。",
      "明朝阮家集，知有竹林僧。"
    ]
  },
  {
    "volume": 819,
    "sequence": 9,
    "title": "送常清上人还舒州",
    "author": "皎然",
    "content": [
      "灊人思尔法，楚信有回船。",
      "估客亲宵语，闲鸥偶昼禅。",
      "经声含石潋，麈尾拂江烟。",
      "常说归山意，诛茅庐霍前。"
    ]
  },
  {
    "volume": 819,
    "sequence": 10,
    "title": "岘山送崔子向之宣州谒裴使君",
    "author": "皎然",
    "content": [
      "楚思入诗清，晨登岘山情。",
      "秋天水西寺，古木宛陵城。",
      "琴匣应将往，书车亦共行。",
      "吾知江太守，一顾重君名。"
    ]
  },
  {
    "volume": 819,
    "sequence": 11,
    "title": "送严明府入关谒黎京兆",
    "author": "皎然",
    "content": [
      "春日异秋风，何为怨别同。",
      "潮回芳渚没，花落昼山空。",
      "旅候闻嘶马，残阳望断鸿。",
      "应思右内史，相见直城中。"
    ]
  },
  {
    "volume": 819,
    "sequence": 12,
    "title": "送丘秀才游越",
    "author": "皎然",
    "content": [
      "山情与诗思，烂熳欲何从。",
      "夜舸谁相逐，空江月自逢。",
      "春期越草秀，晴忆剡云浓。",
      "便拟将轻锡，携居入乱峰。"
    ]
  },
  {
    "volume": 819,
    "sequence": 13,
    "title": "送杨校书还济源",
    "author": "皎然",
    "content": [
      "妖烽昨日静，故里近嵩丘。",
      "楚月摇归梦，江枫见早秋。",
      "乡心无远道，北信减离忧。",
      "禅子还无事，辞君买沃州。"
    ]
  },
  {
    "volume": 819,
    "sequence": 14,
    "title": "送杨遂初赴选",
    "author": "皎然",
    "content": [
      "秋风吹别袂，客思在长安。",
      "若得临觞醉，何须减瑟弹。",
      "秉心凌竹柏，仗信越波澜。",
      "春会文昌府，思君每北看。"
    ]
  },
  {
    "volume": 819,
    "sequence": 15,
    "title": "送赟上人还京",
    "author": "皎然",
    "content": [
      "久游春草尽，还寄北船归。",
      "沙鸟窥中食，江云入净衣。",
      "秦原山色近，楚寺磬声微。",
      "见说翻经馆，多闻似者稀。"
    ]
  },
  {
    "volume": 819,
    "sequence": 16,
    "title": "送广通上人游江西",
    "author": "皎然",
    "content": [
      "香炉七岭秀，秋色九江清。",
      "自古多禅隐，吾常爱此行。",
      "寻师经鄂渚，受请到青城。",
      "离别人间事，何关道者情。"
    ]
  },
  {
    "volume": 819,
    "sequence": 17,
    "title": "送罗判官还寿州幕",
    "author": "皎然",
    "content": [
      "君章才五色，知尔得家风。",
      "故里旋归驾，寿春思奉戎。",
      "天寒长蛇伏，飙烈文虎雄。",
      "定颂张征虏，桓桓戡难功。"
    ]
  },
  {
    "volume": 819,
    "sequence": 18,
    "title": "送李秀才赴婺州招",
    "author": "皎然",
    "content": [
      "山开江色上，孤赏去应迟。",
      "绿水迎吴榜，秋风入楚词。",
      "猿清独宿处，木落远行时。",
      "见说东阳守，登楼为尔期。"
    ]
  },
  {
    "volume": 819,
    "sequence": 19,
    "title": "送薛逢之宣州谒废使（一作谒裴使君）",
    "author": "皎然",
    "content": [
      "六月鹏尽化，鸿飞独冥冥。",
      "秋烽家不定，险路客频经。",
      "牛渚何时到，渔船几处停。",
      "遥知咏史夜，谢守月中听。"
    ]
  },
  {
    "volume": 819,
    "sequence": 20,
    "title": "送德守二叔侄上人还国清寺觐师",
    "author": "皎然",
    "content": [
      "道贤齐二阮，俱向竹林归。",
      "古偈穿花线，春装卷叶衣。",
      "僧墟回水寺，佛陇启山扉。",
      "爱别吾何有，人心强有违。"
    ]
  },
  {
    "volume": 819,
    "sequence": 21,
    "title": "同明府章送沈秀才还石门山读书",
    "author": "皎然",
    "content": [
      "身为郢令客，心许楚山云。",
      "文墨应经世，林泉漫诱君。",
      "欲随樵子去，惜与道流分。",
      "肯谢申公辈，治诗事汉文。"
    ]
  },
  {
    "volume": 819,
    "sequence": 22,
    "title": "送吉判官还京赴崔尹幕",
    "author": "皎然",
    "content": [
      "江南梅雨天，别思极春前。",
      "长路飞鸣鹤，离帆聚散烟。",
      "清晨趋九陌，秋色望三边。",
      "见说王都尹，山阳辟一贤。"
    ]
  },
  {
    "volume": 819,
    "sequence": 23,
    "title": "送裴判官赴商幕",
    "author": "皎然",
    "content": [
      "商洛近京师，才难赴幕时。",
      "离歌纷白纻，候骑拥青丝。",
      "会喜疲人息，应逢猾虏衰。",
      "看君策高足，自此烟霄期。"
    ]
  },
  {
    "volume": 819,
    "sequence": 24,
    "title": "送李喻之处士洪州谒曹王",
    "author": "皎然",
    "content": [
      "独思贤王府，遂作豫章行。",
      "雄镇庐霍秀，高秋江汉清。",
      "见闻惊苦节，艰故伤远情。",
      "西邸延嘉士，遗才得正平。"
    ]
  },
  {
    "volume": 819,
    "sequence": 25,
    "title": "送唐赞善游越",
    "author": "皎然",
    "content": [
      "田园临汉水，离乱寄随关。",
      "今日烟尘尽，东西又未还。",
      "长亭百越外，孤棹五湖间。",
      "何处游芳草，云门千万山。"
    ]
  },
  {
    "volume": 819,
    "sequence": 26,
    "title": "送韦秀才",
    "author": "皎然",
    "content": [
      "晨装行堕叶，万里望桑干。",
      "旧说泾关险，犹闻易水寒。",
      "黄云战后积，白草暮来看。",
      "近得君苗信，时教旅思宽。"
    ]
  },
  {
    "volume": 819,
    "sequence": 27,
    "title": "送陈秀才赴举",
    "author": "皎然",
    "content": [
      "诸侯惧削地，选士皆不羁。",
      "休隐脱荷芰，将鸣矜羽仪。",
      "甲科争玉片，诗句拟花枝。",
      "君实三楚秀，承家有清规。"
    ]
  },
  {
    "volume": 819,
    "sequence": 28,
    "title": "乌程李明府水堂同卢使君幼平送奘上人游五台",
    "author": "皎然",
    "content": [
      "身将刘令隐，经共谢公翻。",
      "有此宗师在，应知我法存。",
      "问心常寂乐，为别岂伤魂。",
      "独访华泉去，秋风入雁门。"
    ]
  },
  {
    "volume": 819,
    "sequence": 29,
    "title": "送李季良北归",
    "author": "皎然",
    "content": [
      "风吹残柳丝，孤客欲归时。",
      "掩抑楚弦绝，离披湘叶衰。",
      "前军犹转战，故国杳难期。",
      "北望雁门雪，空吟平子诗。"
    ]
  },
  {
    "volume": 819,
    "sequence": 30,
    "title": "送淳于秀才兰陵觐省",
    "author": "皎然",
    "content": [
      "欢言欲忘别，风信忽相惊。",
      "柳浦归人思，兰陵春草生。",
      "撷芳心未及，视枕恋常盈。",
      "此去非长路，还如千里情。"
    ]
  },
  {
    "volume": 819,
    "sequence": 31,
    "title": "送至洪沙弥赴上元受戒（上元江中蔡州有梁戒坛）",
    "author": "皎然",
    "content": [
      "不肯资章甫，胜衣被木兰。",
      "今随秣陵信，欲及蔡州坛。",
      "野寺钟声远，春山戒足寒。",
      "归来次第学，应见后心难。"
    ]
  },
  {
    "volume": 819,
    "sequence": 32,
    "title": "九日同卢使君幼平吴兴郊外送李司仓赴选",
    "author": "皎然",
    "content": [
      "重阳千骑出，送客为踟蹰。",
      "旷野多摇落，寒山满路隅。",
      "晴空悬蒨旆，秋色起菱湖。",
      "几日登司会，扬才盛五都。"
    ]
  },
  {
    "volume": 819,
    "sequence": 33,
    "title": "送卢孟明还上都",
    "author": "皎然",
    "content": [
      "江皋北风至，归客独伤魂。",
      "楚水逢乡雁，平陵忆故园。",
      "征骖嘶别馆，落日隐寒原。",
      "应及秦川望，春华满国门。"
    ]
  },
  {
    "volume": 819,
    "sequence": 34,
    "title": "送李少宾赴举",
    "author": "皎然",
    "content": [
      "岂谓江南别，心如塞上行。",
      "苦云摇阵色，乱木搅秋声。",
      "周谷雨未散，汉河流尚横。",
      "春司迟尔策，方用静妖兵。"
    ]
  },
  {
    "volume": 819,
    "sequence": 35,
    "title": "留别阎士和",
    "author": "皎然",
    "content": [
      "不惯人间别，多应忘别时。",
      "逢山又逢水，只畏却来迟。"
    ]
  },
  {
    "volume": 819,
    "sequence": 36,
    "title": "送李道士",
    "author": "皎然",
    "content": [
      "常随山上下，忽限江南北。",
      "共是忘情人，何由肯相忆。"
    ]
  },
  {
    "volume": 819,
    "sequence": 37,
    "title": "送裴参军还下邳旧居",
    "author": "皎然",
    "content": [
      "北望烟铺骠骑营，虏烽无火楚天晴。",
      "此时千里西归客，泗上春风得及耕。"
    ]
  },
  {
    "volume": 819,
    "sequence": 38,
    "title": "送文会上人还富阳",
    "author": "皎然",
    "content": [
      "悠悠渺渺属寒波，故寺思归意若何。",
      "长忆孤洲二三月，春山偏爱富春多。"
    ]
  },
  {
    "volume": 819,
    "sequence": 39,
    "title": "送维谅上人归洞庭",
    "author": "皎然",
    "content": [
      "从来湖上胜人间，远爱浮云独自还。",
      "孤月空天见心地，寥寥一水镜中山。"
    ]
  },
  {
    "volume": 819,
    "sequence": 40,
    "title": "九月八日送萧少府归洪州",
    "author": "皎然",
    "content": [
      "明日重阳今日归，布帆丝雨望霏霏。",
      "行过鹤渚知堪住，家在龙沙意有违。"
    ]
  },
  {
    "volume": 819,
    "sequence": 41,
    "title": "同颜鲁公泛舟送皇甫侍御曾",
    "author": "皎然",
    "content": [
      "维舟若许暂从容，送过重江不厌重。",
      "霜简别来今始见，雪山归去又难逢。"
    ]
  },
  {
    "volume": 819,
    "sequence": 42,
    "title": "送孙侍御游越",
    "author": "皎然",
    "content": [
      "不知持斧客，吟会是何情。",
      "丹陛恩犹在，沧洲赏暂行。",
      "江桡随月泛，山策逐云行。",
      "佳句传零雨，诗流许盛名。"
    ]
  },
  {
    "volume": 819,
    "sequence": 43,
    "title": "送颜处士还长沙觐省",
    "author": "皎然",
    "content": [
      "西候风信起，三湘孤客心。",
      "天寒汉水广，乡远楚云深。",
      "服彩将侍膳，撷芳思满襟。",
      "归人忘艰阻，别恨独何任。"
    ]
  },
  {
    "volume": 819,
    "sequence": 44,
    "title": "送还本上人游江西",
    "author": "皎然",
    "content": [
      "欲广分何教，心将江汉期。",
      "云招望寺处，月待溯杯时。",
      "真侣谁伤别，降猿汝自悲。",
      "多应过庐阜，幽赏却来迟。"
    ]
  },
  {
    "volume": 819,
    "sequence": 45,
    "title": "送路少府使京兼觐侍御兄",
    "author": "皎然",
    "content": [
      "国赋推能吏，今朝发贡湖。",
      "伫瞻双阙凤，思见柏台乌。",
      "树向秦关远，江分楚驿孤。",
      "荣君有兄弟，相继骋长途。"
    ]
  },
  {
    "volume": 819,
    "sequence": 46,
    "title": "于武原从送卢士举",
    "author": "皎然",
    "content": [
      "落日独归客，空山匹马嘶。",
      "萧条古关外，岐路更东西。",
      "大泽云寂寂，长亭雨凄凄。",
      "君还到湘水，寒夜满猿啼。"
    ]
  },
  {
    "volume": 819,
    "sequence": 47,
    "title": "送乌程李明府得陟状赴京",
    "author": "皎然",
    "content": [
      "驿吏满江城，深仁见此情。",
      "士林推玉振，年府荐冰清。",
      "为政移风久，承恩就日行。",
      "仲容纶綍贵，南巷有光荣。"
    ]
  },
  {
    "volume": 819,
    "sequence": 48,
    "title": "送裴秀才往会稽山读书",
    "author": "皎然",
    "content": [
      "一身赍万卷，编室寄烟萝。",
      "砚滴穿池小，书衣种楮多。",
      "吟诗山响答，泛瑟竹声和。",
      "鹤板求儒术，深居意若何。"
    ]
  },
  {
    "volume": 819,
    "sequence": 49,
    "title": "送崔詹事论之上都（崔尝典吴兴）",
    "author": "皎然",
    "content": [
      "金虎城池在，铜龙剑珮新。",
      "重看前浦柳，犹忆旧洲蘋。",
      "远思秦云暮，归心腊月春。",
      "青园昔游处，惆怅别离人。"
    ]
  },
  {
    "volume": 819,
    "sequence": 50,
    "title": "京口送卢孟明还扬州",
    "author": "皎然",
    "content": [
      "萧萧北风起，孤棹下江濆。",
      "暮客去来尽，春流南北分。",
      "萋萋御亭草，渺渺芜城云。",
      "相送目千里，空山独望君。"
    ]
  },
  {
    "volume": 819,
    "sequence": 51,
    "title": "送沙弥大智游五台",
    "author": "皎然",
    "content": [
      "童年随法侣，家世本儒流。",
      "章句三生学，清凉万里游。",
      "云归龙沼暗，木落雁门秋。",
      "长老应相问，传予向祖州。"
    ]
  },
  {
    "volume": 819,
    "sequence": 52,
    "title": "送禀上人游越",
    "author": "皎然",
    "content": [
      "云泉谁不赏，独见尔情高。",
      "投石轻龙窟，临流笑鹭涛。",
      "折荷为片席，洒水净方袍。",
      "剡路逢禅侣，多应问我曹。"
    ]
  },
  {
    "volume": 819,
    "sequence": 53,
    "title": "送潘秀才之舒州",
    "author": "皎然",
    "content": [
      "楚水清风生，扬舲泛月行。",
      "荻洲寒露彩，雷岸曙潮声。",
      "东道思才子，西人望客卿。",
      "从来金谷集，相继有诗名。"
    ]
  },
  {
    "volume": 819,
    "sequence": 54,
    "title": "送王山人游庐山",
    "author": "皎然",
    "content": [
      "千里访灵奇，山资亦相随。",
      "叶舟过鹤市，花漏宿龙池。",
      "峰顶应闲散，人间足别离。",
      "白云将世事，吾见尔心知。"
    ]
  },
  {
    "volume": 819,
    "sequence": 55,
    "title": "送道契上人之越觐大夫叔",
    "author": "皎然",
    "content": [
      "楚僧推后辈，唐本学新经。",
      "外国传香氎，何人施竹瓶。",
      "秋风别李寺，春日向柯亭。",
      "大阮今为郡，看君眼最青。"
    ]
  },
  {
    "volume": 819,
    "sequence": 56,
    "title": "送沙弥长文游京",
    "author": "皎然",
    "content": [
      "白版年犹小，黄花褐已通。",
      "若为诗思逸，早欲似休公。",
      "迈俗多真气，传家有素风。",
      "应须学心地，宗旨在关东。"
    ]
  },
  {
    "volume": 819,
    "sequence": 57,
    "title": "秋日送择高上人往江西谒曹王",
    "author": "皎然",
    "content": [
      "超然独游趣，无限别山情。",
      "予病不同赏，云闲应共行。",
      "斋容秋水照，香氎早风轻。",
      "曾被陈王识，遥知江上迎。"
    ]
  },
  {
    "volume": 819,
    "sequence": 58,
    "title": "送如献上人游长安",
    "author": "皎然",
    "content": [
      "关中四子教犹存，见说新经待尔翻。",
      "为法应过七祖寺，忘名不到五侯门。",
      "闲寻鄠杜看修竹，独上风凉望古原。",
      "高逸诗情无别怨，春游从遣落花繁。"
    ]
  },
  {
    "volume": 819,
    "sequence": 59,
    "title": "日曜上人还润州",
    "author": "皎然",
    "content": [
      "送君何处最堪思，孤月停空欲别时。",
      "露茗犹芳邀重会，寒花落尽不成期。",
      "鹤令先去看山近，云碍初飞到寺迟。",
      "莫倚禅功放心定，萧家陵树误人悲。"
    ]
  },
  {
    "volume": 819,
    "sequence": 60,
    "title": "寺院听胡笳送李殷",
    "author": "皎然",
    "content": [
      "一奏胡笳客未停，野僧还欲废禅听。",
      "难将此意临江别，无限春风葭菼青。"
    ]
  },
  {
    "volume": 819,
    "sequence": 61,
    "title": "送僧绎",
    "author": "皎然",
    "content": [
      "斜日摇扬在柳丝，孤亭寂寂水逶迤。",
      "谁堪别后行人尽，唯有春风起路岐。"
    ]
  },
  {
    "volume": 819,
    "sequence": 62,
    "title": "答裴评事澄荻花间送梁肃拾遗",
    "author": "皎然",
    "content": [
      "波上荻花非雪花，风吹撩乱满袈裟。",
      "如今岁晏无芳草，独对离樽作物华。"
    ]
  },
  {
    "volume": 819,
    "sequence": 63,
    "title": "送胜云小师",
    "author": "皎然",
    "content": [
      "昨日雪山记尔名，吾今坐石已三生。",
      "少年道性易流动，莫遣秋风入别情。"
    ]
  },
  {
    "volume": 819,
    "sequence": 64,
    "title": "诮士和别",
    "author": "皎然",
    "content": [
      "今日同，明日隔，何事悠悠久为客。",
      "君怜溪上去来云，我羡磷磷水中石。"
    ]
  },
  {
    "volume": 819,
    "sequence": 65,
    "title": "送吴冯游京",
    "author": "皎然",
    "content": [
      "北期何意促，蕙草夜来繁。",
      "清月思淮水，春风望国门。",
      "此时休旋逸，万里忽飞翻。",
      "若忆山阴会，孤琴为我援。"
    ]
  },
  {
    "volume": 819,
    "sequence": 66,
    "title": "送僧游宣州",
    "author": "皎然",
    "content": [
      "楚山千里一僧行，念尔初缘道未成。",
      "莫向舒姑泉口泊，此中呜咽为伤情。"
    ]
  },
  {
    "volume": 819,
    "sequence": 67,
    "title": "宿支硎寺上房",
    "author": "皎然",
    "content": [
      "上方精舍远，共宿白云端。",
      "寂寞千峰夜，萧条万木寒。",
      "山光霜下见，松色月中看。",
      "却与西林别，归心即欲阑。"
    ]
  },
  {
    "volume": 819,
    "sequence": 68,
    "title": "答胡处士",
    "author": "皎然",
    "content": [
      "西山禅隐比来闻，长道唯应我与君。",
      "书上无名心忘却，人间聚散似浮云。"
    ]
  },
  {
    "volume": 819,
    "sequence": 69,
    "title": "答张乌程",
    "author": "皎然",
    "content": [
      "莫道谪官无主人，秣陵才令日相亲。",
      "前溪更有忘忧处，荷叶田田间白蘋。"
    ]
  },
  {
    "volume": 819,
    "sequence": 70,
    "title": "酬张明府",
    "author": "皎然",
    "content": [
      "爱君诗思动禅心，使我休吟待鹤吟。",
      "更说郡中黄霸在，朝朝无事许招寻。"
    ]
  },
  {
    "volume": 819,
    "sequence": 71,
    "title": "劳山居寄呈吴处士",
    "author": "皎然",
    "content": [
      "官居鼎鼐古今无，名世才臣独一余。",
      "贤阁御题龙墨灿，诏归补衮在须臾。"
    ]
  }
]