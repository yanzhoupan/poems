[
  {
    "volume": 255,
    "sequence": 1,
    "title": "小洞庭洄源亭宴四郡太守诗",
    "author": "苏源明",
    "content": [
      "小洞庭兮牵方舟，风袅袅兮离平流。",
      "牵方舟兮小洞庭，云微微兮连绝陉。",
      "层澜壮兮缅以没，重岩转兮超以忽。",
      "冯夷逝兮护轻桡，蛟龙行兮落增潮。",
      "泊中湖兮澹而闲，并曲溆兮怅而还。",
      "适予手兮非予期，将解袂兮丛予思。",
      "尚君子兮寿厥身，承明主兮忧斯人。"
    ]
  },
  {
    "volume": 255,
    "sequence": 2,
    "title": "秋夜小洞庭离宴诗",
    "author": "苏源明",
    "content": [
      "浮涨湖兮莽迢遥，川后礼兮扈予桡。",
      "横增沃兮蓬仙延，川后福兮易予舷。",
      "月澄凝兮明空波，星磊落兮耿秋河。",
      "夜既良兮酒且多，乐方作兮奈别何。"
    ]
  },
  {
    "volume": 255,
    "sequence": 3,
    "title": "闺情",
    "author": "郑虔",
    "content": [
      "银钥开香阁，金台照夜灯。",
      "长征君自惯，独卧妾何曾。"
    ]
  },
  {
    "volume": 255,
    "sequence": 4,
    "title": "古意",
    "author": "毕耀",
    "content": [
      "璇闺绣户斜光入，千金女儿倚门立。",
      "横波美目虽往来，罗袂遥遥不相及。",
      "闻道今年初避人，珊珊挂镜长随身。",
      "愿得侍儿为道意，后堂罗帐一相亲。"
    ]
  },
  {
    "volume": 255,
    "sequence": 5,
    "title": "情人玉清歌（一作张南容诗）",
    "author": "毕耀",
    "content": [
      "洛阳有人名玉清，可怜玉清如其名。",
      "善踏斜柯能独立，婵娟花艳无人及。",
      "珠为裙，玉为缨。",
      "临春风，吹玉笙。",
      "悠悠满天星。",
      "黄金阁上晚妆成，云和曲中为曼声。",
      "玉梯不得蹈，摇袂两盈盈。",
      "城头之日复何情。"
    ]
  },
  {
    "volume": 255,
    "sequence": 6,
    "title": "赠独孤常州（见《纪事》）",
    "author": "毕耀",
    "content": [
      "洪炉无久停，日月速若飞。",
      "忽然冲人身，饮酒不须疑。"
    ]
  },
  {
    "volume": 255,
    "sequence": 7,
    "title": "奉和圣制次琼岳应制",
    "author": "韦济",
    "content": [
      "陆海披晴雪，千旗猎早阳。",
      "岳临秦路险，河绕汉垣长。",
      "行漏通鳷鹊，离宫接建章。",
      "都门信宿近，歌舞从周王。"
    ]
  },
  {
    "volume": 255,
    "sequence": 8,
    "title": "成都为客作",
    "author": "田澄",
    "content": [
      "蜀郡将之远，城南万里桥。",
      "衣缘乡泪湿，貌以客愁销。",
      "地富鱼为米，山芳桂是樵。",
      "旅游唯得酒，今日过明朝。"
    ]
  },
  {
    "volume": 255,
    "sequence": 9,
    "title": "奉和苑舍人宿直晓玩新池寄南省友",
    "author": "沈东美",
    "content": [
      "传闻阊阖里，寓直有神仙。",
      "史为三坟博，郎因五字迁。",
      "晨临翔凤沼，春注跃龙泉。",
      "去似登天上，来如看镜前。",
      "影摇宸翰发，波净列星悬。",
      "既济仍怀友，流谦欲进贤。",
      "弹冠声实贵，覆被渥恩偏。",
      "温室言虽阻，文场契独全。",
      "玉珂光赫奕，朱绂气蝉联。",
      "兴逸潘仁赋，名高谢脁篇。",
      "青云仰不逮，白雪和难牵。",
      "苒苒胡为此，甘心老岁年。"
    ]
  },
  {
    "volume": 255,
    "sequence": 10,
    "title": "变律（本十九首，今存三首）",
    "author": "苏涣",
    "content": [
      "日月东西行，寒暑冬夏易。",
      "阴阳无停机，造化渺莫测。",
      "开目为晨光，闭目为夜色。",
      "一开复一闭，明晦无休息。",
      "居然六合外，旷哉天地德。",
      "天地且不言，世人浪喧喧。",
      "毒蜂成一窠，高挂恶木枝。",
      "行人百步外，目断魂亦飞。",
      "长安大道边，挟弹谁家儿。",
      "右手持金丸，引满无所疑。",
      "一中纷下来，势若风雨随。",
      "身如万箭攒，宛转迷所之。",
      "徒有疾恶心，奈何不知几。",
      "养蚕为素丝，叶尽蚕不老。",
      "倾筐对空林，此意向谁道。",
      "一女不得织，万夫受其寒。",
      "一夫不得意，四海行路难。",
      "祸亦不在大，福亦不在先。",
      "世路险孟门，吾徒当勉旃。"
    ]
  },
  {
    "volume": 255,
    "sequence": 11,
    "title": "赠零陵僧（一作《怀素上人草书歌》）",
    "author": "苏涣",
    "content": [
      "张颠没在二十年，谓言草圣无人传。",
      "零陵沙门继其后，新书大字大如斗。",
      "兴来走笔如旋风，醉后耳热心更凶。",
      "忽如裴旻舞双剑，七星错落缠蛟龙。",
      "又如吴生画鬼神，魑魅魍魉惊本身。",
      "钩锁相连势不绝，倔强毒蛇争屈铁。",
      "西河舞剑气凌云，孤蓬自振唯有君。",
      "今日华堂看洒落，四座喧呼叹佳作。",
      "回首邀余赋一章，欲令羡价齐钟张。",
      "琅诵□句三百字，何似醉僧颠复狂。",
      "忽然告我游南溟，言祈亚相求大名。",
      "亚相书翰凌献之，见君绝意必深知。",
      "南中纸价当日贵，只恐贪泉成墨池。"
    ]
  }
]