[
  {
    "volume": 624,
    "sequence": 1,
    "title": "二遗诗",
    "author": "陆龟蒙",
    "content": [
      "谁从毫末见参天，又到苍苍化石年。",
      "万古清风吹作籁，一条寒溜滴成穿。",
      "闲追金带徒劳恨，静格朱丝更可怜。",
      "幸与野人俱散诞，不烦良匠更雕镌。"
    ]
  },
  {
    "volume": 624,
    "sequence": 2,
    "title": "䴔䴖",
    "author": "陆龟蒙",
    "content": [
      "词赋曾夸鸀鳿流，果为名误别沧洲。",
      "虽蒙静置疏笼晚，不似闲栖折苇秋。",
      "自昔稻粱高鸟畏，至今珪组野人仇。",
      "防徽避缴无穷事，好与裁书谢白鸥。"
    ]
  },
  {
    "volume": 624,
    "sequence": 3,
    "title": "新秋月夕，客有自远相寻者，作吴体二首以赠",
    "author": "陆龟蒙",
    "content": [
      "风初寥寥月乍满，杉篁左右供余清。",
      "因君一话故山事，忆鹤互应深溪声。",
      "云门老僧定未起，白阁道士遥相迎。",
      "日闻羽檄日夜急，掉臂欲归岩下行。",
      "惊闻远客访良夜，扶病起坐纶巾欹。",
      "清谈白纻思悄悄，玉绳银汉光离离。",
      "三吴烟雾且如此，百越琛赆来何时。",
      "林端片月落未落，强慰别情言后期。"
    ]
  },
  {
    "volume": 624,
    "sequence": 4,
    "title": "闲书",
    "author": "陆龟蒙",
    "content": [
      "病学高僧置一床，披衣才暇即焚香。",
      "闲阶雨过苔花润，小簟风来薤叶凉。",
      "南国羽书催部曲，东山毛褐傲羲皇。",
      "升平闻道无时节，试问中林亦不妨。"
    ]
  },
  {
    "volume": 624,
    "sequence": 5,
    "title": "独夜",
    "author": "陆龟蒙",
    "content": [
      "新秋霁夜有清境，穷襜病客无佳期。",
      "生公把经向石说，而我对月须人为。",
      "独行独坐亦独酌，独玩独吟还独悲。",
      "古称独坐与独立，若比群居终校奇。"
    ]
  },
  {
    "volume": 624,
    "sequence": 6,
    "title": "寄吴融",
    "author": "陆龟蒙",
    "content": [
      "一夜秋声入井桐，数枝危绿怕西风。",
      "霏霏晚砌烟华上，淅淅疏帘雨气通。",
      "君整轮蹄名未了，我依琴鹤病相攻。",
      "到头江畔从渔事，织作中流万尺篊。"
    ]
  },
  {
    "volume": 624,
    "sequence": 7,
    "title": "中秋待月",
    "author": "陆龟蒙",
    "content": [
      "转缺霜轮上转迟，好风偏似送佳期。",
      "帘斜树隔情无限，烛暗香残坐不辞。",
      "最爱笙调闻北里，渐看星澹失南箕。",
      "何人为校清凉力，未似初圆欲午时。"
    ]
  },
  {
    "volume": 624,
    "sequence": 8,
    "title": "重忆白菊",
    "author": "陆龟蒙",
    "content": [
      "我怜贞白重寒芳，前后丛生夹小堂。",
      "月朵暮开无绝艳，风茎时动有奇香。",
      "何惭谢雪清才咏，不羡刘梅贵主妆。",
      "更忆幽窗凝一梦，夜来村落有微霜。"
    ]
  },
  {
    "volume": 624,
    "sequence": 9,
    "title": "别墅怀归",
    "author": "陆龟蒙",
    "content": [
      "水国初冬和暖天，南荣方好背阳眠。",
      "题诗朝忆复暮忆，见月上弦还下弦。",
      "遥为晚花吟白菊，近炊香稻识红莲。",
      "何人授我黄金百，买取苏君负郭田。"
    ]
  },
  {
    "volume": 624,
    "sequence": 10,
    "title": "寄淮南郑宝书记",
    "author": "陆龟蒙",
    "content": [
      "记室千年翰墨孤，唯君才学似应徐。",
      "五丁驱得神功尽，二酉搜来秘检疏。",
      "炀帝帆樯留泽国，淮王笺奏入班书。",
      "清词醉草无因见，但钓寒江半尺鲈。"
    ]
  },
  {
    "volume": 624,
    "sequence": 11,
    "title": "小雪后书事",
    "author": "陆龟蒙",
    "content": [
      "时候频过小雪天，江南寒色未曾偏。",
      "枫汀尚忆逢人别，麦陇唯应欠雉眠。",
      "更拟结茅临水次，偶因行药到村前。",
      "邻翁意绪相安慰，多说明年是稔年。"
    ]
  },
  {
    "volume": 624,
    "sequence": 12,
    "title": "寒夜同袭美访北禅院寂上人",
    "author": "陆龟蒙",
    "content": [
      "月楼风殿静沉沉，披拂霜华访道林。",
      "鸟在寒枝栖影动，人依古堞坐禅深。",
      "明时尚阻青云步，半夜犹追白石吟。",
      "自是海边鸥伴侣，不劳金偈更降心。"
    ]
  },
  {
    "volume": 624,
    "sequence": 13,
    "title": "和袭美江南道中怀茅山广文南阳博士三首次韵",
    "author": "陆龟蒙",
    "content": [
      "一片轻帆背夕阳，望三峰拜七真堂。",
      "天寒夜漱云牙净，雪坏晴梳石发香。",
      "自拂烟霞安笔格，独开封检试砂床。",
      "莫言洞府能招隐，会辗飙轮见玉皇。",
      "壶中行坐可携天，何况林间息万缘。",
      "组绶任垂三品石，佩环从落四公泉。",
      "丹台已运阴阳火，碧简须雕次第仙。",
      "想得雷平春色动，五芝烟甲又芊眠。",
      "良常应不动移文，金醴从酸亦自醺。",
      "桂父旧歌飞绛雪，桐孙新韵倚玄云。",
      "春临柳谷莺先觉，曙醮芜香鹤共闻。",
      "珍重双双玉条脱，尽凭三岛寄羊君。"
    ]
  },
  {
    "volume": 624,
    "sequence": 14,
    "title": "早春雪中作吴体寄袭美",
    "author": "陆龟蒙",
    "content": [
      "迎春避腊不肯下，欺花冻草还飘然。",
      "光填马窟盖塞外，势压鹤巢偏殿巅。",
      "山炉瘿节万状火，墨突乾衰孤穗烟。",
      "君披鹤氅独自立，何人解道真神仙。"
    ]
  },
  {
    "volume": 624,
    "sequence": 15,
    "title": "奉和袭美吴中言情见寄次韵",
    "author": "陆龟蒙",
    "content": [
      "菰烟芦雪是侬乡，钓线随身好坐忘。",
      "徒爱右军遗点画，闲披左氏得膏肓。",
      "无因月殿闻移屟，只有风汀去采香。",
      "莫问江边渔艇子，玉皇看赐羽衣裳。"
    ]
  },
  {
    "volume": 624,
    "sequence": 16,
    "title": "和袭美扬州看辛夷花次韵",
    "author": "陆龟蒙",
    "content": [
      "柳疏梅堕少春丛，天遣花神别致功。",
      "高处朵稀难避日，动时枝弱易为风。",
      "堪将乱蕊添云肆，若得千株便雪宫。",
      "不待群芳应有意，等闲桃杏即争红。"
    ]
  },
  {
    "volume": 624,
    "sequence": 17,
    "title": "奉和袭美行次野梅次韵",
    "author": "陆龟蒙",
    "content": [
      "飞棹参差拂早梅，强欺寒色尚低徊。",
      "风怜薄媚留香与，月会深情借艳开。",
      "梁殿得非萧帝瑞，齐宫应是玉儿媒。",
      "不知谢客离肠醒，临水应添万恨来。"
    ]
  },
  {
    "volume": 624,
    "sequence": 18,
    "title": "奉和袭美暇日独处见寄",
    "author": "陆龟蒙",
    "content": [
      "谢府殷楼少暇时，又抛清宴入书帷。",
      "三千余岁上下古，八十一家文字奇。",
      "冷梦汉皋怀鹿隐，静怜烟岛觉鸿离。",
      "知君满箧前朝事，凤诺龙奴借与窥。"
    ]
  },
  {
    "volume": 624,
    "sequence": 19,
    "title": "奉和袭美见访不遇",
    "author": "陆龟蒙",
    "content": [
      "为愁烟岸老尘嚣，扶病呼儿劚翠苕。",
      "只道府中持简牍，不知林下访渔樵。",
      "花盘小墢晴初压，叶拥疏篱冻未烧。",
      "倚仗遍吟春照午，一池冰段几多消。"
    ]
  },
  {
    "volume": 624,
    "sequence": 20,
    "title": "酬袭美见寄海蟹",
    "author": "陆龟蒙",
    "content": [
      "药杯应阻蟹螯香，却乞江边采捕郎。",
      "自是扬雄知郭索，且非何胤敢餦餭。",
      "骨清犹似含春霭，沫白还疑带海霜。",
      "强作南朝风雅客，夜来偷醉早梅傍。"
    ]
  },
  {
    "volume": 624,
    "sequence": 21,
    "title": "奉和袭美开元寺客省早景即事次韵",
    "author": "陆龟蒙",
    "content": [
      "日上罘罳叠影红，一声清梵万缘空。",
      "褵褷满地贝多雪，料峭入楼于阗风。",
      "水榭初抽寥泬思，作窗犹挂梦魂中。",
      "灵香散尽禅家接，谁共殷源小品同。"
    ]
  },
  {
    "volume": 624,
    "sequence": 22,
    "title": "独夜有怀因作吴体寄袭美",
    "author": "陆龟蒙",
    "content": [
      "人吟侧景抱冻竹，鹤梦缺月沈枯梧。",
      "清涧无波鹿无魄，白云有根虬有须。",
      "云虬涧鹿真逸调，刀名锥利非良图。",
      "不然快作燕市饮，笑抚肉枅眠酒垆。"
    ]
  },
  {
    "volume": 624,
    "sequence": 23,
    "title": "阖闾城北有卖花翁，讨春之士往往造焉，因招袭美",
    "author": "陆龟蒙",
    "content": [
      "故城边有卖花翁，水曲舟轻去尽通。",
      "十亩芳菲为旧业，一家烟雨是元功。",
      "闲添药品年年别，笑指生涯树树红。",
      "若要见春归处所，不过携手问东风。"
    ]
  },
  {
    "volume": 624,
    "sequence": 24,
    "title": "奉和袭美病中庭际海石榴花盛发见寄次韵",
    "author": "陆龟蒙",
    "content": [
      "紫府真人饷露囊，猗兰灯烛未荧煌。",
      "丹华乞曙先侵日，金焰欺寒却照霜。",
      "谁与佳名从海曲，只应芳裔出河阳。",
      "那堪谢氏庭前见，一段清香染郄郎。"
    ]
  },
  {
    "volume": 624,
    "sequence": 25,
    "title": "袭美以春橘见惠兼之雅篇，因次韵酬谢",
    "author": "陆龟蒙",
    "content": [
      "到春犹作九秋鲜，应是亲封白帝烟。",
      "良玉有浆须让味，明珠无颣亦羞圆。",
      "堪居汉苑霜梨上，合在仙家火枣前。",
      "珍重更过三十子，不堪分付野人边。"
    ]
  },
  {
    "volume": 624,
    "sequence": 26,
    "title": "奉和袭美病中书情寄上崔谏议次韵",
    "author": "陆龟蒙",
    "content": [
      "或偃虚斋或在公，蔼然林下昔贤风。",
      "庭前有蝶争烟蕊，帘外无人报水筒。",
      "行药不离深幌底，寄书多向远山中。",
      "西园夜烛偏堪忆，曾为题诗刻半红。"
    ]
  },
  {
    "volume": 624,
    "sequence": 27,
    "title": "奉酬袭美病中见寄",
    "author": "陆龟蒙",
    "content": [
      "逢花逢月便相招，忽卧云航隔野桥。",
      "春恨与谁同酩酊，玄言何处问逍遥。",
      "题诗石上空回笔，拾蕙汀边独倚桡。",
      "早晚却还岩下电，共寻芳径结烟条。"
    ]
  },
  {
    "volume": 624,
    "sequence": 28,
    "title": "奉和袭美病孔雀",
    "author": "陆龟蒙",
    "content": [
      "懒移金翠傍檐楹，斜倚芳丛旧态生。",
      "唯奈瘴烟笼饮啄，可堪春雨滞飞鸣。",
      "鸳鸯水畔回头羡，豆蔻图前举眼惊。",
      "争得鹧鸪来伴著，不妨还校有心情。"
    ]
  },
  {
    "volume": 624,
    "sequence": 29,
    "title": "上元日道室焚修寄袭美",
    "author": "陆龟蒙",
    "content": [
      "三清今日聚灵官，玉刺齐抽谒广寒。",
      "执盖冒花香寂历，侍晨交佩响阑珊。",
      "将排凤节分阶易，欲校龙书下笔难。",
      "唯有世尘中小兆，夜来心拜七星坛。"
    ]
  },
  {
    "volume": 624,
    "sequence": 30,
    "title": "正月十五惜春寄袭美",
    "author": "陆龟蒙",
    "content": [
      "六分春色一分休，满眼东波尽是愁。",
      "花匠凝寒应束手，酒龙多病尚垂头。",
      "无穷懒惰齐中散，有底机谋敌右侯。",
      "见织短篷裁小楫，拏烟闲弄个渔舟。"
    ]
  },
  {
    "volume": 624,
    "sequence": 31,
    "title": "袭美病中闻余游颜家园见寄，次韵酬之",
    "author": "陆龟蒙",
    "content": [
      "日华风蕙正交光，羯末相携藉草塘。",
      "佳酒旋倾醽醁嫩，短船闲弄木兰香。",
      "烟丝鸟拂来萦带，蕊榼人收去约簧。",
      "今日好为联句会，不成刚为欠檀郎。"
    ]
  },
  {
    "volume": 624,
    "sequence": 32,
    "title": "春雨即事寄袭美",
    "author": "陆龟蒙",
    "content": [
      "小谢轻埃日日飞，城边江上阻春晖。",
      "虽愁野岸花房冻，还得山家药笋肥。",
      "双屐著频看齿折，败裘披苦见毛稀。",
      "比邻钓叟无尘事，洒笠鸣蓑夜半归。"
    ]
  },
  {
    "volume": 624,
    "sequence": 33,
    "title": "奉和袭美抱疾杜门见寄次韵",
    "author": "陆龟蒙",
    "content": [
      "虽失春城醉上期，下帷裁遍未裁诗。",
      "因吟郢岸百亩蕙，欲采商崖三秀枝。",
      "栖野鹤笼宽使织，施山僧饭别教炊。",
      "但医沈约重瞳健，不怕江花不满枝。"
    ]
  },
  {
    "volume": 624,
    "sequence": 34,
    "title": "偶掇野蔬寄袭美有作",
    "author": "陆龟蒙",
    "content": [
      "野园烟里自幽寻，嫩甲香蕤引渐深。",
      "行歇每依鸦舅影，挑频时见鼠姑心。",
      "凌风蔼彩初携笼，带露虚疏或贮襟。",
      "欲助春盘还爱否，不妨萧洒似家林。"
    ]
  },
  {
    "volume": 624,
    "sequence": 35,
    "title": "奉和袭美卧疾感春见寄次韵",
    "author": "陆龟蒙",
    "content": [
      "共寻花思极飞腾，疾带春寒去未能。",
      "烟径水涯多好鸟，竹床蒲椅但高僧。",
      "须知日富为神授，只有家贫免盗憎。",
      "除却数函图籍外，更将何事结良朋。"
    ]
  },
  {
    "volume": 624,
    "sequence": 36,
    "title": "徐方平后闻赦因寄袭美",
    "author": "陆龟蒙",
    "content": [
      "新春旒扆御翚轩，海内初传涣汗恩。",
      "秦狱已收为厉气，瘴江初返未招魂。",
      "英材尽作龙蛇蛰，战地多成虎豹村。",
      "除却数般伤痛外，不知何事及王孙。"
    ]
  },
  {
    "volume": 624,
    "sequence": 37,
    "title": "袭美以鱼笺见寄，因谢成篇",
    "author": "陆龟蒙",
    "content": [
      "捣成霜粒细鳞鳞，知作愁吟喜见分。",
      "向日乍惊新茧色，临风时辨白萍文。",
      "好将花下承金粉，堪送天边咏碧云。",
      "见倚小窗亲襞染，尽图春色寄夫君。"
    ]
  },
  {
    "volume": 624,
    "sequence": 38,
    "title": "次和袭美病后春思",
    "author": "陆龟蒙",
    "content": [
      "气和灵府渐氤氲，酒有贤人药有君。",
      "七字篇章看月得，百劳言语傍花闻。",
      "闲寻古寺消晴日，最忆深溪枕夜云。",
      "早晚共摇孤艇去，紫屏风外碧波文。"
    ]
  },
  {
    "volume": 624,
    "sequence": 39,
    "title": "袭美以公斋小宴见招，因代书寄之",
    "author": "陆龟蒙",
    "content": [
      "早云才破漏春阳，野客晨兴喜又忙。",
      "自与酌量煎药水，别教安置晒书床。",
      "依方酿酒愁迟去，借样裁巾怕索将。",
      "唯待数般幽事了，不妨还入少年场。"
    ]
  },
  {
    "volume": 624,
    "sequence": 40,
    "title": "京口",
    "author": "陆龟蒙",
    "content": [
      "江干古渡伤离情，断山零落春潮平。",
      "东风料峭客帆远，落叶夕阳天际明。",
      "战舸昔浮千骑去，钓舟今载一翁轻。",
      "可怜宋帝筹帷处，苍翠无烟草自生。"
    ]
  },
  {
    "volume": 624,
    "sequence": 41,
    "title": "润州送人往长洲",
    "author": "陆龟蒙",
    "content": [
      "秋来频上向吴亭，每上思归意剩生。",
      "废苑池台烟里色，夜村蓑笠雨中声。",
      "汀洲月下菱船疾，杨柳风高酒旆轻。",
      "君住松江多少日，为尝鲈鲙与莼羹。"
    ]
  },
  {
    "volume": 624,
    "sequence": 42,
    "title": "润州江口送人谒池阳卫郎中",
    "author": "陆龟蒙",
    "content": [
      "山翁曾约旧交欢，须拂侯门侧注冠。",
      "月在石头摇戍角，风生江口亚帆竿。",
      "闲随野醉溪声闹，独伴清谭晓色残。",
      "待取新秋归更好，九华苍翠入楼寒。"
    ]
  }
]