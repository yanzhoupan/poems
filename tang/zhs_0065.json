[
  {
    "volume": 65,
    "sequence": 1,
    "title": "初春行宫侍宴应制（得天字）",
    "author": "苏味道",
    "content": [
      "温液吐涓涓，跳波急应弦。",
      "簪裾承睿赏，花柳发韶年。",
      "圣酒千钟洽，宸章七曜悬。",
      "微臣从此醉，还似梦钧天。"
    ]
  },
  {
    "volume": 65,
    "sequence": 2,
    "title": "单于川对雨二首",
    "author": "苏味道",
    "content": [
      "崇朝遘行雨，薄晚屯密云。",
      "缘阶起素沫，竟水聚圆文。",
      "河柳低未举，山花落已芬。",
      "清尊久不荐，淹留遂待君。",
      "飞雨欲迎旬，浮云已送春。",
      "还从濯枝后，来应洗兵辰。",
      "气合龙祠外，声过鲸海滨。",
      "伐邢知有属，已见静边尘。"
    ]
  },
  {
    "volume": 65,
    "sequence": 3,
    "title": "正月十五夜",
    "author": "苏味道",
    "content": [
      "火树银花合，星桥铁锁开。",
      "暗尘随马去，明月逐人来。",
      "游伎皆秾李，行歌尽落梅。",
      "金吾不禁夜，玉漏莫相催。"
    ]
  },
  {
    "volume": 65,
    "sequence": 4,
    "title": "咏雾",
    "author": "苏味道",
    "content": [
      "氤氲起洞壑，遥裔匝平畴。",
      "乍似含龙剑，还疑映蜃楼。",
      "拂林随雨密，度径带烟浮。",
      "方谢公超步，终从彦辅游。"
    ]
  },
  {
    "volume": 65,
    "sequence": 5,
    "title": "咏虹",
    "author": "苏味道",
    "content": [
      "纡馀带星渚，窈窕架天浔。",
      "空因壮士见，还共美人沉。",
      "逸照含良玉，神花藻瑞金。",
      "独留长剑彩，终负昔贤心。"
    ]
  },
  {
    "volume": 65,
    "sequence": 6,
    "title": "咏霜",
    "author": "苏味道",
    "content": [
      "金祇暮律尽，玉女暝氛归。",
      "孕冷随钟彻，飘华逐剑飞。",
      "带日浮寒影，乘风进晚威。",
      "自有贞筠质，宁将庶草腓。"
    ]
  },
  {
    "volume": 65,
    "sequence": 7,
    "title": "咏井",
    "author": "苏味道",
    "content": [
      "玲珑映玉槛，澄澈泻银床。",
      "流声集孔雀，带影出羵羊。",
      "桐落秋蛙散，桃舒春锦芳。",
      "帝力终何有，机心庶此忘。"
    ]
  },
  {
    "volume": 65,
    "sequence": 8,
    "title": "咏石",
    "author": "苏味道",
    "content": [
      "济北甄神贶，河西濯锦文。",
      "声应天池雨，影触岱宗云。",
      "燕归犹可候，羊起自成群。",
      "何当握灵髓，高枕绝嚣氛。"
    ]
  },
  {
    "volume": 65,
    "sequence": 9,
    "title": "奉和受图温洛应制",
    "author": "苏味道",
    "content": [
      "绿绮膺河检，清坛俯洛滨。",
      "天旋俄制跸，孝享属严禋。",
      "陟配光三祖，怀柔洎百神。",
      "雾开中道日，雪敛属车尘。",
      "预奉咸英奏，长歌亿万春。"
    ]
  },
  {
    "volume": 65,
    "sequence": 10,
    "title": "使岭南闻崔马二御史并拜台郎",
    "author": "苏味道",
    "content": [
      "振鹭齐飞日，迁莺远听闻。",
      "明光共待漏，清鉴各披云。",
      "喜得廊庙举，嗟为台阁分。",
      "故林怀柏悦，新幄阻兰薰。",
      "冠去神羊影，车迎瑞雉群。",
      "远从南斗外，遥仰列星文。"
    ]
  },
  {
    "volume": 65,
    "sequence": 11,
    "title": "赠封御史入台",
    "author": "苏味道",
    "content": [
      "故事推三独，兹辰对两闱。",
      "夕鸦共鸣舞，屈草接芳菲。",
      "盛府持清橐，殊章动绣衣。",
      "风连台阁起，霜就简书飞。",
      "凛凛当朝色，行行满路威。",
      "惟当击隼去，复睹落雕归。"
    ]
  },
  {
    "volume": 65,
    "sequence": 12,
    "title": "始背洛城秋郊瞩目奉怀台中诸侍御",
    "author": "苏味道",
    "content": [
      "薄游忝霜署，直指戒冰心。",
      "荔浦方南纪，蘅皋暂北临。",
      "山晴关塞断，川暮广城阴。",
      "场圃通圭甸，沟塍碍石林。",
      "野童来捃拾，田叟去讴吟。",
      "蟋蟀秋风起，蒹葭晚露深。",
      "帝城犹郁郁，征传几駸駸。",
      "回忆披书地，劳歌谢所钦。"
    ]
  },
  {
    "volume": 65,
    "sequence": 13,
    "title": "九江口南济北接蕲春南与浔阳岸",
    "author": "苏味道",
    "content": [
      "江路一悠哉，滔滔九派来。",
      "远潭昏似雾，前浦沸成雷。",
      "鳞介多潜育，渔商几溯洄。",
      "风摇蜀柿下，日照楚萍开。",
      "近漱湓城曲，斜吹蠡泽隈。",
      "锡龟犹入贡，浮兽罢为灾。",
      "津吏挥桡疾，邮童整传催。",
      "归心讵可问，为视落潮回。"
    ]
  },
  {
    "volume": 65,
    "sequence": 14,
    "title": "和武三思于天中寺寻复礼上人之作",
    "author": "苏味道",
    "content": [
      "藩戚三雍暇，禅居二室隈。",
      "忽闻从桂苑，移步践花台。",
      "敏学推多艺，高谈属辩才。",
      "是非宁滞著，空有掠嫌猜。",
      "五行幽机畅，三蕃妙键开。",
      "味同甘露洒，香似逆风来。",
      "砌古留方石，池清辨烧灰。",
      "人寻鹤洲返，月逐虎溪回。",
      "企躅瞻飞盖，攀游想渡杯。",
      "愿陪为善乐，从此去尘埃。"
    ]
  },
  {
    "volume": 65,
    "sequence": 15,
    "title": "嵩山石淙侍宴应制",
    "author": "苏味道",
    "content": [
      "雕舆藻卫拥千官，仙洞灵溪访九丹。",
      "隐暧源花迷近路，参差岭竹扫危坛。",
      "重崖对耸霞文驳，瀑水交飞雨气寒。",
      "天洛宸襟有馀兴，裴回周矖驻归銮。"
    ]
  }
]