[
  {
    "volume": 602,
    "sequence": 1,
    "title": "彭泽",
    "author": "汪遵",
    "content": [
      "鹤爱孤松云爱山，宦情微禄免相关。",
      "栽成五柳吟归去，漉酒巾边伴菊闲。"
    ]
  },
  {
    "volume": 602,
    "sequence": 2,
    "title": "杜邮馆",
    "author": "汪遵",
    "content": [
      "杀尽降兵热血流，一心犹自逞戈矛。",
      "功成若解求身退，岂得将军死杜邮。"
    ]
  },
  {
    "volume": 602,
    "sequence": 3,
    "title": "细腰宫",
    "author": "汪遵",
    "content": [
      "鼓声连日烛连宵，贪向春风舞细腰。",
      "争奈君王正沈醉，秦兵江上促征桡。"
    ]
  },
  {
    "volume": 602,
    "sequence": 4,
    "title": "瑶台",
    "author": "汪遵",
    "content": [
      "仙梦香魂不久留，满川云雨满宫愁。",
      "直须待得荆王死，始向瑶台一处游。"
    ]
  },
  {
    "volume": 602,
    "sequence": 5,
    "title": "吴坂",
    "author": "汪遵",
    "content": [
      "踡跼盐车万里蹄，忽逢良鉴始能嘶。",
      "不缘伯乐称奇骨，几与驽骀价一齐。"
    ]
  },
  {
    "volume": 602,
    "sequence": 6,
    "title": "箕山",
    "author": "汪遵",
    "content": [
      "薄世临流洗耳尘，便归云洞任天真。",
      "一瓢风入犹嫌闹，何况人间万种人。"
    ]
  },
  {
    "volume": 602,
    "sequence": 7,
    "title": "息国",
    "author": "汪遵",
    "content": [
      "家国兴亡身独存，玉容还受楚王恩。",
      "衔冤只合甘先死，何待花间不肯言。"
    ]
  },
  {
    "volume": 602,
    "sequence": 8,
    "title": "梁寺",
    "author": "汪遵",
    "content": [
      "立国从来为战功，一朝何事却谈空。",
      "台城兵匝无人敌，闲卧高僧满梵宫。"
    ]
  },
  {
    "volume": 602,
    "sequence": 9,
    "title": "南阳",
    "author": "汪遵",
    "content": [
      "陆困泥蟠未适从，岂妨耕稼隐高踪。",
      "若非先主垂三顾，谁识茅庐一卧龙。"
    ]
  },
  {
    "volume": 602,
    "sequence": 10,
    "title": "杞梁墓",
    "author": "汪遵",
    "content": [
      "一叫长城万仞摧，杞梁遗骨逐妻回。",
      "南邻北里皆孀妇，谁解坚心继此来。"
    ]
  },
  {
    "volume": 602,
    "sequence": 11,
    "title": "夷门",
    "author": "汪遵",
    "content": [
      "晋鄙兵回为重难，秦师收旆亦西还。",
      "今来不是无朱亥，谁降轩车问抱关。"
    ]
  },
  {
    "volume": 602,
    "sequence": 12,
    "title": "汴河",
    "author": "汪遵",
    "content": [
      "隋皇意欲泛龙舟，千里昆仑水别流。",
      "还待春风锦帆暖，柳阴相送到迷楼。"
    ]
  },
  {
    "volume": 602,
    "sequence": 13,
    "title": "燕台",
    "author": "汪遵",
    "content": [
      "礼士招贤万古名，高台依旧对燕城。",
      "如今寂寞无人上，春去秋来草自生。"
    ]
  },
  {
    "volume": 602,
    "sequence": 14,
    "title": "聊城",
    "author": "汪遵",
    "content": [
      "刃血攻聊已越年，竟凭儒术罢戈鋋。",
      "田单漫逞烧牛计，一箭终输鲁仲连。"
    ]
  },
  {
    "volume": 602,
    "sequence": 15,
    "title": "西河",
    "author": "汪遵",
    "content": [
      "花貌年年溺水滨，俗传河伯娶生人。",
      "自从明宰投巫后，直至如今鬼不神。"
    ]
  },
  {
    "volume": 602,
    "sequence": 16,
    "title": "密县",
    "author": "汪遵",
    "content": [
      "百里能将济猛宽，飞蝗不到邑人安。",
      "至今闾里逢灾沴，犹祝当时卓长官。"
    ]
  },
  {
    "volume": 602,
    "sequence": 17,
    "title": "升仙桥",
    "author": "汪遵",
    "content": [
      "题桥贵欲露先诚，此日人皆笑率情。",
      "应讶临邛沽酒客，逢时还作汉公卿。"
    ]
  },
  {
    "volume": 602,
    "sequence": 18,
    "title": "破陈",
    "author": "汪遵",
    "content": [
      "猎猎朱旗映彩霞，纷纷白刃入陈家。",
      "看看打破东平苑，犹舞庭前玉树花。"
    ]
  },
  {
    "volume": 602,
    "sequence": 19,
    "title": "白头吟",
    "author": "汪遵",
    "content": [
      "失却青丝素发生，合欢罗带意全轻。",
      "古今人事皆如此，不独文君与马卿。"
    ]
  },
  {
    "volume": 602,
    "sequence": 20,
    "title": "短歌吟",
    "author": "汪遵",
    "content": [
      "箭飞乌兔竞东西，贵贱贤愚不梦齐。",
      "匣里有琴樽有酒，人间便是武陵溪。"
    ]
  },
  {
    "volume": 602,
    "sequence": 21,
    "title": "晋河",
    "author": "汪遵",
    "content": [
      "风引征帆管吹高，晋君张宴俟雄豪。",
      "舟人笑指千余客，谁是烟霄六翮毛。"
    ]
  },
  {
    "volume": 602,
    "sequence": 22,
    "title": "干将墓",
    "author": "汪遵",
    "content": [
      "橐籥冰霜万古闻，拍灰松地见余坟。",
      "应缘神剑飞扬久，水水山山尽是云。"
    ]
  },
  {
    "volume": 602,
    "sequence": 23,
    "title": "金谷",
    "author": "汪遵",
    "content": [
      "晋臣荣盛更谁过，常向阶前舞翠娥。",
      "香散艳消如一梦，但留风月伴烟萝。"
    ]
  },
  {
    "volume": 602,
    "sequence": 24,
    "title": "三闾庙",
    "author": "汪遵",
    "content": [
      "为嫌朝野尽陶陶，不觉官高怨亦高。",
      "憔悴莫酬渔父笑，浪交千载咏离骚。"
    ]
  },
  {
    "volume": 602,
    "sequence": 25,
    "title": "易水",
    "author": "汪遵",
    "content": [
      "匕首空磨事不成，误留龙袂待琴声。",
      "斯须却作秦中鬼，青史徒标烈士名。"
    ]
  },
  {
    "volume": 602,
    "sequence": 26,
    "title": "严陵台",
    "author": "汪遵",
    "content": [
      "一钓凄凉在杳冥，故人飞诏入山扃。",
      "终将宠辱轻轩冕，高卧五云为客星。"
    ]
  },
  {
    "volume": 602,
    "sequence": 27,
    "title": "淮阴",
    "author": "汪遵",
    "content": [
      "秦季贤愚混不分，只应漂母识王孙。",
      "归荣便累千金赠，为报当时一饭恩。"
    ]
  },
  {
    "volume": 602,
    "sequence": 28,
    "title": "鸡鸣曲",
    "author": "汪遵",
    "content": [
      "金距花冠傍舍栖，清晨相叫一声齐。",
      "开关自有冯生计，不必天明待汝啼。"
    ]
  },
  {
    "volume": 602,
    "sequence": 29,
    "title": "采桑妇",
    "author": "汪遵",
    "content": [
      "为报踌躇陌上郎，蚕饥日晚妾心忙。",
      "本来若爱黄金好，不肯携笼更采桑。"
    ]
  },
  {
    "volume": 602,
    "sequence": 30,
    "title": "渔父",
    "author": "汪遵",
    "content": [
      "棹月眠流处处通，绿蓑苇带混元风。",
      "灵均说尽孤高事，全与逍遥意不同。"
    ]
  },
  {
    "volume": 602,
    "sequence": 31,
    "title": "越女",
    "author": "汪遵",
    "content": [
      "玉貌何曾为浣沙，只图勾践献夫差。",
      "苏台日夜唯歌舞，不觉干戈犯翠华。"
    ]
  },
  {
    "volume": 602,
    "sequence": 32,
    "title": "望思台",
    "author": "汪遵",
    "content": [
      "不忧家国任奸臣，骨肉翻为蓦路人。",
      "巫蛊事行冤莫雪，九层徒筑见无因。"
    ]
  },
  {
    "volume": 602,
    "sequence": 33,
    "title": "比干墓",
    "author": "汪遵",
    "content": [
      "国乱时危道不行，忠贤谏死胜谋生。",
      "一沉冤骨千年后，垄水虽平恨未平。"
    ]
  },
  {
    "volume": 602,
    "sequence": 34,
    "title": "郢中",
    "author": "汪遵",
    "content": [
      "莫言白雪少人听，高调都难称俗情。",
      "不是楚词询宋玉，巴歌犹掩绕梁声。"
    ]
  },
  {
    "volume": 602,
    "sequence": 35,
    "title": "北海",
    "author": "汪遵",
    "content": [
      "汉臣曾此作缧囚，茹血衣毛十九秋。",
      "鹤发半垂龙节在，不闻青史说封侯。"
    ]
  },
  {
    "volume": 602,
    "sequence": 36,
    "title": "招屈亭",
    "author": "汪遵",
    "content": [
      "三闾溺处杀怀王，感得荆人尽缟裳。",
      "招屈亭边两重恨，远天秋色暮苍苍。"
    ]
  },
  {
    "volume": 602,
    "sequence": 37,
    "title": "屈祠",
    "author": "汪遵",
    "content": [
      "不肯迂回入醉乡，乍吞忠梗没沧浪。",
      "至今祠畔猿啼月，了了犹疑恨楚王。"
    ]
  },
  {
    "volume": 602,
    "sequence": 38,
    "title": "铜雀台",
    "author": "汪遵",
    "content": [
      "铜雀台成玉座空，短歌长袖尽悲风。",
      "不知仙驾归何处，徒遣颦眉望汉宫。"
    ]
  },
  {
    "volume": 602,
    "sequence": 39,
    "title": "斑竹祠",
    "author": "汪遵",
    "content": [
      "九处烟霞九处昏，一回延首一销魂。",
      "因凭直节流红泪，图得千秋见血痕。"
    ]
  },
  {
    "volume": 602,
    "sequence": 40,
    "title": "题李太尉平泉庄",
    "author": "汪遵",
    "content": [
      "水泉花木好高眠，嵩少纵横满目前。",
      "惆怅人间不平事，今朝身在海南边。"
    ]
  },
  {
    "volume": 602,
    "sequence": 41,
    "title": "战城南",
    "author": "汪遵",
    "content": [
      "风沙刮地塞云愁，平旦交锋晚未休。",
      "白骨又沾新战血，青天犹列旧旄头。"
    ]
  },
  {
    "volume": 602,
    "sequence": 42,
    "title": "延平津",
    "author": "汪遵",
    "content": [
      "三尺晶荧射斗牛，岂随凡手报冤雠。",
      "延平一旦为龙处，看取风云布九州。"
    ]
  },
  {
    "volume": 602,
    "sequence": 43,
    "title": "项亭",
    "author": "汪遵",
    "content": [
      "不修仁德合文明，天道如何拟力争。",
      "隔岸故乡归不得，十年空负拔山名。"
    ]
  },
  {
    "volume": 602,
    "sequence": 44,
    "title": "乌江",
    "author": "汪遵",
    "content": [
      "兵散弓残挫虎威，单枪匹马突重围。",
      "英雄去尽羞容在，看却江东不得归。"
    ]
  },
  {
    "volume": 602,
    "sequence": 45,
    "title": "绿珠",
    "author": "汪遵",
    "content": [
      "大抵花颜最怕秋，南家歌歇北家愁。",
      "从来几许如君貌，不肯如君坠玉楼。"
    ]
  },
  {
    "volume": 602,
    "sequence": 46,
    "title": "升仙桥",
    "author": "汪遵",
    "content": [
      "汉朝卿相尽风云，司马题桥众又闻。",
      "何事不如杨得意，解搜贤哲荐明君。"
    ]
  },
  {
    "volume": 602,
    "sequence": 47,
    "title": "隋柳",
    "author": "汪遵",
    "content": [
      "夹浪分堤万树余，为迎龙舸到江都。",
      "君看靖节高眠处，只向衡门种五株。"
    ]
  },
  {
    "volume": 602,
    "sequence": 48,
    "title": "杨柳",
    "author": "汪遵",
    "content": [
      "亚夫营畔柳濛濛，隋主堤边四路通。",
      "攀折赠君还有意，翠眉轻嫩怕春风。"
    ]
  },
  {
    "volume": 602,
    "sequence": 49,
    "title": "桐江",
    "author": "汪遵",
    "content": [
      "光武重兴四海宁，汉臣无不受浮荣。",
      "严陵何事轻轩冕，独向桐江钓月明。"
    ]
  },
  {
    "volume": 602,
    "sequence": 50,
    "title": "招隐",
    "author": "汪遵",
    "content": [
      "罢听泉声看鹿群，丈夫才策合匡君。",
      "早携书剑离岩谷，莫待蒲轮辗白云。"
    ]
  },
  {
    "volume": 602,
    "sequence": 51,
    "title": "陈宫",
    "author": "汪遵",
    "content": [
      "椒宫荒宴竟无疑，倏忽山河尽入隋。",
      "留得后庭亡国曲，至今犹与酒家吹。"
    ]
  },
  {
    "volume": 602,
    "sequence": 52,
    "title": "樊将军庙",
    "author": "汪遵",
    "content": [
      "玉辇曾经陷楚营，汉皇心怯拟休兵。",
      "当时不得将军力，日月须分一半明。"
    ]
  },
  {
    "volume": 602,
    "sequence": 53,
    "title": "东海",
    "author": "汪遵",
    "content": [
      "漾舟雪浪映花颜，徐福携将竟不还。",
      "同作危时避秦客，此行何似武陵滩。"
    ]
  },
  {
    "volume": 602,
    "sequence": 54,
    "title": "昭君",
    "author": "汪遵",
    "content": [
      "汉家天子镇寰瀛，塞北羌胡未罢兵。",
      "猛将谋臣徒自贵，蛾眉一笑塞尘清。"
    ]
  },
  {
    "volume": 602,
    "sequence": 55,
    "title": "五湖",
    "author": "汪遵",
    "content": [
      "已立平吴霸越功，片帆高扬五湖风。",
      "不知战国官荣者，谁似陶朱得始终。"
    ]
  },
  {
    "volume": 602,
    "sequence": 56,
    "title": "渑池",
    "author": "汪遵",
    "content": [
      "西秦北赵各称高，池上张筵列我曹。",
      "何事君王亲击缶，相如有剑可吹毛。"
    ]
  },
  {
    "volume": 602,
    "sequence": 57,
    "title": "函谷关",
    "author": "汪遵",
    "content": [
      "脱祸东奔壮气摧，马如飞电毂如雷。",
      "当时若不听弹铗，那得关门半夜开。"
    ]
  },
  {
    "volume": 602,
    "sequence": 58,
    "title": "咏酒二首",
    "author": "汪遵",
    "content": [
      "九酝松醪一曲歌，本图闲放养天和。",
      "后人不识前贤意，破国亡家事甚多。",
      "万事销沈向一杯，竹门哑轧为风开。",
      "秋宵睡足芭蕉雨，又是江湖入梦来。"
    ]
  },
  {
    "volume": 602,
    "sequence": 59,
    "title": "苍颉台",
    "author": "汪遵",
    "content": [
      "观迹成文代结绳，皇风儒教浩然兴。",
      "几人从此休耕钓，吟对长安雪夜灯。"
    ]
  },
  {
    "volume": 602,
    "sequence": 60,
    "title": "长城",
    "author": "汪遵",
    "content": [
      "秦筑长城比铁牢，蕃戎不敢过临洮。",
      "虽然万里连云际，争及尧阶三尺高。"
    ]
  }
]