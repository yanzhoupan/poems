[
  {
    "volume": 775,
    "sequence": 1,
    "title": "宜春郡城闻猿",
    "author": "崔江",
    "content": [
      "怨抱霜枝向月啼，数声清绕郡城低。",
      "那堪日夜有云雨，便似巫山与建溪。"
    ]
  },
  {
    "volume": 775,
    "sequence": 2,
    "title": "谪宜阳到荆渚",
    "author": "李伉",
    "content": [
      "汉江江水水连天，被谪宜阳路几千。",
      "为问野人山鸟语，问予归棹是何年。"
    ]
  },
  {
    "volume": 775,
    "sequence": 3,
    "title": "九嶷山（山在萍乡，上有九嶷仙观）",
    "author": "刘望",
    "content": [
      "鼎湖冠剑有遗踪，晋汉真人羽化同。",
      "九转药成丹灶冷，五车云去玉堂空。",
      "仙家日月蓬壶里，尘世烟花梦寐中。",
      "徒有旧山流水畔，老松枝叶苦吟风。"
    ]
  },
  {
    "volume": 775,
    "sequence": 4,
    "title": "郡城放猿献卫使君",
    "author": "易思",
    "content": [
      "千岩万壑与云连，放出雕笼任自然。",
      "叶洒惊风啼暮雨，月凝残雪饮流泉。",
      "临岐莫似三声日，避射须依绕树年。",
      "应解感恩寻太守，攀萝时复到楼前。"
    ]
  },
  {
    "volume": 775,
    "sequence": 5,
    "title": "题袁州龙兴寺",
    "author": "易思",
    "content": [
      "百尺古松松下寺，宝幡朱盖画珊珊。",
      "闲庭甘露几回落，青石绿苔犹未干。"
    ]
  },
  {
    "volume": 775,
    "sequence": 6,
    "title": "山中送弟方质",
    "author": "易思",
    "content": [
      "山中殷勤弟别兄，兄还送弟下山行。",
      "芦花飞处秋风起，日暮不堪闻雁声。"
    ]
  },
  {
    "volume": 775,
    "sequence": 7,
    "title": "寻易尊师不遇",
    "author": "易思",
    "content": [
      "烂熳红霞光照衣，苔封白石路微微。",
      "华阳洞里人何在，落尽松花不见归。"
    ]
  },
  {
    "volume": 775,
    "sequence": 8,
    "title": "秋日寄弟",
    "author": "赵防",
    "content": [
      "凉风飒庭户，渐疑华发侵。",
      "已经杨柳谢，犹听蟪蛄吟。",
      "雨助滩声出，云连野色深。",
      "鶺鴒今在远，年酒共谁斟。"
    ]
  },
  {
    "volume": 775,
    "sequence": 9,
    "title": "杨岐山",
    "author": "刘廓",
    "content": [
      "千峰围古寺，深处敞楼台。",
      "景异寻常处，人须特达来。",
      "松杉寒更茂，岚霭昼还开。",
      "欲续丰碑语，含毫恨不才。"
    ]
  },
  {
    "volume": 775,
    "sequence": 10,
    "title": "南源山",
    "author": "姚偓",
    "content": [
      "修径投幽隐，轻裘怯暮寒。",
      "闲僧能解榻，倦客得休鞍。",
      "白雨鸣山麓，青灯语夜阑。",
      "明朝梯石路，更仗笋舆安。"
    ]
  },
  {
    "volume": 775,
    "sequence": 11,
    "title": "下第夜吟",
    "author": "戴衢",
    "content": [
      "扰扰东西南北情，何人于此悟浮生。",
      "还缘无月春风夜，暂得独闻流水声。"
    ]
  },
  {
    "volume": 775,
    "sequence": 12,
    "title": "句",
    "author": "戴衢",
    "content": [
      "坐落千门日，吟残午夜灯。"
    ]
  },
  {
    "volume": 775,
    "sequence": 13,
    "title": "咏月",
    "author": "李建枢",
    "content": [
      "昨夜圆非今夜圆，却疑圆处减婵娟。",
      "一年十二度圆缺，能得几多时少年。"
    ]
  },
  {
    "volume": 775,
    "sequence": 14,
    "title": "谢人惠琴材",
    "author": "谢邈",
    "content": [
      "风撼桐丝带月明，羽人乘醉截秋声。",
      "七弦妙制饶仙品，三尺良材称道情。",
      "池小未开春浪泛，岳低犹欠暮云生。",
      "何因乞与元中术，临化无妨膝上横。"
    ]
  },
  {
    "volume": 775,
    "sequence": 15,
    "title": "谢僧寄拄杖",
    "author": "谢邈",
    "content": [
      "峭壁猿啼采处深，一枝奇异出孤岑。",
      "感师千里寄来意，发我片云归去心。",
      "窗外冷敲檐冻折，溪边闲点戏鱼沈。",
      "他年必藉相携力，蹇步犹能返故林。"
    ]
  },
  {
    "volume": 775,
    "sequence": 16,
    "title": "失题二首",
    "author": "唐备",
    "content": [
      "天若无雪霜，青松不如草。",
      "地若无山川，何人重平道。",
      "一日天无风，四溟波尽息。",
      "人心风不吹，波浪高百尺。"
    ]
  },
  {
    "volume": 775,
    "sequence": 17,
    "title": "道傍木",
    "author": "唐备",
    "content": [
      "狂风拔倒树，树倒根已露。",
      "上有数枝藤，青青犹未悟。"
    ]
  },
  {
    "volume": 775,
    "sequence": 18,
    "title": "失题（一作陈叔宝诗）",
    "author": "方棫",
    "content": [
      "午醉醒来晚，无人梦自惊。",
      "夕阳如有意，长傍小窗明。"
    ]
  },
  {
    "volume": 775,
    "sequence": 19,
    "title": "失题",
    "author": "范夜",
    "content": [
      "举意三江竭，兴心四海枯。",
      "南游李邕死，北望宋珪殂。"
    ]
  },
  {
    "volume": 775,
    "sequence": 20,
    "title": "失题",
    "author": "卢群玉",
    "content": [
      "酒泻银瓶倒底清，夜深丝竹凤凰鸣。",
      "红妆醉起一花落，更引春风无限情。"
    ]
  },
  {
    "volume": 775,
    "sequence": 21,
    "title": "投卢尚书",
    "author": "卢群玉",
    "content": [
      "无力不任为走役，有文安敢滞清平。",
      "从来若把耕桑定，免恃雕虫误此生。"
    ]
  },
  {
    "volume": 775,
    "sequence": 22,
    "title": "失题二首",
    "author": "杨行敏",
    "content": [
      "驽骀嘶叫知无定，骐骥低垂自有心。",
      "山上高松溪畔竹，清风才动是知音。",
      "杜鹃花里杜鹃啼，浅紫深红更傍溪。",
      "迟日霁光搜客思，晓来山路恨如迷。"
    ]
  },
  {
    "volume": 775,
    "sequence": 23,
    "title": "吴江别王长史",
    "author": "张怀",
    "content": [
      "多年襆被玉山岑，鬓雪欺人忽满簪。",
      "驽马虽然贪短豆，野麋终是忆长林。",
      "鲈鱼未得乘归兴，鸥鸟惟应信此心。",
      "见说新桥好风景，会须乘月濯烦襟。"
    ]
  },
  {
    "volume": 775,
    "sequence": 24,
    "title": "题天台石桥",
    "author": "赵湘",
    "content": [
      "白石峰犹在，横桥一径微。",
      "多年无客过，落日有云归。",
      "水净苔生发，山寒树著衣。",
      "如何方广寺，千古去人稀。"
    ]
  },
  {
    "volume": 775,
    "sequence": 25,
    "title": "寄朗陵兄",
    "author": "杨持",
    "content": [
      "刺举官犹屈，风谣政已成。",
      "行看换龟组，奏最谒承明。"
    ]
  },
  {
    "volume": 775,
    "sequence": 26,
    "title": "咏dD溪在历阳西一里",
    "author": "李聪",
    "content": [
      "泠泠一带清溪水，远派□通历阳市。",
      "涓涓出自碧湖中，流入楚江烟雾里。"
    ]
  },
  {
    "volume": 775,
    "sequence": 27,
    "title": "耒阳杜工部祠堂",
    "author": "徐介",
    "content": [
      "手接汨罗水，天心知所存。",
      "固教工部死，来伴大夫魂。",
      "流落同千古，风骚共一源。",
      "消凝伤往事，斜日隐颓垣。"
    ]
  },
  {
    "volume": 775,
    "sequence": 28,
    "title": "登单于台",
    "author": "李士元",
    "content": [
      "悔上层楼望，翻成极目愁。",
      "路沿葱岭去，河背玉关流。",
      "马散眠沙碛，兵闲倚戍楼。",
      "残阳三会角，吹白旅人头。"
    ]
  },
  {
    "volume": 775,
    "sequence": 29,
    "title": "登阁",
    "author": "李士元",
    "content": [
      "乱后独来登大阁，凭阑举目尽伤心。",
      "长堤过雨人行少，废苑经秋草自深。",
      "破落侯家通永巷，萧条宫树接疏林。",
      "总输释氏青莲馆，依旧重重布地金。"
    ]
  }
]