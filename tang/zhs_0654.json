[
  {
    "volume": 654,
    "sequence": 1,
    "title": "岁仗",
    "author": "罗邺",
    "content": [
      "玉帛朝元万国来，鸡人晓唱五门开。",
      "春排北极迎仙驭，日捧南山入寿杯。",
      "歌舜薰风铿剑佩，祝尧嘉气霭楼台。",
      "可怜四海车书共，重见萧曹佐汉材。"
    ]
  },
  {
    "volume": 654,
    "sequence": 2,
    "title": "牡丹",
    "author": "罗邺",
    "content": [
      "落尽春红始著花，花时比屋事豪奢。",
      "买栽池馆恐无地，看到子孙能几家。",
      "门倚长衢攒绣毂，幄笼轻日护香霞。",
      "歌钟满座争欢赏，肯信流年鬓有华。"
    ]
  },
  {
    "volume": 654,
    "sequence": 3,
    "title": "长城",
    "author": "罗邺",
    "content": [
      "当时无德御乾坤，广筑徒劳万古存。",
      "谩役生民防极塞，不知血刃起中原。",
      "珠玑旋见陪陵寝，社稷何曾保子孙。",
      "降虏至今犹自说，冤声夜夜傍城根。"
    ]
  },
  {
    "volume": 654,
    "sequence": 4,
    "title": "秋夕寄友人",
    "author": "罗邺",
    "content": [
      "秋夕苍茫一雁过，西风白露满宫莎。",
      "昨来京洛逢归客，犹说轩车未渡河。",
      "莫把少年空倚赖，须知孤立易蹉跎。",
      "想君怀抱哀吟夜，铜雀台前皓月多。"
    ]
  },
  {
    "volume": 654,
    "sequence": 5,
    "title": "冬夕江上言事五首",
    "author": "罗邺",
    "content": [
      "叶落才悲草又生，看看少壮是衰形。",
      "关中秋雨书难到，江上春寒酒易醒。",
      "多少系心身未达，寻思举目泪堪零。",
      "几时抛得归山去，松下看云读道经。",
      "喔喔晨鸡满树霜，喧喧晓渡簇舟航。",
      "数星昨夜寒炉火，一阵谁家腊瓮香。",
      "久别羁孤成潦倒，回看书剑更苍黄。",
      "逢人举止皆言命，至竟谋闲可胜忙。",
      "野堂吟罢独行行，点水微微冻不鸣。",
      "十里溪山新雪后，千家襟袖晓寒生。",
      "只宜醉梦依华寝，可称羸蹄赴宿程。",
      "日苦几多心下见，那堪岁晏又无成。",
      "僻居多与懒相宜，吟拥寒炉过腊时。",
      "风柳欲生阳面叶，冻梅先绽岭头枝。",
      "山川自小抛耕钓，骨肉无因免别离。",
      "赖有陶情一尊酒，愁中相向展愁眉。",
      "一带长溪渌浸门，数声幽鸟啄云根。",
      "松亭尽日唯空坐，难得儒翁共讨论。"
    ]
  },
  {
    "volume": 654,
    "sequence": 6,
    "title": "春日宿崇贤里",
    "author": "罗邺",
    "content": [
      "柳暗榆飞春日深，水边门巷独来寻。",
      "旧山共是经年别，新句相逢竟夕吟。",
      "枕近禁街闻晓鼓，月当高竹见栖禽。",
      "劳歌莫问秋风计，恐起江河垂钓心。"
    ]
  },
  {
    "volume": 654,
    "sequence": 7,
    "title": "征人",
    "author": "罗邺",
    "content": [
      "青楼一别戍金微，力尽秋来破虏围。",
      "锦字莫辞连夜织，塞鸿长是到春归。",
      "正怜汉月当空照，不奈胡沙满眼飞。",
      "唯有梦魂南去日，故乡山水路依稀。"
    ]
  },
  {
    "volume": 654,
    "sequence": 8,
    "title": "莺",
    "author": "罗邺",
    "content": [
      "暖辞云谷背残阳，飞下东风翅渐长。",
      "却笑金笼是羁绊，岂知瑶草正芬芳。",
      "晓逢溪雨投红树，晚啭宫楼泣旧妆。",
      "何事离人不堪听，灞桥斜日袅垂杨。"
    ]
  },
  {
    "volume": 654,
    "sequence": 9,
    "title": "槐花",
    "author": "罗邺",
    "content": [
      "行宫门外陌铜驼，两畔分栽此最多。",
      "欲到清秋近时节，争开金蕊向关河。",
      "层楼寄恨飘珠箔，骏马怜香撼玉珂。",
      "愁杀江湖随计者，年年为尔剩奔波。"
    ]
  },
  {
    "volume": 654,
    "sequence": 10,
    "title": "自蜀入关",
    "author": "罗邺",
    "content": [
      "文战连输未息机，束书携剑定前非。",
      "近来从听事难得，休去且无山可归。",
      "匹马出门还怅望，孤云何处是因依。",
      "斜阳驿路西风紧，遥指人烟宿翠微。"
    ]
  },
  {
    "volume": 654,
    "sequence": 11,
    "title": "上阳宫",
    "author": "罗邺",
    "content": [
      "春半上阳花满楼，太平天子昔巡游。",
      "千门虽对嵩山在，一笑还随洛水流。",
      "深锁笙歌巢燕听，遥瞻金碧路人愁。",
      "翠华却自登仙去，肠断宫娥望不休。"
    ]
  },
  {
    "volume": 654,
    "sequence": 12,
    "title": "旧侯家",
    "author": "罗邺",
    "content": [
      "台阁层层倚半空，绕轩澄碧御沟通。",
      "金钿座上歌春酒，画蜡尊前滴晓风。",
      "岁月不知成隙地。",
      "子孙谁更系殊功。",
      "人间若算无荣辱，却是扁舟一钓翁。"
    ]
  },
  {
    "volume": 654,
    "sequence": 13,
    "title": "宿武安山有怀",
    "author": "罗邺",
    "content": [
      "野店暮来山畔逢，寒芜漠漠露华浓。",
      "窗间灯在犬惊吠，溪上月沈人罢舂。",
      "远别只愁添雪鬓，此生何计隐云峰。",
      "离心却羡南飞翼，独过吴江更数重。"
    ]
  },
  {
    "volume": 654,
    "sequence": 14,
    "title": "谒宁祠",
    "author": "罗邺",
    "content": [
      "春生溪岭雪初开，下马云亭酹一杯。",
      "好是精灵偏有感，能于乡里不为灾。",
      "九江贾客应遥祝，五夜神兵数此来。",
      "尽室唯求多降福，新年归去便风催。"
    ]
  },
  {
    "volume": 654,
    "sequence": 15,
    "title": "经故洛城",
    "author": "罗邺",
    "content": [
      "一片危墙势恐人，墙边日日走蹄轮。",
      "筑时驱尽千夫力，崩处空为数里尘。",
      "长恨往来经此地，每嗟兴废欲沾巾。",
      "那堪又向荒城过，锦雉惊飞麦陇春。"
    ]
  },
  {
    "volume": 654,
    "sequence": 16,
    "title": "老将",
    "author": "罗邺",
    "content": [
      "百战辛勤归帝乡，南班班里最南行。",
      "弓欺猿臂秋无力，剑泣虬髯晓有霜。",
      "千古耻非书玉帛，一心犹自向河湟。",
      "年年宿卫天颜近，曾把功勋奏建章。"
    ]
  },
  {
    "volume": 654,
    "sequence": 17,
    "title": "曲江春望",
    "author": "罗邺",
    "content": [
      "故国东归泽国遥，曲江晴望忆渔樵。",
      "都缘北阙春先到，不是南山雪易消。",
      "瑞影玉楼开组绣，欢声丹禁奏云韶。",
      "虽然未得陪鸳鸯，亦酹金觞祝帝尧。"
    ]
  },
  {
    "volume": 654,
    "sequence": 18,
    "title": "帝里",
    "author": "罗邺",
    "content": [
      "喧喧蹄毂走红尘，南北东西暮与晨。",
      "谩道青云难得路，何曾紫陌有闲人。",
      "杯倾竹叶侯门月，马落桃花御水春。",
      "只合咏歌来大国，况逢文景化惟新。"
    ]
  },
  {
    "volume": 654,
    "sequence": 19,
    "title": "新安城",
    "author": "罗邺",
    "content": [
      "若算防边久远名，新安岂更胜长城。",
      "谩兴他役悲荒垒，何似从今实取兵。",
      "圣德便应同险固，人心自不向忠贞。",
      "但将死节酬尧禹，版筑无劳寇已平。"
    ]
  },
  {
    "volume": 654,
    "sequence": 20,
    "title": "自遣",
    "author": "罗邺",
    "content": [
      "四十年来诗酒徒，一生缘兴滞江湖。",
      "不愁世上无人识，唯怕村中没酒沽。",
      "春巷摘桑喧姹女，江船吹笛舞蛮奴。",
      "焚鱼酌醴醉尧代，吟向席门聊自娱。"
    ]
  },
  {
    "volume": 654,
    "sequence": 21,
    "title": "流水",
    "author": "罗邺",
    "content": [
      "漾漾悠悠几派分，中浮短艇与鸥群。",
      "天街带雨淹芳草，玉洞漂花下白云。",
      "静称一竿持处见，急宜孤馆觉来闻。",
      "隋家柳畔偏堪恨，东入长淮日又曛。"
    ]
  },
  {
    "volume": 654,
    "sequence": 22,
    "title": "送张逸人",
    "author": "罗邺",
    "content": [
      "自说归山人事赊，素琴丹灶是生涯。",
      "床头残药鼠偷尽，溪上破门风摆斜。",
      "石井晴垂青葛叶，竹篱荒映白茅花。",
      "遥知此去应稀出，独卧晴窗梦晓霞。"
    ]
  },
  {
    "volume": 654,
    "sequence": 23,
    "title": "春晚渡河有怀",
    "author": "罗邺",
    "content": [
      "烟收绿野远连空，戍垒依稀入望中。",
      "万里山河星拱北，百年人事水归东。",
      "扁舟晚济桃花浪，走马晴嘶柳絮风。",
      "乡思正多羁思苦，不须回首问渔翁。"
    ]
  },
  {
    "volume": 654,
    "sequence": 24,
    "title": "春望梁石头城",
    "author": "罗邺",
    "content": [
      "柳碧桑黄破国春，残阳微雨望归人。",
      "江山不改兴亡地，冠盖自为前后尘。",
      "帆势挂风轻若翅，浪声吹岸叠如鳞。",
      "六朝无限悲愁事，欲下荒城回首频。"
    ]
  },
  {
    "volume": 654,
    "sequence": 25,
    "title": "早发宜陵即事",
    "author": "罗邺",
    "content": [
      "霜白山村月落时，一声鸡后又登岐。",
      "居人犹自掩关在，行客已愁驱马迟。",
      "身事不堪空感激，鬓毛看著欲凋衰。",
      "青萍委匣休哮吼，未有恩仇拟报谁。"
    ]
  },
  {
    "volume": 654,
    "sequence": 26,
    "title": "鸳鸯",
    "author": "罗邺",
    "content": [
      "红闲碧霁瑞烟开，锦翅双飞去又回。",
      "一种鸟怜名字好，尽缘人恨别离来。",
      "暖依牛渚汀莎媚，夕宿龙池禁漏催。",
      "相对若教春女见，便须携向凤凰台。"
    ]
  },
  {
    "volume": 654,
    "sequence": 27,
    "title": "春闺",
    "author": "罗邺",
    "content": [
      "愁坐兰闺日过迟，卷帘巢燕羡双飞。",
      "管弦楼上春应在，杨柳桥边人未归。",
      "玉笛岂能留舞态，金河犹自浣戎衣。",
      "梨花满院东风急，惆怅无言倚锦机。"
    ]
  },
  {
    "volume": 654,
    "sequence": 28,
    "title": "赠东川梓桐县韦德孙长官",
    "author": "罗邺",
    "content": [
      "前代高门今宰邑，怀才重义古来无。",
      "笙歌厌听吟清句，京洛思归展画图。",
      "蜀酝天寒留客醉，陇禽山晓隔帘呼。",
      "何年期拜朱幡贵，马上论诗在九衢。"
    ]
  },
  {
    "volume": 654,
    "sequence": 29,
    "title": "题水帘洞",
    "author": "罗邺",
    "content": [
      "乱泉飞下翠屏中，名共真珠巧缀同。",
      "一片长垂今与古，半山遥听水兼风。",
      "虽无舒卷随人意，自有潺湲济物功。",
      "每向暑天来往见，疑将仙子隔房栊。"
    ]
  },
  {
    "volume": 654,
    "sequence": 30,
    "title": "野花",
    "author": "罗邺",
    "content": [
      "拂露丛开血色殷，枉无名字对空山。",
      "时逢舞蝶寻香至，少有行人辍棹攀。",
      "若在侯门看不足，为生江岸见如闲。",
      "结根毕竟输桃李，长近都城紫陌间。"
    ]
  },
  {
    "volume": 654,
    "sequence": 31,
    "title": "芦花",
    "author": "罗邺",
    "content": [
      "如练如霜干复轻，西风处处拂江城。",
      "长垂钓叟看不足，暂泊王孙愁亦生。",
      "好傍翠楼装月色，枉随红叶舞秋声。",
      "最宜群鹭斜阳里，闲捕纤鳞傍尔行。"
    ]
  },
  {
    "volume": 654,
    "sequence": 32,
    "title": "山阳贻友人",
    "author": "罗邺",
    "content": [
      "性僻多将云水便，山阳酒病动经年。",
      "行迟暖陌花拦马，睡重春江雨打船。",
      "闲弄玉琴双鹤舞，静窥庭树一猱悬。",
      "结茅更莫期深隐，声价如今满日边。"
    ]
  },
  {
    "volume": 654,
    "sequence": 33,
    "title": "长安惜春",
    "author": "罗邺",
    "content": [
      "千门共惜放春回，半锁楼台半复开。",
      "公子不能留落日，南山遮莫倚高台。",
      "残红似怨皇州雨，细绿犹藏画蜡灰。",
      "毕竟思量何足叹，明年时节又还来。"
    ]
  },
  {
    "volume": 654,
    "sequence": 34,
    "title": "谢友人遗华阳巾",
    "author": "罗邺",
    "content": [
      "剪露裁烟胜角冠，来从玉洞五云端。",
      "醉宜薤叶欹斜影，稳称菱花子细看。",
      "野客爱留笼鹤发，溪翁争乞配渔竿。",
      "真仙首饰劳相寄，尘土翻惭戴去难。"
    ]
  },
  {
    "volume": 654,
    "sequence": 35,
    "title": "早梅",
    "author": "罗邺",
    "content": [
      "缀雪枝条似有情，凌寒澹注笑妆成。",
      "冻香飘处宜春早，素艳开时混月明。",
      "迁客岭头悲袅袅，美人帘下妒盈盈。",
      "满园桃李虽堪赏，要且东风晚始生。"
    ]
  },
  {
    "volume": 654,
    "sequence": 36,
    "title": "留题张逸人草堂（一作杜牧诗）",
    "author": "罗邺",
    "content": [
      "长悬青紫与芳枝，尘路无因免别离。",
      "马上多于在家日，尊前堪惜少年时。",
      "关河客梦还乡后，雨雪山程出店迟。",
      "却羡高人此中老，轩车过尽不知谁。"
    ]
  },
  {
    "volume": 654,
    "sequence": 37,
    "title": "钟陵崔大夫罢镇攀随再经匡庐寺宿",
    "author": "罗邺",
    "content": [
      "一抛文战学从公，两逐旌旗宿梵宫。",
      "酒醒月移窗影畔，夜凉身在水声中。",
      "侯门聚散真如梦，花界登临转悟空。",
      "明发不堪山下路，几程愁雨又愁风。"
    ]
  },
  {
    "volume": 654,
    "sequence": 38,
    "title": "留献彭门郭常侍",
    "author": "罗邺",
    "content": [
      "受得彭门拥信旗，一家将谓免羁离。",
      "到来门馆空归去，羞向交亲说受知。",
      "层构尚无容足地，尺波宁有跃鳞时。",
      "到头忍耻求名是，须向青云觅路岐。"
    ]
  },
  {
    "volume": 654,
    "sequence": 39,
    "title": "洛水",
    "author": "罗邺",
    "content": [
      "一道潺湲溅暖莎，年年惆怅是春过。",
      "莫言行路听如此，流入深宫怅更多。",
      "桥畔月来清见底，柳边风紧绿生波。",
      "纵然满眼添归思，未把渔竿奈尔何。"
    ]
  },
  {
    "volume": 654,
    "sequence": 40,
    "title": "闻杜鹃",
    "author": "罗邺",
    "content": [
      "花时一宿碧山前，明月东风叫杜鹃。",
      "孤馆觉来听夜半，羸僮相对亦无眠。",
      "汝身哀怨犹如此，我泪纵横岂偶然。",
      "争得苍苍知有恨，汝身成鹤我成仙。"
    ]
  },
  {
    "volume": 654,
    "sequence": 41,
    "title": "趁职单于留别阙下知己",
    "author": "罗邺",
    "content": [
      "职忝翩翩逐建牙，笈随征骑入胡沙。",
      "定将千里书凭雁，应看三春雪当花。",
      "年长有心终报国，时清到处便营家。",
      "逢秋不拟同张翰，为忆鲈鱼却叹嗟。"
    ]
  },
  {
    "volume": 654,
    "sequence": 42,
    "title": "落第书怀寄友人",
    "author": "罗邺",
    "content": [
      "清世谁能便陆沈，相逢休作忆山吟。",
      "若教仙桂在平地，更有何人肯苦心。",
      "去国汉妃还似玉，亡家石氏岂无金。",
      "且安怀抱莫惆怅，瑶瑟调高尊酒深。"
    ]
  },
  {
    "volume": 654,
    "sequence": 43,
    "title": "鹦鹉咏",
    "author": "罗邺",
    "content": [
      "玉槛瑶轩任所依，东风休忆岭头归。",
      "金笼共惜好毛羽，红觜莫教多是非。",
      "便向郄堂夸饮啄，还应祢笔发光辉。",
      "乘时得路何须贵，燕雀鸾凰各有机。"
    ]
  },
  {
    "volume": 654,
    "sequence": 44,
    "title": "题沧浪峡",
    "author": "罗邺",
    "content": [
      "门向红尘日日开，入门襟袖远尘埃。",
      "暗香惹步涧花发，晚景逼檐溪鸟回。",
      "不为市朝行路近，有谁车马看山来。",
      "可怜严子持竿处，云水终年锁绿苔。"
    ]
  },
  {
    "volume": 654,
    "sequence": 45,
    "title": "白角簟",
    "author": "罗邺",
    "content": [
      "叠玉骈珪巧思长，露华烟魄让清光。",
      "休摇雉尾当三伏，似展龙鳞在一床。",
      "高价不唯标越绝，冷纹疑似卧潇湘。",
      "杜陵他日重归去，偏称醉眠松桂堂。"
    ]
  },
  {
    "volume": 654,
    "sequence": 46,
    "title": "秋日怀江上友人",
    "author": "罗邺",
    "content": [
      "行子岂知烟水劳，西风独自泛征艘。",
      "酒醒孤馆秋帘卷，月满寒江夜笛高。",
      "黄叶梦馀归朔塞，青山家在极波涛。",
      "去年今日逢君处，雁下芦花猿正号。"
    ]
  },
  {
    "volume": 654,
    "sequence": 47,
    "title": "题笙",
    "author": "罗邺",
    "content": [
      "筠管参差排凤翅，月堂凄切胜龙吟。",
      "最宜轻动纤纤玉，醉送当观滟滟金。",
      "缑岭独能征妙曲，嬴台相共吹清音。",
      "好将宫徵陪歌扇，莫遣新声郑卫侵。"
    ]
  },
  {
    "volume": 654,
    "sequence": 48,
    "title": "下第",
    "author": "罗邺",
    "content": [
      "谩把青春酒一杯，愁襟未信酒能开。",
      "江边依旧空归去，帝里还如不到来。",
      "门掩残阳鸣鸟雀，花飞何处好池台。",
      "此时惆怅便堪老，何用人间岁月催。"
    ]
  },
  {
    "volume": 654,
    "sequence": 49,
    "title": "秋晚",
    "author": "罗邺",
    "content": [
      "残星残月一声钟，谷际岩隈爽气浓。",
      "不向碧台惊醉梦，但来清镜促愁容。",
      "繁金露洁黄笼菊，独翠烟凝远涧松。",
      "闲步幽林与苔径，渐移栖鸟及鸣蛩。"
    ]
  },
  {
    "volume": 654,
    "sequence": 50,
    "title": "长安春夕旅怀",
    "author": "罗邺",
    "content": [
      "几年栖旅寄西秦，不识花枝醉过春。",
      "短艇闲思五湖浪，羸蹄愁傍九衢尘。",
      "关河风雨迷归梦，钟鼓朝昏老此身。",
      "忽向太平时节过，一竿持去老遗民。"
    ]
  },
  {
    "volume": 654,
    "sequence": 51,
    "title": "洛阳春望",
    "author": "罗邺",
    "content": [
      "洛阳春霁绝尘埃，嵩少烟岚画障开。",
      "草色花光惹襟袖，箫声歌响隔楼台。",
      "人心但觉闲多少，马足方知倦往来。",
      "愁上中桥桥上望，碧波东去夕阳催。"
    ]
  },
  {
    "volume": 654,
    "sequence": 52,
    "title": "惜春",
    "author": "罗邺",
    "content": [
      "燕归巢后即离群，吟倚东风恨日曛。",
      "一别一年方见我，游来游去不禁君。",
      "莺花御苑看将尽，丝竹侯家亦少闻。",
      "独坐南楼正惆怅，柳塘花絮更纷纷。"
    ]
  },
  {
    "volume": 654,
    "sequence": 53,
    "title": "冬日旅怀",
    "author": "罗邺",
    "content": [
      "乌焰才沈桂魄生，霜阶拥褐暂吟行。",
      "闲思江市白醪满，静忆僧窗绿绮横。",
      "尘土自怜长失计，云帆尤觉有归情。",
      "几多怅望无穷事，空画炉灰坐到明。"
    ]
  },
  {
    "volume": 654,
    "sequence": 54,
    "title": "春夕寄友人时有与歌者南北",
    "author": "罗邺",
    "content": [
      "芳径春归花半开，碧山波暖雁初回。",
      "满楼月色还依旧，昨夜歌声自不来。",
      "愁眼向谁零玉箸，征蹄何处驻红埃。",
      "中宵吟罢正惆怅，从此兰堂锁绿苔。"
    ]
  },
  {
    "volume": 654,
    "sequence": 55,
    "title": "春夜赤水驿旅怀",
    "author": "罗邺",
    "content": [
      "一星残烛照离堂，失计游心归渺茫。",
      "不自寻思无道路，为谁辛苦竞时光。",
      "九衢春色休回首，半夜溪声正梦乡。",
      "却羡去年买山侣，月斜渔艇倚潇湘。"
    ]
  },
  {
    "volume": 654,
    "sequence": 56,
    "title": "春山山馆旅怀",
    "author": "罗邺",
    "content": [
      "山馆吟馀山月斜，东风摇曳拂窗华。",
      "岂知驱马无闲日，长在他人后到家。",
      "孤剑向谁开壮节，流年催我自堪嗟。",
      "灯前结束又前去，晓出石林啼乱鸦。"
    ]
  },
  {
    "volume": 654,
    "sequence": 57,
    "title": "秋夕旅怀",
    "author": "罗邺",
    "content": [
      "阶前月色与蛩声，阶上愁人坐复行。",
      "秦谷入霜空有梦，越山无计可归耕。",
      "穷途若遣长堪恸，华发无因肯晚生。",
      "不似扁舟钓鱼者，免将心事算浮荣。"
    ]
  },
  {
    "volume": 654,
    "sequence": 58,
    "title": "春过白遥岭",
    "author": "罗邺",
    "content": [
      "鸟道穿云望峡遥，羸蹄经宿在岧峣。",
      "到来山下春将半，上得林端雪未消。",
      "返驾王尊何足叹，哭途阮籍谩无聊。",
      "未知遇此凄惶者，泣向东风鬓欲凋。"
    ]
  },
  {
    "volume": 654,
    "sequence": 59,
    "title": "别夜",
    "author": "罗邺",
    "content": [
      "秋入江天河汉清，迢迢钟漏出孤城。",
      "金波千里别来夜，玉箸两行流到明。",
      "若在人间须有恨，除非禅伴始无情。",
      "人间谁有□□□，聚散自然惆怅生。"
    ]
  },
  {
    "volume": 654,
    "sequence": 60,
    "title": "费拾遗书堂",
    "author": "罗邺",
    "content": [
      "满袖归来天桂香，紫泥重降旧书堂。",
      "自怜苇带同巢许，不驾蒲轮佐禹汤。",
      "怪石尽含千古秀，奇花多吐四时芳。",
      "何人更肯追高躅，唯有樵童戏藓床。"
    ]
  },
  {
    "volume": 654,
    "sequence": 61,
    "title": "溪上春望",
    "author": "罗邺",
    "content": [
      "无端溪上看兰桡，又是东风断柳条。",
      "双鬓多于愁里镊，四时须向酬中销。",
      "行人骏马嘶香陌，独我残阳倚野桥。",
      "吟水咏山心未已，可能终不胜渔樵。"
    ]
  },
  {
    "volume": 654,
    "sequence": 62,
    "title": "献池州庾员外",
    "author": "罗邺",
    "content": [
      "曾降瑶缄荐姓名，攀云几合到蓬瀛。",
      "须存彭寿千年在，终见茅公九转成。",
      "鲲海已知劳鹤使，萤窗不那梦霓旌。",
      "琪花玉蔓应相笑，未得歌吟从酒行。"
    ]
  },
  {
    "volume": 654,
    "sequence": 63,
    "title": "春风",
    "author": "罗邺",
    "content": [
      "每岁东来助发生，舞空悠飏遍寰瀛。",
      "暗添芳草池塘色，远递高楼箫管声。",
      "帘透骊宫偏带恨，花催上苑剩多情。",
      "如何一瑞车书日，吹取青云道路平。"
    ]
  },
  {
    "volume": 654,
    "sequence": 64,
    "title": "冬日寄献庾员外",
    "author": "罗邺",
    "content": [
      "曾谒仙宫最上仙，西风许醉桂花前。",
      "争欢酒蚁浮金爵，从听歌尘扑翠蝉。",
      "秋霁卷帘凝锦席，夜阑吹笛称江天。",
      "却思紫陌觥筹地，兔缺乌沈欲半年。"
    ]
  },
  {
    "volume": 654,
    "sequence": 65,
    "title": "钓翁（一作郑谷诗）",
    "author": "罗邺",
    "content": [
      "来往烟波非定居，生涯蓑褐外无馀。",
      "闲垂两鬓任如鹤，只系一竿时得鱼。",
      "月浦扣船歌皎洁，雨蓬隈岸卧萧疏。",
      "行人误话金张贵，笑指北邙丘与墟。"
    ]
  },
  {
    "volume": 654,
    "sequence": 66,
    "title": "闻友人入越幕因以诗赠",
    "author": "罗邺",
    "content": [
      "稽岭春生酒冻销，烟鬟红袖恃娇饶。",
      "岸边丛雪晴香老，波上长虹晚影遥。",
      "正哭阮途归未得，更闻江笔赴嘉招。",
      "人间荣瘁真堪恨，坐想征轩鬓欲凋。"
    ]
  },
  {
    "volume": 654,
    "sequence": 67,
    "title": "东归",
    "author": "罗邺",
    "content": [
      "日日唯忧行役迟，东归可是有家归。",
      "都缘桂玉无门住，不算山川去路危。",
      "秦树梦愁黄鸟啭，吴江钓忆锦鳞肥。",
      "桃夭李艳清明近，惆怅当年意尽违。"
    ]
  },
  {
    "volume": 654,
    "sequence": 68,
    "title": "入关",
    "author": "罗邺",
    "content": [
      "古道槐花满树开，入关时节一蝉催。",
      "出门唯恐不先到，当路有谁长待来。",
      "似箭年光还可惜，如蓬生计更堪哀。",
      "故园若有渔舟在，应挂云帆早个回。"
    ]
  },
  {
    "volume": 654,
    "sequence": 69,
    "title": "览陈丕卷",
    "author": "罗邺",
    "content": [
      "雪宫词客燕宫游，一轴烟花象外搜。",
      "谩把蜀纹当昼展，徒夸湘碧带春流。",
      "吟时致我寒侵骨，得处疑君白尽头。",
      "从北南归明月夜，岭猿滩鸟更悠悠。"
    ]
  },
  {
    "volume": 654,
    "sequence": 70,
    "title": "巴南旅舍言怀",
    "author": "罗邺",
    "content": [
      "万浪千岩首未回，无憀相倚上高台。",
      "家山如画不归去，客舍似仇谁遣来。",
      "红泪罢窥连晓烛，碧波休引向春杯。",
      "后时若有青云望，何事偏教羽翼摧。"
    ]
  },
  {
    "volume": 654,
    "sequence": 71,
    "title": "登凌歊台",
    "author": "罗邺",
    "content": [
      "高台今日竟长闲，因想兴亡自惨颜。",
      "四海已归新雨露，六朝空认旧江山。",
      "槎翘独鸟沙汀畔，风递连墙雪浪间。",
      "好是轮蹄来往便，谁人不向此跻攀。"
    ]
  },
  {
    "volume": 654,
    "sequence": 72,
    "title": "仆射陂晚望",
    "author": "罗邺",
    "content": [
      "离人到此倍堪伤，陂水芦花似故乡。",
      "身事未知何日了，马蹄唯觉到秋忙。",
      "田园牢落东归晚，道路辛勤北去长。",
      "却羡无愁是沙鸟，双双相趁下斜阳。"
    ]
  },
  {
    "volume": 654,
    "sequence": 73,
    "title": "芳草",
    "author": "罗邺",
    "content": [
      "废苑墙南残雨中，似袍颜色正蒙茸。",
      "微香暗惹游人步，远绿才分斗雉踪。",
      "三楚渡头长恨见，五侯门外却难逢。",
      "年年纵有春风便，马迹车轮一万重。"
    ]
  },
  {
    "volume": 654,
    "sequence": 74,
    "title": "秋日留题蒋亭",
    "author": "罗邺",
    "content": [
      "西风才起一蝉鸣，便算关河马上程。",
      "碧浪鹢舟从此别，丹霄鹄箭忍无成。",
      "二年芳思随云雨，几日离歌恋旆旌。",
      "回首横塘更东望，露荷烟菊倍伤情。"
    ]
  },
  {
    "volume": 654,
    "sequence": 75,
    "title": "早发",
    "author": "罗邺",
    "content": [
      "一点灯残鲁酒醒，已携孤剑事离程。",
      "愁看飞雪闻鸡唱，独向长空背雁行。",
      "白草近关微有路，浊河连底冻无声。",
      "此中来往本迢递，况是驱羸客塞城。"
    ]
  },
  {
    "volume": 654,
    "sequence": 76,
    "title": "雁二首",
    "author": "罗邺",
    "content": [
      "暮天新雁起汀洲，红蓼花开水国愁。",
      "想得故园今夜月，几人相忆在江楼。",
      "早背胡霜过戍楼，又随寒日下汀洲。",
      "江南江北多离别，忍报年年两地愁。"
    ]
  },
  {
    "volume": 654,
    "sequence": 77,
    "title": "萤二首",
    "author": "罗邺",
    "content": [
      "水殿清风玉户开，飞光千点去还来。",
      "无风无月长门夜，偏到阶前点绿苔。",
      "裴回无烛冷无烟，秋径莎庭入夜天。",
      "休向书窗来照字，近来红蜡满歌筵。"
    ]
  },
  {
    "volume": 654,
    "sequence": 78,
    "title": "看花",
    "author": "罗邺",
    "content": [
      "花开只恐看来迟，及到愁如未看时。",
      "家在楚乡身在蜀，一年春色负归期。"
    ]
  },
  {
    "volume": 654,
    "sequence": 79,
    "title": "柳絮",
    "author": "罗邺",
    "content": [
      "处处东风扑晚阳，轻轻醉粉落无香。",
      "就中堪恨隋堤上，曾惹龙舟舞凤凰。"
    ]
  },
  {
    "volume": 654,
    "sequence": 80,
    "title": "云",
    "author": "罗邺",
    "content": [
      "纷纷霭霭遍江湖，得路为霖岂合无。",
      "莫使悠飏只如此，帝乡还更暖苍梧。"
    ]
  },
  {
    "volume": 654,
    "sequence": 81,
    "title": "芳草",
    "author": "罗邺",
    "content": [
      "曲江岸上天街里，两地纵生车马多。",
      "不似萋萋南浦见，晚来烟雨半相和。"
    ]
  },
  {
    "volume": 654,
    "sequence": 82,
    "title": "出都门",
    "author": "罗邺",
    "content": [
      "青门春色一花开，长到花时把酒杯。",
      "自觉无家似潮水，不知归处去还来。"
    ]
  },
  {
    "volume": 654,
    "sequence": 83,
    "title": "宫中二首",
    "author": "罗邺",
    "content": [
      "芳草长含玉辇尘，君王游幸此中频。",
      "今朝别有承恩处，鹦鹉飞来说似人。",
      "虽然自小属梨园，不识先皇玉殿门。",
      "还是当时歌舞曲，今来何处最承恩。"
    ]
  },
  {
    "volume": 654,
    "sequence": 84,
    "title": "河湟",
    "author": "罗邺",
    "content": [
      "河湟何计绝烽烟，免使征人更戍边。",
      "尽放农桑无一事，遣教知有太平年。"
    ]
  },
  {
    "volume": 654,
    "sequence": 85,
    "title": "闻子规",
    "author": "罗邺",
    "content": [
      "蜀魄千年尚怨谁，声声啼血向花枝。",
      "满山明月东风夜，正是愁人不寐时。"
    ]
  },
  {
    "volume": 654,
    "sequence": 86,
    "title": "望仙",
    "author": "罗邺",
    "content": [
      "千金垒土望三山，云鹤无踪羽卫还。",
      "若说神仙求便得，茂陵何事在人间。"
    ]
  },
  {
    "volume": 654,
    "sequence": 87,
    "title": "放鹧鸪",
    "author": "罗邺",
    "content": [
      "好傍青山与碧溪，刺桐毛竹待双栖。",
      "花时迁客伤离别，莫向相思树上啼。"
    ]
  },
  {
    "volume": 654,
    "sequence": 88,
    "title": "骊山",
    "author": "罗邺",
    "content": [
      "风摇岩桂露闻香，白鹿惊时出绕墙。",
      "不向骊山锁宫殿，可知仙去是明皇。"
    ]
  },
  {
    "volume": 654,
    "sequence": 89,
    "title": "梅花",
    "author": "罗邺",
    "content": [
      "繁如瑞雪压枝开，越岭吴溪免用栽。",
      "却是五侯家未识，春风不放过江来。"
    ]
  },
  {
    "volume": 654,
    "sequence": 90,
    "title": "鸡冠花",
    "author": "罗邺",
    "content": [
      "一枝秾艳对秋光，露滴风摇倚砌傍。",
      "晓景乍看何处似，谢家新染紫罗裳。"
    ]
  },
  {
    "volume": 654,
    "sequence": 91,
    "title": "汴河",
    "author": "罗邺",
    "content": [
      "炀帝开河鬼亦悲，生民不独力空疲。",
      "至今呜咽东流水，似向清平怨昔时。"
    ]
  },
  {
    "volume": 654,
    "sequence": 92,
    "title": "渡江有感",
    "author": "罗邺",
    "content": [
      "岸落残红锦雉飞，渡江船上夕阳微。",
      "一枝犹负平生意，归去何曾胜不归。"
    ]
  },
  {
    "volume": 654,
    "sequence": 93,
    "title": "题终南山僧堂",
    "author": "罗邺",
    "content": [
      "九衢终日见南山，名利何人肯掩关。",
      "唯有吾师达真理，坐看霜树老云间。"
    ]
  },
  {
    "volume": 654,
    "sequence": 94,
    "title": "大散岭",
    "author": "罗邺",
    "content": [
      "过往长逢日色稀，雪花如掌扑行衣。",
      "岭头却望人来处，特地身疑是鸟飞。"
    ]
  },
  {
    "volume": 654,
    "sequence": 95,
    "title": "嘉陵江",
    "author": "罗邺",
    "content": [
      "嘉陵南岸雨初收，江似秋岚不煞流。",
      "此地终朝有行客，无人一为棹扁舟。"
    ]
  },
  {
    "volume": 654,
    "sequence": 96,
    "title": "早行",
    "author": "罗邺",
    "content": [
      "雨洒江声风又吹，扁舟正与睡相宜。",
      "无端戍鼓催前去，别却青山向晓时。"
    ]
  },
  {
    "volume": 654,
    "sequence": 97,
    "title": "黄河晓渡",
    "author": "罗邺",
    "content": [
      "大河平野正穷秋，羸马羸僮古渡头。",
      "昨夜莲花峰下月，隔帘相伴到明愁。"
    ]
  },
  {
    "volume": 654,
    "sequence": 98,
    "title": "温泉",
    "author": "罗邺",
    "content": [
      "一条春水漱莓苔，几绕玄宗浴殿回。",
      "此水贵妃曾照影，不堪流入旧宫来。"
    ]
  },
  {
    "volume": 654,
    "sequence": 99,
    "title": "秋怨",
    "author": "罗邺",
    "content": [
      "梦断南窗啼晓乌，新霜昨夜下庭梧。",
      "不知帘外如珪月，还照边城到晓无。"
    ]
  },
  {
    "volume": 654,
    "sequence": 100,
    "title": "叹别",
    "author": "罗邺",
    "content": [
      "北来南去几时休，人在光阴似箭流。",
      "直待江山尽无路，始因抛得别离愁。"
    ]
  },
  {
    "volume": 654,
    "sequence": 101,
    "title": "送春",
    "author": "罗邺",
    "content": [
      "欲别东风剩黯然，亦知春去有明年。",
      "世间争那人先老，更对残花一醉眠。"
    ]
  },
  {
    "volume": 654,
    "sequence": 102,
    "title": "蜡烛",
    "author": "罗邺",
    "content": [
      "暖香红焰一时燃，缇幕初垂月落天。",
      "堪恨兰堂别离夜，如珠似泪滴樽前。"
    ]
  },
  {
    "volume": 654,
    "sequence": 103,
    "title": "陈宫",
    "author": "罗邺",
    "content": [
      "白玉尊前紫桂香，迎春阁上燕双双。",
      "陈王半醉贵妃舞，不觉隋兵夜渡江。"
    ]
  },
  {
    "volume": 654,
    "sequence": 104,
    "title": "水帘",
    "author": "罗邺",
    "content": [
      "万点飞泉下白云，似帘悬处望疑真。",
      "若将此水为霖雨，更胜长垂隔路尘。"
    ]
  },
  {
    "volume": 654,
    "sequence": 105,
    "title": "赏春（一作芳草，一作春游郁然有怀赋）",
    "author": "罗邺",
    "content": [
      "芳草和烟暖更青，闲门要路一时生。",
      "年年点检人间事，唯有春风不世情。"
    ]
  },
  {
    "volume": 654,
    "sequence": 106,
    "title": "叹平泉（一作伤平泉庄）",
    "author": "罗邺",
    "content": [
      "生前几到此亭台，寻叹投荒去不回。",
      "若遣春风会人意，花枝尽合向南开。"
    ]
  },
  {
    "volume": 654,
    "sequence": 107,
    "title": "长安春雨",
    "author": "罗邺",
    "content": [
      "兼风飒飒洒皇州，能滞轻寒阻胜游。",
      "半夜五侯池馆里，美人惊起为花愁。"
    ]
  },
  {
    "volume": 654,
    "sequence": 108,
    "title": "驾蜀回",
    "author": "罗邺",
    "content": [
      "上皇西幸却归秦，花木依然满禁春。",
      "唯有贵妃歌舞地，月明空殿锁香尘。"
    ]
  },
  {
    "volume": 654,
    "sequence": 109,
    "title": "吴王古宫井二首",
    "author": "罗邺",
    "content": [
      "古宫荒井曾平后，见说耕人又凿开。",
      "拾得玉钗镌敕字，当时恩泽赐谁来。",
      "含青薜荔随金甃，碧砌磷磷生绿苔。",
      "莫言数尺无波水，曾与如花并照来。"
    ]
  },
  {
    "volume": 654,
    "sequence": 110,
    "title": "江帆",
    "author": "罗邺",
    "content": [
      "别离不独恨蹄轮，渡口风帆发更频。",
      "何处青楼方凭槛，半江斜日认归人。"
    ]
  },
  {
    "volume": 654,
    "sequence": 111,
    "title": "为人感赠",
    "author": "罗邺",
    "content": [
      "歌舞从来最得名，如今老寄洛阳城。",
      "当时醉送龙骧曲，留与谁家唱月明。"
    ]
  },
  {
    "volume": 654,
    "sequence": 112,
    "title": "春江恨别",
    "author": "罗邺",
    "content": [
      "望断长川一叶舟，可堪归路更沿流。",
      "重来别处无人见，芳草斜阳满渡头。"
    ]
  },
  {
    "volume": 654,
    "sequence": 113,
    "title": "叹流水二首",
    "author": "罗邺",
    "content": [
      "人间莫谩惜花落，花落明年依旧开。",
      "却最堪悲是流水，便同人事去无回。",
      "龙跃虬蟠旋作潭，绕红溅绿下东南。",
      "春风散入侯家去，漱齿花前酒半酣。"
    ]
  },
  {
    "volume": 654,
    "sequence": 114,
    "title": "落第东归",
    "author": "罗邺",
    "content": [
      "年年春色独怀羞，强向东归懒举头。",
      "莫道还家便容易，人间多少事堪愁。"
    ]
  },
  {
    "volume": 654,
    "sequence": 115,
    "title": "镜",
    "author": "罗邺",
    "content": [
      "昔岁相知别有情，几回磨拭始将行。",
      "如今老去愁无限，抱向闲窗却怕明。"
    ]
  },
  {
    "volume": 654,
    "sequence": 116,
    "title": "南行",
    "author": "罗邺",
    "content": [
      "腊晴江暖鸊鹈飞，梅雪香黏越女衣。",
      "鱼市酒村相识遍，短船歌月醉方归。"
    ]
  },
  {
    "volume": 654,
    "sequence": 117,
    "title": "公子行",
    "author": "罗邺",
    "content": [
      "金鞍玉勒照花明，过后春风特地生。",
      "半醉五侯门里出，月高犹在禁街行。"
    ]
  },
  {
    "volume": 654,
    "sequence": 118,
    "title": "春日偶题城南韦曲",
    "author": "罗邺",
    "content": [
      "韦曲城南锦绣堆，千金不惜买花栽。",
      "谁知豪贵多羁束，落尽春红不见来。"
    ]
  },
  {
    "volume": 654,
    "sequence": 119,
    "title": "上东川顾尚书",
    "author": "罗邺",
    "content": [
      "轻财重义真公子，长策沈机继武侯。",
      "龙节坐持兵十万，可怜三蜀尽无忧。"
    ]
  },
  {
    "volume": 654,
    "sequence": 120,
    "title": "过王濬墓",
    "author": "罗邺",
    "content": [
      "埋骨千年近路尘，路傍碑号晋将军。",
      "当时若使无功业，早个耕桑到此坟。"
    ]
  },
  {
    "volume": 654,
    "sequence": 121,
    "title": "灞上感别",
    "author": "罗邺",
    "content": [
      "灞水何人不别离，无家南北倚空悲。",
      "十年此路花时节，立马沾襟酒一卮。"
    ]
  },
  {
    "volume": 654,
    "sequence": 122,
    "title": "春日与友人话别",
    "author": "罗邺",
    "content": [
      "酌坐对芳草，东风吹旅衣。",
      "最嫌驱马倦，自未有山归。",
      "华发将时逼，青云计又非。",
      "离襟一沾洒，回首正残晖。"
    ]
  },
  {
    "volume": 654,
    "sequence": 123,
    "title": "竹",
    "author": "罗邺",
    "content": [
      "翠叶才分细细枝，清阴犹未上阶墀。",
      "蕙兰虽许相依日，桃李还应笑后时。",
      "抱节不为霜霰改，成林终与凤凰期。",
      "渭滨若更征贤相，好作渔竿系钓丝。"
    ]
  },
  {
    "volume": 654,
    "sequence": 124,
    "title": "边将",
    "author": "罗邺",
    "content": [
      "马上乘秋欲建勋，飞狐夜斗出师频。",
      "若无紫塞烟尘事，谁识青楼歌舞人。",
      "战骨沙中金镞在，贺筵花畔玉盘新。",
      "由来边卒皆如此，只是君门合杀身。"
    ]
  },
  {
    "volume": 654,
    "sequence": 125,
    "title": "巴南旅泊",
    "author": "罗邺",
    "content": [
      "巴山惨别魂，巴水彻荆门。",
      "此地若重到，居人谁复存。",
      "落帆红叶渡，驻马白云村。",
      "却羡南飞雁，年年到故园。"
    ]
  },
  {
    "volume": 654,
    "sequence": 126,
    "title": "河上逢友人",
    "author": "罗邺",
    "content": [
      "知君意不浅，立马问生涯。",
      "薄业无归地，他乡便是家。",
      "宵吟怜桂魄，朝起怯菱花。",
      "语尽黄河上，西风日又斜。"
    ]
  },
  {
    "volume": 654,
    "sequence": 127,
    "title": "偶题离亭",
    "author": "罗邺",
    "content": [
      "万般名利不关身，况待山平海变尘。",
      "五月波涛争下峡，满堂金玉为何人。",
      "谩夸浮世青云贵，未尽离杯白发新。",
      "谁似雨蓬蓬底客，渚花汀鸟自相亲。"
    ]
  },
  {
    "volume": 654,
    "sequence": 128,
    "title": "夏晚望嵩亭有怀",
    "author": "罗邺",
    "content": [
      "正怜云水与心违，湖上亭高对翠微。",
      "尽日不妨凭槛望，终年未必有家归。",
      "青蝉渐傍幽丛噪，白鸟时穿返照飞。",
      "此地又愁无计住，一竿何处是因依。"
    ]
  },
  {
    "volume": 654,
    "sequence": 129,
    "title": "途中寄友人",
    "author": "罗邺",
    "content": [
      "秋庭怅望别君初，折柳分襟十载馀。",
      "相见或因中夜梦，寄来多是隔年书。",
      "携樽座外花空老，垂钓江头柳渐疏。",
      "裁得诗凭千里雁，吟来宁不忆吾庐。"
    ]
  },
  {
    "volume": 654,
    "sequence": 130,
    "title": "伤侯第",
    "author": "罗邺",
    "content": [
      "世间荣辱半相和，昨日权门今雀罗。",
      "万古明君方纳谏，九江迁客更应多。",
      "碧池草熟人偷钓，画戟春闲莺乱过。",
      "几许乐僮无主后，不离邻巷教笙歌。"
    ]
  },
  {
    "volume": 654,
    "sequence": 131,
    "title": "春日过寿安山馆",
    "author": "罗邺",
    "content": [
      "旧国多将泉石亲，西游爱此拂行尘。",
      "帘开山色离亭午，步入松香别岛春。",
      "谁肯暂安耕钓地，相逢谩叹路岐身。",
      "归期不及桃花水，江上何曾鲙雪鳞。"
    ]
  },
  {
    "volume": 654,
    "sequence": 132,
    "title": "吴门再逢方干处士",
    "author": "罗邺",
    "content": [
      "天上高名世上身，垂纶何不驾蒲轮。",
      "一朝卿相俱前席，千古篇章冠后人。",
      "稽岭不归空挂梦，吴宫相值欲沾巾。",
      "吾王若致升平化，可独成周只渭滨。"
    ]
  },
  {
    "volume": 654,
    "sequence": 133,
    "title": "蝉",
    "author": "罗邺",
    "content": [
      "才入新秋百感生，就中蝉噪最堪惊。",
      "能催时节凋双鬓，愁到江山听一声。",
      "不傍管弦拘醉态，偏依杨柳挠离情。",
      "故园闻处犹惆怅，况是经年万里行。"
    ]
  },
  {
    "volume": 654,
    "sequence": 134,
    "title": "秋日留别义初上人",
    "author": "罗邺",
    "content": [
      "塞寺穷秋别远师，西风一雁倍伤悲。",
      "每嗟尘世长多事，重到禅斋是几时。",
      "霜岭自添红叶恨，月溪休和碧云词。",
      "关河回首便千里，飞锡南归讵可知。"
    ]
  },
  {
    "volume": 654,
    "sequence": 135,
    "title": "夏日宿灵岩寺宗公院",
    "author": "罗邺",
    "content": [
      "寺入千岩石路长，孤吟一宿远公房。",
      "卧听半夜杉坛雨，转觉中峰枕簟凉。",
      "花界已无悲喜念，尘襟自足是非妨。",
      "他年纵使重来此，息得心猿鬓已霜。"
    ]
  },
  {
    "volume": 654,
    "sequence": 136,
    "title": "冬日庙中书事呈栖白上人",
    "author": "罗邺",
    "content": [
      "日高荒庙掩双扉，杉径无人鸟雀悲。",
      "昨日江潮起归思，满窗风雨觉来时。",
      "何堪身计长如此，闲尽炉灰却是疑。",
      "赖有碧云吟句客，禅馀相访说新诗。"
    ]
  },
  {
    "volume": 654,
    "sequence": 137,
    "title": "夏日题远公北阁",
    "author": "罗邺",
    "content": [
      "危阁压山冈，晴空疑鸟行。",
      "胜搜花界尽，响益梵音长。",
      "有月堪先到，无风亦自凉。",
      "人烟纷绕绕，诸树共苍苍。",
      "榻恋高楼语，瓯怜昼茗香。",
      "此身闲未得，驱马入残阳。"
    ]
  },
  {
    "volume": 654,
    "sequence": 138,
    "title": "秋蝶二首",
    "author": "罗邺",
    "content": [
      "秦楼花发时，秦女笑相随。",
      "及到秋风日，飞来欲问谁。",
      "似厌栖寒菊，翩翩占晚阳。",
      "愁人如见此，应下泪千行。"
    ]
  },
  {
    "volume": 654,
    "sequence": 139,
    "title": "秋别",
    "author": "罗邺",
    "content": [
      "别路垂杨柳，秋风凄管弦。",
      "青楼君去后，明月为谁圆。"
    ]
  },
  {
    "volume": 654,
    "sequence": 140,
    "title": "共友人看花",
    "author": "罗邺",
    "content": [
      "愁将万里身，来伴看花人。",
      "何事独惆怅，故园还又春。"
    ]
  },
  {
    "volume": 654,
    "sequence": 141,
    "title": "行次",
    "author": "罗邺",
    "content": [
      "终日长程复短程，一山行尽一山青。",
      "路傍君子莫相笑，天上由来有客星。"
    ]
  },
  {
    "volume": 654,
    "sequence": 142,
    "title": "凤州北楼",
    "author": "罗邺",
    "content": [
      "城上层楼北望时，闲云远水自相宜。",
      "人人尽道堪图画，枉遣山翁醉习池。"
    ]
  },
  {
    "volume": 654,
    "sequence": 143,
    "title": "赠僧",
    "author": "罗邺",
    "content": [
      "繁华举世皆如梦，今古何人肯暂闲。",
      "唯有东林学禅客，白头闲坐对青山。",
      "卷六百五十五"
    ]
  }
]