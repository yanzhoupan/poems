[
  {
    "volume": 371,
    "sequence": 1,
    "title": "吐蕃别馆月夜",
    "author": "吕温",
    "content": [
      "三五穷荒月，还应照北堂。",
      "回身向暗卧，不忍见圆光。"
    ]
  },
  {
    "volume": 371,
    "sequence": 2,
    "title": "望思台作",
    "author": "吕温",
    "content": [
      "浸润成宫蛊，苍黄弄父兵。",
      "人情疑始变，天性感还生。",
      "宇县犹能洽，闺门讵不平。",
      "空令千载后，凄怆望思名。"
    ]
  },
  {
    "volume": 371,
    "sequence": 3,
    "title": "孟冬蒲津关河亭作",
    "author": "吕温",
    "content": [
      "息驾非穷途，未济岂迷津。",
      "独立大河上，北风来吹人。",
      "雪霜自兹始，草木当更新。",
      "严冬不肃杀，何以见阳春。"
    ]
  },
  {
    "volume": 371,
    "sequence": 4,
    "title": "巩路感怀",
    "author": "吕温",
    "content": [
      "马嘶白日暮，剑鸣秋气来。",
      "我心浩无际，河上空徘徊。"
    ]
  },
  {
    "volume": 371,
    "sequence": 5,
    "title": "题梁宣帝陵二首",
    "author": "吕温",
    "content": [
      "即雠终自翦，覆国岂为雄。",
      "假号孤城里，何殊在甬东。",
      "祀夏功何薄，尊周义不成。",
      "凄凉庾信赋，千载共伤情。"
    ]
  },
  {
    "volume": 371,
    "sequence": 6,
    "title": "岳阳怀古",
    "author": "吕温",
    "content": [
      "晨飙发荆州，落日到巴丘。",
      "方知刳剡利，可接鬼神游。",
      "二湖豁南浸，九派驶东流。",
      "襟带三千里，尽在岳阳楼。",
      "忆昔斗群雄，此焉争上游。",
      "吴昌屯虎旅，晋盛骛龙舟。",
      "宋齐纷祸难，梁陈成寇雠。",
      "钟鼓长震耀，鱼龙不得休。",
      "风雪一萧散，功业忽如浮。",
      "今日时无事，空江满白鸥。"
    ]
  },
  {
    "volume": 371,
    "sequence": 7,
    "title": "道州途中即事",
    "author": "吕温",
    "content": [
      "零桂佳山水，荥阳旧自同。",
      "经途看不暇，遇境说难穷。",
      "叠嶂青时合，澄湘漫处空。",
      "舟移明镜里，路入画屏中。",
      "岩壑千家接，松萝一径通。",
      "渔烟生缥缈，犬吠隔笼葱。",
      "戏鸟留馀翠，幽花吝晚红。",
      "光翻沙濑日，香散橘园风。",
      "信美非吾土，分忧属贱躬。",
      "守愚资地僻，恤隐望年丰。",
      "且保心能静，那求政必工。",
      "课终如免戾，归养洛城东。"
    ]
  },
  {
    "volume": 371,
    "sequence": 8,
    "title": "登少陵原望秦中诸川太原王至德妙用有水术因用感叹",
    "author": "吕温",
    "content": [
      "少陵最高处，旷望极秋空。",
      "君山喷清源，脉散秦川中。",
      "荷锸自成雨，由来非鬼工。",
      "如何盛明代，委弃伤豳风。",
      "泾灞徒络绎，漆沮虚会同。",
      "东流滔滔去，沃野飞秋蓬。",
      "大禹平水土，吾人得其宗。",
      "发机回地势，运思与天通。",
      "早欲献奇策，丰财叙西戎。",
      "岂知年三十，未识大明宫。",
      "卷尔出岫云，追吾入冥鸿。",
      "无为学惊俗，狂醉哭途穷。"
    ]
  },
  {
    "volume": 371,
    "sequence": 9,
    "title": "奉敕祭南岳十四韵",
    "author": "吕温",
    "content": [
      "皇家礼赤帝，谬获司风域。",
      "致斋紫盖下，宿设祝融侧。",
      "鸣涧惊宵寐，清猿递时刻。",
      "澡洁事夙兴，簪佩思尽饰。",
      "危坛象岳趾，秘殿翘翚翼。",
      "登拜不遑愿，酌献皆累息。",
      "赞道仪匪繁，祝史词甚直。",
      "忽觉心魂悸，如有精灵逼。",
      "漠漠云气生，森森杉柏黑。",
      "风吹虚箫韵，露洗寒玉色。",
      "寂寞有至公，馨香在明德。",
      "礼成谢邑吏，驾言归郡职。",
      "憩桑访蚕事，遵畴课农力。",
      "所愿风雨时，回首瞻南极。"
    ]
  },
  {
    "volume": 371,
    "sequence": 10,
    "title": "经河源军汉村作",
    "author": "吕温",
    "content": [
      "行行忽到旧河源，城外千家作汉村。",
      "樵采未侵征虏墓，耕耘犹就破羌屯。",
      "金汤天险长全设，伏腊华风亦暗存。",
      "暂驻单车空下泪，有心无力复何言。"
    ]
  },
  {
    "volume": 371,
    "sequence": 11,
    "title": "题河州赤岸桥",
    "author": "吕温",
    "content": [
      "左南桥上见河州，遗老相依赤岸头。",
      "匝塞歌钟受恩者，谁怜被发哭东流。"
    ]
  },
  {
    "volume": 371,
    "sequence": 12,
    "title": "题阳人城",
    "author": "吕温",
    "content": [
      "忠驱义感即风雷，谁道南方乏武才。",
      "天下起兵诛董卓，长沙子弟最先来。"
    ]
  },
  {
    "volume": 371,
    "sequence": 13,
    "title": "晋王龙骧墓",
    "author": "吕温",
    "content": [
      "虎旗龙舰顺长风，坐引全吴入掌中。",
      "孙皓小儿何足取，便令千载笑争功。"
    ]
  },
  {
    "volume": 371,
    "sequence": 14,
    "title": "题石勒城二首",
    "author": "吕温",
    "content": [
      "长驱到处积人头，大旆连营压上游。",
      "建业乌栖何足问，慨然归去王中州。",
      "天生杰异固难驯，应变摧枯若有神。",
      "夷甫自能疑倚啸，忍将虚诞误时人。"
    ]
  },
  {
    "volume": 371,
    "sequence": 15,
    "title": "刘郎浦口号",
    "author": "吕温",
    "content": [
      "吴蜀成婚此水浔，明珠步障幄黄金。",
      "谁将一女轻天下，欲换刘郎鼎峙心。"
    ]
  },
  {
    "volume": 371,
    "sequence": 16,
    "title": "自江华之衡阳途中作",
    "author": "吕温",
    "content": [
      "孤棹迟迟怅有违，沿湘数日逗晴晖。",
      "人生随分为忧喜，回雁峰南是北归。"
    ]
  },
  {
    "volume": 371,
    "sequence": 17,
    "title": "吐蕃别馆送杨七录事先归",
    "author": "吕温",
    "content": [
      "愁云重拂地，飞雪乱遥程。",
      "莫虑前山暗，归人正眼明。"
    ]
  },
  {
    "volume": 371,
    "sequence": 18,
    "title": "奉送范司空赴朔方（得游字）",
    "author": "吕温",
    "content": [
      "筑坛登上将，膝席委前筹。",
      "虏灭南侵迹，朝分北顾忧。",
      "抗旌回广漠，抚剑动旄头。",
      "坐见黄云暮，行看白草秋。",
      "山横旧秦塞，河绕古灵州。",
      "戍守如无事，惟应猎骑游。"
    ]
  },
  {
    "volume": 371,
    "sequence": 19,
    "title": "送文畅上人东游",
    "author": "吕温",
    "content": [
      "随缘聊振锡，高步出东城。",
      "水止无恒地，云行不计程。",
      "到时为彼岸，过处即前生。",
      "今日临岐别，吾徒自有情。"
    ]
  },
  {
    "volume": 371,
    "sequence": 20,
    "title": "喜俭北至送宗礼南行",
    "author": "吕温",
    "content": [
      "洞庭舟始泊，桂江帆又开。",
      "魂从会处断，愁向笑中来。",
      "惝怳看残景，殷勤祝此杯。",
      "衡阳刷羽待，成取一行回。"
    ]
  },
  {
    "volume": 371,
    "sequence": 21,
    "title": "送段九秀才归澧州",
    "author": "吕温",
    "content": [
      "湘南孤白芷，幽托在清浔。",
      "岂有馨香发，空劳知处深。",
      "摧贤路已隔，赈乏力不任。",
      "惭我一言分，贞君千里心。",
      "寸义薄联组，片诚敌兼金。",
      "方期践冰雪，无使弱思侵。"
    ]
  },
  {
    "volume": 371,
    "sequence": 22,
    "title": "衡州送李十一兵曹赴浙东",
    "author": "吕温",
    "content": [
      "慷慨视别剑，凄清泛离琴。",
      "前程楚塞断，此恨洞庭深。",
      "文字已久废，循良非所任。",
      "期君碧云上，千里一扬音。"
    ]
  },
  {
    "volume": 371,
    "sequence": 23,
    "title": "临洮送袁七书记归朝（时袁生作僧，蕃人呼为袁师）",
    "author": "吕温",
    "content": [
      "忆年十五在江湄，闻说平凉且半疑。",
      "岂料殷勤洮水上，却将家信托袁师。"
    ]
  },
  {
    "volume": 371,
    "sequence": 24,
    "title": "江陵酒中留别坐客",
    "author": "吕温",
    "content": [
      "寻常纵恣倚青春，不契心期便不亲。",
      "今日烟波九疑去，相逢尽是眼中人。"
    ]
  },
  {
    "volume": 371,
    "sequence": 25,
    "title": "道州酬送何山人之容州",
    "author": "吕温",
    "content": [
      "匣有青萍筒有书，何门不可曳长裾。",
      "应须定取真知者，遣对明君说子虚。"
    ]
  },
  {
    "volume": 371,
    "sequence": 26,
    "title": "道州送戴简处士往贺州谒杨侍郎",
    "author": "吕温",
    "content": [
      "羸马孤童鸟道微，三千客散独南归。",
      "山公念旧偏知我，今日因君泪满衣。"
    ]
  },
  {
    "volume": 371,
    "sequence": 27,
    "title": "春日游郭驸马大安亭子",
    "author": "吕温",
    "content": [
      "戚里容闲客，山泉若化成。",
      "寄游芳径好，借赏彩船轻。",
      "春至花常满，年多水更清。",
      "此中如传舍，但自立功名。"
    ]
  },
  {
    "volume": 371,
    "sequence": 28,
    "title": "楚州追制后舍弟直长安县失囚花下共饮",
    "author": "吕温",
    "content": [
      "天子收郡印，京兆责狱囚。",
      "狂兄与狂弟，不解对花愁。"
    ]
  },
  {
    "volume": 371,
    "sequence": 29,
    "title": "衡州岁前游合江亭见山樱蕊未折因赋含彩吝惊春",
    "author": "吕温",
    "content": [
      "山樱先春发，红蕊满霜枝。",
      "幽处竟谁见，芳心空自知。",
      "似夺朝日照，疑畏暖风吹。",
      "欲问含彩意，恐惊轻薄儿。"
    ]
  },
  {
    "volume": 371,
    "sequence": 30,
    "title": "衡州登楼望南馆临水花，呈房戴段李诸公",
    "author": "吕温",
    "content": [
      "夭桃临方塘，暮色堪秋思。",
      "托根岂求润，照影非自媚。",
      "罥挂青柳丝，零落绿钱地。",
      "佳期竟何许，时有幽禽至。"
    ]
  },
  {
    "volume": 371,
    "sequence": 31,
    "title": "合江亭槛前多高竹不见远岸花客命翦之感而成咏",
    "author": "吕温",
    "content": [
      "吉凶岂前卜，人事何翻覆。",
      "缘看数日花，却翦凌霜竹。",
      "常言契君操，今乃妨众目。",
      "自古病当门，谁言出幽独。"
    ]
  },
  {
    "volume": 371,
    "sequence": 32,
    "title": "道州春游欧阳家林亭",
    "author": "吕温",
    "content": [
      "道州城北欧阳家，去郭一里占烟霞。",
      "主人虽朴甚有思，解留满地红桃花。",
      "桃花成泥不须扫，明朝更访桃源老。",
      "政成兴足告即归，门前便是家山道。"
    ]
  },
  {
    "volume": 371,
    "sequence": 33,
    "title": "衡州早春偶游黄溪口号",
    "author": "吕温",
    "content": [
      "偶寻黄溪日欲没，早梅未尽山樱发。",
      "无事江城闭此身，不得坐待花间月。"
    ]
  },
  {
    "volume": 371,
    "sequence": 34,
    "title": "衡州夜后把火看花留客",
    "author": "吕温",
    "content": [
      "红芳暗落碧池头，把火遥看且少留。",
      "半夜忽然风更起，明朝不复上南楼。"
    ]
  },
  {
    "volume": 371,
    "sequence": 35,
    "title": "夜后把火看花南园招李十一兵曹不至呈座上诸公",
    "author": "吕温",
    "content": [
      "夭桃红烛正相鲜，傲吏闲斋困独眠。",
      "应是梦中飞作蝶，悠扬只在此花前。"
    ]
  },
  {
    "volume": 371,
    "sequence": 36,
    "title": "顺宗至德大圣大安孝皇帝挽歌词三首",
    "author": "吕温",
    "content": [
      "遐视轻神宝，传归属圣猷。",
      "尧功终有待，文德本无忧。",
      "坐受朝汾水，行看告岱丘。",
      "那知鼎成后，龙驭弗淹留。",
      "监抚垂三纪，声徽洽万方。",
      "礼因驰道著，明自垦田彰。",
      "积渐承鸿业，从容守太康。",
      "更留园寝诏，恭听有馀芳。",
      "早秋同轨至，晨旆露华滋。",
      "挽度千夫咽，笳凝六马迟。",
      "剑悲长闭日，衣望出游时。",
      "风起西陵树，凄凉满孝思。"
    ]
  },
  {
    "volume": 371,
    "sequence": 37,
    "title": "咏蜀客石琴枕",
    "author": "吕温",
    "content": [
      "可怜他山石，几度负贞坚。",
      "推迁强为用，雕斫伤自然。",
      "文含巴江浪，色起青城烟。",
      "更闻余玉声，时入朱丝弦。"
    ]
  },
  {
    "volume": 371,
    "sequence": 38,
    "title": "河南府试赎帖，赋得乡饮酒诗",
    "author": "吕温",
    "content": [
      "酌言修旧典，刈楚始登堂。",
      "百拜宾仪尽，三终乐奏长。",
      "想同莺出谷，看似雁成行。",
      "礼罢知何适，随云入帝乡。"
    ]
  },
  {
    "volume": 371,
    "sequence": 39,
    "title": "赋得失群鹤",
    "author": "吕温",
    "content": [
      "杳杳冲天鹤，风排势暂违。",
      "有心长自负，无伴可相依。",
      "万里宁辞远，三山讵忆归。",
      "但令毛羽在，何处不翻飞。"
    ]
  },
  {
    "volume": 371,
    "sequence": 40,
    "title": "道州南楼换柱",
    "author": "吕温",
    "content": [
      "鸿灾起无朕，有见非前知。",
      "蚁入不足恤，柱倾何可追。",
      "良工操斤斧，沉吟方在斯。",
      "殚材事朽废，曷若新宏规。"
    ]
  },
  {
    "volume": 371,
    "sequence": 41,
    "title": "道州北池放鹅",
    "author": "吕温",
    "content": [
      "我非好鹅癖，尔乏鸣雁姿。",
      "安得免沸鼎，澹然游清池。",
      "见生不忍食，深情固在斯。",
      "能自远飞去，无念稻粱为。"
    ]
  },
  {
    "volume": 371,
    "sequence": 42,
    "title": "回风有怀",
    "author": "吕温",
    "content": [
      "银宫翠岛烟霏霏，珠树玲珑朝日晖。",
      "神仙望见不得到，却逐回风何处归。"
    ]
  },
  {
    "volume": 371,
    "sequence": 43,
    "title": "蕃中答退浑词二首",
    "author": "吕温",
    "content": [
      "退浑儿，退浑儿，朔风长在气何衰。",
      "万群铁马从奴虏，强弱由人莫叹时。",
      "退浑儿，退浑儿，冰消青海草如丝。",
      "明堂天子朝万国，神岛龙驹将与谁。"
    ]
  },
  {
    "volume": 371,
    "sequence": 44,
    "title": "上官昭容书楼歌",
    "author": "吕温",
    "content": [
      "汉家婕妤唐昭容，工诗能赋千载同。",
      "自言才艺是天真，不服丈夫胜妇人。",
      "歌阑舞罢闲无事，纵恣优游弄文字。",
      "玉楼宝架中天居，缄奇秘异万卷馀。",
      "水精编帙绿钿轴，云母捣纸黄金书。",
      "风吹花露清旭时，绮窗高挂红绡帷。",
      "香囊盛烟绣结络，翠羽拂案青琉璃。",
      "吟披啸卷终无已，皎皎渊机破研理。",
      "词萦彩翰紫鸾回，思耿寥天碧云起。",
      "碧云起，心悠哉，境深转苦坐自摧。",
      "金梯珠履声一断，瑶阶日夜生青苔。",
      "青苔秘空关，曾比群玉山。",
      "神仙杳何许，遗逸满人间。",
      "君不见洛阳南市卖书肆，有人买得研神记。",
      "纸上香多蠹不成，昭容题处犹分明，令人惆怅难为情。"
    ]
  },
  {
    "volume": 371,
    "sequence": 45,
    "title": "闻砧有感",
    "author": "吕温",
    "content": [
      "千门俨云端，此地富罗纨。",
      "秋月三五夜，砧声满长安。",
      "幽人感中怀，静听泪汍澜。",
      "所恨捣衣者，不知天下寒。"
    ]
  },
  {
    "volume": 371,
    "sequence": 46,
    "title": "早觉有感",
    "author": "吕温",
    "content": [
      "东方殊未明，暗室虫正飞。",
      "先觉忽先起，衣裳颠倒时。",
      "严冬寒漏长，此夜如何其。",
      "不用思秉烛，扶桑有清晖。"
    ]
  },
  {
    "volume": 371,
    "sequence": 47,
    "title": "冬日病中即事",
    "author": "吕温",
    "content": [
      "墙下长安道，嚣尘咫尺间。",
      "久牵身外役，暂得病中闲。",
      "背喜朝阳满，心怜暮鸟还。",
      "吾庐在何处，南有白云山。"
    ]
  },
  {
    "volume": 371,
    "sequence": 48,
    "title": "病中自户部员外郎转司封",
    "author": "吕温",
    "content": [
      "羸卧承新命，优容获所安。",
      "遣儿迎贺客，无力拂尘冠。",
      "偃仰晴轩暖，支离晓镜寒。",
      "那堪报恩去，感激对衰兰。"
    ]
  },
  {
    "volume": 371,
    "sequence": 49,
    "title": "久病初朝衢中即事",
    "author": "吕温",
    "content": [
      "沉疴旷十旬，还过直城闉。",
      "老马犹知路，羸童欲怕人。",
      "久隳三径计，更强百年身。",
      "许国将何力，空生衣上尘。"
    ]
  },
  {
    "volume": 371,
    "sequence": 50,
    "title": "道州城北楼观李花",
    "author": "吕温",
    "content": [
      "夜疑关山月，晓似沙场雪。",
      "曾使西域来，幽情望超越。",
      "将念浩无际，欲言忘所说。",
      "岂是花感人，自怜抱孤节。"
    ]
  },
  {
    "volume": 371,
    "sequence": 51,
    "title": "道州秋夜南楼即事",
    "author": "吕温",
    "content": [
      "谁念独坐愁，日暮此南楼。",
      "云去舜祠闭，月明潇水流。",
      "猿声何处晓，枫叶满山秋。",
      "不分匣中镜，少年看白头。"
    ]
  },
  {
    "volume": 371,
    "sequence": 52,
    "title": "道州观野火",
    "author": "吕温",
    "content": [
      "南风吹烈火，焰焰烧楚泽。",
      "阳景当昼迟，阴天半夜赤。",
      "过处若彗扫，来时如电激。",
      "岂复辨萧兰，焉能分玉石。",
      "虫蛇尽烁烂，虎兕出奔迫。",
      "积秽皆荡除，和气始融液。",
      "尧时既敬授，禹稼斯肇迹。",
      "遍生合颖禾，大秀两岐麦。",
      "家有京坻咏，人无沟壑戚。",
      "乃悟焚如功，来岁终受益。"
    ]
  },
  {
    "volume": 371,
    "sequence": 53,
    "title": "衡州早春二首",
    "author": "吕温",
    "content": [
      "碧水何逶迤，东风吹沙草。",
      "烟波千万曲，不辨嵩阳道。",
      "病肺不饮酒，伤心不看花。",
      "惟惊望乡处，犹自隔长沙。"
    ]
  },
  {
    "volume": 371,
    "sequence": 54,
    "title": "郡内书怀寄刘连州窦夔州",
    "author": "吕温",
    "content": [
      "朱邑何为者，桐乡有古祠。",
      "我心常所慕，二郡老人知。"
    ]
  },
  {
    "volume": 371,
    "sequence": 55,
    "title": "偶然作二首",
    "author": "吕温",
    "content": [
      "栖栖复汲汲，忽觉年四十。",
      "今朝满衣泪，不是伤春泣。",
      "中夜兀然坐，无言空涕洟。",
      "丈夫志气事，儿女安得知。"
    ]
  },
  {
    "volume": 371,
    "sequence": 56,
    "title": "古兴",
    "author": "吕温",
    "content": [
      "越欧百炼时，楚卞三泣地。",
      "二宝无人识，千龄皆弃置。",
      "空岩起白虹，古狱生紫气。",
      "安得命世客，直来开奥秘。",
      "剑任刜钟看，玉从投火试。",
      "必能绝疑惑，然后论奇异。"
    ]
  },
  {
    "volume": 371,
    "sequence": 57,
    "title": "风咏",
    "author": "吕温",
    "content": [
      "微风生青蘋，习习出金塘。",
      "轻摇深林翠，静猎幽径芳。",
      "掩抑时未来，鸿毛亦无伤。",
      "一朝乘严气，万里号清霜。",
      "北走摧邓林，东去落扶桑。",
      "扫却垂天云，澄清无私光。",
      "悠然返空寂，晏海通舟航。"
    ]
  },
  {
    "volume": 371,
    "sequence": 58,
    "title": "镜中叹白发",
    "author": "吕温",
    "content": [
      "年过潘岳才三岁，还见星星两鬓中。",
      "纵使他时能早达，定知不作黑头公。"
    ]
  },
  {
    "volume": 371,
    "sequence": 59,
    "title": "友人邀听歌有感",
    "author": "吕温",
    "content": [
      "文章抛尽爱功名，三十无成白发生。",
      "辜负壮心羞欲死，劳君贵买断肠声。"
    ]
  },
  {
    "volume": 371,
    "sequence": 60,
    "title": "贞元十四年旱甚，见权门移芍药花",
    "author": "吕温",
    "content": [
      "绿原青垄渐成尘，汲井开园日日新。",
      "四月带花移芍药，不知忧国是何人。"
    ]
  },
  {
    "volume": 371,
    "sequence": 61,
    "title": "冬夜即事",
    "author": "吕温",
    "content": [
      "百忧攒心起复卧，夜长耿耿不可过。",
      "风吹雪片似花落，月照冰文如镜破。"
    ]
  },
  {
    "volume": 371,
    "sequence": 62,
    "title": "道州郡斋卧疾寄东馆诸贤",
    "author": "吕温",
    "content": [
      "东池送客醉年华，闻道风流胜习家。",
      "独卧郡斋寥落意，隔帘微雨湿梨花。"
    ]
  },
  {
    "volume": 371,
    "sequence": 63,
    "title": "读小弟诗有感，因口号以示之",
    "author": "吕温",
    "content": [
      "忆吾未冠赏年华，二十年间在咄嗟。",
      "今来羡汝看花岁，似汝追思昨日花。"
    ]
  },
  {
    "volume": 371,
    "sequence": 64,
    "title": "读句践传",
    "author": "吕温",
    "content": [
      "丈夫可杀不可羞，如何送我海西头。",
      "更生更聚终须报，二十年间死即休。"
    ]
  },
  {
    "volume": 371,
    "sequence": 65,
    "title": "道州月叹（追述蕃中事，与道州对言之）",
    "author": "吕温",
    "content": [
      "别馆月，犁牛冰河金山雪。",
      "道州月，霜树子规啼是血。",
      "壮心感此孤剑鸣，沉火在灰殊未灭。"
    ]
  },
  {
    "volume": 371,
    "sequence": 66,
    "title": "风叹",
    "author": "吕温",
    "content": [
      "青海风，飞沙射面随惊蓬。",
      "洞庭风，危墙欲折身若空。",
      "西驰南走有何事，会须一决百年中。"
    ]
  },
  {
    "volume": 371,
    "sequence": 67,
    "title": "道州感兴",
    "author": "吕温",
    "content": [
      "当代知文字，先皇记姓名。",
      "七年天下立，万里海西行。",
      "苦节终难辨，劳生竟自轻。",
      "今朝流落处，啸水绕孤城。"
    ]
  },
  {
    "volume": 371,
    "sequence": 68,
    "title": "和李使君三郎早秋城北亭宴崔司士因寄关中张评事",
    "author": "吕温",
    "content": [
      "黄花古城路，上尽见青山。",
      "桑柘晴川口，牛羊落照间。",
      "野情随卷幔，尘事隔重关。",
      "道合偏重赏，官微独不闲。",
      "鹤分琴久罢，书到雁应还。",
      "为谢登临客，琼林寄一攀。"
    ]
  },
  {
    "volume": 371,
    "sequence": 69,
    "title": "题从叔园林",
    "author": "吕温",
    "content": [
      "阮宅闲园暮，窗中见树阴。",
      "樵歌依野草，僧语过长林。",
      "鸟向花间井，人弹竹里琴。",
      "自嫌身未老，已有住山心。"
    ]
  },
  {
    "volume": 371,
    "sequence": 70,
    "title": "送僧归漳州",
    "author": "吕温",
    "content": [
      "几夏京城住，今朝独远归。",
      "修行四分律，护净七条衣。",
      "溪寺黄橙熟，沙田紫芋肥。",
      "九龙潭上路，同去客应稀。"
    ]
  }
]