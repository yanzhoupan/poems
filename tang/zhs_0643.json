[
  {
    "volume": 643,
    "sequence": 1,
    "title": "菊",
    "author": "李山甫",
    "content": [
      "篱下霜前偶得存，忍教迟晚避兰荪。",
      "也销造化无多力，未受阳和一点恩。",
      "栽处不容依玉砌，要时还许上金尊。",
      "陶潜殁后谁知己，露滴幽丛见泪痕。"
    ]
  },
  {
    "volume": 643,
    "sequence": 2,
    "title": "风",
    "author": "李山甫",
    "content": [
      "喜怒寒暄直不匀，终无形状始无因。",
      "能将尘土平欺客，爱把波澜枉陷人。",
      "飘乐递香随日在，绽花开柳逐年新。",
      "深知造化由君力，试为吹嘘借与春。"
    ]
  },
  {
    "volume": 643,
    "sequence": 3,
    "title": "月",
    "author": "李山甫",
    "content": [
      "狡兔顽蟾死复生，度云经汉澹还明。",
      "夜长虽耐对君坐，年少不禁随尔行。",
      "玉桂影摇乌鹊动，金波寒注鬼神惊。",
      "人间半被虚抛掷，唯向孤吟客有情。"
    ]
  },
  {
    "volume": 643,
    "sequence": 4,
    "title": "秋",
    "author": "李山甫",
    "content": [
      "傍雨依风冷渐匀，更凭青女事精神。",
      "来时将得几多雁，到处愁他无限人。",
      "能被绿杨深懊恼，谩偎黄菊送殷勤。",
      "邹家不用偏吹律，到底荣枯也自均。"
    ]
  },
  {
    "volume": 643,
    "sequence": 5,
    "title": "松",
    "author": "李山甫",
    "content": [
      "地耸苍龙势抱云，天教青共众材分。",
      "孤标百尺雪中见，长啸一声风里闻。",
      "桃李傍他真是佞，藤萝攀尔亦非群。",
      "平生相爱应相识，谁道修篁胜此君。"
    ]
  },
  {
    "volume": 643,
    "sequence": 6,
    "title": "读汉史",
    "author": "李山甫",
    "content": [
      "四百年间反覆寻，汉家兴替好沾襟。",
      "每逢奸诈须挼手，真遇英雄始醒心。",
      "王莽弄来曾半破，曹公将去便平沈。",
      "当时虚受君恩者，谩向青编作鬼林。"
    ]
  },
  {
    "volume": 643,
    "sequence": 7,
    "title": "上元怀古二首",
    "author": "李山甫",
    "content": [
      "南朝天子爱风流，尽守江山不到头。",
      "总是战争收拾得，却因歌舞破除休。",
      "尧行道德终无敌，秦把金汤可自由。",
      "试问繁华何处有，雨苔烟草古城秋。",
      "争帝图王德尽衰，骤兴驰霸亦何为。",
      "君臣都是一场笑，家国共成千载悲。",
      "排岸远樯森似槊，落波残照赫如旗。",
      "今朝城上难回首，不见楼船索战时。"
    ]
  },
  {
    "volume": 643,
    "sequence": 8,
    "title": "隋堤柳",
    "author": "李山甫",
    "content": [
      "曾傍龙舟拂翠华，至今凝恨倚天涯。",
      "但经春色还秋色，不觉杨家是李家。",
      "背日古阴从北朽，逐波疏影向南斜。",
      "年年只有晴风便，遥为雷塘送雪花。"
    ]
  },
  {
    "volume": 643,
    "sequence": 9,
    "title": "蒲关西道中作",
    "author": "李山甫",
    "content": [
      "国东王气凝蒲关，楼台帖出晴空间。",
      "紫烟横捧大舜庙，黄河直打中条山。",
      "地锁咽喉千古壮，风传歌吹万家闲。",
      "来来去去身依旧，未及潘年鬓已斑。"
    ]
  },
  {
    "volume": 643,
    "sequence": 10,
    "title": "送李秀才入军",
    "author": "李山甫",
    "content": [
      "弱柳贞松一地栽，不因霜霰自难媒。",
      "书生只是平时物，男子争无乱世才。",
      "铁马已随红旆去，同人犹著白衣来。",
      "到头功业须如此，莫为初心首重回。"
    ]
  },
  {
    "volume": 643,
    "sequence": 11,
    "title": "送蕲州裴员外",
    "author": "李山甫",
    "content": [
      "正作南宫第一人，暂随霓旆怆离群。",
      "晓从阙下辞天子，春向江头待使君。",
      "五马尚迷青琐路，双鱼犹惹翠兰芬。",
      "明朝无路寻归处，禁树参差隔紫云。"
    ]
  },
  {
    "volume": 643,
    "sequence": 12,
    "title": "代孔明哭先主",
    "author": "李山甫",
    "content": [
      "忆昔南阳顾草庐，便乘雷电捧乘舆。",
      "酌量诸夏须平取，期刻群雄待遍锄。",
      "南面未能成帝业，西陵那忍送宫车。",
      "九疑山下频惆怅，曾许微臣水共鱼。"
    ]
  },
  {
    "volume": 643,
    "sequence": 13,
    "title": "送职方王郎中吏部刘员外自太原郑相公幕继奉征书归省署",
    "author": "李山甫",
    "content": [
      "双凤衔书次第飞，玉皇催促列仙归。",
      "云开日月临青琐，风卷烟霞上紫微。",
      "莲影一时空俭府，兰香同处扑尧衣。",
      "此生长扫朱门者，每向人间梦粉闱。"
    ]
  },
  {
    "volume": 643,
    "sequence": 14,
    "title": "寒食二首",
    "author": "李山甫",
    "content": [
      "柳带东风一向斜，春阴澹澹蔽人家。",
      "有时三点两点雨，到处十枝五枝花。",
      "万井楼台疑绣画，九原珠翠似烟霞。",
      "年年今日谁相问，独卧长安泣岁华。",
      "风烟放荡花披猖，秋千女儿飞短墙。",
      "绣袍驰马拾遗翠，锦袖斗鸡喧广场。",
      "天地气和融霁色，池台日暖烧春光。",
      "自怜尘土无他事，空脱荷衣泥醉乡。"
    ]
  },
  {
    "volume": 643,
    "sequence": 15,
    "title": "又代孔明哭先主",
    "author": "李山甫",
    "content": [
      "鲸鬣翻腾四海波，始将天意用干戈。",
      "尽驱神鬼随鞭策，全罩英雄入网罗。",
      "提剑尚残吴郡国，垂衣犹欠魏山河。",
      "鼎湖无路追仙驾，空使群臣泣血多。"
    ]
  },
  {
    "volume": 643,
    "sequence": 16,
    "title": "贫女",
    "author": "李山甫",
    "content": [
      "平生不识绣衣裳，闲把荆钗亦自伤。",
      "镜里只应谙素貌，人间多自信红妆。",
      "当年未嫁还忧老，终日求媒即道狂。",
      "两意定知无说处，暗垂珠泪湿蚕筐。"
    ]
  },
  {
    "volume": 643,
    "sequence": 17,
    "title": "寓怀",
    "author": "李山甫",
    "content": [
      "万古交驰一片尘，思量名利孰如身。",
      "长疑好事皆虚事，却恐闲人是贵人。",
      "老逐少来终不放，辱随荣后直须匀。",
      "劝君不用夸头角，梦里输赢总未真。"
    ]
  },
  {
    "volume": 643,
    "sequence": 18,
    "title": "蜀中寓怀",
    "author": "李山甫",
    "content": [
      "千里烟霞锦水头，五丁开得也风流。",
      "春装宝阙重重树，日照仙州万万楼。",
      "蛙似公孙虽不守，龙如诸葛亦须休。",
      "此中无限英雄鬼，应对江山各自羞。"
    ]
  },
  {
    "volume": 643,
    "sequence": 19,
    "title": "下第卧疾卢员外召游曲江",
    "author": "李山甫",
    "content": [
      "眼前何事不伤神，忍向江头更弄春。",
      "桂树既能欺贱子，杏花争肯采闲人。",
      "麻衣未掉浑身雪，皂盖难遮满面尘。",
      "珍重列星相借问，嵇康慵病也天真。"
    ]
  },
  {
    "volume": 643,
    "sequence": 20,
    "title": "司天台",
    "author": "李山甫",
    "content": [
      "拂云朱槛捧昭回，静对铜浑水镜开。",
      "太史只知频奏瑞，苍生无计可防灾。",
      "景公进德星曾退，汉帝推诚日为回。",
      "何事旷官全不语，好天良月锁高台。"
    ]
  },
  {
    "volume": 643,
    "sequence": 21,
    "title": "落花",
    "author": "李山甫",
    "content": [
      "落拓东风不藉春，吹开吹谢两何因。",
      "当时曾见笑筵主，今日自为行路尘。",
      "颜色却还天上女，馨香留与世间人。",
      "明年寒食重相见，零泪无端又满巾。"
    ]
  },
  {
    "volume": 643,
    "sequence": 22,
    "title": "赴举别所知",
    "author": "李山甫",
    "content": [
      "腰剑囊书出户迟，壮心奇命两相疑。",
      "麻衣尽举一双手，桂树只生三两枝。",
      "黄祖不怜鹦鹉客，志公偏赏麒麟儿。",
      "叔牙忧我应相痛，回首天涯寄所思。"
    ]
  },
  {
    "volume": 643,
    "sequence": 23,
    "title": "贺邢州卢员外",
    "author": "李山甫",
    "content": [
      "紫泥飞诏下金銮，列象分明世仰观。",
      "北省谏书藏旧草，南宫郎署握新兰。",
      "春归凤沼恩波暖，晓入鸳行瑞气寒。",
      "偏是此生栖息者，满衣零泪一时干。"
    ]
  },
  {
    "volume": 643,
    "sequence": 24,
    "title": "方干隐居",
    "author": "李山甫",
    "content": [
      "咬咬嘎嘎水禽声，露洗松阴满院清。",
      "溪畔印沙多鹤迹，槛前题竹有僧名。",
      "问人远岫千重意，对客闲云一片情。",
      "早晚尘埃得休去，且将书剑事先生。"
    ]
  },
  {
    "volume": 643,
    "sequence": 25,
    "title": "早春微雨",
    "author": "李山甫",
    "content": [
      "怪来莺蝶似凝愁，不觉看花暂湿头。",
      "疏影未藏千里树，远阴微翳万家楼。",
      "青罗舞袖纷纷转，红脸啼珠旋旋收。",
      "岁旱且须教济物，为霖何事爱风流。"
    ]
  },
  {
    "volume": 643,
    "sequence": 26,
    "title": "谒翰林刘学士不遇",
    "author": "李山甫",
    "content": [
      "梦绕清华宴地深，洞宫横锁晓沈沈。",
      "鹏飞碧海终难见，鹤入青霄岂易寻。",
      "六尺羁魂迷定止，两行愁血谢知音。",
      "平生只耻凌风翼，随得鸣珂上禁林。"
    ]
  },
  {
    "volume": 643,
    "sequence": 27,
    "title": "答刘书记见赠",
    "author": "李山甫",
    "content": [
      "吟近秋光思不穷，酷探骚雅愧无功。",
      "茫然心苦千篇拙，暝坐神凝万象空。",
      "月上开襟当北户，竹边回首揖西风。",
      "知音频有新诗赠，白雪纷纷落郢中。"
    ]
  },
  {
    "volume": 643,
    "sequence": 28,
    "title": "贺友人及第",
    "author": "李山甫",
    "content": [
      "得水蛟龙失水鱼，此心相对两何如。",
      "敢辞今日须行卷，犹喜他年待荐书。",
      "松桂也应情未改，萍蓬争奈迹还疏。",
      "春风不见寻花伴，遥向青云泥子虚。"
    ]
  },
  {
    "volume": 643,
    "sequence": 29,
    "title": "雨后过华岳庙",
    "author": "李山甫",
    "content": [
      "华山黑影霄崔嵬，金天□□门未开。",
      "雨淋鬼火灭不灭，风送神香来不来。",
      "墙外素钱飘似雪，殿前阴柏吼如雷。",
      "知君暗宰人间事，休把苍生梦里裁。"
    ]
  },
  {
    "volume": 643,
    "sequence": 30,
    "title": "赠弹琴李处士",
    "author": "李山甫",
    "content": [
      "情知此事少知音，自是先生枉用心。",
      "世上几时曾好古，人前何必更沾襟。",
      "致身不似笙竽巧，悦耳宁如郑卫淫。",
      "三尺焦桐七条线，子期师旷两沈沈。"
    ]
  },
  {
    "volume": 643,
    "sequence": 31,
    "title": "刘员外寄移菊",
    "author": "李山甫",
    "content": [
      "秋来缘树复缘墙，怕共平芜一例荒。",
      "颜色不能随地变，风流唯解逐人香。",
      "烟含细叶交加碧，露拆寒英次第黄。",
      "深谢栽培与知赏，但惭终岁待重阳。"
    ]
  },
  {
    "volume": 643,
    "sequence": 32,
    "title": "南山",
    "author": "李山甫",
    "content": [
      "钝碧顽青几万秋，直无天地始应休。",
      "莫嫌尘土佯遮面，能向楼台强出头。",
      "霁色陡添千尺翠，夕阳闲放一堆愁。",
      "假饶不是神仙骨，终抱琴书向此游。"
    ]
  },
  {
    "volume": 643,
    "sequence": 33,
    "title": "山中览刘书记新诗",
    "author": "李山甫",
    "content": [
      "记室新诗相寄我，蔼然清绝更无过。",
      "溪风满袖吹骚雅，岩瀑无时滴薜萝。",
      "云外山高寒色重，雪中松苦夜声多。",
      "静酬嘉唱对幽景，苍鹤羸栖古木柯。"
    ]
  },
  {
    "volume": 643,
    "sequence": 34,
    "title": "早秋山中作",
    "author": "李山甫",
    "content": [
      "荣枯无路入千峰，肥遁谁谐此志同。",
      "司寇亦曾遭鲁黜，步兵何事哭途穷。",
      "桧松瘦健滴秋露，户牖虚明生晚风。",
      "山思更清人影绝，陇云飞入草堂中。"
    ]
  },
  {
    "volume": 643,
    "sequence": 35,
    "title": "赋得寒月寄齐已",
    "author": "李山甫",
    "content": [
      "松下清风吹我襟，上方钟磬夜沈沈。",
      "已知庐岳尘埃绝，更忆寒山雪月深。",
      "高谢万缘消祖意，朗吟千首亦师心。",
      "岂知名出遍诸夏，石上栖禅竹影侵。"
    ]
  },
  {
    "volume": 643,
    "sequence": 36,
    "title": "曲江二首",
    "author": "李山甫",
    "content": [
      "南山低对紫云楼，翠影红阴瑞气浮。",
      "一种是春长富贵，大都为水也风流。",
      "争攀柳带千千手，间插花枝万万头。",
      "独向江边最惆怅，满衣尘土避王侯。",
      "江色沈天万草齐，暖烟晴霭自相迷。",
      "蜂怜杏蕊细香落，莺坠柳条浓翠低。",
      "千队国娥轻似雪，一群公子醉如泥。",
      "斜阳怪得长安动，陌上分飞万马蹄。"
    ]
  },
  {
    "volume": 643,
    "sequence": 37,
    "title": "迁居清溪和刘书记见示",
    "author": "李山甫",
    "content": [
      "担锡归来竹绕溪，过津曾笑鲁儒迷。",
      "端居味道尘劳息，扣寂眠云心境齐。",
      "还似村家无宠禄，时将邻叟话幽栖。",
      "山衣毳烂唯添野，石井源清不贮泥。",
      "祖意岂从年腊得，松枝肯为雪霜低。",
      "晚天吟望秋光重，雨阵横空蔽断霓。"
    ]
  },
  {
    "volume": 643,
    "sequence": 38,
    "title": "阴地关崇徽公主手迹",
    "author": "李山甫",
    "content": [
      "一拓纤痕更不收，翠微苍藓几经秋。",
      "谁陈帝子和番策，我是男儿为国羞。",
      "寒雨洗来香已尽，澹烟笼著恨长留。",
      "可怜汾水知人意，旁与吞声未忍休。"
    ]
  },
  {
    "volume": 643,
    "sequence": 39,
    "title": "题李员外厅",
    "author": "李山甫",
    "content": [
      "石砌蛩吟响，草堂人语稀。",
      "道孤思绝唱，年长渐知非。",
      "名利终成患，烟霞亦可依。",
      "高丘松盖古，闲地药苗肥。",
      "猿鸟啼嘉景，牛羊傍晚晖。",
      "幽栖还自得，清啸坐忘机。",
      "爱彼人深处，白云相伴归。"
    ]
  },
  {
    "volume": 643,
    "sequence": 40,
    "title": "山中寄梁判官",
    "author": "李山甫",
    "content": [
      "归卧东林计偶谐，柴门深向翠微开。",
      "更无尘事心头起，还有诗情象外来。",
      "康乐公应频结社，寒山子亦患多才。",
      "星郎雅是道中侣，六艺拘牵在隗台。"
    ]
  },
  {
    "volume": 643,
    "sequence": 41,
    "title": "禅林寺作寄刘书记",
    "author": "李山甫",
    "content": [
      "坐近松风骨自寒，茅斋直拶白雪边。",
      "玄关不闭何人到，此事谁论在佛先。",
      "天竺老师留一句，曹溪行者答全篇。",
      "今朝林下忘言说，强把新诗寄谪仙。"
    ]
  },
  {
    "volume": 643,
    "sequence": 42,
    "title": "山中病后作",
    "author": "李山甫",
    "content": [
      "卧病厌厌三伏尽，商飙初自水边来。",
      "高峰枯槁骨偏峭，野树扶疏叶未摧。",
      "时序追牵从鬓改，蝉声酸急是谁催。",
      "云门不闭全无事，心外沈然一聚灰。"
    ]
  },
  {
    "volume": 643,
    "sequence": 43,
    "title": "寄卫别驾",
    "author": "李山甫",
    "content": [
      "晓屐归来岳寺深，尝思道侣会东林。",
      "昏沈天竺看经眼，萧索净名老病心。",
      "云盖数重横陇首，苔花千点遍松阴。",
      "知君超达悟空旨，三径闲行抱素琴。"
    ]
  },
  {
    "volume": 643,
    "sequence": 44,
    "title": "遣怀",
    "author": "李山甫",
    "content": [
      "长松埋涧底，郁郁未出原。",
      "孤云飞陇首，高洁不可攀。",
      "古道贵拙直，时事不足言。",
      "莫饮盗泉水，无为天下先。",
      "智者与愚者，尽归北邙山。",
      "唯有东流水，年光不暂闲。"
    ]
  },
  {
    "volume": 643,
    "sequence": 45,
    "title": "酬刘书记一二知己见寄",
    "author": "李山甫",
    "content": [
      "见说金台客，相逢只论诗。",
      "坐来残暑退，吟许野僧知。",
      "自喜幽栖僻，唯惭道义亏。",
      "身闲偏好古，句冷不求奇。",
      "晦迹全无累，安贫自得宜。",
      "同人终念我，莲社有归期。"
    ]
  },
  {
    "volume": 643,
    "sequence": 46,
    "title": "山中依韵答刘书记见赠",
    "author": "李山甫",
    "content": [
      "幽居少人事，三径草不开。",
      "隐几虚室静，闲云入坐来。",
      "至道非内外，讵言才不才。",
      "宝月当秋空，高洁无纤埃。",
      "心灭百虑减，诗成万象回。",
      "亦有吾庐在，寂寞旧山隈。",
      "从容未归去，满地生青苔。",
      "谢公寄我诗，清奇不可陪。",
      "白雪飞不尽，碧云欲成堆。",
      "惊风出地户，虩虩似震雷。",
      "吟哦山岳动，令人心胆摧。",
      "思君览章句，还复如望梅。",
      "慷慨追古意，旷望登高台。",
      "何当陶渊明，远师劝倾杯。",
      "流年将老来，华发自相催。",
      "野寺连屏障，左右相裴回。"
    ]
  },
  {
    "volume": 643,
    "sequence": 47,
    "title": "山中答刘书记寓怀",
    "author": "李山甫",
    "content": [
      "贵门多冠冕，日与荣辱并。",
      "山中有独夫，笑傲出衰盛。",
      "正直任天真，鬼神亦相敬。",
      "之子贲丘园，户牖松萝映。",
      "骨将槁木齐，心同止水净。",
      "笔头指金波，座上横玉柄。",
      "芙蓉出秋渚，绣段流清咏。",
      "高古不称时，沈默岂相竞。",
      "穷搜万籁息，危坐千峰静。",
      "林僧继嘉唱，风前亦为幸。"
    ]
  },
  {
    "volume": 643,
    "sequence": 48,
    "title": "项羽庙",
    "author": "李山甫",
    "content": [
      "为虏为王尽偶然，有何羞见汉江船。",
      "停分天下犹嫌少，可要行人赠纸钱。"
    ]
  },
  {
    "volume": 643,
    "sequence": 49,
    "title": "春日商山道中作",
    "author": "李山甫",
    "content": [
      "一径春光里，扬鞭入翠微。",
      "风来花落帽，云过雨沾衣。",
      "谷鸟衔枝去，巴人负笈归。",
      "残阳更惆怅，前路客亭稀。"
    ]
  },
  {
    "volume": 643,
    "sequence": 50,
    "title": "古石砚",
    "author": "李山甫",
    "content": [
      "追琢他山石，方圆一勺深。",
      "抱真唯守墨，求用每虚心。",
      "波浪因文起，尘埃为废侵。",
      "凭君更研究，何啻直千金。"
    ]
  },
  {
    "volume": 643,
    "sequence": 51,
    "title": "惜花",
    "author": "李山甫",
    "content": [
      "未会春风意，开君又落君。",
      "一年今烂漫，几日便缤纷。",
      "别艳那堪赏，余香不忍闻。",
      "尊前恨无语，应解作朝云。"
    ]
  },
  {
    "volume": 643,
    "sequence": 52,
    "title": "别杨秀才",
    "author": "李山甫",
    "content": [
      "因乱与君别，相逢悲且惊。",
      "开襟魂自慰，拭泪眼空明。",
      "故国已无业，旧交多不生。",
      "如何又分袂，难话别离情。"
    ]
  },
  {
    "volume": 643,
    "sequence": 53,
    "title": "自叹拙",
    "author": "李山甫",
    "content": [
      "自怜心计拙，欲语更悲辛。",
      "世乱僮欺主，年衰鬼弄人。",
      "镜中颜欲老，江上业长贫。",
      "不是刘公乐，何由变此身。"
    ]
  },
  {
    "volume": 643,
    "sequence": 54,
    "title": "乱后途中",
    "author": "李山甫",
    "content": [
      "乱离寻故园，朝市不如村。",
      "恸哭翻无泪，颠狂觉少魂。",
      "诸侯贪割据，群盗恣并吞。",
      "为问登坛者，何年答汉恩。"
    ]
  },
  {
    "volume": 643,
    "sequence": 55,
    "title": "燕",
    "author": "李山甫",
    "content": [
      "每岁同辛苦，看人似有情。",
      "乱飞春得意，幽语夜闻声。",
      "整羽庄姜恨，回身汉后轻。",
      "豪家足金弹，不用污雕楹。"
    ]
  },
  {
    "volume": 643,
    "sequence": 56,
    "title": "题慈云寺僧院",
    "author": "李山甫",
    "content": [
      "帝城深处寺，楼殿压秋江。",
      "红叶去寒树，碧峰来晓窗。",
      "烟霞生净土，苔藓上高幢。",
      "欲问吾师语，心猿不肯降。"
    ]
  },
  {
    "volume": 643,
    "sequence": 57,
    "title": "闻子规",
    "author": "李山甫",
    "content": [
      "冤禽名杜宇，此事更难知。",
      "昔帝一时恨，后人千古悲。",
      "断肠思故国，啼血溅芳枝。",
      "况是天涯客，那堪□□眉。"
    ]
  },
  {
    "volume": 643,
    "sequence": 58,
    "title": "送刘将军入关讨贼",
    "author": "李山甫",
    "content": [
      "世人多恃武，何者是真雄。",
      "欲灭黄巾贼，须凭黑槊公。",
      "指星忧国计，望气识天风。",
      "明日凌云上，期君第一功。"
    ]
  },
  {
    "volume": 643,
    "sequence": 59,
    "title": "陪郑先辈华山罗谷访张隐者",
    "author": "李山甫",
    "content": [
      "白云闲洞口，飞盖入岚光。",
      "好鸟共人语，异花迎客香。",
      "谷风闻鼓吹，苔石见文章。",
      "不是陪仙侣，无因访阮郎。"
    ]
  },
  {
    "volume": 643,
    "sequence": 60,
    "title": "兵后寻边三首",
    "author": "李山甫",
    "content": [
      "千里烟沙尽日昏，战余烧罢闭重门。",
      "新成剑戟皆农器，旧著衣裳尽血痕。",
      "卷地朔风吹白骨，柱天青气泣幽魂。",
      "自怜长策无人问，羞戴儒冠傍塞垣。",
      "旗头指处见黄埃，万马横驰鹘翅回。",
      "剑戟远腥凝血在，山河先暗阵云来。",
      "角声恶杀悲于哭，鼓势争强怒若雷。",
      "日暮却登寒垒望，饱鸱清啸伏尸堆。",
      "风怒边沙迸铁衣，胡儿胡马正骄肥。",
      "将军对阵谁教入，战士辞营不道归。",
      "新血溅红黏蔓草，旧骸堆白映寒晖。",
      "胸中纵有销兵术，欲向何门说是非？"
    ]
  },
  {
    "volume": 643,
    "sequence": 61,
    "title": "沧浪峡",
    "author": "李山甫",
    "content": [
      "走毂飞蹄过此傍，几人留意问沧浪。",
      "烟波莫笑趋名客，为爱朝宗日夜忙。"
    ]
  },
  {
    "volume": 643,
    "sequence": 62,
    "title": "公子家二首",
    "author": "李山甫",
    "content": [
      "曾是皇家几世侯，入云高第照神州。",
      "柳遮门户横金锁，花拥弦歌咽画楼。",
      "锦袖妒姬争巧笑，玉衔骄马索闲游。",
      "麻衣酷献平生业，醉倚春风不点头。",
      "柳底花阴压露尘，醉烟轻罩一团春。",
      "鸳鸯占水能嗔客，鹦鹉嫌笼解骂人。",
      "騕褭似龙随日换，轻盈如燕逐年新。",
      "不知买尽长安笑，活得苍生几户贫？"
    ]
  },
  {
    "volume": 643,
    "sequence": 63,
    "title": "山下残夏偶作",
    "author": "李山甫",
    "content": [
      "等闲三伏后，独卧此高丘。",
      "残暑炎于火，林风爽带秋。",
      "声名何要出，吟咏亦堪休。",
      "自许红尘外，云溪好漱流。"
    ]
  },
  {
    "volume": 643,
    "sequence": 64,
    "title": "夜吟",
    "author": "李山甫",
    "content": [
      "除却闲吟外，人间事事慵。",
      "更深成一句，月冷上孤峰。",
      "穷理多瞑目，含毫静倚松。",
      "终篇浑不寐，危坐到晨钟。"
    ]
  },
  {
    "volume": 643,
    "sequence": 65,
    "title": "代崇徽公主意",
    "author": "李山甫",
    "content": [
      "金钗坠地鬓堆云，自别朝阳帝岂闻。",
      "遣妾一身安社稷，不知何处用将军？"
    ]
  },
  {
    "volume": 643,
    "sequence": 66,
    "title": "下第献所知三首",
    "author": "李山甫",
    "content": [
      "偶向江头别钓矶，等闲经岁与心违。",
      "虚教六尺受辛苦，枉把一身忧是非。",
      "青桂本来无欠负，碧霄何处有因依。",
      "春风不用相催促，回避花时也解归。",
      "不识人间巧路岐，只将端拙泥神祇。",
      "与他名利本无分，却共水云曾有期。",
      "大抵物情应莫料，近来天意也须疑。",
      "自怜心计今如此，凭仗春醪为解颐。",
      "十年磨镞事锋铓，始逐朱旗入战场。",
      "四海风云难际会，一生肝胆易开张。",
      "退飞莺谷春零落，倒卓龙门路渺茫。",
      "今日惭知也惭命，笑余歌罢忽凄凉。"
    ]
  },
  {
    "volume": 643,
    "sequence": 67,
    "title": "寄太常王少卿",
    "author": "李山甫",
    "content": [
      "别后西风起，新蝉坐卧闻。",
      "秋天静如水，远岫碧侵云。",
      "雅饮纯和气，清吟冰雪文。",
      "想思重回首，梧叶下纷纷。"
    ]
  },
  {
    "volume": 643,
    "sequence": 68,
    "title": "游侠儿",
    "author": "李山甫",
    "content": [
      "好把雄姿浑世尘，一场闲事莫因循。",
      "荆轲只为闲言语，不与燕丹了得人。"
    ]
  },
  {
    "volume": 643,
    "sequence": 69,
    "title": "下第出春明门",
    "author": "李山甫",
    "content": [
      "曾和秋雨驱愁入，却向春风领恨回。",
      "深谢灞陵堤畔柳，与人头上拂尘埃。"
    ]
  },
  {
    "volume": 643,
    "sequence": 70,
    "title": "望思台",
    "author": "李山甫",
    "content": [
      "君父昏蒙死不回，谩将平地筑高台。",
      "九层黄土是何物，销得向前冤恨来。"
    ]
  },
  {
    "volume": 643,
    "sequence": 71,
    "title": "病中答刘书记见赠",
    "author": "李山甫",
    "content": [
      "病来双树下，云脚上禅袍。",
      "频有琼瑶赠，空瞻雪月高。",
      "已知捐俗态，时许话风骚。",
      "衰疾未能起，相思徒自劳。"
    ]
  },
  {
    "volume": 643,
    "sequence": 72,
    "title": "早秋山中作",
    "author": "李山甫",
    "content": [
      "谁到山中语，雨余风气秋。",
      "烟岚出涧底，瀑布落床头。",
      "至道亦非远，僻诗须苦求。",
      "千峰有嘉景，拄杖独巡游。"
    ]
  },
  {
    "volume": 643,
    "sequence": 73,
    "title": "别墅",
    "author": "李山甫",
    "content": [
      "此地可求息，开门足野情。",
      "窗明雨初歇，日落风更清。",
      "苍藓槎根匝，碧烟水面生。",
      "玩奇心自乐，暑月听蝉声。"
    ]
  },
  {
    "volume": 643,
    "sequence": 74,
    "title": "柳十首",
    "author": "李山甫",
    "content": [
      "灞岸江头腊雪消，东风偷软入纤条。",
      "春来不忍登楼望，万架金丝著地娇。",
      "受尽风霜得到春，一条条是逐年新。",
      "寻常送别无余事，争忍攀将过与人。",
      "长恨阳和也世情，把香和艳与红英。",
      "家家只是栽桃李，独自无根到处生。",
      "只为遮楼又拂桥，被人摧折好枝条。",
      "假饶张绪如今在，须把风流暗里销。",
      "弱带低垂可自由，傍他门户倚他楼。",
      "金风不解相抬举，露压烟欺直到秋。",
      "终日堂前学画眉，几人曾道胜花枝。",
      "试看三月春残后，门外青阴是阿谁。",
      "也曾飞絮谢家庭，从此风流别有名。",
      "不是向人无用处，一枝愁杀别离情。",
      "从来只是爱花人，杨柳何曾占得春。",
      "多向客亭门外立，与他迎送往来尘。",
      "强扶柔态酒难醒，殢著春风别有情。",
      "公子王孙且相伴，与君俱得几时荣。",
      "无赖秋风斗觉寒，万条烟草一时干。",
      "游人若要春消息，直向江头腊后看。"
    ]
  },
  {
    "volume": 643,
    "sequence": 75,
    "title": "酬刘书记见赠",
    "author": "李山甫",
    "content": [
      "独在西峰末，怜君和气多。",
      "劳生同朽索，急景似倾波。",
      "禅者行担锡，樵师语隔坡。",
      "旱□生赤藓，古木架青萝。",
      "石涧新蝉脱，茅檐旧燕窠。",
      "篇章蒙见许，松月好相过。",
      "思苦通真理，吟清合大和。",
      "□□□□□，风起送渔歌。"
    ]
  },
  {
    "volume": 643,
    "sequence": 76,
    "title": "赠徐三十（一本作酬刘书记见赠第二首）",
    "author": "李山甫",
    "content": [
      "春满南宫白日长，夜来新值锦衣郎。",
      "朱排六相助神耸，玉衬一厅侵骨凉。",
      "砌竹拂袍争草色，庭花飘艳妒兰香。",
      "从今不羡乘槎客，曾到三星列宿傍。"
    ]
  },
  {
    "volume": 643,
    "sequence": 77,
    "title": "牡丹",
    "author": "李山甫",
    "content": [
      "邀勒春风不早开，众芳飘后上楼台。",
      "数苞仙艳火中出，一片异香天上来。",
      "晓露精神妖欲动，暮烟情态恨成堆。",
      "知君也解相轻薄，斜倚阑干首重回。"
    ]
  },
  {
    "volume": 643,
    "sequence": 78,
    "title": "赠宿将",
    "author": "李山甫",
    "content": [
      "校猎燕山经几春，雕弓白羽不离身。",
      "年来马上浑无力，望见飞鸿指似人。"
    ]
  }
]