[
  {
    "volume": 413,
    "sequence": 1,
    "title": "陪诸公游故江西韦大夫通德湖旧居有感…韦大夫旧僚也",
    "author": "元稹",
    "content": [
      "高墉行马接通湖，巨壑藏舟感大夫。",
      "尘壁暗埋悲旧札，风帘吹断落残珠。",
      "烟波漾日侵颓岸，狐兔奔丛拂坐隅。",
      "唯有满园桃李下，膺门偏拜阮元瑜。"
    ]
  },
  {
    "volume": 413,
    "sequence": 2,
    "title": "送友封二首（黔府窦巩字友封）",
    "author": "元稹",
    "content": [
      "桃叶成阴燕引雏，南风吹浪飐樯乌。",
      "瘴云拂地黄梅雨，明月满帆青草湖。",
      "迢递旅魂归去远，颠狂酒兴病来孤。",
      "知君兄弟怜诗句，遍为姑将恼大巫。",
      "惠和坊里当时别，岂料江陵送上船。",
      "鹏翼张风期万里，马头无角已三年。",
      "甘将泥尾随龟后，尚有云心在鹤前。",
      "若见中丞忽相问，为言腰折气冲天。"
    ]
  },
  {
    "volume": 413,
    "sequence": 3,
    "title": "放言五首",
    "author": "元稹",
    "content": [
      "近来逢酒便高歌，醉舞诗狂渐欲魔。",
      "五斗解酲犹恨少，十分飞盏未嫌多。",
      "眼前仇敌都休问，身外功名一任他。",
      "死是等闲生也得，拟将何事奈吾何。",
      "莫将心事厌长沙，云到何方不是家。",
      "酒熟餔糟学渔父。",
      "饭来开口似神鸦。",
      "竹枝待凤千茎直，柳树迎风一向斜。",
      "总被天公沾雨露，等头成长尽生涯。",
      "霆轰电烻数声频，不奈狂夫不藉身。",
      "纵使被雷烧作烬，宁殊埋骨扬为尘。",
      "得成蝴蝶寻花树，傥化江鱼掉锦鳞。",
      "必若乖龙在诸处，何须惊动自来人。",
      "安得心源处处安，何劳终日望林峦。",
      "玉英惟向火中冷，莲叶元来水上干。",
      "甯戚饭牛图底事，陆通歌凤也无端。",
      "孙登不语启期乐，各自当情各自欢。",
      "三十年来世上行，也曾狂走趁浮名。",
      "两回左降须知命，数度登朝何处荣。",
      "乞我杯中松叶满，遮渠肘上柳枝生。",
      "他时定葬烧缸地，卖与人家得酒盛。"
    ]
  },
  {
    "volume": 413,
    "sequence": 4,
    "title": "刘二十八以文石枕见赠仍题绝句以将厚意…兼广为四韵",
    "author": "元稹",
    "content": [
      "枕截文琼珠缀篇，野人酬赠壁州鞭。",
      "用长时节君须策，泥醉风云我要眠。",
      "歌眄彩霞临药灶，执陪仙仗引炉烟。",
      "张骞却上知何日，随会归期在此年。"
    ]
  },
  {
    "volume": 413,
    "sequence": 5,
    "title": "奉和严司空重阳日同崔常侍崔郎中…登龙山落帽台佳宴",
    "author": "元稹",
    "content": [
      "谢公愁思眇天涯，蜡屐登高为菊花。",
      "贵重近臣光绮席，笑怜从事落乌纱。",
      "萸房暗绽红珠朵，茗碗寒供白露芽。",
      "咏碎龙山归去号，马奔流电妓奔车。"
    ]
  },
  {
    "volume": 413,
    "sequence": 6,
    "title": "送王十一郎游剡中",
    "author": "元稹",
    "content": [
      "越州都在浙河湾，尘土消沉景象闲。",
      "百里油盆镜湖水，千峰钿朵会稽山。",
      "军城楼阁随高下，禹庙烟霞自往还。",
      "想得玉郎乘画舸，几回明月坠云间。"
    ]
  },
  {
    "volume": 413,
    "sequence": 7,
    "title": "送友封",
    "author": "元稹",
    "content": [
      "轻风略略柳欣欣，晴色空濛远似尘。",
      "斗柄未回犹带闰，江痕潜上已生春。",
      "兰成宅里寻枯树，宋玉亭前别故人。",
      "心断洛阳三两处，窈娘堤抱古天津。"
    ]
  },
  {
    "volume": 413,
    "sequence": 8,
    "title": "送致用",
    "author": "元稹",
    "content": [
      "泪沾双袖血成文，不为悲身为别君。",
      "望鹤眼穿期海外，待乌头白老江濆。",
      "遥看逆浪愁翻雪，渐失征帆错认云。",
      "欲识九回肠断处，浔阳流水逐条分。"
    ]
  },
  {
    "volume": 413,
    "sequence": 9,
    "title": "早春登龙山静胜寺时非休浣司空特许是行因赠幕中诸公",
    "author": "元稹",
    "content": [
      "谢傅知怜景气新，许寻高寺望江春。",
      "龙文远水吞平岸，羊角轻风旋细尘。",
      "山茗粉含鹰觜嫩，海榴红绽锦窠匀。",
      "归来笑问诸从事，占得闲行有几人。"
    ]
  },
  {
    "volume": 413,
    "sequence": 10,
    "title": "书乐天纸",
    "author": "元稹",
    "content": [
      "金銮殿里书残纸，乞与荆州元判司。",
      "不忍拈将等闲用，半封京信半题诗。"
    ]
  },
  {
    "volume": 413,
    "sequence": 11,
    "title": "酬孝甫见赠十首（各酬本意，次用旧韵）",
    "author": "元稹",
    "content": [
      "宋玉秋来续楚词，阴铿官漫足闲诗。",
      "亲情书札相安慰，多道萧何作判司。",
      "杜甫天材颇绝伦，每寻诗卷似情亲。",
      "怜渠直道当时语，不著心源傍古人。",
      "十岁荒狂任博徒，挼莎五木掷枭卢。",
      "野诗良辅偏怜假，长借金鞍迓酒胡。",
      "曾经绰立侍丹墀，绽蕊宫花拂面枝。",
      "雉尾扇开朝日出，柘黄衫对碧霄垂。",
      "一自低心翰墨场，箭靫抛尽负书囊。",
      "近来兼爱休粮药，柏叶纱罗杂豆黄。",
      "莫笑风尘满病颜，此生元在有无间。",
      "卷舒莲叶终难湿，去住云心一种闲。",
      "无事抛棋侵虎口，几时开眼复联行。",
      "终须杀尽缘边敌，四面通同掩大荒。",
      "原宪甘贫每自开，子春伤足少人哀。",
      "巷南唯有陈居士，时学文殊一问来。",
      "每识闲人如未识，与君相识更相怜。",
      "经旬不解来过宿，忍见空床夜夜眠。",
      "开坼新诗展大璆，明珠炫转玉音浮。",
      "酬君十首三更坐，减却常时半夜愁。"
    ]
  },
  {
    "volume": 413,
    "sequence": 12,
    "title": "和乐天招钱蔚章看山绝句",
    "author": "元稹",
    "content": [
      "碧落招邀闲旷望，黄金城外玉方壶。",
      "人间还有大江海，万里烟波天上无。"
    ]
  },
  {
    "volume": 413,
    "sequence": 13,
    "title": "折枝花赠行",
    "author": "元稹",
    "content": [
      "樱桃花下送君时，一寸春心逐折枝。",
      "别后相思最多处，千株万片绕林垂。"
    ]
  },
  {
    "volume": 413,
    "sequence": 14,
    "title": "寄刘颇二首",
    "author": "元稹",
    "content": [
      "平生嗜酒颠狂甚，不许诸公占丈夫。",
      "唯爱刘君一片胆，近来还敢似人无。",
      "前年碣石烟尘起，共看官军过洛城。",
      "无限公卿因战得，与君依旧绿衫行。"
    ]
  },
  {
    "volume": 413,
    "sequence": 15,
    "title": "晨起送使，病不行，因过王十一馆居二首",
    "author": "元稹",
    "content": [
      "自笑今朝误夙兴，逢他御史疟相仍。",
      "过君未起房门掩，深映寒窗一盏灯。",
      "密宇深房小火炉，饭香鱼熟近中厨。",
      "野人爱静仍耽寝，自问黄昏肯去无。"
    ]
  },
  {
    "volume": 413,
    "sequence": 16,
    "title": "送孙胜",
    "author": "元稹",
    "content": [
      "桐花暗澹柳惺憁，池带轻波柳带风。",
      "今日与君临水别，可怜春尽宋亭中。"
    ]
  },
  {
    "volume": 413,
    "sequence": 17,
    "title": "游三寺回呈上府主严司空时因寻寺…故以诗自诮尔",
    "author": "元稹",
    "content": [
      "谢公恣纵颠狂掾，触处闲行许自由。",
      "举板支颐对山色，当筵吹帽落台头。",
      "贪缘稽首他方佛，无暇精心满县囚。",
      "莫责寻常吐茵吏，书囊赤白报君侯。"
    ]
  },
  {
    "volume": 413,
    "sequence": 18,
    "title": "远望",
    "author": "元稹",
    "content": [
      "满眼伤心冬景和，一山红树寺边多。",
      "仲宣无限思乡泪，漳水东流碧玉波。"
    ]
  },
  {
    "volume": 413,
    "sequence": 19,
    "title": "早春寻李校书",
    "author": "元稹",
    "content": [
      "款款春风澹澹云，柳枝低作翠栊裙。",
      "梅含鸡舌兼红气，江弄琼花散绿纹。",
      "带雾山莺啼尚小，穿沙芦笋叶才分。",
      "今朝何事偏相觅，撩乱芳情最是君。"
    ]
  },
  {
    "volume": 413,
    "sequence": 20,
    "title": "过襄阳楼呈上府主严司空楼在江陵节度使宅北隅",
    "author": "元稹",
    "content": [
      "襄阳楼下树阴成，荷叶如钱水面平。",
      "拂水柳花千万点，隔林莺舌两三声。",
      "有时水畔看云立，每日楼前信马行。",
      "早晚暂教王粲上，庾公应待月分明。"
    ]
  },
  {
    "volume": 413,
    "sequence": 21,
    "title": "八月六日与僧如展、前松滋主簿韦戴同游碧涧寺…平声韵",
    "author": "元稹",
    "content": [
      "空阔长江碍铁围，高低行树倚岩扉。",
      "穿廊玉涧喷红旭，踊塔金轮拆翠微。",
      "草引风轻驯虎睡，洞驱云入毒龙归。",
      "他生莫忘灵山别，满壁人名后会稀。"
    ]
  },
  {
    "volume": 413,
    "sequence": 22,
    "title": "奉和窦容州",
    "author": "元稹",
    "content": [
      "明公莫讶容州远，一路潇湘景气浓。",
      "斑竹初成二妃庙，碧莲遥耸九疑峰。",
      "禁林闻道长倾凤，池水那能久滞龙。",
      "自叹风波去无极，不知何日又相逢。"
    ]
  },
  {
    "volume": 413,
    "sequence": 23,
    "title": "卢头陀诗",
    "author": "元稹",
    "content": [
      "卢师深话出家由，剃尽心花始剃头。",
      "马哭青山别车匿，鹊飞螺髻见罗睺。",
      "还来旧日经过处，似隔前身梦寐游。",
      "为向八龙兄弟说，他生缘会此生休。"
    ]
  },
  {
    "volume": 413,
    "sequence": 24,
    "title": "醉别卢头陀",
    "author": "元稹",
    "content": [
      "醉迷狂象别吾师，梦觉观空始自悲。",
      "尽日笙歌人散后，满江风雨独醒时。",
      "心超几地行无处，云到何天住有期。",
      "顿见佛光身上出，已蒙衣内缀摩尼。"
    ]
  }
]