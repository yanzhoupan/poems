[
  {
    "volume": 58,
    "sequence": 1,
    "title": "中宗降诞日长宁公主满月侍宴应制",
    "author": "李峤",
    "content": [
      "神龙见像日，仙凤养雏年。",
      "大火乘天正，明珠对月圆。",
      "作新金箧里，歌奏玉筐前。",
      "今日宜孙庆，还参祝寿篇。"
    ]
  },
  {
    "volume": 58,
    "sequence": 2,
    "title": "奉和送金城公主适西蕃应制",
    "author": "李峤",
    "content": [
      "汉帝抚戎臣，丝言命锦轮。",
      "还将弄机女，远嫁织皮人。",
      "曲怨关山月，妆消道路尘。",
      "所嗟秾李树，空对小榆春。"
    ]
  },
  {
    "volume": 58,
    "sequence": 3,
    "title": "侍宴长宁公主东庄应制",
    "author": "李峤",
    "content": [
      "别业临青甸，鸣鸾降紫霄。",
      "长筵鹓鹭集，仙管凤皇调。",
      "树接南山近，烟含北渚遥。",
      "承恩咸已醉，恋赏未还镳。"
    ]
  },
  {
    "volume": 58,
    "sequence": 4,
    "title": "立春日侍宴内殿出剪彩花应制",
    "author": "李峤",
    "content": [
      "早闻年欲至，剪彩学芳辰。",
      "缀绿奇能似，裁红巧逼真。",
      "花从箧里发，叶向手中春。",
      "不与时光竞，何名天上人。"
    ]
  },
  {
    "volume": 58,
    "sequence": 5,
    "title": "奉和人日清晖阁宴群臣遇雪应制",
    "author": "李峤",
    "content": [
      "三阳偏胜节，七日最灵辰。",
      "行庆传芳蚁，升高缀彩人。",
      "阶前蓂候月，楼上雪惊春。",
      "今日衔天造，还疑上汉津。"
    ]
  },
  {
    "volume": 58,
    "sequence": 6,
    "title": "奉和春日游苑喜雨应制",
    "author": "李峤",
    "content": [
      "仙跸九成台，香筵万寿杯。",
      "一旬初降雨，二月早闻雷。",
      "叶向朝隮密，花含宿润开。",
      "幸承天泽豫，无使日光催。"
    ]
  },
  {
    "volume": 58,
    "sequence": 7,
    "title": "春日侍宴幸芙蓉园应制",
    "author": "李峤",
    "content": [
      "年光竹里遍，春色杏间遥。",
      "烟气笼青阁，流文荡画桥。",
      "飞花随蝶舞，艳曲伴莺娇。",
      "今日陪欢豫，还疑陟紫霄。"
    ]
  },
  {
    "volume": 58,
    "sequence": 8,
    "title": "甘露殿侍宴应制",
    "author": "李峤",
    "content": [
      "月宇临丹地，云窗网碧纱。",
      "御筵陈桂醑，天酒酌榴花。",
      "水向浮桥直，城连禁苑斜。",
      "承恩恣欢赏，归路满烟霞。"
    ]
  },
  {
    "volume": 58,
    "sequence": 9,
    "title": "奉和七夕两仪殿会宴应制",
    "author": "李峤",
    "content": [
      "灵匹三秋会，仙期七夕过。",
      "查来人泛海，桥渡鹊填河。",
      "帝缕升银阁，天机罢玉梭。",
      "谁言七襄咏，重入五弦歌。"
    ]
  },
  {
    "volume": 58,
    "sequence": 10,
    "title": "奉和九月九日登慈恩寺浮图应制",
    "author": "李峤",
    "content": [
      "瑞塔千寻起，仙舆九日来。",
      "萸房陈宝席，菊蕊散花台。",
      "御气鹏霄近，升高凤野开。",
      "天歌将梵乐，空里共裴回。"
    ]
  },
  {
    "volume": 58,
    "sequence": 11,
    "title": "闰九月九日幸总持寺登浮图应制",
    "author": "李峤",
    "content": [
      "闰节开重九，真游下大千。",
      "花寒仍荐菊，座晚更披莲。",
      "刹凤回雕辇，帆虹间彩旃。",
      "还将西梵曲，助入南薰弦。"
    ]
  },
  {
    "volume": 58,
    "sequence": 12,
    "title": "奉和骊山高顶寓目应制",
    "author": "李峤",
    "content": [
      "步辇陟山巅，山高入紫烟。",
      "忠臣还捧日，圣后欲扪天。",
      "迥识平陵树，低看华岳莲。",
      "帝乡应不远，空见白云悬。"
    ]
  },
  {
    "volume": 58,
    "sequence": 13,
    "title": "游禁苑陪幸临渭亭遇雪应制",
    "author": "李峤",
    "content": [
      "同云接野烟，飞雪暗长天。",
      "拂树添梅色，过楼助粉妍。",
      "光含班女扇，韵入楚王弦。",
      "六出迎仙藻，千箱答瑞年。"
    ]
  },
  {
    "volume": 58,
    "sequence": 14,
    "title": "幸白鹿观应制",
    "author": "李峤",
    "content": [
      "驻跸三天路，回旃万仞谿。",
      "真庭群帝飨，洞府百灵栖。",
      "玉酒仙垆酿，金方暗壁题。",
      "伫看青鸟入，还陟紫云梯。"
    ]
  },
  {
    "volume": 58,
    "sequence": 15,
    "title": "送沙门弘景道俊玄奘还荆州应制（一作宋之问诗）",
    "author": "李峤",
    "content": [
      "三乘归净域，万骑饯通庄。",
      "就日离亭近，弥天别路长。",
      "荆南旋杖钵，渭北限津梁。",
      "何日纡真果，还来入帝乡。"
    ]
  },
  {
    "volume": 58,
    "sequence": 16,
    "title": "酬和杜五弟晴朝独坐见赠",
    "author": "李峤",
    "content": [
      "平明坐虚馆，旷望几悠哉。",
      "宿雾分空尽，朝光度隙来。",
      "影低藤架密，香动药阑开。",
      "未展山阳会，空留池上杯。"
    ]
  },
  {
    "volume": 58,
    "sequence": 17,
    "title": "同赋山居七夕",
    "author": "李峤",
    "content": [
      "明月青山夜，高天白露秋。",
      "花庭开粉席，云岫敞针楼。",
      "石类支机影，池似泛槎流。",
      "暂惊河女鹊，终狎野人鸥。"
    ]
  },
  {
    "volume": 58,
    "sequence": 18,
    "title": "送崔主簿赴沧州",
    "author": "李峤",
    "content": [
      "紫陌追随日，青门相见时。",
      "宦游从此去，离别几年期。",
      "芳桂尊中酒，幽兰下调词。",
      "他乡有明月，千里照相思。"
    ]
  },
  {
    "volume": 58,
    "sequence": 19,
    "title": "寒食清明日早赴王门率成",
    "author": "李峤",
    "content": [
      "游客趋梁邸，朝光入楚台。",
      "槐烟乘晓散，榆火应春开。",
      "日带晴虹上，花随早蝶来。",
      "雄风乘令节，馀吹拂轻灰。"
    ]
  },
  {
    "volume": 58,
    "sequence": 20,
    "title": "和周记室从驾晓发合璧宫",
    "author": "李峤",
    "content": [
      "濯龙春苑曙，翠凤晓旗舒。",
      "野色开烟后，山光澹月馀。",
      "风长笳烟咽，川迥骑行疏。",
      "珠履陪仙驾，金声振属车。"
    ]
  },
  {
    "volume": 58,
    "sequence": 21,
    "title": "和杜侍御太清台宿直旦有怀",
    "author": "李峤",
    "content": [
      "貂冠朝彩振，乌署晓光分。",
      "欲啸迁乔侣，先飞掷地文。",
      "庭虚麦雨润，林静蕙风薰。",
      "嵇驾终难仰，梁凫且自群。"
    ]
  },
  {
    "volume": 58,
    "sequence": 22,
    "title": "和杜学士江南初霁羁怀",
    "author": "李峤",
    "content": [
      "大江开宿雨，征棹下春流。",
      "雾卷晴山出，风恬晚浪收。",
      "岸花明水树，川鸟乱沙洲。",
      "羁眺伤千里，劳歌动四愁。"
    ]
  },
  {
    "volume": 58,
    "sequence": 23,
    "title": "晚景怅然简二三子",
    "author": "李峤",
    "content": [
      "楚客秋悲动，梁台夕望赊。",
      "梧桐稍下叶，山桂欲开花。",
      "气引迎寒露，光收向晚霞。",
      "长歌白水曲，空对绿池毕。"
    ]
  },
  {
    "volume": 58,
    "sequence": 24,
    "title": "送李邕（一作送李安邑）",
    "author": "李峤",
    "content": [
      "落日荒郊外，风景正凄凄。",
      "离人席上起，征马路傍嘶。",
      "别酒倾壶赠，行书掩泪题。",
      "殷勤御沟水，从此各东西。"
    ]
  },
  {
    "volume": 58,
    "sequence": 25,
    "title": "又送别",
    "author": "李峤",
    "content": [
      "岐路方为客，芳尊暂解颜。",
      "人随转蓬去，春伴落梅还。",
      "白云度汾水，黄河绕晋关。",
      "离心不可问，宿昔鬓成斑。"
    ]
  },
  {
    "volume": 58,
    "sequence": 26,
    "title": "饯骆四二首",
    "author": "李峤",
    "content": [
      "平生何以乐，斗酒夜相逢。",
      "曲中惊别绪，醉里失愁容。",
      "星月悬秋汉，风霜入曙钟。",
      "明日临沟水，青山几万重。",
      "甲第驱车入，良宵秉烛游。",
      "人追竹林会，酒献菊花秋。",
      "霜吹飘无已，星河漫不流。",
      "重嗟欢赏地，翻召别离忧。"
    ]
  },
  {
    "volume": 58,
    "sequence": 27,
    "title": "春日游苑喜雨应诏",
    "author": "李峤",
    "content": [
      "园楼春正归，入苑弄芳菲。",
      "密雨迎仙步，低云拂御衣。",
      "危花沾易落，度鸟湿难飞。",
      "膏泽登千庾，欢情遍九围。"
    ]
  },
  {
    "volume": 58,
    "sequence": 28,
    "title": "九日应制得欢字",
    "author": "李峤",
    "content": [
      "令节三秋晚，重阳九日欢。",
      "仙杯还泛菊，宝馔且调兰。",
      "御气云霄近，乘高宇宙宽。",
      "今朝万寿引，宜向曲中弹。"
    ]
  },
  {
    "volume": 58,
    "sequence": 29,
    "title": "二月奉教作",
    "author": "李峤",
    "content": [
      "柳陌莺初啭，梅梁燕始归。",
      "和风泛紫若，柔露濯青薇。",
      "日艳临花影，霞翻入浪晖。",
      "乘春重游豫，淹赏玩芳菲。"
    ]
  },
  {
    "volume": 58,
    "sequence": 30,
    "title": "三月奉教作",
    "author": "李峤",
    "content": [
      "银井桐花发，金堂草色齐。",
      "韶光爱日宇，淑气满风蹊。",
      "蝶影将花乱，虹文向水低。",
      "芳春随意晚，佳赏日无暌。"
    ]
  },
  {
    "volume": 58,
    "sequence": 31,
    "title": "四月奉教作",
    "author": "李峤",
    "content": [
      "暄籥三春谢，炎钟九夏初。",
      "润浮梅雨夕，凉散麦风馀。",
      "叶暗庭帏满，花残院锦疏。",
      "胜情多赏托，尊酒狎林箊。"
    ]
  },
  {
    "volume": 58,
    "sequence": 32,
    "title": "五月奉教作",
    "author": "李峤",
    "content": [
      "绿树炎氛满，朱楼夏景长。",
      "池含冻雨气，山映火云光。",
      "果院新樱熟，花庭曙槿芳。",
      "欲逃三伏暑，还泛十旬觞。"
    ]
  },
  {
    "volume": 58,
    "sequence": 33,
    "title": "六月奉教作",
    "author": "李峤",
    "content": [
      "养日暂裴回，畏景尚悠哉。",
      "避暑移琴席，追凉□□□。",
      "竹风依扇动，桂酒溢壶开。",
      "劳饵□飞雪，自可□□□。"
    ]
  },
  {
    "volume": 58,
    "sequence": 34,
    "title": "八月奉教作",
    "author": "李峤",
    "content": [
      "春叶秋风起，苍葭晓露团。",
      "鹤鸣初警候，雁上欲凌寒。",
      "月镜如开匣，云缨似缀冠。",
      "清尊对旻序，高宴有馀欢。"
    ]
  },
  {
    "volume": 58,
    "sequence": 35,
    "title": "九月奉教作",
    "author": "李峤",
    "content": [
      "曲池朝下雁，幽砌夕吟蛩。",
      "叶径兰芳尽，花潭菊气浓。",
      "寒催四序律，霜度九秋钟。",
      "还当明月夜，飞盖远相从。"
    ]
  },
  {
    "volume": 58,
    "sequence": 36,
    "title": "十月奉教作",
    "author": "李峤",
    "content": [
      "白藏初送节，玄律始迎冬。",
      "林枯黄叶尽，水耗绿池空。",
      "霜待临庭月，寒随入牖风。",
      "别有欢娱地，歌舞应丝桐。"
    ]
  },
  {
    "volume": 58,
    "sequence": 37,
    "title": "十一月奉教作",
    "author": "李峤",
    "content": [
      "凝阴结暮序，严气肃长飙。",
      "霜犯狐裘夕，寒侵兽火朝。",
      "冰深遥架浦，雪冻近封条。",
      "平原已从猎，日暮整还镳。"
    ]
  },
  {
    "volume": 58,
    "sequence": 38,
    "title": "十二月奉教作",
    "author": "李峤",
    "content": [
      "玉烛年行尽，铜史漏犹长。",
      "池冷凝宵冻，庭寒积曙霜。",
      "兰心未动色，梅馆欲含芳。",
      "裴回临岁晚，顾步伫春光。"
    ]
  },
  {
    "volume": 58,
    "sequence": 39,
    "title": "和麹典设扈从东郊忆弟使往安西冬至日恨不得同申拜庆",
    "author": "李峤",
    "content": [
      "玉关方叱驭，桂苑正陪舆。",
      "桓岭嗟分翼，姜川限馈鱼。",
      "雪花含□晚，云叶带荆舒。",
      "重此西流咏，弥伤南至初。"
    ]
  },
  {
    "volume": 58,
    "sequence": 40,
    "title": "马武骑挽歌二首",
    "author": "李峤",
    "content": [
      "五日皆休沐，三泉独不归。",
      "池台金阙是，尊酒玳筵非。",
      "巷静游禽入，门闲过客稀。",
      "唯馀昔年凤，尚绕故楼飞。",
      "昔下天津馆，尝过帝子家。",
      "夜倾金屋酒，春舞玉台花。",
      "试马依红埒，吹箫弄紫霞。",
      "谁言东郭路，翻枉北门车。"
    ]
  },
  {
    "volume": 58,
    "sequence": 41,
    "title": "武三思挽歌",
    "author": "李峤",
    "content": [
      "玉匣金为缕，银钩石作铭。",
      "短歌伤薤曲，长暮泣松扃。",
      "事往昏朝雾，人亡折夜星。",
      "忠贤良可惜，图画入丹青。"
    ]
  },
  {
    "volume": 58,
    "sequence": 42,
    "title": "天官崔侍郎夫人吴氏挽歌",
    "author": "李峤",
    "content": [
      "宠服当年盛，芳魂此地穷。",
      "剑飞龙匣在，人去鹊巢空。",
      "簟怆孤生竹，琴哀半死桐。",
      "唯当青史上，千载仰嫔风。"
    ]
  }
]