[
  {
    "volume": 645,
    "sequence": 1,
    "title": "春风",
    "author": "李咸用",
    "content": [
      "青帝使和气，吹嘘万国中。",
      "发生宁有异，先后自难同。",
      "辇草不消力，岩花应费功。",
      "年年三十骑，飘入玉蟾宫。"
    ]
  },
  {
    "volume": 645,
    "sequence": 2,
    "title": "自愧",
    "author": "李咸用",
    "content": [
      "多负悬弧礼，危时隐薜萝。",
      "有心明俎豆，无力执干戈。",
      "壮士难移节，贞松不改柯。",
      "缨尘徒自满，欲濯待清波。"
    ]
  },
  {
    "volume": 645,
    "sequence": 3,
    "title": "夜吟",
    "author": "李咸用",
    "content": [
      "白兔轮当午，儒家业敢慵。",
      "竹轩吟未已，锦帐梦应重。",
      "落笔思成虎，悬梭待化龙。",
      "景清神自爽，风递远楼钟。"
    ]
  },
  {
    "volume": 645,
    "sequence": 4,
    "title": "昭君",
    "author": "李咸用",
    "content": [
      "古帝修文德，蛮夷莫敢侵。",
      "不知桃李貌，能转虎狼心。",
      "日暮边风急，程遥碛雪深。",
      "千秋青冢骨，留怨在胡琴。"
    ]
  },
  {
    "volume": 645,
    "sequence": 5,
    "title": "秋夕",
    "author": "李咸用",
    "content": [
      "寥廓秋云薄，空庭月影微。",
      "树寒栖鸟密，砌冷夜蛩稀。",
      "晓鼓军容肃，疏钟客梦归。",
      "吟余何所忆，圣主尚宵衣。"
    ]
  },
  {
    "volume": 645,
    "sequence": 6,
    "title": "秋日与友生言别",
    "author": "李咸用",
    "content": [
      "利名心未已，离别恨难休。",
      "为个文儒业，致多岐路愁。",
      "数花篱菊晚，片叶井梧秋。",
      "又决出门计，一尊期少留。"
    ]
  },
  {
    "volume": 645,
    "sequence": 7,
    "title": "边城听角",
    "author": "李咸用",
    "content": [
      "戍楼鸣画角，寒露滴金枪。",
      "细引云成阵，高催雁著行。",
      "唤回边将梦，吹薄晓蟾光。",
      "未遂终军志，何劳思故乡。"
    ]
  },
  {
    "volume": 645,
    "sequence": 8,
    "title": "秋日访同人",
    "author": "李咸用",
    "content": [
      "忽忆金兰友，携琴去自由。",
      "远寻寒涧碧，深入乱山秋。",
      "见后却无语，别来长独愁。",
      "幸逢三五夕，露坐对冥搜。"
    ]
  },
  {
    "volume": 645,
    "sequence": 9,
    "title": "寄楚琼上人",
    "author": "李咸用",
    "content": [
      "遥知无事日，静对五峰秋。",
      "鸟隔寒烟语，泉和夕照流。",
      "凭栏疏磬尽，瞑目远云收。",
      "几句出人意，风高白雪浮。"
    ]
  },
  {
    "volume": 645,
    "sequence": 10,
    "title": "游寺",
    "author": "李咸用",
    "content": [
      "无家自身在，时得到莲宫。",
      "秋觉暑衣薄，老知尘世空。",
      "幽情怜水石，野性任萍蓬。",
      "是处堪闲坐，与僧行止同。"
    ]
  },
  {
    "volume": 645,
    "sequence": 11,
    "title": "春日",
    "author": "李咸用",
    "content": [
      "浩荡东风里，裴回无所亲。",
      "危城三面水，古树一边春。",
      "衰世难修道，花时不称贫。",
      "滔滔天下者，何处问通津。"
    ]
  },
  {
    "volume": 645,
    "sequence": 12,
    "title": "论交",
    "author": "李咸用",
    "content": [
      "行亏何必富，节在不妨贫。",
      "易得笑言友，难逢终始人。",
      "松篁贞管鲍，桃李艳张陈。",
      "少见岁寒后，免为霜雪尘。"
    ]
  },
  {
    "volume": 645,
    "sequence": 13,
    "title": "秋兴",
    "author": "李咸用",
    "content": [
      "木叶乱飞尽，故人犹未还。",
      "心虽游紫阙，时合在青山。",
      "近寺僧邻静，临池鹤对闲。",
      "兵戈如未息，名位莫相关。"
    ]
  },
  {
    "volume": 645,
    "sequence": 14,
    "title": "山居",
    "author": "李咸用",
    "content": [
      "草堂书一架，苔径竹千竿。",
      "难世投谁是，清贫且自安。",
      "邻居皆学稼，客至亦无官。",
      "焦尾何人听，凉宵对月弹。"
    ]
  },
  {
    "volume": 645,
    "sequence": 15,
    "title": "遣兴",
    "author": "李咸用",
    "content": [
      "风细酒初醒，凭栏别有情。",
      "蝉稀秋树瘦，雨尽晚云轻。",
      "旅鬓一丝出，乡心寸火生。",
      "子牟魂欲断，何日是升平。"
    ]
  },
  {
    "volume": 645,
    "sequence": 16,
    "title": "待旦",
    "author": "李咸用",
    "content": [
      "檐静燕雏语，窗虚蟾影过。",
      "时情因客老，归梦入秋多。",
      "蔽日群山雾，滔天四海波。",
      "吾皇思壮士，谁应大风歌。"
    ]
  },
  {
    "volume": 645,
    "sequence": 17,
    "title": "送从兄坤载",
    "author": "李咸用",
    "content": [
      "忍泪不敢下，恐兄情更伤。",
      "别离当乱世，骨肉在他乡。",
      "语尽意不尽，路长愁更长。",
      "那堪回首处，残照满衣裳。"
    ]
  },
  {
    "volume": 645,
    "sequence": 18,
    "title": "惜别",
    "author": "李咸用",
    "content": [
      "细雨妆行色，霏霏入户来。",
      "须知相识喜，却是别愁媒。",
      "白刃方盈国，黄金不上台。",
      "俱为邹鲁士，何处免尘埃。"
    ]
  },
  {
    "volume": 645,
    "sequence": 19,
    "title": "早秋游山寺",
    "author": "李咸用",
    "content": [
      "闲卧云岩稳，攀缘笑戏猱。",
      "静于诸境静，高却众山高。",
      "至理无言了，浮生一梦劳。",
      "清风朝复暮，四海自波涛。"
    ]
  },
  {
    "volume": 645,
    "sequence": 20,
    "title": "秋日疾中寄诸同志",
    "author": "李咸用",
    "content": [
      "闲居无胜事，公干卧来心。",
      "门静秋风晚，人稀古巷深。",
      "花疏篱菊色，叶减井梧阴。",
      "赖有斯文在，时时得强寻。"
    ]
  },
  {
    "volume": 645,
    "sequence": 21,
    "title": "赠山僧",
    "author": "李咸用",
    "content": [
      "荣枯虽在目，名利不关身。",
      "高出城隍寺，野为云鹤邻。",
      "松声寒后远，潭色雨余新。",
      "岂住空空里，空空亦是尘。"
    ]
  },
  {
    "volume": 645,
    "sequence": 22,
    "title": "宿隐者居",
    "author": "李咸用",
    "content": [
      "永日连清夜，因君识躁君。",
      "竹扉难掩月，岩树易延云。",
      "曙鸟枕前起，寒泉梦里闻。",
      "又须随计吏，鸡鹤迥然分。"
    ]
  },
  {
    "volume": 645,
    "sequence": 23,
    "title": "送钱契明尊师归庐山",
    "author": "李咸用",
    "content": [
      "瘦倚青竹杖，炉峰指欲归。",
      "霜黏行日屦，风暖到时衣。",
      "凭槛云还在，攀松鹤不飞。",
      "何曾有别恨，杨柳自依依。"
    ]
  },
  {
    "volume": 645,
    "sequence": 24,
    "title": "送进士刘松",
    "author": "李咸用",
    "content": [
      "滔滔皆鲁客，难得是心知。",
      "到寺多同步，游山未失期。",
      "云低春雨后，风细暮钟时。",
      "忽别垂杨岸，遥遥望所之。"
    ]
  },
  {
    "volume": 645,
    "sequence": 25,
    "title": "赠任肃",
    "author": "李咸用",
    "content": [
      "玄发难姑息，青云有路岐。",
      "莫言多事日，虚掷少年时。",
      "松色雪中出，人情难后知。",
      "圣朝公道在，中鹄勿差池。"
    ]
  },
  {
    "volume": 645,
    "sequence": 26,
    "title": "题陈正字山居",
    "author": "李咸用",
    "content": [
      "怪来忘禄位，习学近潇湘。",
      "见处云山好，吟中岁月长。",
      "花光笼晚雨，树影浸寒塘。",
      "几日凭栏望，归心自不忙。"
    ]
  },
  {
    "volume": 645,
    "sequence": 27,
    "title": "赠来进士鹏",
    "author": "李咸用",
    "content": [
      "语玄人不到，星汉在灵空。",
      "若使无良遇，虚言有至公。",
      "月明千峤雪，滩急五更风。",
      "此际若吟力，分将造化功。"
    ]
  },
  {
    "volume": 645,
    "sequence": 28,
    "title": "送曹税",
    "author": "李咸用",
    "content": [
      "掺袂向春风，何时约再逢。",
      "若教相见密，肯恨别离重。",
      "芳草渔家路，残阳水寺钟。",
      "落帆当此处，吟兴不应慵。"
    ]
  },
  {
    "volume": 645,
    "sequence": 29,
    "title": "赠来鹏",
    "author": "李咸用",
    "content": [
      "默坐非关闷，凝情只在诗。",
      "庭闲花落后，山静月明时。",
      "答客言多简，寻僧步稍迟。",
      "既同和氏璧，终有玉人知。"
    ]
  },
  {
    "volume": 645,
    "sequence": 30,
    "title": "途中作",
    "author": "李咸用",
    "content": [
      "瘦马倦行役，斜阳劝著鞭。",
      "野桥寒树亚，山店暮云连。",
      "退鹢风虽急，攀龙志已坚。",
      "路人休莫笑，百里有时贤。"
    ]
  },
  {
    "volume": 645,
    "sequence": 31,
    "title": "秋晚",
    "author": "李咸用",
    "content": [
      "斜阳山雨外，秋色思无穷。",
      "柳叶飘干翠，枫枝撼碎红。",
      "鬓毛看似雪，生计尚如蓬。",
      "不及樵童乐，蒹葭一笛风。"
    ]
  },
  {
    "volume": 645,
    "sequence": 32,
    "title": "晓望",
    "author": "李咸用",
    "content": [
      "露惊松上鹤，晓色动扶桑。",
      "碧浪催人老，红轮照物忙。",
      "世情随日变，利路与天长。",
      "好驾觥船去，陶陶入醉乡。"
    ]
  },
  {
    "volume": 645,
    "sequence": 33,
    "title": "寄友生",
    "author": "李咸用",
    "content": [
      "交情应不变，何事久离群。",
      "圆月思同步，寒泉忆共闻。",
      "雪霜松色在，风雨雁行分。",
      "每见人来说，窗前改旧文。"
    ]
  },
  {
    "volume": 645,
    "sequence": 34,
    "title": "江行",
    "author": "李咸用",
    "content": [
      "潇湘无事后，征棹复呕哑。",
      "高岫留斜照，归鸿背落霞。",
      "鱼残沙岸草，蝶寄洑流槎。",
      "共说干戈苦，汀洲减钓家。"
    ]
  },
  {
    "volume": 645,
    "sequence": 35,
    "title": "题王氏山居",
    "author": "李咸用",
    "content": [
      "檐有烟岚色，地多松竹风。",
      "自言离乱后，不到鼓鼙中。",
      "径柳拂云绿，山樱带雪红。",
      "南边青嶂下，时见采芝翁。"
    ]
  },
  {
    "volume": 645,
    "sequence": 36,
    "title": "送别",
    "author": "李咸用",
    "content": [
      "别意说难尽，离杯深莫辞。",
      "长歌终此席，一笑又何时。",
      "棹入寒潭急，帆当落照迟。",
      "远书如不寄，无以慰相思。"
    ]
  },
  {
    "volume": 645,
    "sequence": 37,
    "title": "览文僧卷",
    "author": "李咸用",
    "content": [
      "虽无先圣耳，异代得闻韶。",
      "怪石难为古，奇花不敢妖。",
      "调高非郢雪，思静碍箕瓢。",
      "未可重吟过，云山兴转饶。"
    ]
  },
  {
    "volume": 645,
    "sequence": 38,
    "title": "望仰山忆玄泰上人",
    "author": "李咸用",
    "content": [
      "晴岚凝片碧，知在此中禅。",
      "见面定何日，无书已一年。",
      "高秋关静梦，良夜入新篇。",
      "仰德心如是，清风不我传。"
    ]
  },
  {
    "volume": 645,
    "sequence": 39,
    "title": "闻泉",
    "author": "李咸用",
    "content": [
      "淅淅梦初惊，幽窗枕簟清。",
      "更无人共听，只有月空明。",
      "急想穿岩曲，低应过石平。",
      "欲将琴强写，不是自然声。"
    ]
  },
  {
    "volume": 645,
    "sequence": 40,
    "title": "酬郑进士九江新居见寄",
    "author": "李咸用",
    "content": [
      "蹑屐扣柴关，因成尽日闲。",
      "独听黄鸟语，深似白云间。",
      "萍沼宽于井，莎城绿当山。",
      "前期招我作，此景得吟还。"
    ]
  },
  {
    "volume": 645,
    "sequence": 41,
    "title": "九江和人赠陈生",
    "author": "李咸用",
    "content": [
      "天畏斯文坠，凭君助素风。",
      "意深皆可补，句逸不因功。",
      "暮替云愁远，秋惊月占空。",
      "寄家当瀑布，时得笑言同。"
    ]
  },
  {
    "volume": 645,
    "sequence": 42,
    "title": "登楼值雨二首",
    "author": "李咸用",
    "content": [
      "共讶高楼望，匡庐色已空。",
      "白云横野阔，遮岳与天同。",
      "数点雨入酒，满襟香在风。",
      "远江吟得出，方下郡斋东。",
      "江徼多佳景，秋吟兴未穷。",
      "送来松槛雨，半是蓼花风。",
      "浪猛惊翘鹭，烟昏叫断鸿。",
      "不知今夜客，几处卧鸣篷。"
    ]
  },
  {
    "volume": 645,
    "sequence": 43,
    "title": "送赵舒处士归庐山",
    "author": "李咸用",
    "content": [
      "归岫香炉碧，行吟步益迟。",
      "诸侯师不得，樵客偶相随。",
      "思旧江云断，谈玄岳月移。",
      "只应张野辈，异代作心知。"
    ]
  },
  {
    "volume": 645,
    "sequence": 44,
    "title": "僧院蔷薇",
    "author": "李咸用",
    "content": [
      "客引擎茶看，离披晒锦红。",
      "不缘开净域，争忍负春风。",
      "小片当吟落，清香入定空。",
      "何人来此植，应固恼休公。"
    ]
  },
  {
    "volume": 645,
    "sequence": 45,
    "title": "友生携修睦上人诗见访",
    "author": "李咸用",
    "content": [
      "雪中敲竹户，袖出岳僧诗。",
      "语尽景皆活，吟阑角独吹。",
      "意如将俗背，业必少人知。",
      "共约冰销日，云边访所思。"
    ]
  },
  {
    "volume": 645,
    "sequence": 46,
    "title": "冬夕喜友生至",
    "author": "李咸用",
    "content": [
      "天涯行欲遍，此夜故人情。",
      "乡国别来久，干戈还未平。",
      "灯残偏有焰，雪甚却无声。",
      "多少新闻见，应须语到明。"
    ]
  },
  {
    "volume": 645,
    "sequence": 47,
    "title": "牡丹",
    "author": "李咸用",
    "content": [
      "少见南人识，识来嗟复惊。",
      "始知春有色，不信尔无情。",
      "恐是天地媚，暂随云雨生。",
      "缘何绝尤物，更可比妍明。"
    ]
  },
  {
    "volume": 645,
    "sequence": 48,
    "title": "送春",
    "author": "李咸用",
    "content": [
      "四时为第一，一岁一重来。",
      "好景应难胜，余花虚自开。",
      "相思九个月，得信数枝梅。",
      "不向东门送，还成负酒杯。"
    ]
  },
  {
    "volume": 645,
    "sequence": 49,
    "title": "送边将",
    "author": "李咸用",
    "content": [
      "天骄频犯塞，铁骑又征西。",
      "臣节轻乡土，雄心生鼓鼙。",
      "地寒花不艳，沙远日难低。",
      "渐喜秋弓健，雕翻白草齐。"
    ]
  },
  {
    "volume": 645,
    "sequence": 50,
    "title": "春晴",
    "author": "李咸用",
    "content": [
      "檐滴春膏绝，凭栏晚吹生。",
      "良朋在何处，高树忽流莺。",
      "游寺期应定，寻芳步已轻。",
      "新诗吟未稳，迟日又西倾。"
    ]
  },
  {
    "volume": 645,
    "sequence": 51,
    "title": "冬夜与修睦上人宿远公亭，寄南岳玄泰禅师",
    "author": "李咸用",
    "content": [
      "丈室掩孤灯，更深霰雹增。",
      "相看云梦客，共忆祝融僧。",
      "语合茶忘味，吟欹卷有棱。",
      "楚南山水秀，行止岂无凭。"
    ]
  },
  {
    "volume": 645,
    "sequence": 52,
    "title": "落花",
    "author": "李咸用",
    "content": [
      "拾得移时看，重思造化功。",
      "如何飘丽景，不似遇春风。",
      "满地余香在，繁枝一夜空。",
      "只应公子见，先忆坠楼红。"
    ]
  },
  {
    "volume": 645,
    "sequence": 53,
    "title": "寄嵩阳隐者",
    "author": "李咸用",
    "content": [
      "昔年江上别，初入乱离中。",
      "我住匡山北，君之少室东。",
      "信来经险道，诗半忆皇风。",
      "何事犹高卧，岩边梦未通。"
    ]
  },
  {
    "volume": 645,
    "sequence": 54,
    "title": "早蝉",
    "author": "李咸用",
    "content": [
      "门柳不连野，乍闻为早蝉。",
      "游人无定处，入耳更应先。",
      "暂默斜阳雨，重吟远岸烟。",
      "前年湘竹里，风激绕离筵。"
    ]
  },
  {
    "volume": 645,
    "sequence": 55,
    "title": "酬蕴微",
    "author": "李咸用",
    "content": [
      "白衣经乱世，相遇一开颜。",
      "得句禅思外，论交野步间。",
      "举朝无旧识，入眼只青山。",
      "几度斜阳寺，访君还独还。"
    ]
  },
  {
    "volume": 645,
    "sequence": 56,
    "title": "萱草",
    "author": "李咸用",
    "content": [
      "芳草比君子，诗人情有由。",
      "只应怜雅态，未必解忘忧。",
      "积雨莎庭小，微风藓砌幽。",
      "莫言开太晚，犹胜菊花秋。"
    ]
  },
  {
    "volume": 645,
    "sequence": 57,
    "title": "访友人不遇",
    "author": "李咸用",
    "content": [
      "出门无至友，动即到君家。",
      "空掩一庭竹，去看何寺花。",
      "短僮应捧杖，稚女学擎茶。",
      "吟罢留题处，苔阶日影斜。"
    ]
  },
  {
    "volume": 645,
    "sequence": 58,
    "title": "苔",
    "author": "李咸用",
    "content": [
      "几年风雨迹，叠在石孱颜。",
      "生处景长静，看来情尽闲。",
      "吟亭侵坏壁，药院掩空关。",
      "每忆东行径，移筇独自还。"
    ]
  },
  {
    "volume": 645,
    "sequence": 59,
    "title": "红薇",
    "author": "李咸用",
    "content": [
      "春雨有五色，洒来花旋成。",
      "欲留池上景，别染草中英。",
      "画出看还欠，蓪为插未轻。",
      "王孙多好事，携酒寄吟倾。"
    ]
  },
  {
    "volume": 645,
    "sequence": 60,
    "title": "别所知",
    "author": "李咸用",
    "content": [
      "有路有西东，天涯自恨同。",
      "却须深酌酒，况不比飘蓬。",
      "帆冒新秋雨，鼓传微浪风。",
      "闰牵寒气早，何浦值宾鸿。"
    ]
  },
  {
    "volume": 645,
    "sequence": 61,
    "title": "小雪",
    "author": "李咸用",
    "content": [
      "散漫阴风里，天涯不可收。",
      "压松犹未得，扑石暂能留。",
      "阁静萦吟思，途长拂旅愁。",
      "崆峒山北面，早想玉成丘。"
    ]
  },
  {
    "volume": 645,
    "sequence": 62,
    "title": "和修睦上人听猿",
    "author": "李咸用",
    "content": [
      "禅客闻犹苦，是声应是啼。",
      "自然无稳梦，何必到巴溪？",
      "疏雨洒不歇，回风吹暂低。",
      "此宵秋欲半，山在二林西。"
    ]
  },
  {
    "volume": 645,
    "sequence": 63,
    "title": "庭竹",
    "author": "李咸用",
    "content": [
      "嫩绿与老碧，森然庭砌中。",
      "坐销三伏景，吟起数竿风。",
      "叶影重还密，梢声远或通。",
      "更期春共看，桃映小花红。"
    ]
  },
  {
    "volume": 645,
    "sequence": 64,
    "title": "早行",
    "author": "李咸用",
    "content": [
      "家国三千里，中宵算去程。",
      "困才成蝶梦，行不待鸡鸣。",
      "马首摇残月，鸦群起古城。",
      "发来经几堠，村寺远钟声。"
    ]
  },
  {
    "volume": 645,
    "sequence": 65,
    "title": "哭所知",
    "author": "李咸用",
    "content": [
      "朝作青云士，暮为玄夜人。",
      "风灯无定度，露薤亦逡巡。",
      "乘马惊新冢，书帷摆旧尘。",
      "只应从此去，何处福生民？"
    ]
  },
  {
    "volume": 645,
    "sequence": 66,
    "title": "分题雪霁望炉峰",
    "author": "李咸用",
    "content": [
      "雪霁上庭除，炉峰势转孤。",
      "略无烟作带，独有影沈湖。",
      "冷触归鸿急，明凝落照俱。",
      "□□□□□，□□□□□。"
    ]
  },
  {
    "volume": 645,
    "sequence": 67,
    "title": "雪十二韵",
    "author": "李咸用",
    "content": [
      "六出凝阴气，同云指上天。",
      "结时风乍急，集处霰长先。",
      "草穗翘祥燕，陂桩叶白莲。",
      "犬狂南陌上，竹醉小池前。",
      "樵径花黏屦，渔舟玉帖舷。",
      "阵经旸谷薄，势想朔方偏。",
      "楼面光摇锡，篱头晓列钱。",
      "石苔青鹿卧，殿网素蛾穿。",
      "嘶马应思塞，蹲乌似为燕。",
      "童痴为兽捏，僧爱用茶煎。",
      "念物希周穆，含毫愧惠连。",
      "吟阑余兴逸，还忆剡溪船。"
    ]
  },
  {
    "volume": 645,
    "sequence": 68,
    "title": "庐山",
    "author": "李咸用",
    "content": [
      "非岳不言岳，此山通岳言。",
      "高人居乱世，几处满前轩。",
      "秀作神仙宅，灵为风雨根。",
      "余阴铺楚甸，一柱表吴门。",
      "静得八公侣，雄临九子尊。",
      "对犹青熨眼，到必冷凝魂。",
      "势受重湖让，形难七泽吞。",
      "黑岩藏昼电，紫雾泛朝暾。",
      "莲堕宁唯华，玉焚堪小昆。",
      "倒松微发罅，飞瀑远成痕。",
      "叠见云容衬，棱收雪气昏。",
      "裁诗曾困谢，作赋偶无孙。",
      "流碍星光撇，惊冲雁阵翻。",
      "峰奇寒倚剑，泉曲旋如盆。",
      "草短分雏雉，林明露掷猿。",
      "秋枫红叶散，春石谷雷奔。",
      "月好虎溪路，烟深栗里源。",
      "醉吟长易醒，梦去亦销烦。",
      "有觉南方重，无疑厚地掀。",
      "轻扬闻旧俗，端用镇元元。"
    ]
  },
  {
    "volume": 645,
    "sequence": 69,
    "title": "和吴处士题村叟壁",
    "author": "李咸用",
    "content": [
      "因阅乡居景，归心寸火然。",
      "吾家依碧嶂，小槛枕清川。",
      "远雨笼孤戍，斜阳隔断烟。",
      "沙虚遗虎迹，水洑聚蛟涎。",
      "粝曲芟汀蓼，甘茶挈石泉。",
      "霜朝巡栗树，风夜探渔船。",
      "戏日鱼呈腹，翘滩鹭并肩。",
      "棋寻盘石净，酒傍野花妍。",
      "器以锄为利，家惟竹直钱。",
      "饭香同豆熟，汤暖摘松煎。",
      "睡岛凫藏足，攀藤狖冻拳。",
      "浅茅鸣斗雉，曲枿啸寒鸢。",
      "秋果楂梨涩，晨羞笋蕨鲜。",
      "衣蓑留冷阁，席草种闲田。",
      "椎髻担铺饷，庞眉识稔年。",
      "吓鹰刍戴笠，驱犊筱充鞭。",
      "不重官于社，常尊食作天。",
      "谷深青霭蔽，峰迥白云缠。",
      "每忆关魂梦，长夸表爱怜。",
      "览君书壁句，诱我率成篇。"
    ]
  },
  {
    "volume": 645,
    "sequence": 70,
    "title": "谢友生遗端溪砚瓦",
    "author": "李咸用",
    "content": [
      "寻常濡翰次，恨不到端溪。",
      "得自新知己，如逢旧解携。",
      "玩余轻照乘，谢欲等悬黎。",
      "静对胜凡客，闲窥忆好题。",
      "娲天补剩石，昆剑切来泥。",
      "著指痕犹湿，停旬水未低。",
      "呵云润柱础，笔彩饮虹霓。",
      "鹆眼工谙谬，羊肝士乍刲。",
      "连澌光比镜，囚墨腻于磐。",
      "书信成池黑，吟须到日西。",
      "正夸忧盗窃，将隐怯攀跻。",
      "捧受同交印，矜持过秉珪。",
      "草颠终近旭，懒癖必无嵇。",
      "用合缘鹦鹉，珍应负会稽。",
      "贞姿还落落，寒韵落凄凄。",
      "风月情相半，烟花思岂迷！",
      "宜从方袋挈，枉把短行批。",
      "浅小金为斗，泓澄玉作堤。",
      "遇人依我惜，想尔与天齐。",
      "□□□□□，行时只独赍。"
    ]
  },
  {
    "volume": 645,
    "sequence": 71,
    "title": "和殷衙推春霖即事",
    "author": "李咸用",
    "content": [
      "东风吹暖雨，润下不能休。",
      "古道云横白，移时客共愁。",
      "绿沈莎似藻，红泛叶为舟。",
      "忽起江湖兴，疑邻畎浍流。",
      "此时无胜会，何处滞奇游。",
      "阵急如酣战，点粗成乱沤。",
      "竹因添洒落，松得长飕飗。",
      "花惨闲庭晚，兰深曲径幽。",
      "丝牵汀鸟足，线挂岳猿头。",
      "天地昏同醉，寰区浩欲浮。",
      "柳眉低带泣，蒲剑锐初抽。",
      "石燕翻空重，虫罗缀滴稠。",
      "荷倾蛟泪尽，岩拆电鞭收。",
      "岂直望尧喜，却怀微禹忧。",
      "树滋堪采菌，矶没懒垂钩。",
      "腥觉闻龙气，寒宜拥豹裘。",
      "名膏那作沴，思稔必通侯。",
      "蚌鹬徒喧竞，笙歌罢献酬。",
      "山川藏秀媚，草木逞调柔。",
      "极目非吾意，行吟独下楼。"
    ]
  }
]