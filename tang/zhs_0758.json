[
  {
    "volume": 758,
    "sequence": 1,
    "title": "宿山寺",
    "author": "孟贯",
    "content": [
      "溪山尽日行，方听远钟声。",
      "入院逢僧定，登楼见月生。",
      "露垂群木润，泉落一岩清。",
      "此景关吾事，通宵寐不成。"
    ]
  },
  {
    "volume": 758,
    "sequence": 2,
    "title": "赠栖隐洞谭先生",
    "author": "孟贯",
    "content": [
      "先生双鬓华，深谷卧云霞。",
      "不伐有巢树，多移无主花。",
      "石泉春酿酒，松火夜煎茶。",
      "因问山中事，如君有几家。"
    ]
  },
  {
    "volume": 758,
    "sequence": 3,
    "title": "归雁",
    "author": "孟贯",
    "content": [
      "春至衡阳雁，思归塞路长。",
      "汀洲齐奋翼，霄汉共成行。",
      "雪尽翻风暖，寒收度月凉。",
      "直应到秋日，依旧返潇湘。"
    ]
  },
  {
    "volume": 758,
    "sequence": 4,
    "title": "春江送人",
    "author": "孟贯",
    "content": [
      "春江多去情，相去枕长汀。",
      "数雁别湓浦，片帆离洞庭。",
      "雨余沙草绿，云散岸峰青。",
      "谁共观明月，渔歌夜好听。"
    ]
  },
  {
    "volume": 758,
    "sequence": 5,
    "title": "过秦岭",
    "author": "孟贯",
    "content": [
      "古今传此岭，高下势峥嵘。",
      "安得青山路，化为平地行。",
      "苍苔留虎迹，碧树障溪声。",
      "欲过一回首，踟蹰无限情。"
    ]
  },
  {
    "volume": 758,
    "sequence": 6,
    "title": "送吴梦誾归闽",
    "author": "孟贯",
    "content": [
      "瓯闽在天末，此去整行衣。",
      "久客逢春尽，思家冒暑归。",
      "海云添晚景，山瘴灭晴晖。",
      "相忆吟偏苦，不堪书信稀。"
    ]
  },
  {
    "volume": 758,
    "sequence": 7,
    "title": "山中夏日",
    "author": "孟贯",
    "content": [
      "深山宜避暑，门户映岚光。",
      "夏木荫溪路，昼云埋石床。",
      "心源澄道静，衣葛蘸泉凉。",
      "算得红尘里，谁知此兴长。"
    ]
  },
  {
    "volume": 758,
    "sequence": 8,
    "title": "宿故人江居",
    "author": "孟贯",
    "content": [
      "渡口树冥冥，南山渐隐青。",
      "渔舟归旧浦，鸥鸟宿前汀。",
      "静榻悬灯坐，闲门对浪扃。",
      "相思频到此，几番醉还醒。"
    ]
  },
  {
    "volume": 758,
    "sequence": 9,
    "title": "寄伍乔",
    "author": "孟贯",
    "content": [
      "蹉跎春又晚，天末信来迟。",
      "长忆分携日，正当摇落时。",
      "独游饶旅恨，多事失归期。",
      "君看前溪树，山禽巢几枝。"
    ]
  },
  {
    "volume": 758,
    "sequence": 10,
    "title": "山中访人不遇",
    "author": "孟贯",
    "content": [
      "负琴兼杖藜，特地过岩西。",
      "已见竹轩闭，又闻山鸟啼。",
      "长松寒倚谷，细草暗连溪。",
      "久立无人事，烟霞归路迷。"
    ]
  },
  {
    "volume": 758,
    "sequence": 11,
    "title": "赠隐者",
    "author": "孟贯",
    "content": [
      "世路争名利，深山独结茅。",
      "安情自得所，非道岂相交。",
      "百尺松当户，千年鹤在巢。",
      "知君于此景，未欲等闲抛。"
    ]
  },
  {
    "volume": 758,
    "sequence": 12,
    "title": "寄暹上人",
    "author": "孟贯",
    "content": [
      "闻罢城中讲，来安顶上禅。",
      "夜灯明石室，清磬出岩泉。",
      "欲访惭多事，相思恨隔年。",
      "终期息尘虑，接话虎溪边。"
    ]
  },
  {
    "volume": 758,
    "sequence": 13,
    "title": "江边闲步",
    "author": "孟贯",
    "content": [
      "闲来南渡口，迤逦看江枫。",
      "一路波涛畔，数家芦苇中。",
      "远汀排晚树，深浦漾寒鸿。",
      "吟罢慵回首，此情谁与同。"
    ]
  },
  {
    "volume": 758,
    "sequence": 14,
    "title": "过王逸人园林",
    "author": "孟贯",
    "content": [
      "谷口何时住，烟霞一径深。",
      "水声离远洞，山色出疏林。",
      "雪彩从沾鬓，年光不计心。",
      "自言人少到，犹喜我来寻。"
    ]
  },
  {
    "volume": 758,
    "sequence": 15,
    "title": "寄李处士",
    "author": "孟贯",
    "content": [
      "僧话磻溪叟，平生重赤松。",
      "夜堂悲蟋蟀，秋水老芙蓉。",
      "吟坐倦垂钓，闲行多倚筇。",
      "闻名来已久，未得一相逢。"
    ]
  },
  {
    "volume": 758,
    "sequence": 16,
    "title": "夏日寄史处士",
    "author": "孟贯",
    "content": [
      "掩关苔满地，终日坐腾腾。",
      "暑气冷衣葛，暮云催烛灯。",
      "寂寥知得趣，疏懒似无能。",
      "还忆旧游否，何年别杜陵。"
    ]
  },
  {
    "volume": 758,
    "sequence": 17,
    "title": "夏日登瀑顶寺，因寄诸知己",
    "author": "孟贯",
    "content": [
      "曾于尘里望，此景在烟霄。",
      "岩静水声近，山深暑气遥。",
      "杖藜青石路，煮茗白云樵。",
      "寄语为郎者，谁能访寂寥。"
    ]
  },
  {
    "volume": 758,
    "sequence": 18,
    "title": "怀果上人",
    "author": "孟贯",
    "content": [
      "拥锡南游去，名香几处焚。",
      "别来无远信，多恐在深云。",
      "好月曾同步，幽香省共闻。",
      "相思不相见，林下叶纷纷。"
    ]
  },
  {
    "volume": 758,
    "sequence": 19,
    "title": "寄故园兄弟",
    "author": "孟贯",
    "content": [
      "久与乡关阻，风尘损旧衣。",
      "水思和月泛，山忆共僧归。",
      "林想添邻舍，溪应改钓矶。",
      "弟兄无苦事，不用别庭闱。"
    ]
  },
  {
    "volume": 758,
    "sequence": 20,
    "title": "早秋吟眺",
    "author": "孟贯",
    "content": [
      "新秋初雨后，独立对遥山。",
      "去鸟望中没，好云吟里还。",
      "长年惭道薄，明代取身闲。",
      "从有西征思，园林懒闭关。"
    ]
  },
  {
    "volume": 758,
    "sequence": 21,
    "title": "送江为归岭南",
    "author": "孟贯",
    "content": [
      "旧山临海色，归路到天涯。",
      "此别各多事，重逢是几时。",
      "江行晴望远，岭宿夜吟迟。",
      "珍重南方客，清风失所思。"
    ]
  },
  {
    "volume": 758,
    "sequence": 22,
    "title": "山中答友人",
    "author": "孟贯",
    "content": [
      "偶爱春山住，因循值暑时。",
      "风尘非所愿，泉石本相宜。",
      "坐久松阴转，吟余蝉韵移。",
      "自惭疏野甚，多失故人期。"
    ]
  },
  {
    "volume": 758,
    "sequence": 23,
    "title": "山斋早秋雨中",
    "author": "孟贯",
    "content": [
      "深居少往还，卷箔早秋间。",
      "雨洒吟蝉树，云藏啸狖山。",
      "炎蒸如便退，衣葛亦堪闲。",
      "静坐得无事，酒卮聊畅颜。"
    ]
  },
  {
    "volume": 758,
    "sequence": 24,
    "title": "送人游南越",
    "author": "孟贯",
    "content": [
      "孑然南越去，替尔畏前程。",
      "见说路岐嶮，不通车马行。",
      "瘴烟迷海色，岭树带猿声。",
      "独向山家宿，多应乡思生。"
    ]
  },
  {
    "volume": 758,
    "sequence": 25,
    "title": "酬东溪史处士",
    "author": "孟贯",
    "content": [
      "咫尺东溪路，年来偶访迟。",
      "泉声迷夜雨，花片落空枝。",
      "石径逢僧出，山床见鹤移。",
      "贫斋有琴酒，曾许月圆期。"
    ]
  },
  {
    "volume": 758,
    "sequence": 26,
    "title": "秋江送客",
    "author": "孟贯",
    "content": [
      "秋风楚江上，送子话游遨。",
      "远水宿何处，孤舟春夜涛。",
      "浦云沈雁影，山月照猿嗥。",
      "莫为饥寒苦，便成名利劳。"
    ]
  },
  {
    "volume": 758,
    "sequence": 27,
    "title": "寄山中高逸人",
    "author": "孟贯",
    "content": [
      "烟霞多放旷，吟啸是寻常。",
      "猿共摘山果，僧邻住石房。",
      "蹑云双屐冷，采药一身香。",
      "我忆相逢夜，松潭月色凉。"
    ]
  },
  {
    "volume": 758,
    "sequence": 28,
    "title": "怀友人",
    "author": "孟贯",
    "content": [
      "浮世况多事，飘流每叹君。",
      "路岐何处去，消息几时闻。",
      "吟里落秋叶，望中生暮云。",
      "孤怀谁慰我，夕鸟自成群。"
    ]
  },
  {
    "volume": 758,
    "sequence": 29,
    "title": "送人归别业",
    "author": "孟贯",
    "content": [
      "别业五湖上，春残去路赊。",
      "还寻旧山水，重到故人家。",
      "门径掩芳草，园林落异花。",
      "君知钓矶在，犹喜有生涯。"
    ]
  },
  {
    "volume": 758,
    "sequence": 30,
    "title": "冬日登江楼",
    "author": "孟贯",
    "content": [
      "高楼临古岸，野步晚来登。",
      "江水因寒落，山云为雪凝。",
      "远村虽入望，危槛不堪凭。",
      "亲老未归去，乡愁徒自兴。"
    ]
  },
  {
    "volume": 758,
    "sequence": 31,
    "title": "寄张山人",
    "author": "孟贯",
    "content": [
      "草堂南涧边，有客啸云烟。",
      "扫叶林风后，拾薪山雨前。",
      "野桥通竹径，流水入芝田。",
      "琴月相亲夜，更深恋不眠。"
    ]
  }
]