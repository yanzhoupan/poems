[
  {
    "volume": 94,
    "sequence": 1,
    "title": "明冰篇",
    "author": "富嘉谟",
    "content": [
      "北陆苍茫河海凝，南山阑干昼夜冰，素彩峨峨明月升。",
      "深山穷谷不自见，安知采斫备嘉荐，阴房涸沍掩寒扇。",
      "阳春二月朝始暾，春光潭沱度千门，明冰时出御至尊。",
      "彤庭赫赫九仪备，腰玉煌煌千官事，明冰毕赋周在位。",
      "忆昨沙漠寒风涨，昆仑长河冰始壮，漫汗崚。",
      "积亭障。",
      "嗈嗈鸣雁江上来，禁苑池台冰复开，摇青涵绿映楼台。",
      "豳歌七月王风始，凿冰藏用昭物轨，四时不忒千万祀。"
    ]
  },
  {
    "volume": 94,
    "sequence": 2,
    "title": "长门怨",
    "author": "吴少微",
    "content": [
      "月出映层城，孤圆上太清。",
      "君王眷爱歇，枕席凉风生。",
      "怨咽不能寝，踟蹰步前楹。",
      "空阶白露色，百草寒虫鸣。",
      "念昔金房里，犹嫌玉座轻。",
      "如何娇所误，长夜泣恩情。"
    ]
  },
  {
    "volume": 94,
    "sequence": 3,
    "title": "和崔侍御日用游开化寺阁",
    "author": "吴少微",
    "content": [
      "左宪多才雄，故人尤鸷鹗。",
      "护赠单于使，休轺太原郭。",
      "馆次厌烦歊，清怀寻寂寞。",
      "西缘十里馀，北上开化阁。",
      "初入云树间，冥蒙未昭廓。",
      "渐出栏榥外，万里秋景焯。",
      "岁晏风落山，天寒水归壑。",
      "览物颂幽景，三乘动玄钥。",
      "但敷利解言，永用忘昏著。"
    ]
  },
  {
    "volume": 94,
    "sequence": 4,
    "title": "哭富嘉谟",
    "author": "吴少微",
    "content": [
      "吾友适不死，於戏社稷臣。",
      "直禄非造利，长怀大庇人。",
      "乃通承明籍，遘此敦牂春。",
      "药厉其可畏，皇穹故匪仁。",
      "畴昔与夫子，孰云异天伦。",
      "同病一相失，茫茫不重陈。",
      "子之文章在，其殆尼父新。",
      "鼓兴斡河岳，贞词毒鬼神。",
      "可悲不可朽，车輤没荒榛。",
      "圣主贤为宝，吁兹大国贫。"
    ]
  },
  {
    "volume": 94,
    "sequence": 5,
    "title": "过汉故城",
    "author": "吴少微",
    "content": [
      "大汉昔未定，强秦犹擅场。",
      "中原逐鹿罢，高祖郁龙骧。",
      "经始谋帝座，兹焉壮未央。",
      "规模窥栋宇，表里浚城隍。",
      "群后崇长乐，中朝增建章。",
      "句陈被兰锜，乐府奏芝房。",
      "翡翠明珠帐，鸳鸯白玉堂。",
      "清晨宝鼎食，闲夜郁金香。",
      "天马来东道，佳人倾北方。",
      "何其赫隆盛，自谓宝灵长。",
      "历数有时尽，哀平嗟不昌。",
      "冰坚成巨猾，火德遂颓纲。",
      "奥位匪虚校，贪天竟速亡。",
      "魂神吁社稷，豹虎斗岩廊。",
      "金秋移灞岸，铜盘向洛阳。",
      "君王无处所，年代几荒凉。",
      "宫阙谁家域，蓁芜罥我裳。",
      "井田唯有草，海水变为桑。",
      "昔在高门内，于今岐路傍。",
      "馀基不可识，古墓列成行。",
      "狐兔惊魍魉，鸱鸟吓獝狂。",
      "空城寒日晚，平野暮云黄。",
      "烈烈樊青棘，萧萧吹白杨。",
      "千秋并万岁，空使咏歌伤。"
    ]
  },
  {
    "volume": 94,
    "sequence": 6,
    "title": "古意",
    "author": "吴少微",
    "content": [
      "洛阳芳树向春开，洛阳女儿平旦来。",
      "流车走马纷相催，折芳瑶华向曲台。",
      "曲台自有千万行，重花累叶间垂杨。",
      "北林朝日镜明光，南国微风苏合香。",
      "可怜窈窕女，不作邯郸娼。",
      "妙舞轻回拂长袖，高歌浩唱发清商。",
      "歌终舞罢欢无极，乐往悲来长叹息。",
      "阳春白日不少留，红荣碧树无颜色。",
      "碧树风花先春度，珠帘粉泽无人顾。",
      "如何年少忽迟暮，坐见明月与白露。",
      "明月白露夜已寒，香衣锦带空珊珊。",
      "今日阳春一妙曲，凤凰楼上与君弹。"
    ]
  },
  {
    "volume": 94,
    "sequence": 7,
    "title": "怨歌行",
    "author": "吴少微",
    "content": [
      "城南有怨妇，含情傍芳丛。",
      "自谓二八时，歌舞入汉宫。",
      "皇恩数流眄，承幸玉堂中。",
      "绿柏黄花催夜酒，锦衣罗袂逐春风。",
      "建章西宫焕若神，燕赵美女三千人。",
      "君王厌德不忘新，况群艳冶纷来陈。",
      "是时别君不再见，三十三春长信殿。",
      "长信重门昼掩关，清房晓帐幽且闲。",
      "绮窗虫网氛尘色，文轩莺对桃李颜。",
      "天王贵宫不贮老，浩然含泪今来还。",
      "自怜春色转晚暮，试逐佳游芳草路。",
      "小腰丽女夺人奇，金鞍少年曾不顾。",
      "归来谁为夫，请谢西家妇，莫辞先醉解罗襦。"
    ]
  },
  {
    "volume": 94,
    "sequence": 8,
    "title": "陇头水",
    "author": "员半千",
    "content": [
      "路出金河道，山连玉塞门。",
      "旌旗云里度，杨柳曲中喧。",
      "喋血多壮胆，裹革无怯魂。",
      "严霜敛曙色，大明辞朝暾。",
      "尘销营卒垒，沙静都尉垣。",
      "雾卷白山出，风吹黄叶翻。",
      "将军献凯入，万里绝河源。"
    ]
  },
  {
    "volume": 94,
    "sequence": 9,
    "title": "陇右途中遭非语",
    "author": "员半千",
    "content": [
      "赵有两毛遂，鲁闻二曾参。",
      "慈母犹且惑，况在行路心。",
      "冠冕无丑士，贿赂成知己。",
      "名利我所无，清浊谁见理。",
      "敝服空逢春，缓带不著身。",
      "出游非怀璧，何忧乎忌人。",
      "正须自保爱，振衣出世尘。"
    ]
  },
  {
    "volume": 94,
    "sequence": 10,
    "title": "仪坤庙乐章",
    "author": "员半千",
    "content": [
      "孝享云毕，维彻有章。",
      "云感玄羽，风凄素商。",
      "瞻望神座，祗恋匪遑。",
      "礼终乐阕，肃雍锵锵。"
    ]
  },
  {
    "volume": 94,
    "sequence": 11,
    "title": "铜雀妓",
    "author": "王適",
    "content": [
      "日暮铜雀迥，秋深玉座清。",
      "萧森松柏望，委郁绮罗情。",
      "君恩不再得，妾舞为谁轻。"
    ]
  },
  {
    "volume": 94,
    "sequence": 12,
    "title": "蜀中言怀",
    "author": "王適",
    "content": [
      "独坐年将暮，常怀志不通。",
      "有时须问影，无事却书空。",
      "弃置如天外，平生似梦中。",
      "蓬心犹是客，华发欲成翁。",
      "迹滞魂逾窘，情乖路转穷。",
      "别离同夜月，愁思隔秋风。",
      "老少悲颜驷，盈虚悟翟公。",
      "时来不可问，何用求童蒙。"
    ]
  },
  {
    "volume": 94,
    "sequence": 13,
    "title": "古别离",
    "author": "王適",
    "content": [
      "昔岁惊杨柳，高楼悲独守。",
      "今年芳树枝，孤栖怨别离。",
      "珠帘昼不卷，罗幔晓长垂。",
      "苦调琴先觉，愁容镜独知。",
      "频年雁度无消息，罢却鸳文何用织。",
      "夜还罗帐空有情，春著裙腰自无力。",
      "青轩桃李落纷纷，紫庭兰蕙日氛氲。",
      "已能憔悴今如此，更复含情一待君。"
    ]
  },
  {
    "volume": 94,
    "sequence": 14,
    "title": "江上有怀",
    "author": "王適",
    "content": [
      "湛湛江水见底清，荷花莲子傍江生。",
      "采莲将欲寄同心，秋风落花空复情。",
      "棹歌数曲如有待，正见明月度东海。",
      "海上云尽月苍苍，万里分辉满洛阳。",
      "洛阳闺阁夜何央，蛾眉婵娟断人肠。",
      "寂寥金屏空自掩，青荧银烛不生光。",
      "应怜水宿洞庭子，今夕迢遥天一方。"
    ]
  },
  {
    "volume": 94,
    "sequence": 15,
    "title": "江滨梅",
    "author": "王適",
    "content": [
      "忽见寒梅树，开花汉水滨。",
      "不知春色早，疑是弄珠人。"
    ]
  },
  {
    "volume": 94,
    "sequence": 16,
    "title": "临水亭",
    "author": "闾丘均",
    "content": [
      "高馆基曾山，微幂生花草。",
      "傍对野村树，下临车马道。",
      "清朗悟心术，幽遐备瞻讨。",
      "回合峰隐云，联绵渚萦岛。",
      "气似沧洲胜，风为青春好。",
      "相及盛年时，无令叹衰老。"
    ]
  },
  {
    "volume": 94,
    "sequence": 17,
    "title": "长门怨",
    "author": "齐浣",
    "content": [
      "茕茕孤思逼，寂寂长门夜。",
      "妾妒亦知非，君恩那不借。",
      "携琴就玉阶，调悲声未谐。",
      "将心托明月，流影入君怀。"
    ]
  },
  {
    "volume": 94,
    "sequence": 18,
    "title": "长门怨（一作刘皂诗）",
    "author": "齐浣",
    "content": [
      "宫殿沉沉月欲分，昭阳更漏不堪闻。",
      "珊瑚枕上千行泪，不是思君是恨君。"
    ]
  },
  {
    "volume": 94,
    "sequence": 19,
    "title": "仪坤庙乐章",
    "author": "祝钦明",
    "content": [
      "閟宫实实，清庙微微。",
      "降格无象，馨香有依。",
      "式昭纂庆，方融嗣徽。",
      "明禋是享，神保聿归。"
    ]
  },
  {
    "volume": 94,
    "sequence": 20,
    "title": "仪坤庙乐章",
    "author": "刘知几",
    "content": [
      "妙算申帷幄，神谋出庙廷。",
      "两阶文物备，七德武功成。",
      "校猎长杨苑，屯军细柳营。",
      "将军献凯入，歌舞溢重城。"
    ]
  },
  {
    "volume": 94,
    "sequence": 21,
    "title": "仪坤庙乐章",
    "author": "胡雄",
    "content": [
      "送文迎武递参差，一始一终光圣仪。",
      "四海生人歌有庆，千龄孝享肃无亏。"
    ]
  },
  {
    "volume": 94,
    "sequence": 22,
    "title": "仪坤庙乐章",
    "author": "张齐贤",
    "content": [
      "祼圭既濯，郁鬯既陈。",
      "画幕云举，黄流玉醇。",
      "仪充献酌，礼盛众禋。",
      "地察惟孝，愉焉飨亲。"
    ]
  },
  {
    "volume": 94,
    "sequence": 23,
    "title": "仪坤庙乐章",
    "author": "郑善玉",
    "content": [
      "酌郁既灌，取萧方爇，笾豆静器，簠簋芬飶。",
      "鱼腊荐美，牲牷表絜。",
      "是戢是将，载迎载列。"
    ]
  },
  {
    "volume": 94,
    "sequence": 24,
    "title": "仪坤庙乐章",
    "author": "丘悦",
    "content": [
      "孝哉我后，冲乎乃圣。",
      "道映重华，德辉文命。",
      "慕深视箧，情殷抚镜。",
      "万国移命，兆人承庆。"
    ]
  }
]