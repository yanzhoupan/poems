[
  {
    "volume": 626,
    "sequence": 1,
    "title": "早秋吴体寄袭美",
    "author": "陆龟蒙",
    "content": [
      "荒庭古村只独倚，败蝉残蛩苦相仍。",
      "虽然诗胆大如斗，争奈愁肠牵似绳。",
      "短烛初添蕙幌影，微风渐折蕉衣棱。",
      "安得弯弓似明月，快箭拂下西飞鹏。"
    ]
  },
  {
    "volume": 626,
    "sequence": 2,
    "title": "病中秋怀寄袭美",
    "author": "陆龟蒙",
    "content": [
      "病容愁思苦相兼，清镜无形未我嫌。",
      "贪广异蔬行径窄。",
      "故求偏药出钱添。",
      "同人散后休赊酒，双燕辞来始下帘。",
      "更有是非齐未得，重凭詹尹拂龟占。"
    ]
  },
  {
    "volume": 626,
    "sequence": 3,
    "title": "秋赋有期因寄袭美（时将主试贡士）",
    "author": "陆龟蒙",
    "content": [
      "云似无心水似闲，忽思名在贡书间。",
      "烟霞鹿弁聊悬著，邻里渔舠暂解还。",
      "文草病来犹满箧，药苗衰后即离山。",
      "广寒宫树枝多少，风送高低便可攀。"
    ]
  },
  {
    "volume": 626,
    "sequence": 4,
    "title": "和袭美新秋即事次韵三首",
    "author": "陆龟蒙",
    "content": [
      "心似孤云任所之，世尘中更有谁知。",
      "愁寻冷落惊双鬓，病得清凉减四支。",
      "怀旧药溪终独往，宿枯杉寺已频期。",
      "兼须为月求高处，即是霜轮杀满时。",
      "帆楫衣裳尽钓徒，往来踪迹遍三吴。",
      "闲中展卷兴亡小，醉后题诗点画粗。",
      "松岛伴谭多道气，竹窗孤梦岂良图。",
      "还须待致升平了，即往扁舟放五湖。",
      "声利从来解破除，秋滩唯忆下桐庐。",
      "鸬鹚阵合残阳少，蜻蛚吟高冷雨疏。",
      "辩伏南华论指指，才非玄晏借书书。",
      "当时任使真堪笑，波上三年学炙鱼。"
    ]
  },
  {
    "volume": 626,
    "sequence": 5,
    "title": "和袭美赠南阳润卿将归雷平",
    "author": "陆龟蒙",
    "content": [
      "朝市山林隐一般，却归那减卧云欢。",
      "堕阶红叶谁收得，半盎清醪客酹干。",
      "玉笈诗成吟处晓，金沙泉落梦中寒。",
      "真仙若降如相问，曾步星罡绕醮坛。"
    ]
  },
  {
    "volume": 626,
    "sequence": 6,
    "title": "顾道士亡，弟子奉束帛乞铭于袭美，因赋戏赠",
    "author": "陆龟蒙",
    "content": [
      "童初真府召为郎，君与抽毫刻便房。",
      "亦谓神仙同许郭，不妨才力似班扬。",
      "比于黄绢词尤妙，酬以霜缣价未当。",
      "唯我有文无卖处，笔锋销尽墨池荒。"
    ]
  },
  {
    "volume": 626,
    "sequence": 7,
    "title": "和访寂上人不遇",
    "author": "陆龟蒙",
    "content": [
      "芭蕉霜后石栏荒，林下无人闭竹房。",
      "经抄未成抛素几，锡环应撼过寒塘。",
      "蒲团为拂浮埃散，茶器空怀碧饽香。",
      "早晚却还宗炳社，夜深风雪对禅床。"
    ]
  },
  {
    "volume": 626,
    "sequence": 8,
    "title": "秋夕文宴（得成字）",
    "author": "陆龟蒙",
    "content": [
      "笔阵初临夜正清，击铜遥认小金钲。",
      "飞觥壮若游燕市，觅句难于下赵城。",
      "隔岭故人因会忆，傍檐栖鸟带吟惊。",
      "梁王座上多词客，五韵甘心第七成。"
    ]
  },
  {
    "volume": 626,
    "sequence": 9,
    "title": "南阳广文欲于荆襄卜居，袭美有赠，代酬次韵",
    "author": "陆龟蒙",
    "content": [
      "不知天隐在何乡，且欲烟霞迹暂双。",
      "鹤庙未能齐月驭，鹿门聊拟并云窗。",
      "藓衔荒磴移桑屐，花浸春醪挹石缸。",
      "莫惜查头容钓伴，也应东印有余江。"
    ]
  },
  {
    "volume": 626,
    "sequence": 10,
    "title": "和袭美寄毗陵魏处士朴",
    "author": "陆龟蒙",
    "content": [
      "经苑初成墨沼开，何人林下肯寻来。",
      "若非宗测图山后，即是韩康卖药回。",
      "溪籁自吟朱鹭曲，沙云还作白鸥媒。",
      "唯应地主公田熟，时送君家麹糵材。"
    ]
  },
  {
    "volume": 626,
    "sequence": 11,
    "title": "和袭美初冬偶作寄南阳润卿次韵",
    "author": "陆龟蒙",
    "content": [
      "逐日生涯敢计冬，可嗟寒事落然空。",
      "窗怜返照缘书小，庭喜新霜为橘红。",
      "衰柳尚能和月动，败兰犹拟倩烟笼。",
      "不知海上今清浅，试与飞书问洛公。"
    ]
  },
  {
    "volume": 626,
    "sequence": 12,
    "title": "和袭美冬晓章上人院",
    "author": "陆龟蒙",
    "content": [
      "山寒偏是晓来多，况值禅窗雪气和。",
      "病客功夫经未演，故人书信纳新磨。",
      "闲临静案修茶品，独旁深溪记药科。",
      "从此逍遥知有地，更乘清月伴君过。"
    ]
  },
  {
    "volume": 626,
    "sequence": 13,
    "title": "和袭美寄题镜岩周尊师所居",
    "author": "陆龟蒙",
    "content": [
      "见说身轻鹤不如，石房无侣共云居。",
      "清晨自削灵香柹，独夜空吟碧落书。",
      "十洞飞精应遍吸，一簪秋发未曾梳。",
      "知君便入悬珠会，早晚东骑白鲤鱼。"
    ]
  },
  {
    "volume": 626,
    "sequence": 14,
    "title": "寒夜文宴得惊字",
    "author": "陆龟蒙",
    "content": [
      "各将寒调触诗情，旋见微澌入砚生。",
      "霜月满庭人暂起，汀洲半夜雁初惊。",
      "三秋每为仙题想，一日多因累句倾。",
      "千里建康衰草外，含毫谁是忆昭明？"
    ]
  },
  {
    "volume": 626,
    "sequence": 15,
    "title": "送润卿还华阳",
    "author": "陆龟蒙",
    "content": [
      "何事轻舟近腊回，茅家兄弟欲归来。",
      "封题玉洞虚无奏，点检霜坛沆瀣杯。",
      "云肆先生分气调，山图公子爱词才。",
      "殷勤为向东乡荐，洒扫含真雪后台。"
    ]
  },
  {
    "volume": 626,
    "sequence": 16,
    "title": "和袭美为新罗弘惠上人撰灵鹫山周禅师碑送归诗",
    "author": "陆龟蒙",
    "content": [
      "一函迢递过东瀛，只为先生处乞铭。",
      "已得雄词封静检，却怀孤影在禅庭。",
      "春过异国人应写，夜读沧洲怪亦听。",
      "遥想勒成新塔下，尽望空碧礼文星。"
    ]
  },
  {
    "volume": 626,
    "sequence": 17,
    "title": "和袭美寒日书斋即事三首，每篇各用一韵",
    "author": "陆龟蒙",
    "content": [
      "不必探幽上郁冈，公斋吟啸亦何妨。",
      "唯求薏苡供僧食，别著氍毹待客床。",
      "春近带烟分短蕙，晓来冲雪撼疏篁。",
      "余杭山酒犹封在，遥嘱高人未肯尝。",
      "已上星津八月槎，文通犹自学丹砂。",
      "仙经写得空三洞，隐士招来别九华。",
      "静对真图呼绿齿，偶开神室问黄芽。",
      "方诸更是怜才子，锡赉于君合有差。",
      "名价皆酬百万余，尚怜方丈讲玄虚。",
      "西都宾问曾成赋，东海人求近著书。",
      "茅洞烟霞侵寤寐，檀溪风月挂樵渔。",
      "清朝还要廷臣在，两地宁容便结庐。"
    ]
  },
  {
    "volume": 626,
    "sequence": 18,
    "title": "和袭美腊后送内大德从勖游天台",
    "author": "陆龟蒙",
    "content": [
      "应缘南国尽南宗，欲访灵溪路暗通。",
      "归思不离双阙下，去程犹在四明东。",
      "铜瓶净贮桃花雨，金策闲摇麦穗风。",
      "若恋吾君先拜疏，为论台岳未封公。"
    ]
  },
  {
    "volume": 626,
    "sequence": 19,
    "title": "和袭美寄题玉霄峰叶涵象尊师所居",
    "author": "陆龟蒙",
    "content": [
      "天台一万八千丈，师在浮云端掩扉。",
      "永夜只知星斗大，深秋犹见海山微。",
      "风前几降青毛节，雪后应披白羽衣。",
      "南望烟霞空再拜，欲将飞魄问灵威。"
    ]
  },
  {
    "volume": 626,
    "sequence": 20,
    "title": "南阳广文博士还雷平后寄",
    "author": "陆龟蒙",
    "content": [
      "微微春色染林塘，亲拨烟霞坐涧房。",
      "阴洞雪胶知未入，浊醪风破的偷尝。",
      "芝台晓用金铛煮，星度闲将玉铪量。",
      "几遍侍晨官欲降，曙坛先起独焚香。"
    ]
  },
  {
    "volume": 626,
    "sequence": 21,
    "title": "和袭美题支山南峰僧次韵",
    "author": "陆龟蒙",
    "content": [
      "眉毫霜细欲垂肩，自说初栖海岳年。",
      "万壑烟霞秋后到，一林风雨夜深禅。",
      "时翻贝叶添新藏，闲插松枝护小泉。",
      "好是清冬无外事，匡林斋罢向阳眠。"
    ]
  },
  {
    "volume": 626,
    "sequence": 22,
    "title": "送董少卿游茅山",
    "author": "陆龟蒙",
    "content": [
      "威辇高悬度世名，至今仙裔作公卿。",
      "将随羽节朝珠阙，曾佩鱼符管赤城。",
      "云冻尚含孤石色，雪干犹堕古松声。",
      "应知四扇灵方在，待取归时绿发生。"
    ]
  },
  {
    "volume": 626,
    "sequence": 23,
    "title": "和袭美寄怀南阳润卿",
    "author": "陆龟蒙",
    "content": [
      "高抱相逢各绝尘，水经山疏不离身。",
      "才情未拟汤从事，玄解犹嫌竺道人。",
      "霞染洞泉浑变紫，雪披江树半和春。",
      "谁怜故国无生计，唯种南塘二亩芹。"
    ]
  },
  {
    "volume": 626,
    "sequence": 24,
    "title": "袭美将以绿罽为赠因成四韵",
    "author": "陆龟蒙",
    "content": [
      "三径风霜利若刀，襜褕吹断罥蓬蒿。",
      "病中只自悲龙具，世上何人识羽袍。",
      "狐貉近怀珠履贵，薜萝遥羡白巾高。",
      "陈王轻暖如相遗，免致衰荷效广骚。"
    ]
  },
  {
    "volume": 626,
    "sequence": 25,
    "title": "和过张祜处士丹阳故居",
    "author": "陆龟蒙",
    "content": [
      "胜华通子共悲辛，荒径今为旧宅邻。",
      "一代交游非不贵，五湖风月合教贫。",
      "魂应绝地为才鬼，名与遗编在史臣。",
      "闻道平生多爱石，至今犹泣洞庭人。"
    ]
  },
  {
    "volume": 626,
    "sequence": 26,
    "title": "和袭美寄广文先生",
    "author": "陆龟蒙",
    "content": [
      "忽辞明主事真君，直取姜巴路入云。",
      "龙篆拜时轻诰命，霓襟披后小玄纁。",
      "峰前北帝三元会，石上东卿九锡文。",
      "应笑世间名利火，等闲灵府剩先焚。"
    ]
  },
  {
    "volume": 626,
    "sequence": 27,
    "title": "和袭美先辈悼鹤",
    "author": "陆龟蒙",
    "content": [
      "一夜圆吭绝不鸣，八公虚道得千龄。",
      "方添上客云眠思，忽伴中仙剑解形。",
      "但掩丛毛穿古堞，永留寒影在空屏。",
      "君才幸自清如水，更向芝田为刻铭。"
    ]
  },
  {
    "volume": 626,
    "sequence": 28,
    "title": "幽居有白菊一丛因而成咏呈知己",
    "author": "陆龟蒙",
    "content": [
      "还是延年一种材，即将瑶朵冒霜开。",
      "不如红艳临歌扇，欲伴黄英入酒杯。",
      "陶令接罒离堪岸著，梁王高屋好欹来。",
      "月中若有闲田地，为劝嫦娥作意裁。"
    ]
  },
  {
    "volume": 626,
    "sequence": 29,
    "title": "和袭美伤开元观顾道士",
    "author": "陆龟蒙",
    "content": [
      "何事神超入杳冥，不骑孤鹤上三清。",
      "多应白简迎将去，即是朱陵炼更生。",
      "药奠肯同椒醑味，云谣空替薤歌声。",
      "武皇徒有飘飘思，谁问山中宰相名。"
    ]
  },
  {
    "volume": 626,
    "sequence": 30,
    "title": "和袭美醉中即席赠润卿博士次韵",
    "author": "陆龟蒙",
    "content": [
      "共是虚皇简上仙，清词如羽欲飘然。",
      "登山凡著几緉屐，破浪欲乘千里船。",
      "远梦只留丹井畔，闲吟多在酒旗前。",
      "谁知海上无名者，只记渔歌不记年。"
    ]
  },
  {
    "volume": 626,
    "sequence": 31,
    "title": "送浙东德师侍御罢府西归",
    "author": "陆龟蒙",
    "content": [
      "王谢遗踪玉籍仙，三年闲上鄂君船。",
      "诗怀白阁僧吟苦，俸买青田鹤价偏。",
      "行次野枫临远水，醉中衰菊卧凉烟。",
      "芙蓉散尽西归去，唯有山阴九万笺。"
    ]
  },
  {
    "volume": 626,
    "sequence": 32,
    "title": "送羊振文先辈往桂阳归觐",
    "author": "陆龟蒙",
    "content": [
      "风雅先生去一麾，过庭才子趣归期。",
      "让王门外开帆叶，义帝城中望戟支。",
      "郢路渐寒飘雪远，湘波初暖涨云迟。",
      "灵均精魄如能问，又得千年贾傅词。"
    ]
  },
  {
    "volume": 626,
    "sequence": 33,
    "title": "袭美留振文宴龟蒙抱病不赴猥示倡和因次韵酬谢",
    "author": "陆龟蒙",
    "content": [
      "绮席风开照露晴，只将茶荈代云觥。",
      "繁弦似玉纷纷碎，佳妓如鸿一一惊。",
      "毫健几多飞藻客，羽寒寥落映花莺，幽人独自西窗晚，闲凭香柽反照明。"
    ]
  },
  {
    "volume": 626,
    "sequence": 34,
    "title": "和袭美重送圆载上人归日本国",
    "author": "陆龟蒙",
    "content": [
      "老思东极旧岩扉，却待秋风泛舶归。",
      "晓梵阳乌当石磬，夜禅阴火照田衣。",
      "见翻经论多盈箧，亲植杉松大几围。",
      "遥想到时思魏阙，只应遥拜望斜晖。"
    ]
  },
  {
    "volume": 626,
    "sequence": 35,
    "title": "和袭美褚家林亭",
    "author": "陆龟蒙",
    "content": [
      "一阵西风起浪花，绕栏杆下散瑶华。",
      "高窗曲槛仙侯府，卧苇荒芹白鸟家。",
      "孤岛待寒凝片月，远山终日送余霞。",
      "若知方外还如此，不要秋乘上海槎。"
    ]
  },
  {
    "volume": 626,
    "sequence": 36,
    "title": "归雁",
    "author": "陆龟蒙",
    "content": [
      "北走南征象我曹，天涯迢递翼应劳。",
      "似悲边雪音犹苦，初背岳云行未高。",
      "月岛聚栖防暗缴，风滩斜起避惊涛。",
      "时人不问随阳意，空拾栏边翡翠毛。"
    ]
  },
  {
    "volume": 626,
    "sequence": 37,
    "title": "王先辈草堂",
    "author": "陆龟蒙",
    "content": [
      "松径隈云到静堂，杏花临涧水流香。",
      "身从乱后全家隐，日校人间一倍长。",
      "金箓渐加新品秩，玉皇偏赐羽衣裳。",
      "何如圣代弹冠出，方朔曾为汉侍郎。"
    ]
  },
  {
    "volume": 626,
    "sequence": 38,
    "title": "伤越",
    "author": "陆龟蒙",
    "content": [
      "越溪自古好风烟，盗束兵缠已半年。",
      "访戴客愁随水远，浣纱人泣共埃捐。",
      "临焦赖洒王师雨，欲堕重登刺史天。",
      "早晚山川尽如故，清吟闲上鄂君船。"
    ]
  },
  {
    "volume": 626,
    "sequence": 39,
    "title": "新定陪太守一百五夜南馆玩月",
    "author": "陆龟蒙",
    "content": [
      "风雨教春处处伤，一宵云尽见沧浪。",
      "全无片烛侵光彩，只有清滩助雪霜。",
      "烟蔽棹歌归浦溆，露将花影到衣裳。",
      "却嫌殷浩南楼夕，一带秋声入恨长。"
    ]
  },
  {
    "volume": 626,
    "sequence": 40,
    "title": "中元夜寄道侣二首",
    "author": "陆龟蒙",
    "content": [
      "学饵霜茸骨未轻，每逢真夕梦还清。",
      "丁宁独受金妃约，许与亲题玉篆名。",
      "月苦撼残临水珮，风微飘断系云缨。",
      "须臾枕上桐窗晓，露压千枝滴滴声。",
      "橘斋风露已清余，东郭先生病未除。",
      "孤枕易为蛩破梦，短檐难得燕传书。",
      "广云披日君应近，倒影裁花我尚疏。",
      "唯羡羽人襟似水，平持旄节步空虚。"
    ]
  },
  {
    "volume": 626,
    "sequence": 41,
    "title": "寄怀华阳道士",
    "author": "陆龟蒙",
    "content": [
      "华阳门外五芝生，餐罢愁君入杳冥。",
      "遥夜独栖还有梦，昔年相见便忘形。",
      "为分科斗亲铅椠，与说蜉蝣坐竹棂。",
      "醮后几时归紫阁，别来终日诵黄庭。",
      "闲教辨药僮名甲，静识窥巢鹤姓丁。",
      "绝涧饮羊春水腻，傍林烧石野烟腥。",
      "深沈谷响含疏磬，片段岚光落画屏。",
      "休采古书探禹穴，自刊新历斗尧蓂。",
      "珠宫凤合迎萧史，玉籍人谁访蔡经？",
      "架上黑椽长褐稳，案头丹篆小符灵。",
      "霓轩入洞齐初月，羽节升坛拜七星。",
      "当路独行冲虎豹，向风孤啸起雷霆。",
      "凝神密室多生白，叙事联编尽杀青。",
      "匝地山川皆暗写，隐天竽籁只闲听。",
      "分张火力烧金灶，拂拭苔痕洗酒瓶。",
      "翠壁上吟朝复暮，暖云边卧醉还醒。",
      "倚身长短裁筇杖，倩客高低结草亭。",
      "直用森严朝北帝，爱将清浅问东溟。",
      "常思近圃看栽杏，拟借邻峰伴采苓。",
      "掩树半扉晴霭霭，背琴残烛晓荧荧。",
      "旧来扪虱知王猛，欲去为龙叹管宁。",
      "蟾魄几应临蕙帐，渔竿犹尚枕枫汀。",
      "衔烟细草无端绿，冒雨闲花作意馨。",
      "掠岸惊波沈翡翠，入檐斜照碍蜻蜓。",
      "初征汉栈宜飞檄，待破燕山好勒铭。",
      "六辔未收千里马，一囊空负九秋萤。",
      "我悲雌伏真方枘，他骋雄材似建瓴。",
      "合在深崖齐散术，自求沧海点流萍。",
      "频抛俗物心还爽，远忆幽期目剩瞑。",
      "见买扁舟束真诰，手披仙语任扬舲。"
    ]
  }
]