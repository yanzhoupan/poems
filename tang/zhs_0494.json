[
  {
    "volume": 494,
    "sequence": 1,
    "title": "及第后过扬子江",
    "author": "施肩吾",
    "content": [
      "忆昔将贡年，抱愁此江边。",
      "鱼龙互闪烁，黑浪高于天。",
      "今日步春草，复来经此道。",
      "江神也世情，为我风色好。"
    ]
  },
  {
    "volume": 494,
    "sequence": 2,
    "title": "夜宴曲",
    "author": "施肩吾",
    "content": [
      "兰缸如昼晓不眠，玉堂夜起沈香烟。",
      "青娥一行十二仙，欲笑不笑桃花然。",
      "碧窗弄娇梳洗晚，户外不知银汉转。",
      "被郎嗔罚琉璃盏，酒入四肢红玉软。"
    ]
  },
  {
    "volume": 494,
    "sequence": 3,
    "title": "效古兴",
    "author": "施肩吾",
    "content": [
      "金雀无旧钗，缃绮无旧裾。",
      "唯有一寸心，长贮万里夫。",
      "南轩夜虫织已促，北牖飞蛾绕残烛。",
      "只言众口铄千金，谁信独愁销片玉。",
      "不知岁晚归不归，又将啼眼缝征衣。"
    ]
  },
  {
    "volume": 494,
    "sequence": 4,
    "title": "古别离二首",
    "author": "施肩吾",
    "content": [
      "古人谩歌西飞燕，十年不见狂夫面。",
      "三更风作切梦刀，万转愁成系肠线。",
      "所嗟不及牛女星，一年一度得相见。",
      "老母别爱子，少妻送征郎。",
      "血流既四面，乃一断二肠。",
      "不愁寒无衣，不怕饥无粮。",
      "惟恐征战不还乡，母化为鬼妻为孀。"
    ]
  },
  {
    "volume": 494,
    "sequence": 5,
    "title": "壮士行",
    "author": "施肩吾",
    "content": [
      "一斗之胆撑脏腑，如磥之筋碍臂骨。",
      "有时误入千人丛，自觉一身横突兀。",
      "当今四海无烟尘，胸襟被压不得伸。",
      "冻枭残虿我不取，污我匣里青蛇鳞。"
    ]
  },
  {
    "volume": 494,
    "sequence": 6,
    "title": "代征妇怨",
    "author": "施肩吾",
    "content": [
      "寒窗羞见影相随，嫁得五陵轻薄儿。",
      "长短艳歌君自解，浅深更漏妾偏知。",
      "画裙多泪鸳鸯湿，云鬓慵梳玳瑁垂。",
      "何事不看霜雪里，坚贞惟有古松枝。"
    ]
  },
  {
    "volume": 494,
    "sequence": 7,
    "title": "送人南游",
    "author": "施肩吾",
    "content": [
      "见说南行偏不易，中途莫忘寄书频。",
      "凌空瘴气堕飞鸟，解语山魈恼病人。",
      "闽县绿娥能引客，泉州乌药好防身。",
      "异花奇竹分明看，待汝归来画取真。"
    ]
  },
  {
    "volume": 494,
    "sequence": 8,
    "title": "赠边将",
    "author": "施肩吾",
    "content": [
      "轻生奉国不为难，战苦身多旧箭瘢。",
      "玉匣锁龙鳞甲冷，金铃衬鹘羽毛寒。",
      "皂貂拥出花当背，白马骑来月在鞍。",
      "犹恐犬戎临虏塞，柳营时把阵图看。"
    ]
  },
  {
    "volume": 494,
    "sequence": 9,
    "title": "上礼部侍郎陈情",
    "author": "施肩吾",
    "content": [
      "九重城里无亲识，八百人中独姓施。",
      "弱羽飞时攒箭险，蹇驴行处薄冰危。",
      "晴天欲照盆难反，贫女如花镜不知。",
      "却向从来受恩地，再求青律变寒枝。"
    ]
  },
  {
    "volume": 494,
    "sequence": 10,
    "title": "早春残雪",
    "author": "施肩吾",
    "content": [
      "春景照林峦，玲珑雪影残。",
      "井泉添碧甃，药圃洗朱栏。",
      "云路迷初醒，书堂映渐难。",
      "花分梅岭色，尘减玉阶寒。",
      "远称栖松鹤，高宜点露盘。",
      "伫逢春律后，阴谷始堪看。"
    ]
  },
  {
    "volume": 494,
    "sequence": 11,
    "title": "送端上人游天台",
    "author": "施肩吾",
    "content": [
      "师今欲向天台去，来说天台意最真。",
      "溪过石桥为险处，路逢毛褐是真人。",
      "云边望字钟声远，雪里寻僧脚迹新。",
      "只可且论经夏别，莫教琪树两回春。"
    ]
  },
  {
    "volume": 494,
    "sequence": 12,
    "title": "惜花",
    "author": "施肩吾",
    "content": [
      "落尽万株红，无人解系风。",
      "今朝芳径里，惆怅锦机空。"
    ]
  },
  {
    "volume": 494,
    "sequence": 13,
    "title": "冲夜行",
    "author": "施肩吾",
    "content": [
      "夜行无月时，古路多荒榛。",
      "山鬼遥把火，自照不照人。"
    ]
  },
  {
    "volume": 494,
    "sequence": 14,
    "title": "夜愁曲",
    "author": "施肩吾",
    "content": [
      "歌者歌未绝，愁人愁转增。",
      "空把琅玕枝，强挑无心灯。"
    ]
  },
  {
    "volume": 494,
    "sequence": 15,
    "title": "杂古词五首",
    "author": "施肩吾",
    "content": [
      "可怜江北女，惯唱江南曲。",
      "摇荡木兰舟，双凫不成浴。",
      "郎为七上香，妾作笼下灰。",
      "归时即暖热，去罢生尘埃。",
      "夜裁鸳鸯绮，朝织蒲桃绫。",
      "欲试一寸心，待缝三尺冰。",
      "怜时鱼得水，怨罢商与参。",
      "不如山栀子，却能结同心。",
      "红颜感暮花，白日同流水。",
      "思君若孤灯，一夜一心死。"
    ]
  },
  {
    "volume": 494,
    "sequence": 16,
    "title": "幼女词",
    "author": "施肩吾",
    "content": [
      "幼女才六岁，未知巧与拙。",
      "向夜在堂前，学人拜新月。"
    ]
  },
  {
    "volume": 494,
    "sequence": 17,
    "title": "买地词",
    "author": "施肩吾",
    "content": [
      "买地不惜钱，为多芳桂丛。",
      "所期在清凉，坐起闻香风。"
    ]
  },
  {
    "volume": 494,
    "sequence": 18,
    "title": "弋阳访古",
    "author": "施肩吾",
    "content": [
      "行逢葛溪水，不见葛仙人。",
      "空抛青竹杖，咒作葛陂神。"
    ]
  },
  {
    "volume": 494,
    "sequence": 19,
    "title": "幽居乐",
    "author": "施肩吾",
    "content": [
      "万籁不在耳，寂寥心境清。",
      "无妨数茎竹，时有萧萧声。"
    ]
  },
  {
    "volume": 494,
    "sequence": 20,
    "title": "湘川怀古",
    "author": "施肩吾",
    "content": [
      "湘水终日流，湘妃昔时哭。",
      "美色已成尘，泪痕犹在竹。"
    ]
  },
  {
    "volume": 494,
    "sequence": 21,
    "title": "秋山吟",
    "author": "施肩吾",
    "content": [
      "夜吟秋山上，袅袅秋风归。",
      "月色清且冷，桂香落人衣。"
    ]
  },
  {
    "volume": 494,
    "sequence": 22,
    "title": "寒夜",
    "author": "施肩吾",
    "content": [
      "三复招隐吟，不知寒夜深。",
      "看看西来月，移到青天心。"
    ]
  },
  {
    "volume": 494,
    "sequence": 23,
    "title": "湘竹词",
    "author": "施肩吾",
    "content": [
      "万古湘江竹，无穷奈怨何。",
      "年年长春笋，只是泪痕多。"
    ]
  },
  {
    "volume": 494,
    "sequence": 24,
    "title": "观花后游慈恩寺",
    "author": "施肩吾",
    "content": [
      "世事知难了，应须问苦空。",
      "羞将看花眼，来入梵王宫。"
    ]
  },
  {
    "volume": 494,
    "sequence": 25,
    "title": "乞巧词",
    "author": "施肩吾",
    "content": [
      "乞巧望星河，双双并绮罗。",
      "不嫌针眼小，只道月明多。"
    ]
  },
  {
    "volume": 494,
    "sequence": 26,
    "title": "不见来词",
    "author": "施肩吾",
    "content": [
      "乌鹊语千回，黄昏不见来。",
      "漫教脂粉匣，闭了又重开。"
    ]
  },
  {
    "volume": 494,
    "sequence": 27,
    "title": "夜起来（一作起夜来）",
    "author": "施肩吾",
    "content": [
      "香销连理带，尘覆合欢杯。",
      "懒卧相思枕，愁吟夜起来。"
    ]
  },
  {
    "volume": 494,
    "sequence": 28,
    "title": "笑卿卿词",
    "author": "施肩吾",
    "content": [
      "笑向卿卿道，耽书夜夜多。",
      "出来看玉兔，又欲过银河。"
    ]
  },
  {
    "volume": 494,
    "sequence": 29,
    "title": "感遇词",
    "author": "施肩吾",
    "content": [
      "一种貌如仙，人情要自偏。",
      "罗敷有底好，最得使君怜。"
    ]
  },
  {
    "volume": 494,
    "sequence": 30,
    "title": "及第后夜访月仙子",
    "author": "施肩吾",
    "content": [
      "自喜寻幽夜，新当及第年。",
      "还将天上桂，来访月中仙。"
    ]
  },
  {
    "volume": 494,
    "sequence": 31,
    "title": "定情乐",
    "author": "施肩吾",
    "content": [
      "敢嗟君不怜，自是命不谐。",
      "著破三条裙，却还双股钗。",
      "感郎双条脱，新破八幅绡。",
      "不惜榆荚钱，买人金步摇。"
    ]
  },
  {
    "volume": 494,
    "sequence": 32,
    "title": "宿南一上人山房",
    "author": "施肩吾",
    "content": [
      "窗牖月色多，坐卧禅心静。",
      "青鬼来试人，夜深弄灯影。"
    ]
  },
  {
    "volume": 494,
    "sequence": 33,
    "title": "兰渚泊",
    "author": "施肩吾",
    "content": [
      "家在洞水西，身作兰渚客。",
      "天昼无纤云，独坐空江碧。"
    ]
  },
  {
    "volume": 494,
    "sequence": 34,
    "title": "经吴真君旧宅",
    "author": "施肩吾",
    "content": [
      "古仙炼丹处，不测何岁年。",
      "至今空宅基，时有五色烟。"
    ]
  },
  {
    "volume": 494,
    "sequence": 35,
    "title": "古相思",
    "author": "施肩吾",
    "content": [
      "十访九不见，甚于菖蒲花。",
      "可怜云中月，今夜堕我家。"
    ]
  },
  {
    "volume": 494,
    "sequence": 36,
    "title": "瀑布",
    "author": "施肩吾",
    "content": [
      "豁开青冥颠，写出万丈泉。",
      "如裁一条素，白日悬秋天。"
    ]
  },
  {
    "volume": 494,
    "sequence": 37,
    "title": "金尺石",
    "author": "施肩吾",
    "content": [
      "丹砂画顽石，黄金横一尺。",
      "人世较短长，仙家爱平直。"
    ]
  },
  {
    "volume": 494,
    "sequence": 38,
    "title": "秋洞宿",
    "author": "施肩吾",
    "content": [
      "夜深秋洞里，风雨报龙归。",
      "何事触人睡，不教胡蝶飞。"
    ]
  },
  {
    "volume": 494,
    "sequence": 39,
    "title": "效古词",
    "author": "施肩吾",
    "content": [
      "姊妹无多兄弟少，举家钟爱年最小。",
      "有时绕树山鹊飞，贪看不待画眉了。"
    ]
  },
  {
    "volume": 494,
    "sequence": 40,
    "title": "山中得刘秀才京书",
    "author": "施肩吾",
    "content": [
      "自笑家贫客到疏，满庭烟草不能锄。",
      "今朝谁料三千里，忽得刘京一纸书。"
    ]
  },
  {
    "volume": 494,
    "sequence": 41,
    "title": "望夫词",
    "author": "施肩吾",
    "content": [
      "手爇寒灯向影频，回文机上暗生尘。",
      "自家夫婿无消息，却恨桥头卖卜人。"
    ]
  },
  {
    "volume": 494,
    "sequence": 42,
    "title": "忆四明山泉",
    "author": "施肩吾",
    "content": [
      "爱彼山中石泉水，幽深夜夜落空里。",
      "至今忆得卧云时，犹自涓涓在人耳。"
    ]
  },
  {
    "volume": 494,
    "sequence": 43,
    "title": "西山静中吟",
    "author": "施肩吾",
    "content": [
      "重重道气结成神，玉阙金堂逐日新。",
      "若数西山得道者，连予便是十三人。"
    ]
  },
  {
    "volume": 494,
    "sequence": 44,
    "title": "天柱山赠峨嵋田道士",
    "author": "施肩吾",
    "content": [
      "古称天柱连九天，峨嵋道士栖其巅。",
      "近闻教得玄鹤舞，试凭驱出青芝田。"
    ]
  },
  {
    "volume": 494,
    "sequence": 45,
    "title": "夜岩谣",
    "author": "施肩吾",
    "content": [
      "夜上幽岩踏灵草，松枝已疏桂枝老。",
      "新诗几度惜不吟，此处一声风月好。"
    ]
  },
  {
    "volume": 494,
    "sequence": 46,
    "title": "岛夷行",
    "author": "施肩吾",
    "content": [
      "腥臊海边多鬼市，岛夷居处无乡里。",
      "黑皮年少学采珠，手把生犀照咸水。"
    ]
  },
  {
    "volume": 494,
    "sequence": 47,
    "title": "帝宫词",
    "author": "施肩吾",
    "content": [
      "自得君王宠爱时，敢言春色上寒枝。",
      "十年宫里无人问，一日承恩天下知。"
    ]
  },
  {
    "volume": 494,
    "sequence": 48,
    "title": "叹花词",
    "author": "施肩吾",
    "content": [
      "前日满林红锦遍，今日绕林看不见。",
      "空馀古岸泥土中，零落胭脂两三片。"
    ]
  },
  {
    "volume": 494,
    "sequence": 49,
    "title": "杜鹃花词",
    "author": "施肩吾",
    "content": [
      "杜鹃花时夭艳然，所恨帝城人不识。",
      "丁宁莫遣春风吹，留与佳人比颜色。"
    ]
  },
  {
    "volume": 494,
    "sequence": 50,
    "title": "晓光词",
    "author": "施肩吾",
    "content": [
      "日轮浮动羲和推，东方一轧天门开。",
      "风神为我扫烟雾，四海荡荡无尘埃。"
    ]
  },
  {
    "volume": 494,
    "sequence": 51,
    "title": "望晓词",
    "author": "施肩吾",
    "content": [
      "揽衣起兮望秋河，濛濛远雾飞轻罗。",
      "蟠桃树上日欲出，白榆枝畔星无多。"
    ]
  },
  {
    "volume": 494,
    "sequence": 52,
    "title": "海边远望",
    "author": "施肩吾",
    "content": [
      "扶桑枝边红皎皎，天鸡一声四溟晓。",
      "偶看仙女上青天，鸾鹤无多采云少。"
    ]
  },
  {
    "volume": 494,
    "sequence": 53,
    "title": "听南僧说偈词",
    "author": "施肩吾",
    "content": [
      "师子座中香已发，西方佛偈南僧说。",
      "惠风吹尽六条尘，清净水中初见月。"
    ]
  },
  {
    "volume": 494,
    "sequence": 54,
    "title": "春日美新绿词",
    "author": "施肩吾",
    "content": [
      "前日萌芽小于粟，今朝草树色已足。",
      "天公不语能运为，驱遣羲和染新绿。"
    ]
  },
  {
    "volume": 494,
    "sequence": 55,
    "title": "对月忆嵩阳故人",
    "author": "施肩吾",
    "content": [
      "团团月光照西壁，嵩阳故人千里隔。",
      "不知三十六峰前，定为何处峰前客。"
    ]
  },
  {
    "volume": 494,
    "sequence": 56,
    "title": "赠莎地道士",
    "author": "施肩吾",
    "content": [
      "莎地阴森古莲叶，游龟暗老青苔甲。",
      "池边道士夸眼明，夜取蟭螟摘蚊睫。"
    ]
  },
  {
    "volume": 494,
    "sequence": 57,
    "title": "效古词",
    "author": "施肩吾",
    "content": [
      "莫愁新得年十六，如蛾双眉长带绿。",
      "初学箜篌四五人，莫愁独自声前足。"
    ]
  },
  {
    "volume": 494,
    "sequence": 58,
    "title": "冬日观早朝",
    "author": "施肩吾",
    "content": [
      "紫烟捧日炉香动，万马千车踏新冻。",
      "绣衣年少朝欲归，美人犹在青楼梦。"
    ]
  },
  {
    "volume": 494,
    "sequence": 59,
    "title": "观吴偃画松",
    "author": "施肩吾",
    "content": [
      "君有绝艺终身宝，方寸巧心通万造。",
      "忽然写出涧底松，笔下看看一枝老。"
    ]
  },
  {
    "volume": 494,
    "sequence": 60,
    "title": "题山僧水阁",
    "author": "施肩吾",
    "content": [
      "山房水阁连空翠，沈沈下有蛟龙睡。",
      "老僧趺坐入定时，不知花落黄金地。"
    ]
  },
  {
    "volume": 494,
    "sequence": 61,
    "title": "登岘亭怀孟生",
    "author": "施肩吾",
    "content": [
      "岘山自高水自绿，后辈词人心眼俗。",
      "鹿门才子不再生，怪景幽奇无管属。"
    ]
  },
  {
    "volume": 494,
    "sequence": 62,
    "title": "吴中代蜀客吟",
    "author": "施肩吾",
    "content": [
      "身狎吴儿家在蜀，春深屡唱思乡曲。",
      "峨眉风景无主人，锦江悠悠为谁绿。"
    ]
  },
  {
    "volume": 494,
    "sequence": 63,
    "title": "戏咏榆荚",
    "author": "施肩吾",
    "content": [
      "风吹榆钱落如雨，绕林绕屋来不住。",
      "知尔不堪还酒家，漫教夷甫无行处。"
    ]
  },
  {
    "volume": 494,
    "sequence": 64,
    "title": "寄李补阙",
    "author": "施肩吾",
    "content": [
      "苍生应怪君起迟，蒲轮重辗嵩阳道。",
      "功成名遂来不及，三十六峰仙鹤老。"
    ]
  },
  {
    "volume": 494,
    "sequence": 65,
    "title": "贫客吟",
    "author": "施肩吾",
    "content": [
      "监毛毯敝衣无处结，寸心耿耿如刀切。",
      "今朝欲泣泉客珠，及到盘中却成血。"
    ]
  },
  {
    "volume": 494,
    "sequence": 66,
    "title": "诮山中叟",
    "author": "施肩吾",
    "content": [
      "老人今年八十几，口中零落残牙齿。",
      "天阴伛偻带嗽行，犹向岩前种松子。"
    ]
  },
  {
    "volume": 494,
    "sequence": 67,
    "title": "闻山中步虚声",
    "author": "施肩吾",
    "content": [
      "何人步虚南峰顶，鹤唳九天霜月冷。",
      "仙词偶逐东风来，误飘数声落尘境。"
    ]
  },
  {
    "volume": 494,
    "sequence": 68,
    "title": "题龙池山人",
    "author": "施肩吾",
    "content": [
      "主人家在龙池侧，水中有鱼不敢食。",
      "终朝采药供仙厨，却笑桃花少颜色。"
    ]
  },
  {
    "volume": 494,
    "sequence": 69,
    "title": "玩新桃花",
    "author": "施肩吾",
    "content": [
      "几叹红桃开未得，忽惊造化新装饰。",
      "一种同沾荣盛时，偏荷清光借颜色。"
    ]
  },
  {
    "volume": 494,
    "sequence": 70,
    "title": "山石榴花",
    "author": "施肩吾",
    "content": [
      "深色胭脂碎剪红，巧能攒合是天公。",
      "莫言无物堪相比，妖艳西施春驿中。"
    ]
  },
  {
    "volume": 494,
    "sequence": 71,
    "title": "玩友人庭竹",
    "author": "施肩吾",
    "content": [
      "曾去玄洲看种玉，那似君家满庭竹。",
      "客来不用呼清风，此处挂冠凉自足。"
    ]
  },
  {
    "volume": 494,
    "sequence": 72,
    "title": "秋夜山居二首",
    "author": "施肩吾",
    "content": [
      "幽居正想餐霞客，夜久月寒珠露滴。",
      "千年独鹤两三声，飞下岩前一枝柏。",
      "去雁声遥人语绝，谁家素机织新雪。",
      "秋山野客醉醒时，百尺老松衔半月。"
    ]
  },
  {
    "volume": 494,
    "sequence": 73,
    "title": "秋夜山中别友人",
    "author": "施肩吾",
    "content": [
      "独鹤孤云两难说，明朝又作东西别。",
      "知君少壮无几年，莫爱闲吟老松月。"
    ]
  },
  {
    "volume": 494,
    "sequence": 74,
    "title": "赠别王炼师往罗浮",
    "author": "施肩吾",
    "content": [
      "道俗骈阗留不住，罗浮山上有心期。",
      "却愁仙处人难到，别后音书寄与谁。"
    ]
  },
  {
    "volume": 494,
    "sequence": 75,
    "title": "春日餐霞阁",
    "author": "施肩吾",
    "content": [
      "洒水初晴物候新，餐霞阁上最宜春。",
      "山花四面风吹入，为我铺床作锦茵。"
    ]
  },
  {
    "volume": 494,
    "sequence": 76,
    "title": "喜友再相逢",
    "author": "施肩吾",
    "content": [
      "三十年前与君别，可怜容色夺花红。",
      "谁知日月相催促，此度见君成老翁。"
    ]
  },
  {
    "volume": 494,
    "sequence": 77,
    "title": "候仙词",
    "author": "施肩吾",
    "content": [
      "西归公子何时降，南岳先生早晚来。",
      "巡历世间犹未遍，乞求鸾鹤且裴回。"
    ]
  },
  {
    "volume": 494,
    "sequence": 78,
    "title": "修仙词",
    "author": "施肩吾",
    "content": [
      "丹田自种留年药，玄谷长生续命芝。",
      "世上漫忙兼漫走，不知求己更求谁。"
    ]
  },
  {
    "volume": 494,
    "sequence": 79,
    "title": "夏日题方师院",
    "author": "施肩吾",
    "content": [
      "火天无处买清风，闷发时来入梵宫。",
      "只向方师小廊下，回看门外是樊笼。"
    ]
  },
  {
    "volume": 494,
    "sequence": 80,
    "title": "春游乐",
    "author": "施肩吾",
    "content": [
      "一年三百六十日，赏心那似春中物。",
      "草迷曲坞花满园，东家少年西家出。"
    ]
  },
  {
    "volume": 494,
    "sequence": 81,
    "title": "仙客归乡词二首",
    "author": "施肩吾",
    "content": [
      "六合八荒游未半，子孙零落暂归来。",
      "井边不认捎云树，多是门人在后栽。",
      "洞中日月洞中仙，不算离家是几年。",
      "出郭始知人代变，又须抛却古时钱。"
    ]
  },
  {
    "volume": 494,
    "sequence": 82,
    "title": "云州饮席",
    "author": "施肩吾",
    "content": [
      "酒肠虽满少欢情，身在云州望帝城。",
      "巡次合当谁改令，先须为我打还京。"
    ]
  },
  {
    "volume": 494,
    "sequence": 83,
    "title": "戏赠李主簿",
    "author": "施肩吾",
    "content": [
      "官罢江南客恨遥，二年空被酒中消。",
      "不知暗数春游处，偏忆扬州第几桥。"
    ]
  },
  {
    "volume": 494,
    "sequence": 84,
    "title": "春词（一作沈亚之诗）",
    "author": "施肩吾",
    "content": [
      "黄鸟啼多春日高，红芳开尽井边桃。",
      "美人手暖裁衣易，片片轻云落剪刀。"
    ]
  },
  {
    "volume": 494,
    "sequence": 85,
    "title": "题景上人山门",
    "author": "施肩吾",
    "content": [
      "水有青莲沙有金，老僧于此独观心。",
      "愁人欲寄中峰宿，只恐白猿啼夜深。"
    ]
  },
  {
    "volume": 494,
    "sequence": 86,
    "title": "妓人残妆词",
    "author": "施肩吾",
    "content": [
      "云髻已收金凤凰，巧匀轻黛约残妆。",
      "不知昨夜新歌响，犹在谁家绕画梁。"
    ]
  },
  {
    "volume": 494,
    "sequence": 87,
    "title": "临水亭",
    "author": "施肩吾",
    "content": [
      "只怪素亭黏黛色，溪烟为我染莓苔。",
      "欲知源上春风起，看取桃花逐水来。"
    ]
  },
  {
    "volume": 494,
    "sequence": 88,
    "title": "听范玄长吟",
    "author": "施肩吾",
    "content": [
      "声声扣出碧琅玕，能使秋猿欲叫难。",
      "诗兴未穷心更远，手垂青拂向云看。"
    ]
  },
  {
    "volume": 494,
    "sequence": 89,
    "title": "观叶生画花",
    "author": "施肩吾",
    "content": [
      "心窍玲珑貌亦奇，荣枯只在手中移。",
      "今朝故向霜天里，点破繁花四五枝。"
    ]
  },
  {
    "volume": 494,
    "sequence": 90,
    "title": "洗丹沙词",
    "author": "施肩吾",
    "content": [
      "千淘万洗紫光攒，夜火荧荧照玉盘。",
      "恐是麻姑残米粒，不曾将与世人看。"
    ]
  },
  {
    "volume": 494,
    "sequence": 91,
    "title": "长安春夜吟",
    "author": "施肩吾",
    "content": [
      "露盘滴时河汉微，美人灯下裁春衣。",
      "蟾蜍东去鹊南飞，芸香省中郎不归。"
    ]
  },
  {
    "volume": 494,
    "sequence": 92,
    "title": "自述",
    "author": "施肩吾",
    "content": [
      "箧贮灵砂日日看，欲成仙法脱身难。",
      "不知谁向交州去，为谢罗浮葛长官。"
    ]
  },
  {
    "volume": 494,
    "sequence": 93,
    "title": "少年行",
    "author": "施肩吾",
    "content": [
      "醉骑白马走空衢，恶少皆称电不如。",
      "五凤街头新勒辔，半垂衫袖揖金吾。"
    ]
  },
  {
    "volume": 494,
    "sequence": 94,
    "title": "越中遇寒食",
    "author": "施肩吾",
    "content": [
      "去岁清明霅溪口，今朝寒食镜湖西。",
      "信知天地心不易，还有子规依旧啼。"
    ]
  },
  {
    "volume": 494,
    "sequence": 95,
    "title": "赠采药叟",
    "author": "施肩吾",
    "content": [
      "老去唯将药裹行，无家无累一身轻。",
      "却教年少取书卷，小字灯前斗眼明。"
    ]
  },
  {
    "volume": 494,
    "sequence": 96,
    "title": "清夜忆仙宫子",
    "author": "施肩吾",
    "content": [
      "夜静门深紫洞烟，孤行独坐忆神仙。",
      "三清宫里月如昼，十二宫楼何处眠。"
    ]
  },
  {
    "volume": 494,
    "sequence": 97,
    "title": "江南怨",
    "author": "施肩吾",
    "content": [
      "愁见桥边荇叶新，兰舟枕水楫生尘。",
      "从来不是无莲采，十顷莲塘卖与人。"
    ]
  },
  {
    "volume": 494,
    "sequence": 98,
    "title": "送绝尘子归旧隐二首",
    "author": "施肩吾",
    "content": [
      "云水千重绕洞门，独归何处是桃源。",
      "仙方不用随身去，留与人间老子孙。",
      "班藤为杖草为衣，万壑千峰独自归。",
      "纵令相忆谁相报，桂树岩边人信稀。"
    ]
  },
  {
    "volume": 494,
    "sequence": 99,
    "title": "送裴秀才归淮南",
    "author": "施肩吾",
    "content": [
      "怪来频起咏刀头，枫叶枝边一夕秋。",
      "又向江南别才子，却将风景过扬州。"
    ]
  },
  {
    "volume": 494,
    "sequence": 100,
    "title": "钱塘渡口",
    "author": "施肩吾",
    "content": [
      "天堑茫茫连沃焦，秦皇何事不安桥。",
      "钱塘渡口无钱纳，已失西兴两信潮。"
    ]
  },
  {
    "volume": 494,
    "sequence": 101,
    "title": "春日宴徐君池亭",
    "author": "施肩吾",
    "content": [
      "暂凭春酒换愁颜，今日应须醉始还。",
      "池上有门君莫掩，从教野客见青山。"
    ]
  },
  {
    "volume": 494,
    "sequence": 102,
    "title": "山中送友人",
    "author": "施肩吾",
    "content": [
      "欲折杨枝别恨生，一重枝上一啼莺。",
      "乱山重叠云相掩，君向乱山何处行。"
    ]
  },
  {
    "volume": 494,
    "sequence": 103,
    "title": "寄王少府",
    "author": "施肩吾",
    "content": [
      "采松仙子徒销日，吃菜山僧枉过生。",
      "多谢蓝田王少府，人间诗酒最关情。"
    ]
  },
  {
    "volume": 494,
    "sequence": 104,
    "title": "赠女道士郑玉华二首",
    "author": "施肩吾",
    "content": [
      "玄发新簪碧藕花，欲添肌雪饵红砂。",
      "世间风景那堪恋，长笑刘郎漫忆家。",
      "明镜湖中休采莲，却师阿母学神仙。",
      "朱丝误落青囊里，犹是箜篌第几弦。"
    ]
  },
  {
    "volume": 494,
    "sequence": 105,
    "title": "寄西台李侍御",
    "author": "施肩吾",
    "content": [
      "二千馀里采琼瑰，到处伤心瓦砾堆。",
      "唯有绣衣周柱史，独将珠玉挂西台。"
    ]
  },
  {
    "volume": 494,
    "sequence": 106,
    "title": "赠凌仙姥",
    "author": "施肩吾",
    "content": [
      "阿母从天降几时，前朝惟有汉皇知。",
      "仙桃不啻三回熟，饱见东方一小儿。"
    ]
  },
  {
    "volume": 494,
    "sequence": 107,
    "title": "晚春送王秀才游剡川",
    "author": "施肩吾",
    "content": [
      "越山花去剡藤新，才子风光不厌春。",
      "第一莫寻溪上路，可怜仙女爱迷人。"
    ]
  },
  {
    "volume": 494,
    "sequence": 108,
    "title": "冯上人院",
    "author": "施肩吾",
    "content": [
      "扰扰凡情逐水流，世间多喜复多忧。",
      "一回行到冯公院，便欲令人百事休。"
    ]
  },
  {
    "volume": 494,
    "sequence": 109,
    "title": "金吾词",
    "author": "施肩吾",
    "content": [
      "行拥朱轮锦幨儿，望仙门外叱金羁。",
      "染须偷嫩无人觉，唯有平康小妇知。"
    ]
  },
  {
    "volume": 494,
    "sequence": 110,
    "title": "观舞女",
    "author": "施肩吾",
    "content": [
      "缠红结紫畏风吹，袅娜初回弱柳枝。",
      "买笑未知谁是主，万人心逐一人移。"
    ]
  },
  {
    "volume": 494,
    "sequence": 111,
    "title": "鄠县村居",
    "author": "施肩吾",
    "content": [
      "欲住村西日日慵，上山无水引高踪。",
      "谁能求得秦皇术，为我先驱紫阁峰。"
    ]
  },
  {
    "volume": 494,
    "sequence": 112,
    "title": "酬周秀才",
    "author": "施肩吾",
    "content": [
      "三展蜀笺皆郢曲，我心珍重甚琼瑶。",
      "应缘水府龙神睡，偷得蛟人五色绡。"
    ]
  },
  {
    "volume": 494,
    "sequence": 113,
    "title": "旅次文水县喜遇李少府",
    "author": "施肩吾",
    "content": [
      "为君三日废行程，一县官人是酒朋。",
      "共忆襄阳同醉处，尚书坐上纳银觥。"
    ]
  },
  {
    "volume": 494,
    "sequence": 114,
    "title": "夏雨后题青荷兰若",
    "author": "施肩吾",
    "content": [
      "僧舍清凉竹树新，初经一雨洗诸尘。",
      "微风忽起吹莲叶，青玉盘中泻水银。"
    ]
  },
  {
    "volume": 494,
    "sequence": 115,
    "title": "途中逢少女",
    "author": "施肩吾",
    "content": [
      "身倚西门笑向东，牡丹初折一枝红。",
      "市头日卖千般镜，知落谁家新匣中。"
    ]
  },
  {
    "volume": 494,
    "sequence": 116,
    "title": "山中玩白鹿",
    "author": "施肩吾",
    "content": [
      "绕洞寻花日易销，人间无路得相招。",
      "呦呦白鹿毛如雪，踏我桃花过石桥。"
    ]
  },
  {
    "volume": 494,
    "sequence": 117,
    "title": "山居乐",
    "author": "施肩吾",
    "content": [
      "鸾鹤每于松下见，笙歌常向坐中闻。",
      "手持十节龙头杖，不指虚空即指云。"
    ]
  },
  {
    "volume": 494,
    "sequence": 118,
    "title": "襄阳曲",
    "author": "施肩吾",
    "content": [
      "大堤女儿郎莫寻，三三五五结同心。",
      "清晨对镜理容色，意欲取郎千万金。"
    ]
  },
  {
    "volume": 494,
    "sequence": 119,
    "title": "望夫词二首",
    "author": "施肩吾",
    "content": [
      "看看北雁又南飞，薄幸征夫久不归。",
      "蟢子到头无信处，凡经几度上人衣。",
      "何事经年断书信，愁闻远客说风波。",
      "西家还有望夫伴，一种泪痕儿最多。"
    ]
  },
  {
    "volume": 494,
    "sequence": 120,
    "title": "少妇游春词",
    "author": "施肩吾",
    "content": [
      "簇锦攒花斗胜游，万人行处最风流。",
      "无端自向春园里，笑摘青梅叫阿侯。"
    ]
  },
  {
    "volume": 494,
    "sequence": 121,
    "title": "折柳枝",
    "author": "施肩吾",
    "content": [
      "伤见路边杨柳春，一重折尽一重新。",
      "今年还折去年处，不送去年离别人。"
    ]
  },
  {
    "volume": 494,
    "sequence": 122,
    "title": "归将吟",
    "author": "施肩吾",
    "content": [
      "百战放归成老翁，馀生得出死人中。",
      "今朝授敕三回舞，两赐青娥又拜公。"
    ]
  },
  {
    "volume": 494,
    "sequence": 123,
    "title": "惜花词",
    "author": "施肩吾",
    "content": [
      "千树繁红绕碧泉，正宜尊酒对芳年。",
      "明朝欲饮还来此，只怕春风却在前。"
    ]
  },
  {
    "volume": 494,
    "sequence": 124,
    "title": "抛缠头词",
    "author": "施肩吾",
    "content": [
      "翠娥初罢绕梁词，又见双鬟对舞时。",
      "一抱红罗分不足，参差裂破凤凰儿。"
    ]
  },
  {
    "volume": 494,
    "sequence": 125,
    "title": "望骑马郎",
    "author": "施肩吾",
    "content": [
      "碧蹄新压步初成，玉色郎君弄影行。",
      "赚杀唱歌楼上女，伊州误作石州声。"
    ]
  },
  {
    "volume": 494,
    "sequence": 126,
    "title": "春日钱塘杂兴二首",
    "author": "施肩吾",
    "content": [
      "酒姥溪头桑袅袅，钱塘郭外柳毵毵。",
      "路逢邻妇遥相问，小小如今学养蚕。",
      "西邻年少问东邻，柳岸花堤几处新。",
      "昨夜雨多春水阔，隔江桃叶唤何人。"
    ]
  },
  {
    "volume": 494,
    "sequence": 127,
    "title": "玩手植松",
    "author": "施肩吾",
    "content": [
      "却思毫末栽松处，青翠才将众草分。",
      "今日散材遮不得，看看气色欲凌云。"
    ]
  },
  {
    "volume": 494,
    "sequence": 128,
    "title": "夜笛词",
    "author": "施肩吾",
    "content": [
      "皎洁西楼月未斜，笛声寥亮入东家。",
      "却令灯下裁衣妇，误剪同心一半花。"
    ]
  },
  {
    "volume": 494,
    "sequence": 129,
    "title": "赠郑伦吹凤管",
    "author": "施肩吾",
    "content": [
      "喃喃解语凤凰儿，曾听梨园竹里吹。",
      "谁谓五陵年少子，还将此曲暗相随。"
    ]
  },
  {
    "volume": 494,
    "sequence": 130,
    "title": "蜀茗词",
    "author": "施肩吾",
    "content": [
      "越碗初盛蜀茗新，薄烟轻处搅来匀。",
      "山僧问我将何比，欲道琼浆却畏嗔。"
    ]
  },
  {
    "volume": 494,
    "sequence": 131,
    "title": "春霁",
    "author": "施肩吾",
    "content": [
      "煎茶水里花千片，候客亭中酒一樽。",
      "独对春光还寂寞，罗浮道士忽敲门。"
    ]
  },
  {
    "volume": 494,
    "sequence": 132,
    "title": "讽山云",
    "author": "施肩吾",
    "content": [
      "闲云生叶不生根，常被重重蔽石门。",
      "赖有风帘能扫荡，满山晴日照乾坤。"
    ]
  },
  {
    "volume": 494,
    "sequence": 133,
    "title": "日晚归山词",
    "author": "施肩吾",
    "content": [
      "虎迹新逢雨后泥，无人家处洞边溪。",
      "独行归客晚山里，赖有鹧鸪临路岐。"
    ]
  },
  {
    "volume": 494,
    "sequence": 134,
    "title": "玩花词",
    "author": "施肩吾",
    "content": [
      "今朝造化使春风，开折西施面上红。",
      "竟日眼前犹不足，数株舁入寸心中。"
    ]
  },
  {
    "volume": 494,
    "sequence": 135,
    "title": "长安早春",
    "author": "施肩吾",
    "content": [
      "报花消息是春风，未见先教何处红。",
      "想得芳园十余日，万家身在画屏中。"
    ]
  },
  {
    "volume": 494,
    "sequence": 136,
    "title": "再酬李先辈",
    "author": "施肩吾",
    "content": [
      "清辞再发郢人家，字字新移锦上花。",
      "能使龙宫买绡女，低回不敢织轻霞。"
    ]
  },
  {
    "volume": 494,
    "sequence": 137,
    "title": "寄隐者",
    "author": "施肩吾",
    "content": [
      "路绝空林无处问，幽奇山水不知名。",
      "松门拾得一片屐，知是高人向此行。"
    ]
  },
  {
    "volume": 494,
    "sequence": 138,
    "title": "寄四明山子",
    "author": "施肩吾",
    "content": [
      "高栖只在千峰里，尘世望君那得知。",
      "长忆去年风雨夜，向君窗下听猿时。"
    ]
  },
  {
    "volume": 494,
    "sequence": 139,
    "title": "观美人",
    "author": "施肩吾",
    "content": [
      "漆点双眸鬓绕蝉，长留白雪占胸前。",
      "爱将红袖遮娇笑，往往偷开水上莲。"
    ]
  },
  {
    "volume": 494,
    "sequence": 140,
    "title": "收妆词",
    "author": "施肩吾",
    "content": [
      "斜月胧胧照半床，茕茕孤妾懒收妆。",
      "灯前再览青铜镜，枉插金钗十二行。"
    ]
  },
  {
    "volume": 494,
    "sequence": 141,
    "title": "仙女词",
    "author": "施肩吾",
    "content": [
      "仙女群中名最高，曾看王母种仙桃。",
      "手题金简非凡笔，道是天边玉兔毛。"
    ]
  },
  {
    "volume": 494,
    "sequence": 142,
    "title": "仙翁词",
    "author": "施肩吾",
    "content": [
      "世间无远可为游，六合朝行夕已周。",
      "坛上夜深风雨静，小仙乘月击苍虬。"
    ]
  },
  {
    "volume": 494,
    "sequence": 143,
    "title": "遇李山人",
    "author": "施肩吾",
    "content": [
      "游山游水几千重，二十年中一度逢。",
      "别易会难君且住，莫交青竹化为龙。"
    ]
  },
  {
    "volume": 494,
    "sequence": 144,
    "title": "同张炼师溪行",
    "author": "施肩吾",
    "content": [
      "青溪道士紫霞巾，洞里仙家旧是邻。",
      "每见桃花逐流水，无回不忆武陵人。"
    ]
  },
  {
    "volume": 494,
    "sequence": 145,
    "title": "桃源词二首",
    "author": "施肩吾",
    "content": [
      "夭夭花里千家住，总为当时隐暴秦。",
      "归去不论无旧识，子孙今亦是他人。",
      "秦世老翁归汉世，还同白鹤返辽城。",
      "纵令记得山川路，莫问当时州县名。"
    ]
  },
  {
    "volume": 494,
    "sequence": 146,
    "title": "送道友游山",
    "author": "施肩吾",
    "content": [
      "欲驻如今未老形，万重山上九芝清。",
      "君今若问采芝路，踏水踏云攀杳冥。"
    ]
  },
  {
    "volume": 494,
    "sequence": 147,
    "title": "赠王屋刘道士",
    "author": "施肩吾",
    "content": [
      "小有洞中长住客，大罗天下后来仙。",
      "出门即是寻常处，未可还它跨鹤鞭。"
    ]
  },
  {
    "volume": 494,
    "sequence": 148,
    "title": "谢自然升仙",
    "author": "施肩吾",
    "content": [
      "分明得道谢自然，古来漫说尸解仙。",
      "如花年少一女子，身骑白鹤游青天。"
    ]
  },
  {
    "volume": 494,
    "sequence": 149,
    "title": "秋吟献李舍人",
    "author": "施肩吾",
    "content": [
      "肠结愁根酒不消，新惊白发长愁苗。",
      "主司傥许题名姓，笔下看成度海桥。"
    ]
  },
  {
    "volume": 494,
    "sequence": 150,
    "title": "山中喜静和子见访",
    "author": "施肩吾",
    "content": [
      "绝壁深溪无四邻，每逢猿鹤即相亲。",
      "小奴惊出垂藤下，山犬今朝吠一人。"
    ]
  },
  {
    "volume": 494,
    "sequence": 151,
    "title": "春日题罗处士山舍",
    "author": "施肩吾",
    "content": [
      "乱叠千峰掩翠微，高人爱此自忘机。",
      "春风若扫阶前地，便是山花带锦飞。"
    ]
  },
  {
    "volume": 494,
    "sequence": 152,
    "title": "访松岭徐炼师",
    "author": "施肩吾",
    "content": [
      "千仞峰头一谪仙，何时种玉已成田。",
      "开经犹在松阴里，读到南华第几篇。"
    ]
  },
  {
    "volume": 494,
    "sequence": 153,
    "title": "江南织绫词",
    "author": "施肩吾",
    "content": [
      "卿卿买得越人丝，贪弄金梭懒画眉。",
      "女伴能来看新聶，鸳鸯正欲上花枝。"
    ]
  },
  {
    "volume": 494,
    "sequence": 154,
    "title": "宿兰若",
    "author": "施肩吾",
    "content": [
      "听钟投宿入孤烟，岩下病僧犹坐禅。",
      "独夜客心何处是，秋云影里一灯然。"
    ]
  },
  {
    "volume": 494,
    "sequence": 155,
    "title": "题禅僧院",
    "author": "施肩吾",
    "content": [
      "栖禅枝畔数花新，飞作琉璃池上尘。",
      "谷鸟自啼猿自叫，不能愁得定中人。"
    ]
  },
  {
    "volume": 494,
    "sequence": 156,
    "title": "送绝粒僧",
    "author": "施肩吾",
    "content": [
      "碧洞青萝不畏深，免将饥渴累禅心。",
      "若期野客来相访，一室无烟何处寻。"
    ]
  },
  {
    "volume": 494,
    "sequence": 157,
    "title": "早春游曲江",
    "author": "施肩吾",
    "content": [
      "芳处亦将枯槁同，应缘造化未施功。",
      "羲和若拟动炉鞴，先铸曲江千树红。"
    ]
  },
  {
    "volume": 494,
    "sequence": 158,
    "title": "佳人览镜",
    "author": "施肩吾",
    "content": [
      "每坐台前见玉容，今朝不与昨朝同。",
      "良人一夜出门宿，减却桃花一半红。"
    ]
  },
  {
    "volume": 494,
    "sequence": 159,
    "title": "遇王山人",
    "author": "施肩吾",
    "content": [
      "每欲寻君千万峰，岂知人世也相逢。",
      "一瓢遗却在何处，应挂天台最老松。"
    ]
  },
  {
    "volume": 494,
    "sequence": 160,
    "title": "遇醉道士",
    "author": "施肩吾",
    "content": [
      "霞帔寻常带酒眠，路傍疑是酒中仙。",
      "醉来不住人家宿，多向远山松月边。"
    ]
  },
  {
    "volume": 494,
    "sequence": 161,
    "title": "送人归台州",
    "author": "施肩吾",
    "content": [
      "莫驱归骑且徘徊，更遣离情四五杯。",
      "醉后不忧迷客路，遥看瀑布识天台。"
    ]
  },
  {
    "volume": 494,
    "sequence": 162,
    "title": "赠施仙姑",
    "author": "施肩吾",
    "content": [
      "缥缈吾家一女仙，冰容虽小不知年。",
      "有时频夜看明月，心在嫦娥几案边。"
    ]
  },
  {
    "volume": 494,
    "sequence": 163,
    "title": "山院观花",
    "author": "施肩吾",
    "content": [
      "初来唯见空树枝，今朝满院花如雪。",
      "门前为报诸少年，明日来迟不堪折。"
    ]
  },
  {
    "volume": 494,
    "sequence": 164,
    "title": "经桃花夫人庙",
    "author": "施肩吾",
    "content": [
      "谁能枉驾入荒榛，随例形相土木身。",
      "不及连山种桃树，花开犹得识夫人。"
    ]
  },
  {
    "volume": 494,
    "sequence": 165,
    "title": "代农叟吟",
    "author": "施肩吾",
    "content": [
      "且将一笑悦丰年，渐老那能日日眠。",
      "引客特来山地上，坐看秋水落红莲。"
    ]
  },
  {
    "volume": 494,
    "sequence": 166,
    "title": "下第春游",
    "author": "施肩吾",
    "content": [
      "羁情含蘖复含辛，泪眼看花只似尘。",
      "天遣春风领春色，不教分付与愁人。"
    ]
  },
  {
    "volume": 494,
    "sequence": 167,
    "title": "送僧游越",
    "author": "施肩吾",
    "content": [
      "麻衣年少雪为颜，却笑孤云未是闲。",
      "此去若逢花柳月，栖禅莫向苎罗山。"
    ]
  },
  {
    "volume": 494,
    "sequence": 168,
    "title": "遇越州贺仲宣",
    "author": "施肩吾",
    "content": [
      "君在镜湖西畔住，四明山下莫经春。",
      "门前几个采莲女，欲泊莲舟无主人。"
    ]
  },
  {
    "volume": 494,
    "sequence": 169,
    "title": "江南积雨叹",
    "author": "施肩吾",
    "content": [
      "人厌为霖水毁溪，床边生菌路成泥。",
      "雨师一日三回到，栋里闲云岂得栖。"
    ]
  },
  {
    "volume": 494,
    "sequence": 170,
    "title": "云中道上作",
    "author": "施肩吾",
    "content": [
      "羊马群中觅人道，雁门关外绝人家。",
      "昔时闻有云中郡，今日无云空见沙。"
    ]
  },
  {
    "volume": 494,
    "sequence": 171,
    "title": "同诸隐者夜登四明山",
    "author": "施肩吾",
    "content": [
      "半夜寻幽上四明，手攀松桂触云行。",
      "相呼已到无人境，何处玉箫吹一声。"
    ]
  },
  {
    "volume": 494,
    "sequence": 172,
    "title": "戏郑申府",
    "author": "施肩吾",
    "content": [
      "年少郑郎那解愁，春来闲卧酒家楼。",
      "胡姬若拟邀他宿，挂却金鞭系紫骝。"
    ]
  },
  {
    "volume": 494,
    "sequence": 173,
    "title": "宿干越亭",
    "author": "施肩吾",
    "content": [
      "琵琶洲上人行绝，干越亭中客思多。",
      "月满秋江山冷落，不知谁问夜如何。"
    ]
  },
  {
    "volume": 494,
    "sequence": 174,
    "title": "少女词二首",
    "author": "施肩吾",
    "content": [
      "娇羞不肯点新黄，踏过金钿出绣床。",
      "信物无端寄谁去，等闲裁破锦鸳鸯。",
      "同心带里脱金钱，买取头花翠羽连。",
      "手执木兰犹未惯，今朝初上采菱船。"
    ]
  },
  {
    "volume": 494,
    "sequence": 175,
    "title": "冬词",
    "author": "施肩吾",
    "content": [
      "锦绣堆中卧初起，芙蓉面上粉犹残。",
      "台前也欲梳云髻，只怕盘龙手捻难。"
    ]
  },
  {
    "volume": 494,
    "sequence": 176,
    "title": "昭君怨",
    "author": "施肩吾",
    "content": [
      "马上徒劳别恨深，总缘如玉不输金。",
      "已知贱妾无归日，空荷君王有悔心。"
    ]
  },
  {
    "volume": 494,
    "sequence": 177,
    "title": "赠仙子",
    "author": "施肩吾",
    "content": [
      "欲令雪貌带红芳，更取金瓶泻玉浆。",
      "凤管鹤声来未足，懒眠秋月忆萧郎。"
    ]
  },
  {
    "volume": 494,
    "sequence": 178,
    "title": "越溪怀古",
    "author": "施肩吾",
    "content": [
      "忆昔西施人未求，浣纱曾向此溪头。",
      "一朝得侍君王侧，不见玉颜空水流。"
    ]
  },
  {
    "volume": 494,
    "sequence": 179,
    "title": "秋夜山中赠别友人",
    "author": "施肩吾",
    "content": [
      "何处邀君话别情，寒山木落月华清。",
      "莫愁今夜无诗思，已听秋猿第一声。"
    ]
  },
  {
    "volume": 494,
    "sequence": 180,
    "title": "大堤新咏",
    "author": "施肩吾",
    "content": [
      "行路少年知不知，襄阳全欠旧来时。",
      "宜城贾客载钱出，始觉大堤无女儿。"
    ]
  }
]