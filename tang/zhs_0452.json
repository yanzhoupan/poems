[
  {
    "volume": 452,
    "sequence": 1,
    "title": "咏兴五首·解印出公府",
    "author": "白居易",
    "content": [
      "解印出公府，斗薮尘土衣。",
      "百吏放尔散，双鹤随我归。",
      "归来履道宅，下马入柴扉。",
      "马嘶返旧枥，鹤舞还故池。",
      "鸡犬何忻忻，邻里亦依依。",
      "年颜老去日，生计胜前时。",
      "有帛御冬寒，有谷防岁饥。",
      "饱于东方朔，乐于荣启期。",
      "人生且如此，此外吾不知。"
    ]
  },
  {
    "volume": 452,
    "sequence": 2,
    "title": "咏兴五首·出府归吾庐",
    "author": "白居易",
    "content": [
      "出府归吾庐，静然安且逸。",
      "更无客干谒，时有僧问疾。",
      "家僮十余人，枥马三四匹。",
      "慵发经旬卧，兴来连日出。",
      "出游爱何处，嵩碧伊瑟瑟。",
      "况有清和天，正当疏散日。",
      "身闲自为贵，何必居荣秩。",
      "心足即非贫，岂唯金满室。",
      "吾观权势者，苦以身徇物。",
      "炙手外炎炎，履冰中栗栗。",
      "朝饥口忘味，夕惕心忧失。",
      "但有富贵名，而无富贵实。"
    ]
  },
  {
    "volume": 452,
    "sequence": 3,
    "title": "咏兴五首·池上有小舟",
    "author": "白居易",
    "content": [
      "池上有小舟，舟中有胡床。",
      "床前有新酒，独酌还独尝。",
      "熏若春日气，皎如秋水光。",
      "可洗机巧心，可荡尘垢肠。",
      "岸曲舟行迟，一曲进一觞。",
      "未知几曲醉，醉入无何乡。",
      "寅缘潭岛间，水竹深青苍。",
      "身闲心无事，白日为我长。",
      "我若未忘世，虽闲心亦忙。",
      "世若未忘我，虽退身难藏。",
      "我今异于是，身世交相忘。"
    ]
  },
  {
    "volume": 452,
    "sequence": 4,
    "title": "咏兴五首·四月池水满",
    "author": "白居易",
    "content": [
      "四月池水满，龟游鱼跃出。",
      "吾亦爱吾池，池边开一室。",
      "人鱼虽异族，其乐归于一。",
      "且与尔为徒，逍遥同过日。",
      "尔无羡沧海，蒲藻可委质。",
      "吾亦忘青云，衡茅足容膝。",
      "况吾与尔辈，本非蛟龙匹。",
      "假如云雨来，只是池中物。"
    ]
  },
  {
    "volume": 452,
    "sequence": 5,
    "title": "咏兴五首·小庭亦有月",
    "author": "白居易",
    "content": [
      "小庭亦有月，小院亦有花。",
      "可怜好风景，不解嫌贫家。",
      "菱角执笙簧，谷儿抹琵琶。",
      "红绡信手舞，紫绡随意歌。",
      "村歌与社舞，客哂主人夸。",
      "但问乐不乐，岂在钟鼓多。",
      "客告暮将归，主称日未斜。",
      "请客稍深酌，愿见朱颜酡。",
      "客知主意厚，分数随口加。",
      "堂上烛未秉，座中冠已峨。",
      "左顾短红袖，右命小青娥。",
      "长跪谢贵客，蓬门劳见过。",
      "客散有余兴，醉卧独吟哦。",
      "幕天而席地，谁奈刘伶何。"
    ]
  },
  {
    "volume": 452,
    "sequence": 6,
    "title": "秋凉闲卧",
    "author": "白居易",
    "content": [
      "残暑昼犹长，早凉秋尚嫩。",
      "露荷散清香，风竹含疏韵。",
      "幽闲竟日卧，衰病无人问。",
      "薄暮宅门前，槐花深一寸。"
    ]
  },
  {
    "volume": 452,
    "sequence": 7,
    "title": "酬思黯相公见过弊居戏赠",
    "author": "白居易",
    "content": [
      "轩盖光照地，行人为裴回。",
      "呼传君子出，乃是故人来。",
      "访我入穷巷，引君登小台。",
      "台前多竹树，池上无尘埃。",
      "贫家何所有，新酒三两杯。",
      "停杯款曲语，上马复迟回。",
      "留守不外宿，日斜宫漏催。",
      "但留金刀赠，未接玉山颓。",
      "家酝不敢惜，待君来即开。",
      "村妓不辞出，恐君冁然咍。"
    ]
  },
  {
    "volume": 452,
    "sequence": 8,
    "title": "再授宾客分司",
    "author": "白居易",
    "content": [
      "优稳四皓官，清崇三品列。",
      "伊予再尘忝，内愧非才哲。",
      "俸钱七八万，给受无虚月。",
      "分命在东司，又不劳朝谒。",
      "既资闲养疾，亦赖慵藏拙。",
      "宾友得从容，琴觞恣怡悦。",
      "乘篮城外去，系马花前歇。",
      "六游金谷春，五看龙门雪。",
      "吾若默无语，安知吾快活。",
      "吾欲更尽言，复恐人豪夺。",
      "应为时所笑，苦惜分司阙。",
      "但问适意无，岂论官冷热。"
    ]
  },
  {
    "volume": 452,
    "sequence": 9,
    "title": "把酒",
    "author": "白居易",
    "content": [
      "把酒仰问天，古今谁不死。",
      "所贵未死间，少忧多欢喜。",
      "穷通谅在天，忧喜即由己。",
      "是故达道人，去彼而取此。",
      "勿言未富贵，久忝居禄仕。",
      "借问宗族间，几人拖金紫。",
      "勿忧渐衰老，且喜加年纪。",
      "试数班行中，几人及暮齿。",
      "朝餐不过饱，五鼎徒为尔。",
      "夕寝止求安，一衾而已矣。",
      "此外皆长物，于我云相似。",
      "有子不留金，何况兼无子。"
    ]
  },
  {
    "volume": 452,
    "sequence": 10,
    "title": "首夏",
    "author": "白居易",
    "content": [
      "林静蚊未生，池静蛙未鸣。",
      "景长天气好，竟日和且清。",
      "春禽馀哢在，夏木新阴成。",
      "兀尔水边坐，翛然桥上行。",
      "自问一何适，身闲官不轻。",
      "料钱随月用，生计逐日营。",
      "食饱惭伯夷，酒足愧渊明。",
      "寿倍颜氏子，富百黔娄生。",
      "有一即为乐，况吾四者并。",
      "所以私自慰，虽老有心情。"
    ]
  },
  {
    "volume": 452,
    "sequence": 11,
    "title": "代鹤",
    "author": "白居易",
    "content": [
      "我本海上鹤，偶逢江南客。",
      "感君一顾恩，同来洛阳陌。",
      "洛阳寡族类，皎皎唯两翼。",
      "貌是天与高，色非日浴白。",
      "主人诚可恋，其奈轩庭窄。",
      "饮啄杂鸡群，年深损标格。",
      "故乡渺何处，云水重重隔。",
      "谁念深笼中，七换摩天翮。"
    ]
  },
  {
    "volume": 452,
    "sequence": 12,
    "title": "立秋夕有怀梦得",
    "author": "白居易",
    "content": [
      "露簟荻竹清，风扇蒲葵轻。",
      "一与故人别，再见新蝉鸣。",
      "是夕凉飚起，闲境入幽情。",
      "回灯见栖鹤，隔竹闻吹笙。",
      "夜茶一两杓，秋吟三数声。",
      "所思渺千里，云外长洲城。"
    ]
  },
  {
    "volume": 452,
    "sequence": 13,
    "title": "哭崔常侍晦叔",
    "author": "白居易",
    "content": [
      "顽贱一拳石，精珍百炼金。",
      "名价既相远，交分何其深。",
      "中诚一以合，外物不能侵。",
      "逶迤二十年，与世同浮沈。",
      "晚有退闲约，白首归云林。",
      "垂老忽相失，悲哉口语心。",
      "春日嵩高阳，秋夜清洛阴。",
      "丘园共谁卜，山水共谁寻。",
      "风月共谁赏，诗篇共谁吟。",
      "花开共谁看，酒熟共谁斟。",
      "惠死庄杜口，钟殁师废琴。",
      "道理使之然，从古非独今。",
      "吾道自此孤，我情安可任。",
      "唯将病眼泪，一洒秋风襟。"
    ]
  },
  {
    "volume": 452,
    "sequence": 14,
    "title": "新秋晓兴",
    "author": "白居易",
    "content": [
      "浊暑忽已退，清宵未全长。",
      "晨釭耿残焰，宿閤凝微香。",
      "喔喔鸡下树，辉辉日上梁。",
      "枕低茵席软，卧稳身入床。",
      "睡足景犹早，起初风乍凉。",
      "展张小屏幛，收拾生衣裳。",
      "还有惆怅事，迟迟未能忘。",
      "拂镜梳白发，可怜冰照霜。"
    ]
  },
  {
    "volume": 452,
    "sequence": 15,
    "title": "秋日与张宾客舒著作同游龙门醉中狂歌凡二百三十八字",
    "author": "白居易",
    "content": [
      "秋天高高秋光清，秋风袅袅秋虫鸣。",
      "嵩峰馀霞锦绮卷，伊水细浪鳞甲生。",
      "洛阳闲客知无数，少出游山多在城。",
      "商岭老人自追逐，蓬丘逸士相逢迎。",
      "南出鼎门十八里，庄店逦迤桥道平。",
      "不寒不热好时节，鞍马稳快衣衫轻。",
      "并辔踟蹰下西岸，扣舷容与绕中汀。",
      "开怀旷达无所系，触目胜绝不可名。",
      "荷衰欲黄荇犹绿，鱼乐自跃鸥不惊。",
      "翠藻蔓长孔雀尾，彩船橹急寒雁声。",
      "家酝一壶白玉液，野花数把黄金英。",
      "昼游四看西日暮，夜话三及东方明。",
      "暂停杯觞辍吟咏，我有狂言君试听。",
      "丈夫一生有二志，兼济独善难得并。",
      "不能救疗生民病，即须先濯尘土缨。",
      "况吾头白眼已暗，终日戚促何所成。",
      "不如展眉开口笑，龙门醉卧香山行。"
    ]
  },
  {
    "volume": 452,
    "sequence": 16,
    "title": "履信池樱桃岛上醉后走笔送别舒员外兼…李卿考功崔郎中",
    "author": "白居易",
    "content": [
      "樱桃岛前春，去春花万枝。",
      "忽忆与宗卿闲饮日，又忆与考功狂醉时。",
      "岁晚无花空有叶，风吹满地乾重叠。",
      "蹋叶悲秋复忆春，池边树下重殷勤。",
      "今朝一酌临寒水，此地三回别故人。",
      "樱桃花，来春千万朵，来春共谁花下坐。",
      "不论崔李上青云，明日舒三亦抛我。"
    ]
  },
  {
    "volume": 452,
    "sequence": 17,
    "title": "秋池独泛",
    "author": "白居易",
    "content": [
      "萧疏秋竹篱，清浅秋风池。",
      "一只短舫艇，一张斑鹿皮。",
      "皮上有野叟，手中持酒卮。",
      "半酣箕踞坐，自问身为谁。",
      "严子垂钓日，苏门长啸时。",
      "悠然意自得，意外何人知。"
    ]
  },
  {
    "volume": 452,
    "sequence": 18,
    "title": "冬日早起闲咏",
    "author": "白居易",
    "content": [
      "水塘耀初旭，风竹飘馀霰。",
      "幽境虽目前，不因闲不见。",
      "晨起对炉香，道经寻两卷。",
      "晚坐拂琴尘，秋思弹一遍。",
      "此外更无事，开尊时自劝。",
      "何必东风来，一杯春上面。"
    ]
  },
  {
    "volume": 452,
    "sequence": 19,
    "title": "岁暮",
    "author": "白居易",
    "content": [
      "惨澹岁云暮，穷阴动经旬。",
      "霜风裂人面，冰雪摧车轮。",
      "而我当是时，独不知苦辛。",
      "晨炊廪有米，夕爨厨有薪。",
      "夹帽长覆耳，重裘宽裹身。",
      "加之一杯酒，煦妪如阳春。",
      "洛城士与庶，比屋多饥贫。",
      "何处炉有火，谁家甑无尘。",
      "如我饱暖者，百人无一人。",
      "安得不惭愧，放歌聊自陈。"
    ]
  },
  {
    "volume": 452,
    "sequence": 20,
    "title": "南池早春有怀",
    "author": "白居易",
    "content": [
      "朝游北桥上，晚憩南塘畔。",
      "西日雪全销，东风冰尽泮。",
      "蓰蓰鱼尾掉，瞥瞥鹅毛换。",
      "泥暖草芽生，沙虚泉脉散。",
      "晴芳冒苔岛，宿润侵蒲岸。",
      "洛下日初长，江南春欲半。",
      "时光共抛掷，人事堪嗟叹。",
      "倚棹忽寻思，去年池上伴。"
    ]
  },
  {
    "volume": 452,
    "sequence": 21,
    "title": "古意",
    "author": "白居易",
    "content": [
      "脉脉复脉脉，美人千里隔。",
      "不见来几时，瑶草三四碧。",
      "玉琴声悄悄，鸾镜尘幂幂。",
      "昔为连理枝，今作分飞翮。",
      "寄书多不达，加饭终无益。",
      "心肠不自宽，衣带何由窄。"
    ]
  },
  {
    "volume": 452,
    "sequence": 22,
    "title": "山游示小妓",
    "author": "白居易",
    "content": [
      "双鬟垂未合，三十才过半。",
      "本是绮罗人，今为山水伴。",
      "春泉共挥弄，好树同攀玩。",
      "笑容共底迷，酒思风前乱。",
      "红凝舞袖急，黛惨歌声缓。",
      "莫唱杨柳枝，无肠与君断。"
    ]
  },
  {
    "volume": 452,
    "sequence": 23,
    "title": "神照禅师同宿",
    "author": "白居易",
    "content": [
      "八年三月晦，山梨花满枝。",
      "龙门水西寺，夜与远公期。",
      "晏坐自相对，密语谁得知。",
      "前后际断处，一念不生时。"
    ]
  },
  {
    "volume": 452,
    "sequence": 24,
    "title": "张常侍相访",
    "author": "白居易",
    "content": [
      "西亭晚寂寞，莺散柳阴繁。",
      "水户帘不卷，风床席自翻。",
      "忽闻车马客，来访蓬蒿门。",
      "况是张常侍，安得不开尊。"
    ]
  },
  {
    "volume": 452,
    "sequence": 25,
    "title": "早夏游宴",
    "author": "白居易",
    "content": [
      "虽慵兴犹在，虽老心犹健。",
      "昨日山水游，今朝花酒宴。",
      "山榴艳似火，王蕊飘如霰。",
      "荣落逐瞬迁，炎凉随刻变。",
      "未收木绵褥，已动蒲葵扇。",
      "且喜物与人，年年得相见。"
    ]
  },
  {
    "volume": 452,
    "sequence": 26,
    "title": "感白莲花",
    "author": "白居易",
    "content": [
      "白白芙蓉花，本生吴江濆。",
      "不与红者杂，色类自区分。",
      "谁移尔至此，姑苏白使君。",
      "初来苦憔悴，久乃芳氛氲。",
      "月月叶换叶，年年根生根。",
      "陈根与故叶，销化成泥尘。",
      "化者日已远，来者日复新。",
      "一为池中物，永别江南春。",
      "忽想西凉州，中有天宝民。",
      "埋殁汉父祖，孳生胡子孙。",
      "已忘乡土恋，岂念君亲恩。",
      "生人尚复尔，草木何足云。"
    ]
  },
  {
    "volume": 452,
    "sequence": 27,
    "title": "咏所乐",
    "author": "白居易",
    "content": [
      "兽乐在山谷，鱼乐在陂池。",
      "虫乐在深草，鸟乐在高枝。",
      "所乐虽不同，同归适其宜。",
      "不以彼易此，况论是与非。",
      "而我何所乐，所乐在分司。",
      "分司有何乐，乐哉人不知。",
      "官优有禄料，职散无羁縻。",
      "懒与道相近，钝将闲自随。",
      "昨朝拜表回，今晚行香归。",
      "归来北窗下，解巾脱尘衣。",
      "冷泉灌我顶，暖水濯四肢。",
      "体中幸无疾，卧任清风吹。",
      "心中又无事，坐任白日移。",
      "或开书一篇，或引酒一卮。",
      "但得如今日，终身无厌时。"
    ]
  },
  {
    "volume": 452,
    "sequence": 28,
    "title": "思旧",
    "author": "白居易",
    "content": [
      "闲日一思旧，旧游如目前。",
      "再思今何在，零落归下泉。",
      "退之服硫黄，一病讫不痊。",
      "微之炼秋石，未老身溘然。",
      "杜子得丹诀，终日断腥膻。",
      "崔君夸药力，经冬不衣绵。",
      "或疾或暴夭，悉不过中年。",
      "唯予不服食，老命反迟延。",
      "况在少壮时，亦为嗜欲牵。",
      "但耽荤与血，不识汞与铅。",
      "饥来吞热物，渴来饮寒泉。",
      "诗役五藏神，酒汩三丹田。",
      "随日合破坏，至今粗完全。",
      "齿牙未缺落，肢体尚轻便。",
      "已开第七秩，饱食仍安眠。",
      "且进杯中物，其馀皆付天。"
    ]
  },
  {
    "volume": 452,
    "sequence": 29,
    "title": "寄卢少尹",
    "author": "白居易",
    "content": [
      "老诲心不乱，庄戒形太劳。",
      "生命既能保，死籍亦可逃。",
      "嘉肴与旨酒，信是腐肠膏。",
      "艳声与丽色，真为伐性刀。",
      "补养在积功，如裘集众毛。",
      "将欲致千里，可得差一毫。",
      "颜回何为者，簟瓢才自给。",
      "肥醲不到口，年不登三十。",
      "张苍何为者，染爱浩无际。",
      "妾媵填后房，竟寿百余岁。",
      "苍寿有何德，回夭有何辜。",
      "谁谓具圣体，不如肥瓠躯。",
      "遂使世俗心，多疑仙道书。",
      "寄问卢先生，此理当何如。"
    ]
  },
  {
    "volume": 452,
    "sequence": 30,
    "title": "池上清晨候皇甫郎中",
    "author": "白居易",
    "content": [
      "晓景丽未热，晨飚鲜且凉。",
      "池幽绿蘋合，霜洁白莲香。",
      "深扫竹间径，静拂松下床。",
      "玉柄鹤翎扇，银罂云母浆。",
      "屏除无俗物，瞻望唯清光。",
      "何人拟相访，嬴女从萧郎。"
    ]
  },
  {
    "volume": 452,
    "sequence": 31,
    "title": "咏怀",
    "author": "白居易",
    "content": [
      "我知世无幻，了无干世意。",
      "世知我无堪，亦无责我事。",
      "由兹两相忘，因得长自遂。",
      "自遂意何如，闲官在闲地。",
      "闲地唯东都，东都少名利。",
      "闲官是宾客，宾客无牵累。",
      "嵇康日日懒，毕卓时时醉。",
      "酒肆夜深归，僧房日高睡。",
      "形安不劳苦，神泰无忧畏。",
      "从官三十年，无如今气味。",
      "鸿虽脱罗弋，鹤尚居禄位。",
      "唯此未忘怀，有时犹内愧。"
    ]
  },
  {
    "volume": 452,
    "sequence": 32,
    "title": "北窗三友",
    "author": "白居易",
    "content": [
      "今日北窗下，自问何所为。",
      "欣然得三友，三友者为谁。",
      "琴罢辄举酒，酒罢辄吟诗。",
      "三友递相引，循环无已时。",
      "一弹惬中心，一咏畅四肢。",
      "犹恐中有间，以酒弥缝之。",
      "岂独吾拙好，古人多若斯。",
      "嗜诗有渊明，嗜琴有启期。",
      "嗜酒有伯伦，三人皆吾师。",
      "或乏儋石储，或穿带索衣。",
      "弦歌复觞咏，乐道知所归。",
      "三师去已远，高风不可追。",
      "三友游甚熟，无日不相随。",
      "左掷白玉卮，右拂黄金徽。",
      "兴酣不叠纸，走笔操狂词。",
      "谁能持此词，为我谢亲知。",
      "纵未以为是，岂以我为非。"
    ]
  },
  {
    "volume": 452,
    "sequence": 33,
    "title": "吟四虽（杂言）",
    "author": "白居易",
    "content": [
      "酒酣后，歌歇时。",
      "请君添一酌，听我吟四虽。",
      "年虽老，犹少于韦长史。",
      "命虽薄，犹胜于郑长水。",
      "眼虽病，犹明于徐郎中。",
      "家虽贫，犹富于郭庶子。",
      "省躬审分何侥幸，值酒逢歌且欢喜。",
      "忘荣知足委天和，亦应得尽生生理。"
    ]
  },
  {
    "volume": 452,
    "sequence": 34,
    "title": "裴侍中晋公以集贤林亭即事诗三十六韵见赠…以伸酬献",
    "author": "白居易",
    "content": [
      "三江路千里，五湖天一涯。",
      "何如集贤第，中有平津池。",
      "池胜主见觉，景新人未知。",
      "竹森翠琅玕，水深洞琉璃。",
      "水竹以为质，质立而文随。",
      "文之者何人，公来亲指麾。",
      "疏凿出人意，结构得地宜。",
      "灵襟一搜索，胜概无遁遗。",
      "因下张沼沚，依高筑阶基。",
      "嵩峰见数片，伊水分一支。",
      "南溪修且直，长波碧逶迤。",
      "北馆壮复丽，倒影红参差。",
      "东岛号晨光，杲曜迎朝曦。",
      "西岭名夕阳，杳暧留落晖。",
      "前有水心亭，动荡架涟漪。",
      "后有开阖堂，寒温变天时。",
      "幽泉镜泓澄，怪石山欹危。",
      "春葩雪漠漠，夏果珠离离。",
      "主人命方舟，宛在水中坻。",
      "亲宾次第至，酒乐前后施。",
      "解缆始登泛，山游仍水嬉。",
      "沿洄无滞碍，向背穷幽奇。",
      "瞥过远桥下，飘旋深涧陲。",
      "管弦去缥缈，罗绮来霏微。",
      "棹风逐舞回，梁尘随歌飞。",
      "宴馀日云暮，醉客未放归。",
      "高声索彩笺，大笑催金卮。",
      "唱和笔走疾，问答杯行迟。",
      "一咏清两耳，一酣畅四肢。",
      "主客忘贵贱，不知俱是谁。",
      "客有诗魔者，吟哦不知疲。",
      "乞公残纸墨，一扫狂歌词。",
      "维云社稷臣，赫赫文武姿。",
      "十授丞相印，五建大将旗。",
      "四朝致勋华，一身冠皋夔。",
      "去年才七十，决赴悬车期。",
      "公志不可夺，君恩亦难希。",
      "从容就中道，勉黾来保厘。",
      "貂蝉虽未脱，鸾皇已不羁。",
      "历征今与古，独步无等夷。",
      "陆贾功业少，二疏官秩卑。",
      "乘舟范蠡惧，辟谷留侯饥。",
      "岂若公今日，身安家国肥。",
      "羊祜在汉南，空留岘首碑。",
      "柳恽在江南，只赋汀洲诗。",
      "谢安入东山，但说携蛾眉。",
      "山简醉高阳，唯闻倒接罒离。",
      "岂如公今日，余力兼有之。",
      "愿公寿如山，安乐长在兹。",
      "愿我比蒲稗，永得相因依。"
    ]
  },
  {
    "volume": 452,
    "sequence": 35,
    "title": "晚归香山寺，因咏所怀",
    "author": "白居易",
    "content": [
      "我年日已老，我身日已闲。",
      "闲出都门望，但见水与山。",
      "关塞碧岩岩，伊流清潺潺。",
      "中有古精舍，轩户无扃关。",
      "岸草歇可藉，径萝行可攀。",
      "朝随浮云出，夕与飞鸟还。",
      "吾道本迂拙，世途多险艰。",
      "尝闻嵇吕辈，尤悔生疏顽。",
      "巢悟入箕颍，皓知返商巅。",
      "岂唯乐肥遁，聊复祛忧患。",
      "吾亦从此去，终老伊嵩间。"
    ]
  },
  {
    "volume": 452,
    "sequence": 36,
    "title": "张常侍池凉夜闲宴赠诸公",
    "author": "白居易",
    "content": [
      "竹桥新月上，水岸凉风至。",
      "对月五六人，管弦三两事。",
      "留连池上酌，款曲城外意。",
      "或啸或讴吟，谁知此闲味。",
      "回看市朝客，矻矻趋名利。",
      "朝忙少游宴，夕困多眠睡。",
      "清凉属吾徒，相逢勿辞醉。"
    ]
  },
  {
    "volume": 452,
    "sequence": 37,
    "title": "和皇甫郎中秋晓同登天宫阁言怀六韵",
    "author": "白居易",
    "content": [
      "碧天忽已高，白日犹未短。",
      "玲珑晓楼阁，清脆秋丝管。",
      "张翰一杯酣，嵇康终日懒。",
      "尘中足忧累，云外多疏散。",
      "病木斧斤遗，冥鸿羁绁断。",
      "逍遥二三子，永愿为闲伴。"
    ]
  },
  {
    "volume": 452,
    "sequence": 38,
    "title": "送吕漳州",
    "author": "白居易",
    "content": [
      "今朝一壶酒，言送漳州牧。",
      "半自要闲游，爱花怜草绿。",
      "花前下鞍马，草上携丝竹。",
      "行客饮数杯，主人歌一曲。",
      "端居惜风景，屡出劳僮仆。",
      "独醉似无名，借君作题目。"
    ]
  },
  {
    "volume": 452,
    "sequence": 39,
    "title": "短歌曲",
    "author": "白居易",
    "content": [
      "世人求富贵，多为奉嗜欲。",
      "盛衰不自由，得失常相逐。",
      "问君少年日，苦学将干禄。",
      "负笈尘中游，抱书雪前读。",
      "布衾不周体，藜茹才充腹。",
      "三十登宦途，五十被朝服。",
      "奴温新挟纩，马肥初食粟。",
      "未敢议欢游，尚为名检束。",
      "耳目聋暗后，堂上调丝竹。",
      "牙齿缺落时，盘中堆酒肉。",
      "彼来此已去，外余中不足。",
      "少壮与荣华，相避如寒燠。",
      "青云去地远，白日经天速。",
      "从古无奈何，短歌听一曲。"
    ]
  },
  {
    "volume": 452,
    "sequence": 40,
    "title": "咏怀",
    "author": "白居易",
    "content": [
      "高人乐丘园，中人慕官职。",
      "一事尚难成，两途安可得。",
      "遑遑干世者，多苦时命塞。",
      "亦有爱闲人，又为穷饿逼。",
      "我今幸双遂，禄仕兼游息。",
      "未尝羡荣华，不省劳心力。",
      "妻孥与婢仆，亦免愁衣食。",
      "所以吾一家，面无忧喜色。"
    ]
  },
  {
    "volume": 452,
    "sequence": 41,
    "title": "府西亭纳凉归",
    "author": "白居易",
    "content": [
      "避暑府西亭，晚归有闲思。",
      "夏浅蝉未多，绿槐阴满地。",
      "带宽衫解领，马稳人拢辔。",
      "面上有凉风，眼前无俗事。",
      "路经府门过，落日照官次。",
      "牵联缧绁囚，奔走尘埃吏。",
      "低眉悄不语，谁复知兹意。",
      "忆得五年前，晚衙时气味。"
    ]
  },
  {
    "volume": 452,
    "sequence": 42,
    "title": "老热",
    "author": "白居易",
    "content": [
      "一饱百情足，一酣万事休。",
      "何人不衰老，我老心无忧。",
      "仕者拘职役，农者劳田畴。",
      "何人不苦热，我热身自由。",
      "卧风北窗下，坐月南池头。",
      "脑凉脱乌帽，足热濯清流。",
      "慵发昼高枕，兴来夜泛舟。",
      "何乃有馀适，只缘无过求。",
      "或问诸亲友，乐天是与不。",
      "亦无别言语，多道天悠悠。",
      "悠悠君不知，此味深且幽。",
      "但恐君知后，亦来从我游。"
    ]
  },
  {
    "volume": 452,
    "sequence": 43,
    "title": "新秋喜凉，因寄兵部杨侍郎",
    "author": "白居易",
    "content": [
      "外强火未退，中锐金方战。",
      "一夕风雨来，炎凉随数变。",
      "徐徐炎景度，稍稍凉飙扇。",
      "枕簟忽凄清，巾裳亦轻健。",
      "老夫纳秋候，心体殊安便。",
      "睡足一屈伸，搔首摩挲面。",
      "褰帘对池竹，幽寂如僧院。",
      "俯观游鱼群，仰数浮云片。",
      "闲忙各有趣，彼此宁相见。",
      "昨日闻慕巢，召对延英殿。"
    ]
  },
  {
    "volume": 452,
    "sequence": 44,
    "title": "懒放二首，呈刘梦得、吴方之",
    "author": "白居易",
    "content": [
      "青衣报平旦，呼我起盥栉。",
      "今早天气寒，郎君应不出。",
      "又无宾客至，何以销闲日。",
      "已向微阳前，暖酒开诗帙。",
      "朝怜一床日，暮爱一炉火。",
      "床暖日高眠，炉温夜深坐。",
      "雀罗门懒出，鹤发头慵裹。",
      "除却刘与吴，何人来问我。"
    ]
  },
  {
    "volume": 452,
    "sequence": 45,
    "title": "六十六",
    "author": "白居易",
    "content": [
      "病知心力减，老觉光阴速。",
      "五十八归来，今年六十六。",
      "鬓丝千万白，池草八九绿。",
      "童稚尽成人，园林半乔木。",
      "看山倚高石，引水穿深竹。",
      "虽有潺湲声，至今听未足。"
    ]
  },
  {
    "volume": 452,
    "sequence": 46,
    "title": "三适赠道友",
    "author": "白居易",
    "content": [
      "褐绫袍厚暖，卧盖行坐披。",
      "紫毡履宽稳，蹇步颇相宜。",
      "足适已忘履，身适已忘衣。",
      "况我心又适，兼忘是与非。",
      "三适今为一，怡怡复熙熙。",
      "禅那不动处，混沌未凿时。",
      "此固不可说，为君强言之。"
    ]
  },
  {
    "volume": 452,
    "sequence": 47,
    "title": "洛阳春赠刘李二宾客（齐梁格）",
    "author": "白居易",
    "content": [
      "水南冠盖地，城东桃李园。",
      "雪消洛阳堰，春入永通门。",
      "淑景方霭霭，游人稍喧喧。",
      "年丰酒浆贱，日晏歌吹繁。",
      "中有老朝客，华发映朱轩。",
      "从容三两人，藉草开一尊。",
      "尊前春可惜，身外事勿论。",
      "明日期何处，杏花游赵村。"
    ]
  },
  {
    "volume": 452,
    "sequence": 48,
    "title": "寒食",
    "author": "白居易",
    "content": [
      "人老何所乐，乐在归乡国。",
      "我归故园来，九度逢寒食。",
      "故园在何处，池馆东城侧。",
      "四邻梨花时，二月伊水色。",
      "岂独好风土，仍多旧亲戚。",
      "出去恣欢游，归来聊燕息。",
      "有官供禄俸，无事劳心力。",
      "但恐优稳多，微躬销不得。"
    ]
  },
  {
    "volume": 452,
    "sequence": 49,
    "title": "和裴令公一日日一年年杂言见赠",
    "author": "白居易",
    "content": [
      "一日日，作老翁。",
      "一年年，过春风。",
      "公心不以贵隔我，我散唯将闲伴公。",
      "我无才能忝高秩，合是人间闲散物。",
      "公有功德在生民，何因得作自由身。",
      "前日魏王潭上宴连夜，今日午桥池头游拂晨。",
      "山客砚前吟待月，野人尊前醉送春。",
      "不敢与公闲中争第一，亦应占得第二第三人。"
    ]
  }
]