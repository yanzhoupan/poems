[
  {
    "volume": 190,
    "sequence": 1,
    "title": "期卢嵩，枉书称日暮无马不赴，以诗答",
    "author": "韦应物",
    "content": [
      "佳期不可失，终愿枉衡门。",
      "南陌人犹度，西林日未昏。",
      "庭前空倚杖，花里独留樽。",
      "莫道无来驾，知君有短辕。"
    ]
  },
  {
    "volume": 190,
    "sequence": 2,
    "title": "任洛阳丞，答前长安田少府问",
    "author": "韦应物",
    "content": [
      "相逢且对酒，相问欲何如。",
      "数岁犹卑吏，家人笑著书。",
      "告归应未得，荣宦又知疏。",
      "日日生春草，空令忆旧居。"
    ]
  },
  {
    "volume": 190,
    "sequence": 3,
    "title": "假中枉卢二十二书亦称卧疾兼讶李二久不访问…戏李二",
    "author": "韦应物",
    "content": [
      "微官何事劳趋走，服药闲眠养不才。",
      "花里棋盘憎鸟污，枕边书卷讶风开。",
      "故人问讯缘同病，芳月相思阻一杯。",
      "应笑王戎成俗物，遥持麈尾独徘徊。"
    ]
  },
  {
    "volume": 190,
    "sequence": 4,
    "title": "酬卢嵩秋夜见寄五韵",
    "author": "韦应物",
    "content": [
      "乔木生夜凉，月华满前墀。",
      "去君咫尺地，劳君千里思。",
      "素秉栖遁志，况贻招隐诗。",
      "坐见林木荣，愿赴沧洲期。",
      "何能待岁晏，携手当此时。"
    ]
  },
  {
    "volume": 190,
    "sequence": 5,
    "title": "酬郑户曹骊山感怀",
    "author": "韦应物",
    "content": [
      "苍山何郁盘，飞阁凌上清。",
      "先帝昔好道，下元朝百灵。",
      "白云已萧条，麋鹿但纵横。",
      "泉水今尚暖，旧林亦青青。",
      "我念绮襦岁，扈从当太平。",
      "小臣职前驱，驰道出灞亭。",
      "翻翻日月旗，殷殷鼙鼓声。",
      "万马自腾骧，八骏按辔行。",
      "日出烟峤绿，氛氲丽层甍。",
      "登临起遐想，沐浴欢圣情。",
      "朝燕咏无事，时丰贺国祯。",
      "日和弦管音，下使万室听。",
      "海内凑朝贡，贤愚共欢荣。",
      "合沓车马喧，西闻长安城。",
      "事往世如寄，感深迹所经。",
      "申章报兰藻，一望双涕零。"
    ]
  },
  {
    "volume": 190,
    "sequence": 6,
    "title": "答李浣三首",
    "author": "韦应物",
    "content": [
      "孤客逢春暮，缄情寄旧游。",
      "海隅人使远，书到洛阳秋。",
      "马卿犹有壁，渔父自无家。",
      "想子今何处，扁舟隐荻花。",
      "林中观易罢，溪上对鸥闲。",
      "楚俗饶辞客，何人最往还。"
    ]
  },
  {
    "volume": 190,
    "sequence": 7,
    "title": "酬柳郎中春日归扬州南郭见别之作",
    "author": "韦应物",
    "content": [
      "广陵三月花正开，花里逢君醉一回。",
      "南北相过殊不远，暮潮从去早潮来。"
    ]
  },
  {
    "volume": 190,
    "sequence": 8,
    "title": "酬豆卢仓曹题库壁见示",
    "author": "韦应物",
    "content": [
      "掾局劳才子，新诗动洛川。",
      "运筹知决胜，聚米似论边。",
      "宴罢常分骑，晨趋又比肩。",
      "莫嗟年鬓改，郎署定推先。"
    ]
  },
  {
    "volume": 190,
    "sequence": 9,
    "title": "酬李儋",
    "author": "韦应物",
    "content": [
      "开门临广陌，旭旦车驾喧。",
      "不见同心友，徘徊忧且烦。",
      "都城二十里，居在艮与坤。",
      "人生所各务，乖阔累朝昏。",
      "湛湛樽中酒，青青芳树园。",
      "缄情未及发，先此枉玙璠。",
      "迈世超高躅，寻流得真源。",
      "明当策疲马，与子同笑言。"
    ]
  },
  {
    "volume": 190,
    "sequence": 10,
    "title": "酬元伟过洛阳夜燕",
    "author": "韦应物",
    "content": [
      "三载寄关东，所欢皆远违。",
      "思怀方耿耿，忽得观容辉。",
      "亲燕在良夜，欢携辟中闱。",
      "问我犹杜门，不能奋高飞。",
      "明灯照四隅，炎炭正可依。",
      "清觞虽云酌，所愧乏珍肥。",
      "晨装复当行，寥落星已稀。",
      "何以慰心曲，伫子西还归。"
    ]
  },
  {
    "volume": 190,
    "sequence": 11,
    "title": "酬韩质舟行阻冻",
    "author": "韦应物",
    "content": [
      "晨坐枉嘉藻，持此慰寝兴。",
      "中获辛苦奏，长河结阴冰。",
      "皓曜群玉发，凄清孤景凝。",
      "至柔反成坚，造化安可恒。",
      "方舟未得行，凿饮空兢兢。",
      "寒苦弥时节，待泮岂所能。",
      "何必涉广川，荒衢且升腾。",
      "殷勤宣中意，庶用达吾朋。"
    ]
  },
  {
    "volume": 190,
    "sequence": 12,
    "title": "李博士弟以余罢官居同德精舍共有伊陆名山…聊以为答",
    "author": "韦应物",
    "content": [
      "初夏息众缘，双林对禅客。",
      "枉兹芳兰藻，促我幽人策。",
      "冥搜企前哲，逸句陈往迹。",
      "仿佛陆浑南，迢递千峰碧。",
      "从来迟高驾，自顾无物役。",
      "山水心所娱，如何更朝夕。",
      "晨兴涉清洛，访子高阳宅。",
      "莫言往来疏，驽马知阡陌。"
    ]
  },
  {
    "volume": 190,
    "sequence": 13,
    "title": "寄酬李博士永宁主簿叔厅见待",
    "author": "韦应物",
    "content": [
      "解鞍先几日，款曲见新诗。",
      "定向公堂醉，遥怜独去时。",
      "叶沾寒雨落，钟度远山迟。",
      "晨策已云整，当同林下期。"
    ]
  },
  {
    "volume": 190,
    "sequence": 14,
    "title": "答令狐士曹、独孤兵曹联骑暮归望山见寄",
    "author": "韦应物",
    "content": [
      "共爱青山住近南，行牵吏役背双骖。",
      "枉书独宿对流水，遥羡归时满夕岚。"
    ]
  },
  {
    "volume": 190,
    "sequence": 15,
    "title": "答李博士",
    "author": "韦应物",
    "content": [
      "休沐去人远，高斋出林杪。",
      "晴山多碧峰，颢气疑秋晓。",
      "端居喜良友，枉使千里路。",
      "缄书当夏时，开缄时已度。",
      "檐雏已飖飏，荷露方萧飒。",
      "梦远竹窗幽，行稀兰径合。",
      "旧居共南北，往来只如昨。",
      "问君今为谁，日夕度清洛。"
    ]
  },
  {
    "volume": 190,
    "sequence": 16,
    "title": "答刘西曹（时为京兆功曹）",
    "author": "韦应物",
    "content": [
      "公馆夜云寂，微凉群树秋。",
      "西曹得时彦，华月共淹留。",
      "长啸举清觞，志气谁与俦。",
      "千龄事虽邈，俯念忽已周。",
      "篇翰如云兴，京洛颇优游。",
      "诠文不独古，理妙即同流。",
      "浅劣见推许，恐为识者尤。",
      "空惭文璧赠，日夕不能酬。"
    ]
  },
  {
    "volume": 190,
    "sequence": 17,
    "title": "答贡士黎逢（时任京兆功曹）",
    "author": "韦应物",
    "content": [
      "茂等方上达，诸生安可希。",
      "栖神澹物表，涣汗布令词。",
      "如彼昆山玉，本自有光辉。",
      "鄙人徒区区，称叹亦何为。",
      "弥月旷不接，公门但驱驰。",
      "兰章忽有赠，持用慰所思。",
      "不见心尚密，况当相见时。"
    ]
  },
  {
    "volume": 190,
    "sequence": 18,
    "title": "答韩库部（协）",
    "author": "韦应物",
    "content": [
      "良玉表贞度，丽藻颇为工。",
      "名列金闺籍，心与素士同。",
      "日晏下朝来，车马自生风。",
      "清宵有佳兴，皓月直南宫。",
      "矫翮方上征，顾我邈忡忡。",
      "岂不愿攀举，执事府庭中。",
      "智乖时亦蹇，才大命有通。",
      "还当以道推，解组守蒿蓬。"
    ]
  },
  {
    "volume": 190,
    "sequence": 19,
    "title": "答崔主簿倬",
    "author": "韦应物",
    "content": [
      "朗月分林霭，遥管动离声。",
      "故欢良已阻，空宇澹无情。",
      "窈窕云雁没，苍茫河汉横。",
      "兰章不可答，冲襟徒自盈。"
    ]
  },
  {
    "volume": 190,
    "sequence": 20,
    "title": "答徐秀才",
    "author": "韦应物",
    "content": [
      "铅钝谢贞器，时秀猥见称。",
      "岂如白玉仙，方与紫霞升。",
      "清诗舞艳雪，孤抱莹玄冰。",
      "一枝非所贵，怀书思武陵。"
    ]
  },
  {
    "volume": 190,
    "sequence": 21,
    "title": "答东林道士",
    "author": "韦应物",
    "content": [
      "紫阁西边第几峰，茅斋夜雪虎行踪。",
      "遥看黛色知何处，欲出山门寻暮钟。"
    ]
  },
  {
    "volume": 190,
    "sequence": 22,
    "title": "答长宁令杨辙",
    "author": "韦应物",
    "content": [
      "皓月升林表，公堂满清辉。",
      "嘉宾自远至，觞饮夜何其。",
      "宰邑视京县，归来无寸资。",
      "瑰文溢众宝，雅正得吾师。",
      "广川含澄澜，茂树擢华滋。",
      "短才何足数，枉赠愧妍词。",
      "欢盼良见属，素怀亦已披。",
      "何意云栖翰，不嫌蓬艾卑。",
      "但恐河汉没，回车首路岐。"
    ]
  },
  {
    "volume": 190,
    "sequence": 23,
    "title": "答冯鲁秀才",
    "author": "韦应物",
    "content": [
      "晨坐枉琼藻，知子返中林。",
      "澹然山景晏，泉谷响幽禽。",
      "仿佛谢尘迹，逍遥舒道心。",
      "顾我腰间绶，端为华发侵。",
      "簿书劳应对，篇翰旷不寻。",
      "薄田失锄耨，生苗安可任。",
      "徒令惭所问，想望东山岑。"
    ]
  },
  {
    "volume": 190,
    "sequence": 24,
    "title": "答崔主簿问，兼简温上人",
    "author": "韦应物",
    "content": [
      "缘情生众累，晚悟依道流。",
      "诸境一已寂，了将身世浮。",
      "闲居澹无味，忽复四时周。",
      "靡靡芳草积，稍稍新篁抽。",
      "即此抱馀素，块然诚寡俦。",
      "自适一忻意，愧蒙君子忧。"
    ]
  },
  {
    "volume": 190,
    "sequence": 25,
    "title": "清都观答幼遐",
    "author": "韦应物",
    "content": [
      "逍遥仙家子，日夕朝玉皇。",
      "兴高清露没，渴饮琼华浆。",
      "解组一来款，披衣拂天香。",
      "粲然顾我笑，绿简发新章。",
      "泠泠如玉音，馥馥若兰芳。",
      "浩意坐盈此，月华殊未央。",
      "却念喧哗日，何由得清凉。",
      "疏松抗高殿，密竹阴长廊。",
      "荣名等粪土，携手随风翔。"
    ]
  },
  {
    "volume": 190,
    "sequence": 26,
    "title": "善福精舍答韩司录清都观会宴见忆",
    "author": "韦应物",
    "content": [
      "弱志厌众纷，抱素寄精庐。",
      "皦皦仰时彦，闷闷独为愚。",
      "之子亦辞秩，高踪罢驰驱。",
      "忽因西飞禽，赠我以琼琚。",
      "始表仙都集，复言欢乐殊。",
      "人生各有因，契阔不获俱。",
      "一来田野中，日与人事疏。",
      "水木澄秋景，逍遥清赏馀。",
      "枉驾怀前诺，引领岂斯须。",
      "无为便高翔，邈矣不可迂。"
    ]
  },
  {
    "volume": 190,
    "sequence": 27,
    "title": "答长安丞裴说",
    "author": "韦应物",
    "content": [
      "出身忝时士，于世本无机。",
      "爰以林壑趣，遂成顽钝姿。",
      "临流意已凄，采菊露未稀。",
      "举头见秋山，万事都若遗。",
      "独践幽人踪，邈将亲友违。",
      "髦士佐京邑，怀念枉贞词。",
      "久雨积幽抱，清樽宴良知。",
      "从容操剧务，文翰方见推。",
      "安能戢羽翼，顾此林栖时。"
    ]
  },
  {
    "volume": 190,
    "sequence": 28,
    "title": "奉酬处士叔见示",
    "author": "韦应物",
    "content": [
      "挂缨守贫贱，积雪卧郊园。",
      "叔父亲降趾，壶觞携到门。",
      "高斋乐宴罢，清夜道心存。",
      "即此同疏氏，可以一忘言。"
    ]
  },
  {
    "volume": 190,
    "sequence": 29,
    "title": "答库部韩郎中",
    "author": "韦应物",
    "content": [
      "高士不羁世，颇将荣辱齐。",
      "适委华冕去，欲还幽林栖。",
      "虽怀承明恋，忻与物累暌。",
      "逍遥观运流，谁复识端倪。",
      "而我岂高致，偃息平门西。",
      "愚者世所遗，沮溺共耕犁。",
      "风雪积深夜，园田掩荒蹊。",
      "幸蒙相思札，款曲期见携。"
    ]
  },
  {
    "volume": 190,
    "sequence": 30,
    "title": "答畅校书当",
    "author": "韦应物",
    "content": [
      "偶然弃官去，投迹在田中。",
      "日出照茅屋，园林养愚蒙。",
      "虽云无一资，樽酌会不空。",
      "且忻百谷成，仰叹造化功。",
      "出入与民伍，作事靡不同。",
      "时伐南涧竹，夜还沣水东。",
      "贫蹇自成退，岂为高人踪。",
      "览君金玉篇，彩色发我容。",
      "日月欲为报，方春已徂冬。"
    ]
  },
  {
    "volume": 190,
    "sequence": 31,
    "title": "答崔都水",
    "author": "韦应物",
    "content": [
      "深夜竹亭雪，孤灯案上书。",
      "不遇无为化，谁复得闲居。"
    ]
  },
  {
    "volume": 190,
    "sequence": 32,
    "title": "酬令狐司录善福精舍见赠",
    "author": "韦应物",
    "content": [
      "野寺望山雪，空斋对竹林。",
      "我以养愚地，生君道者心。"
    ]
  },
  {
    "volume": 190,
    "sequence": 33,
    "title": "沣上精舍答赵氏外生伉",
    "author": "韦应物",
    "content": [
      "远迹出尘表，寓身双树林。",
      "如何小子伉，亦有超世心。",
      "担书从我游，携手广川阴。",
      "云开夏郊绿，景晏青山沉。",
      "对榻遇清夜，献诗合雅音。",
      "所推苟礼数，于性道岂深。",
      "隐拙在冲默，经世昧古今。",
      "无为率尔言，可以致华簪。"
    ]
  },
  {
    "volume": 190,
    "sequence": 34,
    "title": "答赵氏生伉",
    "author": "韦应物",
    "content": [
      "暂与云林别，忽陪鸳鹭翔。",
      "看山不得去，知尔独相望。"
    ]
  },
  {
    "volume": 190,
    "sequence": 35,
    "title": "答端",
    "author": "韦应物",
    "content": [
      "郊园夏雨歇，闲院绿阴生。",
      "职事方无效，幽赏独违情。",
      "物色坐如见，离抱怅多盈。",
      "况感夕凉气，闻此乱蝉鸣。"
    ]
  },
  {
    "volume": 190,
    "sequence": 36,
    "title": "答史馆张学士段柳庶子学士集贤院看花见寄兼呈柳学士",
    "author": "韦应物",
    "content": [
      "班杨秉文史，对院自为邻。",
      "馀香掩阁去，迟日看花频。",
      "似雪飘阊阖，从风点近臣。",
      "南宫有芳树，不并禁垣春。"
    ]
  },
  {
    "volume": 190,
    "sequence": 37,
    "title": "答王郎中",
    "author": "韦应物",
    "content": [
      "卧阁枉芳藻，览旨怅秋晨。",
      "守郡犹羁寓，无以慰嘉宾。",
      "野旷归云尽，天清晓露新。",
      "池荷凉已至，窗梧落渐频。",
      "风物殊京国，邑里但荒榛。",
      "赋繁属军兴，政拙愧斯人。",
      "髦士久台阁，中路一漂沦。",
      "归当列盛朝，岂念卧淮滨。"
    ]
  },
  {
    "volume": 190,
    "sequence": 38,
    "title": "答崔都水",
    "author": "韦应物",
    "content": [
      "亭亭心中人，迢迢居秦关。",
      "常缄素札去，适枉华章还。",
      "忆在沣郊时，携手望秋山。",
      "久嫌官府劳，初喜罢秩闲。",
      "终年不事业，寝食长慵顽。",
      "不知为时来，名籍挂郎间。",
      "摄衣辞田里，华簪耀颓颜。",
      "卜居又依仁，日夕正追攀。",
      "牧人本无术，命至苟复迁。",
      "离念积岁序，归途眇山川。",
      "郡斋有佳月，园林含清泉。",
      "同心不在宴，樽酒徒盈前。",
      "览君陈迹游，词意俱凄妍。",
      "忽忽已终日，将酬不能宣。",
      "氓税况重叠，公门极熬煎。",
      "责逋甘首免，岁晏当归田。",
      "勿厌守穷辙，慎为名所牵。"
    ]
  },
  {
    "volume": 190,
    "sequence": 39,
    "title": "答王卿送别",
    "author": "韦应物",
    "content": [
      "去马嘶春草，归人立夕阳。",
      "元知数日别，要使两情伤。"
    ]
  },
  {
    "volume": 190,
    "sequence": 40,
    "title": "答裴丞说归京所献",
    "author": "韦应物",
    "content": [
      "执事颇勤久，行去亦伤乖。",
      "家贫无僮仆，吏卒升寝斋。",
      "衣服藏内箧，药草曝前阶。",
      "谁复知次第，濩落且安排。",
      "还期在岁晏，何以慰吾怀。"
    ]
  },
  {
    "volume": 190,
    "sequence": 41,
    "title": "答裴处士",
    "author": "韦应物",
    "content": [
      "遗民爱精舍，乘犊入青山。",
      "来署高阳里，不遇白衣还。",
      "礼贤方化俗，闻风自款关。",
      "况子逸群士，栖息蓬蒿间。"
    ]
  },
  {
    "volume": 190,
    "sequence": 42,
    "title": "答杨奉礼",
    "author": "韦应物",
    "content": [
      "多病守山郡，自得接嘉宾。",
      "不见三四日，旷若十馀旬。",
      "临觞独无味，对榻已生尘。",
      "一咏舟中作，洒雪忽惊新。",
      "烟波见栖旅，景物具昭陈。",
      "秋塘唯落叶，野寺不逢人。",
      "白事廷吏简，闲居文墨亲。",
      "高天池阁静，寒菊霜露频。",
      "应当整孤棹，归来展殷勤。"
    ]
  },
  {
    "volume": 190,
    "sequence": 43,
    "title": "答端",
    "author": "韦应物",
    "content": [
      "坐忆故园人已老，宁知远郡雁还来。",
      "长瞻西北是归路，独上城楼日几回。"
    ]
  },
  {
    "volume": 190,
    "sequence": 44,
    "title": "答僴奴、重阳二甥（僴奴赵氏甥伉，重阳崔氏甥播）",
    "author": "韦应物",
    "content": [
      "弃职曾守拙，玩幽遂忘喧。",
      "山涧依硗瘠，竹树荫清源。",
      "贫居烟火湿，岁熟梨枣繁。",
      "风雨飘茅屋，蒿草没瓜园。",
      "群属相欢悦，不觉过朝昏。",
      "有时看禾黍，落日上秋原。",
      "饮酒任真性，挥笔肆狂言。",
      "一朝忝兰省，三载居远藩。",
      "复与诸弟子，篇翰每相敦。",
      "西园休习射，南池对芳樽。",
      "山药经雨碧，海榴凌霜翻。",
      "念尔不同此，怅然复一论。",
      "重阳守故家，僴子旅湘沅。",
      "俱有缄中藻，恻恻动离魂。",
      "不知何日见，衣上泪空存。"
    ]
  },
  {
    "volume": 190,
    "sequence": 45,
    "title": "答重阳",
    "author": "韦应物",
    "content": [
      "省札陈往事，怆忆数年中。",
      "一身朝北阙，家累守田农。",
      "望山亦临水，暇日每来同。",
      "性情一疏散，园林多清风。",
      "忽复隔淮海，梦想在沣东。",
      "病来经时节，起见秋塘空。",
      "城郭连榛岭，鸟雀噪沟丛。",
      "坐使惊霜鬓，撩乱已如蓬。"
    ]
  },
  {
    "volume": 190,
    "sequence": 46,
    "title": "酬刘侍郎使君（刘太真）",
    "author": "韦应物",
    "content": [
      "琼树凌霜雪，葱茜如芳春。",
      "英贤虽出守，本自玉阶人。",
      "宿昔陪郎署，出入仰清尘。",
      "孰云俱列郡，比德岂为邻。",
      "风雨飘海气，清凉悦心神。",
      "重门深夏昼，赋诗延众宾。",
      "方以岁月旧，每蒙君子亲。",
      "继作郡斋什，远赠荆山珍。",
      "高闲庶务理，游眺景物新。",
      "朋友亦远集，燕酌在佳辰。",
      "始唱已惭拙，将酬益难伸。",
      "濡毫意黾勉，一用写悁勤。"
    ]
  },
  {
    "volume": 190,
    "sequence": 47,
    "title": "答令狐侍郎（令狐峘）",
    "author": "韦应物",
    "content": [
      "一凶乃一吉，一是复一非。",
      "孰能逃斯理，亮在识其微。",
      "三黜故无愠，高贤当庶几。",
      "但以亲交恋，音容邈难希。",
      "况昔别离久，俱忻藩守归。",
      "朝宴方陪厕，山川又乖违。",
      "吴门冒海雾，峡路凌连矶。",
      "同会在京国，相望涕沾衣。",
      "明时重英才，当复列彤闱。",
      "白玉虽尘垢，拂拭还光辉。"
    ]
  },
  {
    "volume": 190,
    "sequence": 48,
    "title": "酬张协律",
    "author": "韦应物",
    "content": [
      "昔人鬻舂地，今人复一贤。",
      "属余藩守日，方君卧病年。",
      "丽思阻文宴，芳踪阙宾筵。",
      "经时岂不怀，欲往事屡牵。",
      "公府适烦倦，开缄莹新篇。",
      "非将握中宝，何以比其妍。",
      "感兹栖寓词，想复痾瘵缠。",
      "空宇风霜交，幽居情思绵。",
      "当以贫非病，孰云白未玄。",
      "邑中有其人，憔悴即我愆。",
      "由来牧守重，英俊得荐延。",
      "匪人等鸿毛，斯道何由宣。",
      "遭时无早晚，蕴器俟良缘。",
      "观文心未衰，勿药疾当痊。",
      "晨期简牍罢，驰慰子忡然。"
    ]
  },
  {
    "volume": 190,
    "sequence": 49,
    "title": "答秦十四校书（秦系）",
    "author": "韦应物",
    "content": [
      "知掩山扉三十秋，鱼须翠碧弃床头。",
      "莫道谢公方在郡，五言今日为君休。"
    ]
  },
  {
    "volume": 190,
    "sequence": 50,
    "title": "答宾",
    "author": "韦应物",
    "content": [
      "斜月才鉴帷，凝霜偏冷枕。",
      "持情须耿耿，故作单床寝。"
    ]
  },
  {
    "volume": 190,
    "sequence": 51,
    "title": "答郑骑曹青橘绝句（一作故人重九日求橘书中戏赠）",
    "author": "韦应物",
    "content": [
      "怜君卧病思新橘，试摘犹酸亦未黄。",
      "书后欲题三百颗，洞庭须待满林霜。"
    ]
  },
  {
    "volume": 190,
    "sequence": 52,
    "title": "奉和圣制重阳日赐宴",
    "author": "韦应物",
    "content": [
      "圣心忧万国，端居在穆清。",
      "玄功致海晏，锡宴表文明。",
      "恩属重阳节，雨应此时晴。",
      "寒菊生池苑，高树出宫城。",
      "捧藻千官处，垂戒百王程。",
      "复睹开元日，臣愚献颂声。"
    ]
  },
  {
    "volume": 190,
    "sequence": 53,
    "title": "和吴舍人早春归沐西亭言志",
    "author": "韦应物",
    "content": [
      "晓漏戒中禁，清香肃朝衣。",
      "一门双掌诰，伯侍仲言归。",
      "亭高性情旷，职密交游稀。",
      "赋诗乐无事，解带偃南扉。",
      "阳春美时泽，旭霁望山晖。",
      "幽禽响未转，东原绿犹微。",
      "名虽列仙爵，心已遣尘机。",
      "即事同岩隐，圣渥良难违。"
    ]
  },
  {
    "volume": 190,
    "sequence": 54,
    "title": "奉和张大夫戏示青山郎",
    "author": "韦应物",
    "content": [
      "天生逸世姿，竹马不曾骑。",
      "览卷冰将释，援毫露欲垂。",
      "金貂传几叶，玉树长新枝。",
      "荣禄何妨早，甘罗亦小儿。"
    ]
  },
  {
    "volume": 190,
    "sequence": 55,
    "title": "答河南李士巽题香山寺",
    "author": "韦应物",
    "content": [
      "洛都游宦日，少年携手行。",
      "投杯起芳席，总辔振华缨。",
      "关塞有佳气，岩开伊水清。",
      "攀林憩佛寺，登高望都城。",
      "蹉跎二十载，世务各所营。",
      "兹赏长在梦，故人安得并。",
      "前岁守九江，恩诏赴咸京。",
      "因途再登历，山河属晴明。",
      "寂寞僧侣少，苍茫林木成。",
      "墙宇或崩剥，不见旧题名。",
      "旧游况存殁，独此泪交横。",
      "交横谁与同，书壁贻友生。",
      "今兹守吴郡，绵思方未平。",
      "子复经陈迹，一感我深情。",
      "远蒙恻怆篇，中有金玉声。",
      "反覆终难答，金玉尚为轻。"
    ]
  },
  {
    "volume": 190,
    "sequence": 56,
    "title": "答故人见谕",
    "author": "韦应物",
    "content": [
      "素寡名利心，自非周圆器。",
      "徒以岁月资，屡蒙藩条寄。",
      "时风重书札，物情敦货遗。",
      "机杼十缣单，慵疏百函愧。",
      "常负交亲责，且为一官累。",
      "况本濩落人，归无置锥地。",
      "省己已知非，枉书见深致。",
      "虽欲效区区，何由枉其志。"
    ]
  },
  {
    "volume": 190,
    "sequence": 57,
    "title": "酬阎员外陟",
    "author": "韦应物",
    "content": [
      "寒夜阻良觌，丛竹想幽居。",
      "虎符予已误，金丹子何如。",
      "宴集观农暇，笙歌听讼馀。",
      "虽蒙一言教，自愧道情疏。"
    ]
  },
  {
    "volume": 190,
    "sequence": 58,
    "title": "酬秦征君、徐少府春日见寄",
    "author": "韦应物",
    "content": [
      "终日愧无政，与君聊散襟。",
      "城根山半腹，亭影水中心。",
      "朗咏竹窗静，野情花径深。",
      "那能有馀兴，不作剡溪寻。"
    ]
  },
  {
    "volume": 190,
    "sequence": 59,
    "title": "冬夜宿司空曙野居，因寄酬赠",
    "author": "韦应物",
    "content": [
      "南北与山邻，蓬庵庇一身。",
      "繁霜疑有雪，荒草似无人。",
      "遂性在耕稼，所交唯贱贫。",
      "何掾张椽傲，每重德璋亲。"
    ]
  },
  {
    "volume": 190,
    "sequence": 60,
    "title": "长安遇冯著",
    "author": "韦应物",
    "content": [
      "客从东方来，衣上灞陵雨。",
      "问客何为来，采山因买斧。",
      "冥冥花正开，飏飏燕新乳。",
      "昨别今已春，鬓丝生几缕。"
    ]
  },
  {
    "volume": 190,
    "sequence": 61,
    "title": "将发楚州经宝应县访李二忽于州馆相遇月夜书事…李宝应",
    "author": "韦应物",
    "content": [
      "孤舟欲夜发，只为访情人。",
      "此地忽相遇，留连意更新。",
      "停杯嗟别久，对月言家贫。",
      "一问临邛令，如何待上宾。"
    ]
  },
  {
    "volume": 190,
    "sequence": 62,
    "title": "广陵遇孟九云卿",
    "author": "韦应物",
    "content": [
      "雄藩本帝都，游士多俊贤。",
      "夹河树郁郁，华馆千里连。",
      "新知虽满堂，中意颇未宣。",
      "忽逢翰林友，欢乐斗酒前。",
      "高文激颓波，四海靡不传。",
      "西施且一笑，众女安得妍。",
      "明月满淮海，哀鸿逝长天。",
      "所念京国远，我来君欲还。"
    ]
  },
  {
    "volume": 190,
    "sequence": 63,
    "title": "淮上遇洛阳李主簿",
    "author": "韦应物",
    "content": [
      "结茅临古渡，卧见长淮流。",
      "窗里人将老，门前树已秋。",
      "寒山独过雁，暮雨远来舟。",
      "日夕逢归客，那能忘旧游。"
    ]
  },
  {
    "volume": 190,
    "sequence": 64,
    "title": "路逢崔、元二侍御避马见招，以诗见赠",
    "author": "韦应物",
    "content": [
      "一台称二妙，归路望行尘。",
      "俱是攀龙客，空为避马人。",
      "见招翻跼蹐，相问良殷勤。",
      "日日吟趋府，弹冠岂有因。"
    ]
  },
  {
    "volume": 190,
    "sequence": 65,
    "title": "逢杨开府",
    "author": "韦应物",
    "content": [
      "少事武皇帝，无赖恃恩私。",
      "身作里中横，家藏亡命儿。",
      "朝持樗蒲局，暮窃东邻姬。",
      "司隶不敢捕，立在白玉墀。",
      "骊山风雪夜，长杨羽猎时。",
      "一字都不识，饮酒肆顽痴。",
      "武皇升仙去，憔悴被人欺。",
      "读书事已晚，把笔学题诗。",
      "两府始收迹，南宫谬见推。",
      "非才果不容，出守抚茕嫠。",
      "忽逢杨开府，论旧涕俱垂。",
      "坐客何由识，惟有故人知。"
    ]
  },
  {
    "volume": 190,
    "sequence": 66,
    "title": "休暇日访王侍御不遇",
    "author": "韦应物",
    "content": [
      "九日驱驰一日闲，寻君不遇又空还。",
      "怪来诗思清人骨，门对寒流雪满山。"
    ]
  },
  {
    "volume": 190,
    "sequence": 67,
    "title": "因省风俗，访道士侄不见，题壁",
    "author": "韦应物",
    "content": [
      "去年涧水今亦流，去年杏花今又拆。",
      "山人归来问是谁，还是去年行春客。"
    ]
  }
]