[
  {
    "volume": 309,
    "sequence": 1,
    "title": "寒食寄李补阙",
    "author": "郭郧",
    "content": [
      "兰陵士女满晴川，郊外纷纷拜古埏。",
      "万井闾阎皆禁火，九原松柏自生烟。",
      "人间后事悲前事，镜里今年老去年。",
      "介子终知禄不及，王孙谁肯一相怜。"
    ]
  },
  {
    "volume": 309,
    "sequence": 2,
    "title": "仲月赏花",
    "author": "韦同则",
    "content": [
      "梅花似雪柳含烟，南地风光腊月前。",
      "把酒且须拚却醉，风流何必待歌筵。"
    ]
  },
  {
    "volume": 309,
    "sequence": 3,
    "title": "西亭暇日书怀十二韵献上相公（亭为衡镇蜀时构）",
    "author": "李夷简",
    "content": [
      "胜赏不在远，怃然念玄搜。",
      "兹亭有殊致，经始富人侯。",
      "澄澹分沼沚，萦回间林丘。",
      "荷香夺芳麝，石溜当鸣球。",
      "抚俗来康济，经邦去咨谋。",
      "宽明洽时论，惠爱闻氓讴。",
      "代斫岂容易，守成获优游。",
      "文翁旧学校，子产昔田畴。",
      "琬琰富佳什，池台想旧游。",
      "谁言矜改作，曾是日增修。",
      "宪省忝陪属，岷峨嗣徽猷。",
      "提携当有路，勿使滞刀州。"
    ]
  },
  {
    "volume": 309,
    "sequence": 4,
    "title": "城南访裴氏昆季",
    "author": "李约",
    "content": [
      "相思起中夜，夙驾访柴荆。",
      "早雾桑柘隐，晓光溪涧明。",
      "村蹊蒿棘间，往往断新耕。",
      "贫野烟火微，昼无乌鸢声。",
      "田头逢饷人，道君南山行。",
      "南山千里峰，尽是相思情。",
      "野老无拜揖，村童多裸形。",
      "相呼看车马，颜色喜相惊。",
      "荒圃鸡豚乐，雨墙禾莠生。",
      "欲君知我来，壁上空书名。"
    ]
  },
  {
    "volume": 309,
    "sequence": 5,
    "title": "岁日感怀",
    "author": "李约",
    "content": [
      "曙气变东风，蟾壶夜漏穷。",
      "新春几人老，旧历四时空。",
      "身贱悲添岁，家贫喜过冬。",
      "称觞惟有感，欢庆在儿童。"
    ]
  },
  {
    "volume": 309,
    "sequence": 6,
    "title": "从军行三首",
    "author": "李约",
    "content": [
      "看图闲教阵，画地静论边。",
      "乌垒天西戍，鹰姿塞上川。",
      "路长唯算月，书远每题年。",
      "无复生还望，翻思未别前。",
      "栅壕三面斗，箭尽举烽频。",
      "营柳和烟暮，斗榆带雪春。",
      "边城多老将，碛路少归人。",
      "杀尽金河卒，年年添塞尘。",
      "候火起雕城，尘沙拥战声。",
      "游军藏汉帜，降骑说蕃情。",
      "霜落沱池浅，秋深太白明。",
      "嫖姚方虎视，不觉说添兵。"
    ]
  },
  {
    "volume": 309,
    "sequence": 7,
    "title": "赠韦况",
    "author": "李约",
    "content": [
      "我有心中事，不与韦三说。",
      "秋夜洛阳城，明月照张八。"
    ]
  },
  {
    "volume": 309,
    "sequence": 8,
    "title": "观祈雨",
    "author": "李约",
    "content": [
      "桑条无叶土生烟，箫管迎龙水庙前。",
      "朱门几处看歌舞，犹恐春阴咽管弦。"
    ]
  },
  {
    "volume": 309,
    "sequence": 9,
    "title": "江南春",
    "author": "李约",
    "content": [
      "池塘春暖水纹开，堤柳垂丝间野梅。",
      "江上年年芳意早，蓬瀛春色逐潮来。"
    ]
  },
  {
    "volume": 309,
    "sequence": 10,
    "title": "过华清宫",
    "author": "李约",
    "content": [
      "君王游乐万机轻，一曲霓裳四海兵。",
      "玉辇升天人已尽，故宫犹有树长生。"
    ]
  },
  {
    "volume": 309,
    "sequence": 11,
    "title": "病中宿宜阳馆闻雨",
    "author": "李约",
    "content": [
      "难眠夏夜抵秋赊，帘幔深垂窗烛斜。",
      "风吹桐竹更无雨，白发病人心到家。"
    ]
  }
]