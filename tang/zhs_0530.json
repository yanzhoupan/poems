[
  {
    "volume": 530,
    "sequence": 1,
    "title": "南亭与首公宴集（一作与群公宴南亭）",
    "author": "许浑",
    "content": [
      "秋来水上亭，几处似岩扃。",
      "戏鸟翻江叶，游龟带绿萍。",
      "管弦心戚戚，罗绮鬓星星。",
      "行乐非吾事，西斋尚有萤。"
    ]
  },
  {
    "volume": 530,
    "sequence": 2,
    "title": "早发寿安次永寿渡",
    "author": "许浑",
    "content": [
      "东西车马尘，巩洛与咸秦。",
      "山月夜行客，水烟朝渡人。",
      "树凉风皓皓，滩浅石磷磷。",
      "会待功名就，扁舟寄此身。"
    ]
  },
  {
    "volume": 530,
    "sequence": 3,
    "title": "泊松江渡（一作南游泊船江驿）",
    "author": "许浑",
    "content": [
      "漠漠故宫地，月凉风露幽。",
      "鸡鸣荒戍晓，雁过古城秋。",
      "杨柳北归路，蒹葭南渡舟。",
      "去乡今已远，更上望京楼。"
    ]
  },
  {
    "volume": 530,
    "sequence": 4,
    "title": "送鱼思别处士归有怀（一作南亭送张祜）",
    "author": "许浑",
    "content": [
      "宴罢众宾散，长歌携一卮。",
      "溪亭相送远，山郭独归迟。",
      "风槛夕云散，月轩寒露滋。",
      "病来双鬓白，不是旧离时。"
    ]
  },
  {
    "volume": 530,
    "sequence": 5,
    "title": "重经姑苏怀古二首（一作杜牧之诗）",
    "author": "许浑",
    "content": [
      "越兵驱绮罗，越女唱吴歌。",
      "宫尽燕声少，台荒麋迹多。",
      "茱萸垂晓露，菡萏落秋波。",
      "无复君王醉，满城颦翠蛾。",
      "香径绕吴宫，千帆落照中。",
      "鹳鸣山欲雨，鱼跃水多风。",
      "城带晚莎绿，池连秋蓼红。",
      "当年国门外，谁识伍员忠。"
    ]
  },
  {
    "volume": 530,
    "sequence": 6,
    "title": "将赴京师，留题孙处士山居二首",
    "author": "许浑",
    "content": [
      "草堂近西郭，遥对敬亭开。",
      "枕腻海云起，簟凉山雨来。",
      "高歌怀地肺，远赋忆天台。",
      "应学相如志，终须驷马回。",
      "西岩有高兴，路僻几人知。",
      "松荫花开晚，山寒酒熟迟。",
      "游从随野鹤，休息遇灵龟。",
      "长见邻翁说，容华似旧时。"
    ]
  },
  {
    "volume": 530,
    "sequence": 7,
    "title": "下第寓居崇圣寺感事",
    "author": "许浑",
    "content": [
      "怀土泣京华，旧山归路赊。",
      "静依禅客院，幽学野人家。",
      "林晚鸟争树，园春蝶护花。",
      "东门有闲地，谁种邵平瓜。"
    ]
  },
  {
    "volume": 530,
    "sequence": 8,
    "title": "晓发天井关寄李师晦",
    "author": "许浑",
    "content": [
      "山在水滔滔，流年欲二毛。",
      "湘潭归梦远，燕赵客程劳。",
      "露晓红兰重，云晴碧树高。",
      "逢秋正多感，万里别同袍。"
    ]
  },
  {
    "volume": 530,
    "sequence": 9,
    "title": "喜远书",
    "author": "许浑",
    "content": [
      "端居换时节，离恨隔龙泷。",
      "苔色上春阁，柳阴移晚窗。",
      "寄怀因桂水，流泪极枫江。",
      "此日南来使，金盘鱼一双。"
    ]
  },
  {
    "volume": 530,
    "sequence": 10,
    "title": "怀江南同志",
    "author": "许浑",
    "content": [
      "南国别经年，云晴波接天。",
      "蒲深鸂鶒戏，花暖鹧鸪眠。",
      "竹暗湘妃庙，枫阴楚客船。",
      "唯应洞庭月，万里共婵娟。"
    ]
  },
  {
    "volume": 530,
    "sequence": 11,
    "title": "洛中秋日",
    "author": "许浑",
    "content": [
      "故国无归处，官闲忆远游。",
      "吴僧秣陵寺，楚客洞庭舟。",
      "久病先知雨，长贫早觉秋。",
      "壮心能几许，伊水更东流。"
    ]
  },
  {
    "volume": 530,
    "sequence": 12,
    "title": "将赴京师蒜山津送客还荆渚",
    "author": "许浑",
    "content": [
      "尊前万里愁，楚塞与皇州。",
      "云识潇湘雨，风知鄠杜秋。",
      "潮平犹倚棹，月上更登楼。",
      "他日沧浪水，渔歌对白头。"
    ]
  },
  {
    "volume": 530,
    "sequence": 13,
    "title": "潼关兰若",
    "author": "许浑",
    "content": [
      "来往几经过，前轩枕大河。",
      "远帆春水阔，高寺夕阳多。",
      "蝶影下红药，鸟声喧绿萝。",
      "故山归未得，徒咏采芝歌。"
    ]
  },
  {
    "volume": 530,
    "sequence": 14,
    "title": "玩残雪寄江南尹刘大夫",
    "author": "许浑",
    "content": [
      "艳阳无处避，皎洁不成容。",
      "素质添瑶水，清光散玉峰。",
      "眠鸥犹恋草，栖鹤未离松。",
      "闻在金銮望，群仙对九重。"
    ]
  },
  {
    "volume": 530,
    "sequence": 15,
    "title": "陪越中使院诸公，镜波馆饯明台裴郑二使君",
    "author": "许浑",
    "content": [
      "倾幕来华馆，淹留二使君。",
      "舞移清夜月，歌断碧空云。",
      "海郡楼台接，江船剑戟分。",
      "明时自鶱翥，无复叹离群。"
    ]
  },
  {
    "volume": 530,
    "sequence": 16,
    "title": "春泊弋阳",
    "author": "许浑",
    "content": [
      "江行春欲半，孤枕弋阳堤。",
      "云暗犹飘雪，潮寒未应溪。",
      "饮猿闻棹散，飞鸟背船低。",
      "此路成幽绝，家山巩洛西。"
    ]
  },
  {
    "volume": 530,
    "sequence": 17,
    "title": "晨别翛然上人",
    "author": "许浑",
    "content": [
      "吴僧诵经罢，败衲倚蒲团。",
      "钟韵花犹敛，楼阴月向残。",
      "晴山开殿响，秋水卷帘寒。",
      "独恨孤舟去，千滩复万滩。"
    ]
  },
  {
    "volume": 530,
    "sequence": 18,
    "title": "送客江行",
    "author": "许浑",
    "content": [
      "萧萧芦荻花，郢客独辞家。",
      "远棹依山响，危樯转浦斜。",
      "不寒澄浅石，潮落涨虚沙。",
      "莫与征徒望，乡园去渐赊。"
    ]
  },
  {
    "volume": 530,
    "sequence": 19,
    "title": "将归涂口，宿郁林寺道玄上人院二首",
    "author": "许浑",
    "content": [
      "西岩一磬长，僧起树苍苍。",
      "开殿洒寒水，诵经焚晚香。",
      "竹风云渐散，杉露月犹光。",
      "无复重来此，归舟凌夕阳。",
      "春寻采药翁，归路宿禅宫。",
      "云起客眠处，月残僧定中。",
      "藤花深洞水，槲叶满山风。",
      "清境不能住，朝朝惭远公。"
    ]
  },
  {
    "volume": 530,
    "sequence": 20,
    "title": "题宣州元处士幽居",
    "author": "许浑",
    "content": [
      "潺湲绕门水，未省濯缨尘。",
      "鸟散千岩曙，蜂来一径春。",
      "杉松还待客，芝朮不求人。",
      "宁学磻溪叟，逢时罢隐沦。"
    ]
  },
  {
    "volume": 530,
    "sequence": 21,
    "title": "送李秀才",
    "author": "许浑",
    "content": [
      "南楼送郢客，西郭见荆门。",
      "凫鹄下寒渚，牛羊归远村。",
      "兰舟倚行棹，桂酒掩余尊。",
      "重此一留宿，前村烟水昏。"
    ]
  },
  {
    "volume": 530,
    "sequence": 22,
    "title": "题倪处士旧居",
    "author": "许浑",
    "content": [
      "儒翁九十余，旧向此山居。",
      "生寄一壶酒，死留千卷书。",
      "槛摧新竹少，池浅故莲疏。",
      "但有子孙在，带经还荷锄。"
    ]
  },
  {
    "volume": 530,
    "sequence": 23,
    "title": "赠梁将军",
    "author": "许浑",
    "content": [
      "曾经黑山虏，一剑出重围。",
      "年长穷书意，时清隐钓矶。",
      "高斋云外住，瘦马月中归。",
      "唯说乡心苦，春风雁北飞。"
    ]
  },
  {
    "volume": 530,
    "sequence": 24,
    "title": "春望思旧游",
    "author": "许浑",
    "content": [
      "适意极春日，南台披薜萝。",
      "花光晴漾漾，山色昼峨峨。",
      "湘水美人远，信陵豪客多。",
      "唯凭一瓢酒，弹瑟纵高歌。"
    ]
  },
  {
    "volume": 530,
    "sequence": 25,
    "title": "病中二首",
    "author": "许浑",
    "content": [
      "三年婴酒渴，高卧似袁安。",
      "秋色鬓应改，夜凉心已宽。",
      "风衣藤簟滑，露井竹床寒。",
      "卧忆郊扉月，恩深未挂冠。",
      "私归人暂适，扶杖绕西林。",
      "风急柳溪响，露寒莎径深。",
      "一身仍白发，万虑只丹心。",
      "此意无言处，高窗托素琴。"
    ]
  },
  {
    "volume": 530,
    "sequence": 26,
    "title": "姑熟官舍寄汝洛友人",
    "author": "许浑",
    "content": [
      "官静亦无能，平生少面朋。",
      "务开唯印吏，公退只棋僧。",
      "药鼎初寒火，书龛欲夜灯。",
      "安知北溟水，终日送抟鹏。"
    ]
  },
  {
    "volume": 530,
    "sequence": 27,
    "title": "恩德寺",
    "author": "许浑",
    "content": [
      "楼台横复重，犹有半岩空。",
      "萝洞浅深水，竹廊高下风。",
      "晴山疏雨后，秋树断云中。",
      "未尽平生意，孤帆又向东。"
    ]
  },
  {
    "volume": 530,
    "sequence": 28,
    "title": "天竺寺题葛洪井",
    "author": "许浑",
    "content": [
      "羽客炼丹井，井留人已无。",
      "旧泉青石下，余甃碧山隅。",
      "云朗镜开匣，月寒冰在壶。",
      "仍闻酿仙酒，此水过琼酴。"
    ]
  },
  {
    "volume": 530,
    "sequence": 29,
    "title": "朗上人院晨坐",
    "author": "许浑",
    "content": [
      "簟凉襟袖清，月没尚残星。",
      "山果落秋院，水花开晓庭。",
      "疏藤风袅袅，圆桂露冥冥。",
      "正忆江南寺，岩斋闻诵经。"
    ]
  },
  {
    "volume": 530,
    "sequence": 30,
    "title": "送客归湘楚",
    "author": "许浑",
    "content": [
      "无辞一杯酒，昔日与君深。",
      "秋色换归鬓，曙光生别心。",
      "桂花山庙冷，枫树水楼阴。",
      "此路千余里，应劳楚客吟。"
    ]
  },
  {
    "volume": 530,
    "sequence": 31,
    "title": "过故友旧居",
    "author": "许浑",
    "content": [
      "往年公子宅，夜宴乐难忘。",
      "高竹动疏翠，早莲飘暗香。",
      "珠盘凝宝瑟，绮席递华觞。",
      "今日皆何处，闭门春草长。"
    ]
  },
  {
    "volume": 530,
    "sequence": 32,
    "title": "送客归峡中（一作将赴京师，津亭别萧处士）",
    "author": "许浑",
    "content": [
      "津亭多别离，杨柳半无枝。",
      "住接猿啼处，行逢雁过时。",
      "江风飏帆急，山月下楼迟。",
      "还就西斋宿，烟波劳梦思。"
    ]
  },
  {
    "volume": 530,
    "sequence": 33,
    "title": "题冲沼上人院",
    "author": "许浑",
    "content": [
      "劚石种松子，数根侵杳冥。",
      "天寒犹讲律，雨暗尚寻经。",
      "小殿灯千盏，深炉水一瓶。",
      "碧云多别思，休到望溪亭。"
    ]
  },
  {
    "volume": 530,
    "sequence": 34,
    "title": "和毕员外雪中见寄",
    "author": "许浑",
    "content": [
      "仙署淹清景，雪华松桂阴。",
      "夜凌瑶席宴，春寄玉京吟。",
      "烛晃垂罗幕，香寒重绣衾。",
      "相思不相访，烟月剡溪深。"
    ]
  },
  {
    "volume": 530,
    "sequence": 35,
    "title": "春醉",
    "author": "许浑",
    "content": [
      "酒醲花一树，何暇卓文君。",
      "客坐长先饮，公闲半已曛。",
      "水乡春足雨，山郭夜多云。",
      "何以参禅理，荣枯尽不闻。"
    ]
  },
  {
    "volume": 530,
    "sequence": 36,
    "title": "题岫上人院",
    "author": "许浑",
    "content": [
      "病客与僧闲，频来不掩关。",
      "高窗云外树，疏磬雨中山。",
      "离索秋虫响，登临夕鸟还。",
      "心知落帆处，明月浙河湾。"
    ]
  },
  {
    "volume": 530,
    "sequence": 37,
    "title": "送客南归有怀",
    "author": "许浑",
    "content": [
      "绿水暖青蘋，湘潭万里春。",
      "瓦尊迎海客，铜鼓赛江神。",
      "避雨松枫岸，看云杨柳津。",
      "长安一杯酒，座上有归人。"
    ]
  },
  {
    "volume": 530,
    "sequence": 38,
    "title": "李生弃官入道因寄",
    "author": "许浑",
    "content": [
      "西岩一径通，知学采芝翁。",
      "寒暑丹心外，光阴白发中。",
      "水深鱼避钓，云迥鹤辞笼。",
      "坐想还家日，人非井邑空。"
    ]
  },
  {
    "volume": 530,
    "sequence": 39,
    "title": "长兴里夏日南邻避暑",
    "author": "许浑",
    "content": [
      "侯门大道傍，蝉噪树苍苍。",
      "开锁洞门远，下帘宾馆凉。",
      "栏围红药盛，架引绿萝长。",
      "永日一欹枕，故山云水乡。"
    ]
  },
  {
    "volume": 530,
    "sequence": 40,
    "title": "送韩校书",
    "author": "许浑",
    "content": [
      "恨与前欢隔，愁因此会同。",
      "迹高芸阁吏，名散雪楼翁。",
      "城闭三秋雨，帆飞一夜风。",
      "酒醒鲈鲙美，应在竟陵东。"
    ]
  },
  {
    "volume": 530,
    "sequence": 41,
    "title": "秋晚登城",
    "author": "许浑",
    "content": [
      "城高不可下，永日一登临。",
      "曲槛凉飙急，空楼返照深。",
      "苇花迷夕棹，梧叶散秋砧。",
      "谩作归田赋，蹉跎岁欲阴。"
    ]
  },
  {
    "volume": 530,
    "sequence": 42,
    "title": "江西郑常侍赴镇之日有寄，因酬和",
    "author": "许浑",
    "content": [
      "来暮亦何愁，金貂在鹢舟。",
      "旆随寒浪动，帆带夕阳收。",
      "布令滕王阁，裁诗郢客楼。",
      "即应归凤沼，中外赞天休。"
    ]
  },
  {
    "volume": 530,
    "sequence": 43,
    "title": "蒙河南刘大夫见示与吏部张公喜雪酬唱，辄敢攀和",
    "author": "许浑",
    "content": [
      "风度龙山暗，云凝象阙阴。",
      "瑞花琼树合，仙草玉苗深。",
      "欲醉梁王酒，先调楚客琴。",
      "即应携手去，将此助商霖。"
    ]
  },
  {
    "volume": 530,
    "sequence": 44,
    "title": "下第送宋秀才游岐下、杨秀才还江东",
    "author": "许浑",
    "content": [
      "年来不自得，一望几伤心。",
      "风转蕙兰色，月移松桂阴。",
      "马随边草远，帆落海云深。",
      "明旦各分首，更听梁甫吟。"
    ]
  },
  {
    "volume": 530,
    "sequence": 45,
    "title": "南亭偶题",
    "author": "许浑",
    "content": [
      "城下水萦回，潮冲野艇来。",
      "鸟惊山果落，龟泛绿萍开。",
      "白首书千卷，朱颜酒一杯。",
      "南轩自流涕，不是望燕台。"
    ]
  },
  {
    "volume": 530,
    "sequence": 46,
    "title": "与裴三十秀才自越西归望亭阻冻登虎丘山寺精舍",
    "author": "许浑",
    "content": [
      "春草越吴间，心期旦夕还。",
      "酒乡逢客病，诗境遇僧闲。",
      "倚棹冰生浦，登楼雪满山。",
      "东风不可待，归鬓坐斑斑。"
    ]
  }
]