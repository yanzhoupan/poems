[
  {
    "volume": 695,
    "sequence": 1,
    "title": "章台夜思",
    "author": "韦庄",
    "content": [
      "清瑟怨遥夜，绕弦风雨哀。",
      "孤灯闻楚角，残月下章台。",
      "芳草已云暮，故人殊未来。",
      "乡书不可寄，秋雁又南回。"
    ]
  },
  {
    "volume": 695,
    "sequence": 2,
    "title": "延兴门外作",
    "author": "韦庄",
    "content": [
      "芳草五陵道，美人金犊车。",
      "绿奔穿内水，红落过墙花。",
      "马足倦游客，鸟声欢酒家。",
      "王孙归去晚，宫树欲栖鸦。"
    ]
  },
  {
    "volume": 695,
    "sequence": 3,
    "title": "刘得仁墓",
    "author": "韦庄",
    "content": [
      "至公遗至艺，终抱至冤沈。",
      "名有诗家业，身无戚里心。",
      "桂和秋露滴，松带夜风吟。",
      "冥寞知春否，坟蒿日已深。"
    ]
  },
  {
    "volume": 695,
    "sequence": 4,
    "title": "下第题青龙寺僧房",
    "author": "韦庄",
    "content": [
      "千蹄万毂一枝芳，要路无媒果自伤。",
      "题柱未期归蜀国，曳裾何处谒吴王？",
      "马嘶春陌金羁闹，鸟睡花林绣羽香。",
      "酒薄恨浓消不得，却将惆怅问支郎。"
    ]
  },
  {
    "volume": 695,
    "sequence": 5,
    "title": "虢州涧东村居作",
    "author": "韦庄",
    "content": [
      "东南骑马出郊坰，回首寒烟隔郡城。",
      "清涧涨时翘鹭喜，绿桑疏处哺牛鸣。",
      "儿童见少生于客，奴仆骄多倨似兄。",
      "试望家田还自适，满畦秋水稻苗平。"
    ]
  },
  {
    "volume": 695,
    "sequence": 6,
    "title": "送日本国僧敬龙归",
    "author": "韦庄",
    "content": [
      "扶桑已在渺茫中，家在扶桑东更东。",
      "此去与师谁共到，一船明月一帆风。"
    ]
  },
  {
    "volume": 695,
    "sequence": 7,
    "title": "对酒",
    "author": "韦庄",
    "content": [
      "何用岩栖隐姓名，一壶春酎可忘形。",
      "伯伦若有长生术，直到如今醉未醒。"
    ]
  },
  {
    "volume": 695,
    "sequence": 8,
    "title": "尹喜宅",
    "author": "韦庄",
    "content": [
      "荒原秋殿柏萧萧，何代风烟占寂寥。",
      "紫气已随仙仗去，白云空向帝乡消。",
      "蒙蒙暮雨春鸡唱，漠漠寒芜雪兔跳。",
      "欲问灵踪无处所，十洲空阔阆山遥。"
    ]
  },
  {
    "volume": 695,
    "sequence": 9,
    "title": "途中望雨怀归",
    "author": "韦庄",
    "content": [
      "满空寒雨漫霏霏，去路云深锁翠微。",
      "牧竖远当烟草立，饥禽闲傍渚田飞。",
      "谁家树压红榴折，几处篱悬白菌肥。",
      "对此不堪乡外思，荷蓑遥羡钓人归。"
    ]
  },
  {
    "volume": 695,
    "sequence": 10,
    "title": "古离别",
    "author": "韦庄",
    "content": [
      "晴烟漠漠柳毵毵，不那离情酒半酣。",
      "更把玉鞭云外指，断肠春色在江南。"
    ]
  },
  {
    "volume": 695,
    "sequence": 11,
    "title": "柳谷道中作却寄",
    "author": "韦庄",
    "content": [
      "马前红叶正纷纷，马上离情断杀魂。",
      "晓发独辞残月店，暮程遥宿隔云村。",
      "心如岳色留秦地，梦逐河声出禹门。",
      "莫怪苦吟鞭拂地，有谁倾盖待王孙。"
    ]
  },
  {
    "volume": 695,
    "sequence": 12,
    "title": "灞陵道中作",
    "author": "韦庄",
    "content": [
      "春桥南望水溶溶，一桁晴山倒碧峰。",
      "秦苑落花零露湿，灞陵新酒拨醅浓。",
      "青龙夭矫盘双阙，丹凤褵褷隔九重。",
      "万古行人离别地，不堪吟罢夕阳钟。"
    ]
  },
  {
    "volume": 695,
    "sequence": 13,
    "title": "秋日早行",
    "author": "韦庄",
    "content": [
      "上马萧萧襟袖凉，路穿禾黍绕宫墙。",
      "半山残月露华冷，一岸野风莲萼香。",
      "烟外驿楼红隐隐，渚边云树暗苍苍。",
      "行人自是心如火，兔走乌飞不觉长。"
    ]
  },
  {
    "volume": 695,
    "sequence": 14,
    "title": "叹落花",
    "author": "韦庄",
    "content": [
      "一夜霏微露湿烟，晓来和泪丧婵娟。",
      "不随残雪埋芳草，尽逐香风上舞筵。",
      "西子去时遗笑靥，谢娥行处落金钿。",
      "飘红堕白堪惆怅，少别秾华又隔年。"
    ]
  },
  {
    "volume": 695,
    "sequence": 15,
    "title": "宫怨",
    "author": "韦庄",
    "content": [
      "一辞同辇闭昭阳，耿耿寒宵禁漏长。",
      "钗上翠禽应不返，镜中红艳岂重芳！",
      "萤低夜色栖瑶草，水咽秋声傍粉墙。",
      "展转令人思蜀赋，解将惆怅感君王。"
    ]
  },
  {
    "volume": 695,
    "sequence": 16,
    "title": "关河道中",
    "author": "韦庄",
    "content": [
      "槐陌蝉声柳市风，驿楼高倚夕阳东。",
      "往来千里路长在，聚散十年人不同。",
      "但见时光流似箭，岂知天道曲如弓。",
      "平生志业匡尧舜，又拟沧浪学钓翁。"
    ]
  },
  {
    "volume": 695,
    "sequence": 17,
    "title": "题盘豆驿水馆后轩",
    "author": "韦庄",
    "content": [
      "极目晴川展画屏，地从桃塞接蒲城。",
      "滩头鹭占清波立，原上人侵落照耕。",
      "去雁数行天际没，孤云一点净中生。",
      "冯轩尽日不回首，楚水吴山无限情。"
    ]
  },
  {
    "volume": 695,
    "sequence": 18,
    "title": "梁氏水斋",
    "author": "韦庄",
    "content": [
      "独醉任腾腾，琴棋亦自能。",
      "卷帘山对客，开户犬迎僧。",
      "看蚁移苔穴，闻蛙落石层。",
      "夜窗风雨急，松外一庵灯。"
    ]
  },
  {
    "volume": 695,
    "sequence": 19,
    "title": "曲池作",
    "author": "韦庄",
    "content": [
      "细雨曲池滨，青袍草色新。",
      "咏诗行信马，载酒喜逢人。",
      "性为无机率，家因守道贫。",
      "若无诗自遣，谁奈寂寥春。"
    ]
  },
  {
    "volume": 695,
    "sequence": 20,
    "title": "嘉会里闲居",
    "author": "韦庄",
    "content": [
      "岂知城阙内，有地出红尘。",
      "草占一方绿，树藏千古春。",
      "马嘶游寺客，犬吠探花人。",
      "寂寂无钟鼓，槐行接紫宸。"
    ]
  },
  {
    "volume": 695,
    "sequence": 21,
    "title": "夏夜",
    "author": "韦庄",
    "content": [
      "傍水迁书榻，开襟纳夜凉。",
      "星繁愁昼热，露重觉荷香。",
      "蛙吹鸣还息，蛛罗灭又光。",
      "正吟秋兴赋，桐景下西墙。"
    ]
  },
  {
    "volume": 695,
    "sequence": 22,
    "title": "早发",
    "author": "韦庄",
    "content": [
      "早雾浓于雨，田深黍稻低。",
      "出门鸡未唱，过客马频嘶。",
      "树色遥藏店，泉声暗傍畦。",
      "独吟三十里，城月尚如珪。"
    ]
  },
  {
    "volume": 695,
    "sequence": 23,
    "title": "寓言",
    "author": "韦庄",
    "content": [
      "黄金日日销还铸，仙桂年年折又生。",
      "兔走乌飞如未息，路尘终见泰山平。"
    ]
  },
  {
    "volume": 695,
    "sequence": 24,
    "title": "对雪献薛常侍",
    "author": "韦庄",
    "content": [
      "琼林瑶树忽珊珊，急带西风下晚天。",
      "皓鹤褵褷飞不辨，玉山重叠冻相连。",
      "松装粉穗临窗亚，水结冰锥簇溜悬。",
      "门外寒光利如剑，莫推红袖诉金船。"
    ]
  },
  {
    "volume": 695,
    "sequence": 25,
    "title": "题裴端公郊居",
    "author": "韦庄",
    "content": [
      "暂随红旆佐藩方，高迹终期卧故乡。",
      "已近水声开涧户，更侵山色架书堂。",
      "蒲生岸脚青刀利，柳拂波心绿带长。",
      "莫夺野人樵牧兴，白云不识绣衣郎。"
    ]
  },
  {
    "volume": 695,
    "sequence": 26,
    "title": "登咸阳县楼望雨",
    "author": "韦庄",
    "content": [
      "乱云如兽出山前，细雨和风满渭川。",
      "尽日空濛无所见，雁行斜去字联联。"
    ]
  },
  {
    "volume": 695,
    "sequence": 27,
    "title": "贵公子",
    "author": "韦庄",
    "content": [
      "大道青楼御苑东，玉栏仙杏压枝红。",
      "金铃犬吠梧桐月，朱鬣马嘶杨柳风。",
      "流水带花穿巷陌，夕阳和树入帘栊。",
      "瑶池宴罢归来醉，笑说君王在月宫。"
    ]
  },
  {
    "volume": 695,
    "sequence": 28,
    "title": "听赵秀才弹琴",
    "author": "韦庄",
    "content": [
      "满匣冰泉咽又鸣，玉音闲淡入神清。",
      "巫山夜雨弦中起，湘水清波指下生。",
      "蜂簇野花吟细韵，蝉移高柳迸残声。",
      "不须更奏幽兰曲，卓氏门前月正明。"
    ]
  },
  {
    "volume": 695,
    "sequence": 29,
    "title": "观猎",
    "author": "韦庄",
    "content": [
      "苑墙东畔欲斜晖，傍苑穿花兔正肥。",
      "公子喜逢朝罢日，将军夸换战时衣。",
      "鹘翻锦翅云中落，犬带金铃草上飞。",
      "直待四郊高鸟尽，掉鞍齐向国门归。"
    ]
  },
  {
    "volume": 695,
    "sequence": 30,
    "title": "三堂东湖作",
    "author": "韦庄",
    "content": [
      "满塘秋水碧泓澄，十亩菱花晚镜清。",
      "景动新桥横螮蝀，岸铺芳草睡䴔䴖。",
      "蟾投夜魄当湖落，岳倒秋莲入浪生。",
      "何处最添诗客兴，黄昏烟雨乱蛙声。"
    ]
  },
  {
    "volume": 695,
    "sequence": 31,
    "title": "放榜日作",
    "author": "韦庄",
    "content": [
      "一声开鼓辟金扉，三十仙材上翠微。",
      "葛水雾中龙乍变，缑山烟外鹤初飞。",
      "邹阳暖艳催花发，太皞春光簇马归。",
      "回首便辞尘土世，彩云新换六铢衣。"
    ]
  },
  {
    "volume": 695,
    "sequence": 32,
    "title": "寄薛先辈",
    "author": "韦庄",
    "content": [
      "悬知回日彩衣荣，仙籍高标第一名。",
      "瑶树带风侵物冷，玉山和雨射人清。",
      "龙翻瀚海波涛壮，鹤出金笼燕雀惊。",
      "不说文章与门地，自然毛骨是公卿。"
    ]
  },
  {
    "volume": 695,
    "sequence": 33,
    "title": "访含弘山僧不遇留题精舍",
    "author": "韦庄",
    "content": [
      "满院桐花鸟雀喧，寂寥芳草茂芊芊。",
      "吾师正遇归山日，闲客空题到寺年。",
      "池竹闭门教鹤守，琴书开箧任僧传。",
      "人间不自寻行迹，一片孤云在碧天。"
    ]
  },
  {
    "volume": 695,
    "sequence": 34,
    "title": "寄从兄遵",
    "author": "韦庄",
    "content": [
      "江上秋风正钓鲈，九重天子梦翘车。",
      "不将高卧邀刘主，自吐清谈护汉储。",
      "沧海十年龙景断，碧云千里雁行疏。",
      "相逢莫话归山计，明日东封待直庐。"
    ]
  },
  {
    "volume": 695,
    "sequence": 35,
    "title": "渔塘十六韵（在朱阳县石岩下）",
    "author": "韦庄",
    "content": [
      "洛水分余脉，穿岩出石棱。",
      "碧经岚气重，清带露华澄。",
      "莹澈通三岛，岩梧积万层。",
      "巢由应共到，刘阮想同登。",
      "壁峻苔如画，山昏雾似蒸。",
      "撼松衣有雪，题石砚生冰。",
      "路熟云中客，名留域外僧。",
      "饥猿寻落橡，斗鼠堕高藤。",
      "嶮树临溪亚，残莎带岸崩。",
      "持竿聊藉草，待月好垂罾。",
      "对景思任父，开图想不兴。",
      "晚风轻浪叠，暮雨湿烟凝。",
      "似泛灵槎出，如迎羽客升。",
      "仙源终不测，胜概自相仍。",
      "欲别诚堪恋，长归又未能。",
      "他时操史笔，为尔著良称。"
    ]
  },
  {
    "volume": 695,
    "sequence": 36,
    "title": "冬日长安感志寄献虢州崔郎中二十韵",
    "author": "韦庄",
    "content": [
      "帝里无成久滞淹，别家三度见新蟾。",
      "郄诜丹桂无人指，阮籍青襟有泪沾。",
      "溪上却思云满屋，镜中惟怕雪生髯。",
      "病如原宪谁能疗，蹇似刘桢岂用占。",
      "雾雨十年同隐遁，风雷何日振沈潜？",
      "吁嗟每被更声引，歌咏还因酒思添。",
      "客舍正甘愁寂寂，郡楼遥想醉恹恹。",
      "已闻铃阁悬新诏，即向纶闱副具瞻。",
      "济物便同川上楫，慰心还似邑中黔。",
      "观星始觉中郎贵，问俗方知太守廉。",
      "宅后绿波栖画鹢，马前红袖簇丹襜。",
      "闲招好客斟香蚁，闷对琼花咏散盐。",
      "积冻慢封寒溜细，暮云高拔远峰尖。",
      "讼堂无事冰生印，水榭高吟月透帘。",
      "松下围棋期褚胤，笔头飞箭荐陶谦。",
      "未知匣剑何时跃，但恐铅刀不再铦。",
      "虽有远心长拥篲，耻将新剑学编苫。",
      "才惊素节移铜律，又见玄冥变玉签。",
      "百口似萍依广岸，一身如燕恋高檐。",
      "如今正困风波力，更向人中问宋纤。"
    ]
  },
  {
    "volume": 695,
    "sequence": 37,
    "title": "和薛先辈见寄初秋寓怀即事之作二十韵",
    "author": "韦庄",
    "content": [
      "玉律初移候，清风乍远襟。",
      "一声蝉到耳，千炬火然心。",
      "岳静云堆翠，楼高日半沉。",
      "引愁憎暮角，惊梦怯残砧。",
      "露白凝湘簟，风篁韵蜀琴。",
      "鸟喧从果烂，阶净任苔侵。",
      "柿叶添红景，槐柯减绿阴。",
      "采珠逢宝窟，阅石见瑶林。",
      "鲁殿铿寒玉，苔山激碎金。",
      "郄堂流桂景，陈巷集车音。",
      "名自张华显，词因葛亮吟。",
      "水深龙易失，天远鹤难寻。",
      "鉴貌宁惭乐，论才岂谢任。",
      "义心孤剑直，学海怒涛深。",
      "既睹文兼质，翻疑古在今。",
      "惭闻纡绿绶，即候挂朝簪。",
      "晚树连秋坞，斜阳映暮岑。",
      "夜虫方唧唧，疲马正駸駸。",
      "托迹同吴燕，依仁似越禽。",
      "会随仙羽化，香蚁且同斟。"
    ]
  },
  {
    "volume": 695,
    "sequence": 38,
    "title": "同旧韵",
    "author": "韦庄",
    "content": [
      "大火收残暑，清光渐惹襟。",
      "谢庄千里思，张翰五湖心。",
      "暮角迎风急，孤钟向暝沈。",
      "露滋三径草，日动四邻砧。",
      "簟委班姬扇，蝉悲蔡琰琴。",
      "方愁丹桂远，已怯二毛侵。",
      "甃石回泉脉，移棋就竹阴。",
      "触丝蛛堕网，避隼鸟投林。",
      "貌愧潘郎璧，文惭吕相金。",
      "但埋酆狱气，未发爨桐音。",
      "静笑刘琨舞，闲思阮籍吟。",
      "野花和雨劚，怪石入云寻。",
      "迹竟终非切，幽闲且自任。",
      "趋时惭艺薄，托质仰恩深。",
      "美价方稀古，清名已绝今。",
      "既闻留缟带，讵肯掷蓍簪。",
      "迟客虚高阁，迎僧出乱岑。",
      "壮心徒戚戚，逸足自駸駸。",
      "安羡仓中鼠，危同幕上禽。",
      "期君调鼎鼐，他日俟羊斟。"
    ]
  },
  {
    "volume": 695,
    "sequence": 39,
    "title": "三用韵",
    "author": "韦庄",
    "content": [
      "素律初回驭，商飙暗触襟。",
      "乍伤诗客思，还动旅人心。",
      "蝉噪因风断，鳞游见鹭沈。",
      "笛声随晚吹，松韵激遥砧。",
      "地覆青袍草，窗横绿绮琴。",
      "烟霄难自致，岁月易相侵。",
      "涧柳横孤彴，岩藤架密阴。",
      "潇湘期钓侣，鄠杜别家林。",
      "遗愧虞卿璧，言依季布金。",
      "铮鏦闻郢唱，次第发巴音。",
      "萤影冲帘落，虫声拥砌吟。",
      "楼高思共钓，寺远想同寻。",
      "入夜愁难遣，逢秋恨莫任。",
      "蜗游苔径滑，鹤步翠塘深。",
      "莫问荣兼辱，宁论古与今。",
      "固穷怜瓮牖，感旧惜蒿簪。",
      "晚日舒霞绮，遥天倚黛岑。",
      "鸳鸾方翙翙，骅骥整駸駸。",
      "未化投陂竹，空思出谷禽。",
      "感多聊自遣，桑落且闲斟。"
    ]
  },
  {
    "volume": 695,
    "sequence": 40,
    "title": "惊秋",
    "author": "韦庄",
    "content": [
      "不向烟波狎钓舟，强亲文墨事儒丘。",
      "长安十二槐花陌，曾负秋风多少秋。"
    ]
  },
  {
    "volume": 695,
    "sequence": 41,
    "title": "登汉高庙闲眺",
    "author": "韦庄",
    "content": [
      "独寻仙境上高原，云雨深藏古帝坛。",
      "天畔晚峰青簇簇，槛前春树碧团团。",
      "参差郭外楼台小，断续风中鼓角残。",
      "一带远光何处水，钓舟闲系夕阳滩。"
    ]
  },
  {
    "volume": 695,
    "sequence": 42,
    "title": "耒阳县浮山神庙",
    "author": "韦庄",
    "content": [
      "一郡皆传此庙灵，庙前松桂古今青。",
      "山曾尧代浮洪水，地有唐臣奠绿醽。",
      "绕坐香风吹宝盖，傍檐烟雨湿岩扃。",
      "为霖自可成农岁，何用兴师远伐邢。"
    ]
  },
  {
    "volume": 695,
    "sequence": 43,
    "title": "愁",
    "author": "韦庄",
    "content": [
      "避愁愁又至，愁至事难忘。",
      "夜坐心中火，朝为鬓上霜。",
      "不经公子梦，偏入旅人肠。",
      "借问高轩客，何乡是醉乡？"
    ]
  },
  {
    "volume": 695,
    "sequence": 44,
    "title": "村居书事",
    "author": "韦庄",
    "content": [
      "年年耕与钓，鸥鸟已相依。",
      "砌长苍苔厚，藤抽紫蔓肥。",
      "风莺移树啭，雨燕入楼飞。",
      "不觉春光暮，绕篱红杏稀。"
    ]
  },
  {
    "volume": 695,
    "sequence": 45,
    "title": "三堂早春",
    "author": "韦庄",
    "content": [
      "独倚危楼四望遥，杏花春陌马声骄。",
      "池边冰刃暖初落，山上雪棱寒未销。",
      "溪送绿波穿郡宅，日移红影度村桥。",
      "主人年少多情味，笑换金龟解珥貂。"
    ]
  }
]