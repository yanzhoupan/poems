[
  {
    "volume": 290,
    "sequence": 1,
    "title": "送别",
    "author": "杨凝",
    "content": [
      "樽酒邮亭暮，云帆驿使归。",
      "野鸥寒不起，川雨冻难飞。",
      "吴会家移遍，轩辕梦去稀。",
      "姓杨皆足泪，非是强沾衣。"
    ]
  },
  {
    "volume": 290,
    "sequence": 2,
    "title": "送客东归",
    "author": "杨凝",
    "content": [
      "君向古营州，边风战地愁。",
      "草青缦别路，柳亚拂孤楼。",
      "人意伤难醉，莺啼咽不流。",
      "芳菲只合乐，离思返如秋。"
    ]
  },
  {
    "volume": 290,
    "sequence": 3,
    "title": "送客归湖南",
    "author": "杨凝",
    "content": [
      "湖南树色尽，了了辨潭州。",
      "雨散今为别，云飞何处游。",
      "情来偏似醉，泪迸不成流。",
      "那向萧条路，缘湘篁竹愁。"
    ]
  },
  {
    "volume": 290,
    "sequence": 4,
    "title": "送客归淮南",
    "author": "杨凝",
    "content": [
      "画舫照河堤，暄风百草齐。",
      "行丝直网蝶，去燕旋遗泥。",
      "郡向高天近，人从别路迷。",
      "非关御沟上，今日各东西。"
    ]
  },
  {
    "volume": 290,
    "sequence": 5,
    "title": "春情",
    "author": "杨凝",
    "content": [
      "旧宅洛川阳，曾游游侠场。",
      "水添杨柳色，花绊绮罗香。",
      "赵瑟多愁曲，秦家足艳妆。",
      "江潭远相忆，春梦不胜长。"
    ]
  },
  {
    "volume": 290,
    "sequence": 6,
    "title": "秋夜听捣衣",
    "author": "杨凝",
    "content": [
      "砧杵闻秋夜，裁缝寄远方。",
      "声微渐湿露，响细未经霜。",
      "兰牖唯遮树，风帘不碍凉。",
      "云中望何处，听此断人肠。"
    ]
  },
  {
    "volume": 290,
    "sequence": 7,
    "title": "从军行",
    "author": "杨凝",
    "content": [
      "都尉出居延，强兵集五千。",
      "还将张博望，直救范祁连。",
      "汉卒悲箫鼓，胡姬湿采旃。",
      "如今意气尽，流泪挹流泉。"
    ]
  },
  {
    "volume": 290,
    "sequence": 8,
    "title": "和直禁省",
    "author": "杨凝",
    "content": [
      "宵直丹宫近，风传碧树凉。",
      "漏稀银箭滴，月度网轩光。",
      "凤诏裁多暇，兰灯梦更长。",
      "此时颜范贵，十步旧连行。"
    ]
  },
  {
    "volume": 290,
    "sequence": 9,
    "title": "留别",
    "author": "杨凝",
    "content": [
      "玉节随东阁，金闺别旧僚。",
      "若为花满寺，跃马上河桥。"
    ]
  },
  {
    "volume": 290,
    "sequence": 10,
    "title": "送客往洞庭",
    "author": "杨凝",
    "content": [
      "九江归路远，万里客舟还。",
      "若过巴江水，湘东满碧烟。"
    ]
  },
  {
    "volume": 290,
    "sequence": 11,
    "title": "别友人",
    "author": "杨凝",
    "content": [
      "倦客惊危路，伤禽绕树枝。",
      "非逢暴公子，不敢涕流离。"
    ]
  },
  {
    "volume": 290,
    "sequence": 12,
    "title": "初渡淮北岸",
    "author": "杨凝",
    "content": [
      "别梦虽难觉，悲魂最易销。",
      "殷勤淮北岸，乡近去家遥。"
    ]
  },
  {
    "volume": 290,
    "sequence": 13,
    "title": "咏雨",
    "author": "杨凝",
    "content": [
      "尘浥多人路，泥归足燕家。",
      "可怜缭乱点，湿尽满宫花。"
    ]
  },
  {
    "volume": 290,
    "sequence": 14,
    "title": "柳絮",
    "author": "杨凝",
    "content": [
      "河畔多杨柳，追游尽狭斜。",
      "春风一回送，乱入莫愁家。"
    ]
  },
  {
    "volume": 290,
    "sequence": 15,
    "title": "花枕",
    "author": "杨凝",
    "content": [
      "席上沈香枕，楼中荡子妻。",
      "那堪一夜里，长湿两行啼。"
    ]
  },
  {
    "volume": 290,
    "sequence": 16,
    "title": "送客往鄜州",
    "author": "杨凝",
    "content": [
      "新参将相事营平，锦带騂弓结束轻。",
      "晓上关城吟画角，暗驰羌马发支兵。",
      "回中地近风常急，鄜畤年多草自生。",
      "近喜扶阳系戎相，从来卫霍笑长缨。"
    ]
  },
  {
    "volume": 290,
    "sequence": 17,
    "title": "送客往夏州",
    "author": "杨凝",
    "content": [
      "怜君此去过居延，古塞黄云共渺然。",
      "沙阔独行寻马迹，路迷遥指戍楼烟。",
      "夜投孤店愁吹笛，朝望行尘避控弦。",
      "闻有故交今从骑，何须著论更言钱。"
    ]
  },
  {
    "volume": 290,
    "sequence": 18,
    "title": "春霁晚望",
    "author": "杨凝",
    "content": [
      "细雨晴深小苑东，春云开气逐光风。",
      "雄儿走马神光上，静女看花佛寺中。",
      "书剑学多心欲懒，田园荒废望频空。",
      "南归路极天连海，惟有相思明月同。"
    ]
  },
  {
    "volume": 290,
    "sequence": 19,
    "title": "唐昌观玉蕊花",
    "author": "杨凝",
    "content": [
      "瑶华琼蕊种何年，萧史秦嬴向紫烟。",
      "时控彩鸾过旧邸，摘花持献玉皇前。"
    ]
  },
  {
    "volume": 290,
    "sequence": 20,
    "title": "别李协",
    "author": "杨凝",
    "content": [
      "江边日暮不胜愁，送客沾衣江上楼。",
      "明月峡添明月照，蛾眉峰似两眉愁。"
    ]
  },
  {
    "volume": 290,
    "sequence": 21,
    "title": "初次巴陵",
    "author": "杨凝",
    "content": [
      "西江浪接洞庭波，积水遥连天上河。",
      "乡信为凭谁寄去，汀洲燕雁渐来多。"
    ]
  },
  {
    "volume": 290,
    "sequence": 22,
    "title": "上巳",
    "author": "杨凝",
    "content": [
      "帝京元巳足繁华，细管清弦七贵家。",
      "此日风光谁不共，纷纷皆是掖垣花。"
    ]
  },
  {
    "volume": 290,
    "sequence": 23,
    "title": "春怨",
    "author": "杨凝",
    "content": [
      "花满帘栊欲度春，此时夫婿在咸秦。",
      "绿窗孤寝难成寐，紫燕双飞似弄人。"
    ]
  },
  {
    "volume": 290,
    "sequence": 24,
    "title": "送客归常州",
    "author": "杨凝",
    "content": [
      "行到河边从此辞，寒天日远暮帆迟。",
      "可怜芳草成衰草，公子归时过绿时。"
    ]
  },
  {
    "volume": 290,
    "sequence": 25,
    "title": "送别",
    "author": "杨凝",
    "content": [
      "春愁不尽别愁来，旧泪犹长新泪催。",
      "相思倘寄相思字，君到扬州扬子回。"
    ]
  },
  {
    "volume": 290,
    "sequence": 26,
    "title": "送客入蜀",
    "author": "杨凝",
    "content": [
      "剑阁迢迢梦想间，行人归路绕梁山。",
      "明朝骑马摇鞭去，秋雨槐花子午关。"
    ]
  },
  {
    "volume": 290,
    "sequence": 27,
    "title": "送别",
    "author": "杨凝",
    "content": [
      "仙花笑尽石门中，石室重重掩绿空。",
      "暂下云峰能几日，却回烟驾驭春风。"
    ]
  },
  {
    "volume": 290,
    "sequence": 28,
    "title": "残花",
    "author": "杨凝",
    "content": [
      "五马踟蹰在路岐，南来只为看花枝。",
      "莺衔蝶弄红芳尽，此日深闺那得知。"
    ]
  },
  {
    "volume": 290,
    "sequence": 29,
    "title": "戏赠友人",
    "author": "杨凝",
    "content": [
      "湘阴直与地阴连，此日相逢忆醉年。",
      "美酒非如平乐贵，十升不用一千钱。"
    ]
  },
  {
    "volume": 290,
    "sequence": 30,
    "title": "赠同游",
    "author": "杨凝",
    "content": [
      "此□风雨后，已觉减年华。",
      "若待皆无事，应难更有花。",
      "管弦临夜急，榆柳向江斜。",
      "且莫看归路，同须醉酒家。"
    ]
  },
  {
    "volume": 290,
    "sequence": 31,
    "title": "送人出塞",
    "author": "杨凝",
    "content": [
      "北风吹雨雪，举目已凄凄。",
      "战鬼秋频哭，征鸿夜不栖。",
      "沙平关路直，碛广郡楼低。",
      "此去非东鲁，人多事鼓鼙。"
    ]
  },
  {
    "volume": 290,
    "sequence": 32,
    "title": "寻僧元皎因病",
    "author": "杨凝",
    "content": [
      "此僧迷有著，因病得寻师。",
      "话尽山中事，归当月上时。",
      "高松连寺影，亚竹入窗枝。",
      "闲忆草堂路，相逢非素期。"
    ]
  },
  {
    "volume": 290,
    "sequence": 33,
    "title": "夜泊渭津",
    "author": "杨凝",
    "content": [
      "飘飘东去客，一宿渭城边。",
      "远处星垂岸，中流月满船。",
      "凉归夜深簟，秋入雨馀天。",
      "渐觉家山小，残程尚几年。"
    ]
  },
  {
    "volume": 290,
    "sequence": 34,
    "title": "晚夏逢友人",
    "author": "杨凝",
    "content": [
      "一别同袍友，相思已十年。",
      "长安多在客，久病忽闻蝉。",
      "骤雨才沾地，阴云不遍天。",
      "微凉堪话旧，移榻晚风前。"
    ]
  },
  {
    "volume": 290,
    "sequence": 35,
    "title": "别谪者",
    "author": "杨凝",
    "content": [
      "此地闻犹恶，人言是所之。",
      "一家书绝久，孤驿梦成迟。",
      "八月三湘道，闻猿冒雨时。",
      "不须祠楚相，臣节转堪疑。"
    ]
  },
  {
    "volume": 290,
    "sequence": 36,
    "title": "行思",
    "author": "杨凝",
    "content": [
      "千里岂云去，欲归如路穷。",
      "人间无暇日，马上又秋风。",
      "破月衔高岳，流星拂晓空。",
      "此时皆在梦，行色独匆匆。"
    ]
  },
  {
    "volume": 290,
    "sequence": 37,
    "title": "感怀题从舅宅",
    "author": "杨凝",
    "content": [
      "郄家庭树下，几度醉春风。",
      "今日花还发，当时事不同。",
      "流言应未息，直道竟难通。",
      "徒遣相思者，悲歌向暮空。"
    ]
  },
  {
    "volume": 290,
    "sequence": 38,
    "title": "与友人会",
    "author": "杨凝",
    "content": [
      "蝉吟槐蕊落，的的是愁端。",
      "病觉离家远，贫知处事难。",
      "真交无所隐，深语有馀欢。",
      "未必闻歌吹，羁心得暂宽。"
    ]
  },
  {
    "volume": 290,
    "sequence": 39,
    "title": "下第后蒙侍郎示意指于新先辈宣恩感谢",
    "author": "杨凝",
    "content": [
      "才薄命如此，自嗟兼自疑。",
      "遭逢好交日，黜落至公时。",
      "倚玉甘无路，穿杨却未期。",
      "更惭君侍坐，问许可言诗。"
    ]
  }
]