[
  {
    "volume": 305,
    "sequence": 1,
    "title": "登城楼作",
    "author": "陈翊",
    "content": [
      "井邑白云间，严城远带山。",
      "沙墟阴欲暮，郊色淡方闲。",
      "孤径回榕岸，层峦破枳关。",
      "寥寥分远望，暂得一开颜。"
    ]
  },
  {
    "volume": 305,
    "sequence": 2,
    "title": "宴柏台",
    "author": "陈翊",
    "content": [
      "华台陈桂席，密榭宴清真。",
      "柏叶犹霜气，桃花似汉津。",
      "青尊照深夕，绿绮映芳春。",
      "欲忆相逢后，无言岭海人。"
    ]
  },
  {
    "volume": 305,
    "sequence": 3,
    "title": "过马侍中亭",
    "author": "陈翊",
    "content": [
      "草色照双扉，轩车到客稀。",
      "苔衣香屐迹，花绶少尘飞。",
      "薄望怜池净，开畦爱雨肥。",
      "相过忘日昃，坐待白云归。"
    ]
  },
  {
    "volume": 305,
    "sequence": 4,
    "title": "寄邵校书楚苌",
    "author": "陈翊",
    "content": [
      "爱酒时称僻，高情自不凡。",
      "向人方白眼，违俗有青岩。",
      "云际开三径，烟中挂一帆。",
      "相期同岁晚，闲兴与松杉。"
    ]
  },
  {
    "volume": 305,
    "sequence": 5,
    "title": "龙池春草",
    "author": "陈翊",
    "content": [
      "青春光凤苑，细草遍龙池。",
      "曲渚交蘋叶，回塘惹柳枝。",
      "因风初苒苒，覆岸欲离离。",
      "色带金堤静，阴连玉树移。",
      "日光浮靃靡，波影动参差。",
      "岂比生幽远，芳馨众不知。"
    ]
  },
  {
    "volume": 305,
    "sequence": 6,
    "title": "郊行示友人",
    "author": "陈翊",
    "content": [
      "水开长镜引诸峦，春洞花深落翠寒。"
    ]
  },
  {
    "volume": 305,
    "sequence": 7,
    "title": "送别萧二",
    "author": "陈翊",
    "content": [
      "橘花香覆白蘋洲，江引轻帆入远游。",
      "千里云天风雨夕，忆君不敢再登楼。"
    ]
  },
  {
    "volume": 305,
    "sequence": 8,
    "title": "游仙",
    "author": "刘复",
    "content": [
      "税驾倚扶桑，逍遥望九州。",
      "二老佐轩辕，移戈戮蚩尤。",
      "功成弃之去，乘龙上天游。",
      "天上见玉皇，寿与天地休。",
      "俯视昆仑宫，五城十二楼。",
      "王母何窈眇，玉质清且柔。",
      "扬袂折琼枝，寄我天东头。",
      "相思千万岁，大运浩悠悠。",
      "安用知吾道，日月不能周。",
      "寄音青鸟翼，谢尔碧海流。"
    ]
  },
  {
    "volume": 305,
    "sequence": 9,
    "title": "寺居清晨",
    "author": "刘复",
    "content": [
      "高枕对晓月，衣巾清且凉。",
      "露华朝未晞，滴沥含虚光。",
      "隔竹闻汲井，开扉见焚香。",
      "幽心感衰病，结念依法王。",
      "青冥早云飞，杳霭空鸟翔。",
      "此情皆有释，悠然知所忘。"
    ]
  },
  {
    "volume": 305,
    "sequence": 10,
    "title": "出东城",
    "author": "刘复",
    "content": [
      "步出东城门，独行已彷徨。",
      "伊洛泛清流，密林含朝阳。",
      "芳景虽可瞩，忧怀在中肠。",
      "人生几何时，苒苒随流光。",
      "愿得心所亲，尊酒坐高堂。",
      "一为浮沉隔，会合殊未央。",
      "双戏水中凫，和鸣自翱翔。",
      "我无此羽翼，安可以比方。"
    ]
  },
  {
    "volume": 305,
    "sequence": 11,
    "title": "经禁城",
    "author": "刘复",
    "content": [
      "日没路且长，游子欲涕零。",
      "荒城无人路，秋草飞寒萤。",
      "东南古丘墟，莽苍驰郊垌。",
      "黄云晦断岸，枯井临崩亭。",
      "昔人竟何之，穷泉独冥冥。",
      "苍苔没碑版，朽骨无精灵。",
      "俯仰寄世间，忽如流波萍。",
      "金石非汝寿，浮生等臊腥。",
      "不如学神仙，服食求丹经。"
    ]
  },
  {
    "volume": 305,
    "sequence": 12,
    "title": "出三城留别幕中三判官",
    "author": "刘复",
    "content": [
      "翔禽托高柯，倦客念主人。",
      "恩义有所知，四海同一身。",
      "况皆旷大姿，翰音见良辰。",
      "陈规佐武略，高视据要津。",
      "常愿投素诚，今果得所申。",
      "金罍列四座，广厦无氛尘。",
      "留连徂暑中，观望历数旬。",
      "河山险以固，士卒勇且仁。",
      "饬装去未归，相追越城闉。",
      "愧无青玉案，缄佩永不泯。"
    ]
  },
  {
    "volume": 305,
    "sequence": 13,
    "title": "送刘秀才南归（一作陈存诗）",
    "author": "刘复",
    "content": [
      "鸟啼杨柳垂，此别千万里。",
      "古路入商山，春风生灞水。",
      "停车落日在，罢酒离人起。",
      "蓬户寄龙沙，送归情讵已。"
    ]
  },
  {
    "volume": 305,
    "sequence": 14,
    "title": "送王伦（一作汪伦）",
    "author": "刘复",
    "content": [
      "春江日未曛，楚客酣送君。",
      "翩翩孤黄鹤，万里沧洲云。",
      "四方各有志，岂得常顾群。",
      "山连巴湘远，水与荆吴分。",
      "清光日修阻，尺素安可论。",
      "相思寄梦寐，瑶草空氛氲。"
    ]
  },
  {
    "volume": 305,
    "sequence": 15,
    "title": "长相思",
    "author": "刘复",
    "content": [
      "长相思，在桂林，苍梧山远潇湘深。",
      "秋堂零泪倚金瑟，朱颜摇落随光阴。",
      "长宵嘹唳鸿命侣，河汉苍苍隔牛女。",
      "宁知一水不可渡，况复万山修且阻。",
      "彩丝织绮文双鸳，昔时赠君君可怜。",
      "何言一去瓶落井，流尘歇灭金炉前。"
    ]
  },
  {
    "volume": 305,
    "sequence": 16,
    "title": "长歌行",
    "author": "刘复",
    "content": [
      "淮南木落秋云飞，楚宫商歌今正悲。",
      "青春白日不与我，当垆举酒劝君持。",
      "出门驱驰四方事，徒用辛勤不得意。",
      "三山海底无见期，百龄世间莫虚弃。",
      "君不见金城帝业汉家有，东制诸侯欲长久。",
      "奸雄窃命风尘昏，函谷重关不能守。",
      "龙蛇出没经两朝，胡虏凭陵大道销。",
      "河水东流宫阙尽，五陵松柏自萧萧。"
    ]
  },
  {
    "volume": 305,
    "sequence": 17,
    "title": "春游曲",
    "author": "刘复",
    "content": [
      "春风戏狭斜，相见莫愁家。",
      "细酌蒲桃酒，娇歌玉树花。",
      "裁衫催白纻，迎客走朱车。",
      "不觉重城暮，争栖柳上鸦。"
    ]
  },
  {
    "volume": 305,
    "sequence": 18,
    "title": "杂曲",
    "author": "刘复",
    "content": [
      "宝剑饰文犀，当风似切泥。",
      "逢君感意气，贳酒杜陵西。",
      "赵女颜虽少，宛驹齿正齐。",
      "娇多不肯别，更待夜乌啼。"
    ]
  },
  {
    "volume": 305,
    "sequence": 19,
    "title": "春雨",
    "author": "刘复",
    "content": [
      "细雨度深闺，莺愁欲懒啼。",
      "如烟飞漠漠，似露湿凄凄。",
      "草色行看靡，花枝暮欲低。",
      "晓听钟鼓动，早送锦障泥。"
    ]
  },
  {
    "volume": 305,
    "sequence": 20,
    "title": "夕次襄邑",
    "author": "刘复",
    "content": [
      "何处成吾道，经年远路中。",
      "客心犹向北，河水自归东。",
      "古戍飘残角，疏林振夕风。",
      "轻舟难载月，那与故人同。"
    ]
  },
  {
    "volume": 305,
    "sequence": 21,
    "title": "夏日",
    "author": "刘复",
    "content": [
      "映日纱窗深且闲，含桃红日石榴殷。",
      "银瓶绠转桐花井，沉水烟销金博山。",
      "文簟象床娇倚瑟，彩奁铜镜懒拈环。",
      "明朝戏去谁相伴，年少相逢狭路间。"
    ]
  },
  {
    "volume": 305,
    "sequence": 22,
    "title": "送黄晔明府岳州湘阴赴任（一作刘三复诗）",
    "author": "刘复",
    "content": [
      "拟占名场第一科，龙门十上困风波。",
      "三年护塞从戎远，万里投荒失意多。",
      "花县到时铜墨贵，叶舟行处水云和。",
      "遥知布惠苏民后，应向祠堂吊汨罗。"
    ]
  },
  {
    "volume": 305,
    "sequence": 23,
    "title": "禅门寺暮钟",
    "author": "刘复",
    "content": [
      "簨簴高悬于阗钟，黄昏发地殷龙宫。",
      "游人忆到嵩山夜，叠阁连楼满太空。"
    ]
  },
  {
    "volume": 305,
    "sequence": 24,
    "title": "同张深秀才游华严寺",
    "author": "冷朝阳",
    "content": [
      "同游云外寺，渡水入禅关。",
      "立扫窗前石，坐看池上山。",
      "有僧飞锡到，留客话松间。",
      "不是缘名利，好来长伴闲。"
    ]
  },
  {
    "volume": 305,
    "sequence": 25,
    "title": "中秋与空上人同宿华严寺",
    "author": "冷朝阳",
    "content": [
      "扫榻相逢宿，论诗旧梵宫。",
      "磬声迎鼓尽，月色过山穷。",
      "庭簇安禅草，窗飞带火虫。",
      "一宵何惜别，回首隔秋风。"
    ]
  },
  {
    "volume": 305,
    "sequence": 26,
    "title": "宿柏岩寺",
    "author": "冷朝阳",
    "content": [
      "幽寺在岩中，行唯一径通。",
      "客吟孤峤月，蝉噪数枝风。",
      "秋色生苔砌，泉声入梵宫。",
      "吾师修道处，不与世间同。"
    ]
  },
  {
    "volume": 305,
    "sequence": 27,
    "title": "登灵善寺塔",
    "author": "冷朝阳",
    "content": [
      "飞阁青霞里，先秋独早凉。",
      "天花映窗近，月桂拂檐香。",
      "华岳三峰小，黄河一带长。",
      "空闻指归路，烟处有垂杨。"
    ]
  },
  {
    "volume": 305,
    "sequence": 28,
    "title": "瀑布泉",
    "author": "冷朝阳",
    "content": [
      "潺湲半空里，霖落石房边。",
      "风激珠光碎，山欹练影偏。",
      "急流难起浪，迸沫只如烟。",
      "自古惟今日，凄凉一片泉。"
    ]
  },
  {
    "volume": 305,
    "sequence": 29,
    "title": "冬日逢冯法曹话怀",
    "author": "冷朝阳",
    "content": [
      "分襟二年内，多少事相干。",
      "礼乐风全变，尘埃路渐难。",
      "秋林新叶落，霜月满庭寒。",
      "虽喜逢知己，他乡岁又阑。"
    ]
  },
  {
    "volume": 305,
    "sequence": 30,
    "title": "送唐六赴举",
    "author": "冷朝阳",
    "content": [
      "秋色生边思，送君西入关。",
      "草衰空大野，叶落露青山。",
      "故国烟霞外，新安道路间。",
      "碧霄知己在，香桂月中攀。"
    ]
  },
  {
    "volume": 305,
    "sequence": 31,
    "title": "送远上人归京",
    "author": "冷朝阳",
    "content": [
      "夏腊岁方深，思归彻曙吟。",
      "未离销雪院，已有过云心。",
      "寒磬清函谷，孤钟宿华阴。",
      "别京游旧寺，月色似双林。"
    ]
  },
  {
    "volume": 305,
    "sequence": 32,
    "title": "别郎上人",
    "author": "冷朝阳",
    "content": [
      "过云寻释子，话别更依依。",
      "静室开来久，游人到自稀。",
      "触风香气尽，隔水磬声微。",
      "独傍孤松立，尘中多是非。"
    ]
  },
  {
    "volume": 305,
    "sequence": 33,
    "title": "立春",
    "author": "冷朝阳",
    "content": [
      "玉律传佳节，青阳应此辰。",
      "土牛呈岁稔，彩燕表年春。",
      "腊尽星回次，寒馀月建寅。",
      "风光行处好，云物望中新。",
      "流水初销冻，潜鱼欲振鳞。",
      "梅花将柳色，偏思越乡人。"
    ]
  },
  {
    "volume": 305,
    "sequence": 34,
    "title": "送红线",
    "author": "冷朝阳",
    "content": [
      "采菱歌怨木兰舟，送客魂销百尺楼。",
      "还似洛妃乘雾去，碧天无际水空流。"
    ]
  },
  {
    "volume": 305,
    "sequence": 35,
    "title": "南至日太史登台书云物",
    "author": "于尹躬",
    "content": [
      "至日行时令，登台约礼文。",
      "官称伯赵氏，色辨五方云。",
      "昼漏听初发，阳光望渐分。",
      "司天为岁备，持简出人群。",
      "惠爱周微物，生灵荷圣君。",
      "长当有嘉瑞，郁郁复纷纷。"
    ]
  },
  {
    "volume": 305,
    "sequence": 36,
    "title": "赠别二首",
    "author": "柳郴",
    "content": [
      "江浦程千里，离尊泪数行。",
      "无论吴与楚，俱是客他乡。",
      "何处最悲辛，长亭临古津。",
      "往来舟楫路，前后别离人。"
    ]
  },
  {
    "volume": 305,
    "sequence": 37,
    "title": "句",
    "author": "柳郴",
    "content": [
      "他乡生白发，旧国有青山。"
    ]
  },
  {
    "volume": 305,
    "sequence": 38,
    "title": "望终南春雪",
    "author": "李子卿",
    "content": [
      "山势抱西秦，初年瑞雪频。",
      "色摇鹑野霁，影落凤城春。",
      "辉耀银峰逼，晶明玉树亲。",
      "尚寒由气劲，不夜为光新。",
      "荆岫全疑近，昆丘宛合邻。",
      "馀辉倘可借，回照读书人。"
    ]
  }
]