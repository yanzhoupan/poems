[
  {
    "volume": 275,
    "sequence": 1,
    "title": "竞渡歌",
    "author": "张建封",
    "content": [
      "五月五日天晴明，杨花绕江啼晓莺。",
      "使君未出郡斋外，江上早闻齐和声。",
      "使君出时皆有准，马前已被红旗引。",
      "两岸罗衣破晕香，银钗照日如霜刃。",
      "鼓声三下红旗开，两龙跃出浮水来。",
      "棹影斡波飞万剑，鼓声劈浪鸣千雷。",
      "鼓声渐急标将近，两龙望标目如瞬。",
      "坡上人呼霹雳惊，竿头彩挂虹蜺晕。",
      "前船抢水已得标，后船失势空挥桡。",
      "疮眉血首争不定，输岸一朋心似烧。",
      "只将输赢分罚赏，两岸十舟五来往。",
      "须臾戏罢各东西，竞脱文身请书上。",
      "吾今细观竞渡儿，何殊当路权相持。",
      "不思得岸各休去，会到摧车折楫时。"
    ]
  },
  {
    "volume": 275,
    "sequence": 2,
    "title": "酬韩校书愈打球歌",
    "author": "张建封",
    "content": [
      "仆本修文持笔者，今来帅领红旌下。",
      "不能无事习蛇矛，闲就平场学使马。",
      "军中伎痒骁智材，竞驰骏逸随我来。",
      "护军对引相向去，风呼月旋朋先开。",
      "俯身仰击复傍击，难于古人左右射。",
      "齐观百步透短门，谁羡养由遥破的。",
      "儒生疑我新发狂，武夫爱我生雄光。",
      "杖移鬃底拂尾后，星从月下流中场。",
      "人不约，心自一。",
      "马不鞭，蹄自疾。",
      "凡情莫辨捷中能，拙目翻惊巧时失。",
      "韩生讶我为斯艺，劝我徐驱作安计。",
      "不知戎事竟何成，且愧吾人一言惠。"
    ]
  },
  {
    "volume": 275,
    "sequence": 3,
    "title": "春山夜月",
    "author": "于良史",
    "content": [
      "春山多胜事，赏玩夜忘归。",
      "掬水月在手，弄花香满衣。",
      "兴来无远近，欲去惜芳菲。",
      "南望鸣钟处，楼台深翠微。"
    ]
  },
  {
    "volume": 275,
    "sequence": 4,
    "title": "宿蓝田山口奉寄沈员外",
    "author": "于良史",
    "content": [
      "山暝飞群鸟，川长泛四邻。",
      "烟归河畔草，月照渡头人。",
      "朋友怀东道，乡关恋北辰。",
      "去留无所适，岐路独迷津。"
    ]
  },
  {
    "volume": 275,
    "sequence": 5,
    "title": "冬日野望寄李赞府",
    "author": "于良史",
    "content": [
      "地际朝阳满，天边宿雾收。",
      "风兼残雪起，河带断冰流。",
      "北阙驰心极，南图尚旅游。",
      "登临思不已，何处得销愁。"
    ]
  },
  {
    "volume": 275,
    "sequence": 6,
    "title": "闲居寄薛华",
    "author": "于良史",
    "content": [
      "隐几读黄老，闲居耳目清。",
      "僻居人事少，多病道心生。",
      "雨洗山林湿，鸦鸣池馆晴。",
      "晚来因废卷，行药至西城。"
    ]
  },
  {
    "volume": 275,
    "sequence": 7,
    "title": "江上送友人",
    "author": "于良史",
    "content": [
      "看尔动行棹，未收离别筵。",
      "千帆忽见及，乱却故人船。",
      "纷泊雁群起，逶迤沙溆连。",
      "长亭十里外，应是少人烟。"
    ]
  },
  {
    "volume": 275,
    "sequence": 8,
    "title": "田家秋日送友",
    "author": "于良史",
    "content": [
      "苍茫日初宴，遥野云初收。",
      "残雨北山里，夕阳东渡头。",
      "舟依渔溓合，水入田家流。",
      "何意君迷驾，山林应有秋。"
    ]
  },
  {
    "volume": 275,
    "sequence": 9,
    "title": "自吟",
    "author": "于良史",
    "content": [
      "出身三十年，发白衣犹碧。",
      "日暮倚朱门，从朱污袍赤。"
    ]
  },
  {
    "volume": 275,
    "sequence": 10,
    "title": "感兴",
    "author": "崔膺",
    "content": [
      "富贵难义合，困穷易感恩。",
      "古来忠烈士，多出贫贱门。",
      "世上桃李树，但结繁华子。",
      "白屋抱关人，青云壮心死。",
      "本以势利交，势尽交情已。",
      "如何失情后，始叹门易轨。"
    ]
  },
  {
    "volume": 275,
    "sequence": 11,
    "title": "别佳人（一作崔涯诗）",
    "author": "崔膺",
    "content": [
      "垄上流泉垄下分，断肠呜咽不堪闻。",
      "嫦娥一入月中去，巫峡千秋空白云。"
    ]
  },
  {
    "volume": 275,
    "sequence": 12,
    "title": "御沟新柳",
    "author": "冯宿",
    "content": [
      "夹道天渠远，垂丝御柳新。",
      "千条宜向日，万户共迎春。",
      "轻翠含烟发，微音逐吹频。",
      "静看思渡口，回望忆江滨。",
      "袅袅分游骑，依依驻旅人。",
      "阳和如可及，攀折在兹辰。"
    ]
  },
  {
    "volume": 275,
    "sequence": 13,
    "title": "酬白乐天刘梦得（一作尹河南酬乐天梦得）",
    "author": "冯宿",
    "content": [
      "共称洛邑难其选，何幸天书用不才。",
      "遥约和风新草木，且令新雪静尘埃。",
      "临岐有愧倾三省，别酌无辞醉百杯。",
      "明岁杏园花下集，须知春色自东来。"
    ]
  },
  {
    "volume": 275,
    "sequence": 14,
    "title": "乐府答孟东野戏赠",
    "author": "陆长源",
    "content": [
      "芙蓉初出水，菡萏露中花。",
      "几吹著枯木，无奈值空槎。"
    ]
  },
  {
    "volume": 275,
    "sequence": 15,
    "title": "酬孟十二新居见寄",
    "author": "陆长源",
    "content": [
      "大道本夷旷，高情亦冲虚。",
      "因随白云意，偶逐青萝居。",
      "青萝纷蒙密，四序无惨舒。",
      "馀清濯子襟，散彩还吾庐。",
      "去岁登美第，策名在公车。",
      "将必继管萧，岂惟蹑应徐。",
      "首夏尚清和，残芳遍丘墟。",
      "褰帏荫窗柳，汲井滋园蔬。",
      "达者贵知心，古人不愿馀。",
      "爱君蒋生径，且著茂陵书。"
    ]
  },
  {
    "volume": 275,
    "sequence": 16,
    "title": "答东野夷门雪（郊客于汴将归赋夷门雪赠别长源答此）",
    "author": "陆长源",
    "content": [
      "好丹与素道不同，失意得途事皆别。",
      "东邻少年乐未央，南客思归肠欲绝。",
      "千里长河冰复冰，云鸿冥冥楚山雪。"
    ]
  },
  {
    "volume": 275,
    "sequence": 17,
    "title": "句",
    "author": "陆长源",
    "content": [
      "忽然一曲称君心，破却中人百家产。",
      "（《讽刺》。",
      "以下并《纪事》）。",
      "城外平人驱欲尽，帐中犹打衮花球。"
    ]
  },
  {
    "volume": 275,
    "sequence": 18,
    "title": "寄兴国池鹤上刘相公",
    "author": "张众甫",
    "content": [
      "驯狎经时久，褵褷短翮存。",
      "不随淮海变，空愧稻粱恩。",
      "独立秋天静，单栖夕露繁。",
      "欲飞还敛翼，讵敢望乘轩。"
    ]
  },
  {
    "volume": 275,
    "sequence": 19,
    "title": "送李司直使吴（得家花斜沙字，依次用）",
    "author": "张众甫",
    "content": [
      "使臣方拥传，王事远辞家。",
      "震泽逢残雨，新丰过落花。",
      "水萍千叶散，风柳万条斜。",
      "何处看离恨，春江无限沙。"
    ]
  },
  {
    "volume": 275,
    "sequence": 20,
    "title": "送李观之宣州谒袁中丞赋得三州渡",
    "author": "张众甫",
    "content": [
      "古渡大江滨，西南距要津。",
      "自当舟楫路，应济往来人。",
      "翻浪惊飞鸟，回风起绿苹。",
      "君看波上客，岁晚独垂纶。"
    ]
  },
  {
    "volume": 275,
    "sequence": 21,
    "title": "宿慧山寺",
    "author": "王武陵",
    "content": [
      "秋日游古寺，秋山正苍苍。",
      "泛舟次岩壑，稽首金仙堂。",
      "下有寒泉流，上有珍禽翔。",
      "石门吐明月，竹木涵清光。",
      "中夜河沈沈，但闻松桂香。",
      "旷然出尘境，忧虑澹已忘。"
    ]
  },
  {
    "volume": 275,
    "sequence": 22,
    "title": "秋暮登北楼",
    "author": "王武陵",
    "content": [
      "秋满空山悲客心，山楼晴望散幽襟。",
      "一川红树迎霜老，数曲清溪绕寺深。",
      "寒气急催遥塞雁，夕风高送远城砧。",
      "三年海上音书绝，乡国萧条惟梦寻。"
    ]
  },
  {
    "volume": 275,
    "sequence": 23,
    "title": "宿慧山寺",
    "author": "朱宿",
    "content": [
      "古寺隐秋山，登攀度林樾。",
      "悠然青莲界，此地尘境绝。",
      "机闲任昼昏，虑澹知生灭。",
      "微吹递遥泉，疏松对残月。",
      "庭虚露华缀，池净荷香发。",
      "心悟形未留，迟迟履归辙。",
      "岁月人间促，烟霞此地多。",
      "殷勤竹林寺，更得几回过。"
    ]
  }
]