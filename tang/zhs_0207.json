[
  {
    "volume": 207,
    "sequence": 1,
    "title": "和袁郎中破贼后经剡县山水上太尉",
    "author": "李嘉祐",
    "content": [
      "受律仙郎贵，长驱下会稽。",
      "鸣笳山月晓，摇旆野云低。",
      "翦寇人皆贺，回军马自嘶。",
      "地闲春草绿，城静夜乌啼。",
      "破竹清闽岭，看花入剡溪。",
      "元戎催献捷，莫道事攀跻。"
    ]
  },
  {
    "volume": 207,
    "sequence": 2,
    "title": "送评事十九叔入秦",
    "author": "李嘉祐",
    "content": [
      "白露沾蕙草，王孙转忆归。",
      "蔡州新战罢，郢路去人稀。",
      "谒帝不辞远，怀亲空有违。",
      "孤舟看落叶，平楚逐斜晖。",
      "北阙见端冕，南台当绣衣。",
      "唯余播迁客，只伴鹧鸪飞。"
    ]
  },
  {
    "volume": 207,
    "sequence": 3,
    "title": "赠王八衢",
    "author": "李嘉祐",
    "content": [
      "丹地偏相逐，清江若有期。",
      "腰金才子贵，剖竹老人迟。",
      "桂楫闲迎客，茶瓯对说诗。",
      "渚田分邑里，山桂树罘罳。",
      "心静无华发，人和似古时。",
      "别君远山去，幽独更应悲。"
    ]
  },
  {
    "volume": 207,
    "sequence": 4,
    "title": "入睦州分水路忆刘长卿",
    "author": "李嘉祐",
    "content": [
      "北阙忤明主，南方随白云。",
      "沿洄滩草色，应接海鸥群。",
      "建德潮已尽，新安江又分。",
      "回看严子濑，朗咏谢安文。",
      "雨过暮山碧，猿吟秋日曛。",
      "吴洲不可到，刷鬓为思君。"
    ]
  },
  {
    "volume": 207,
    "sequence": 5,
    "title": "奉和杜相公长兴新宅即事呈元相公",
    "author": "李嘉祐",
    "content": [
      "意有空门乐，居无甲第奢。",
      "经过容法侣，雕饰让侯家。",
      "隐树重檐肃，开园一径斜。",
      "据梧听好鸟，行药寄名花。",
      "梦蝶留清簟，垂貂坐绛纱。",
      "当山不掩户，映日自倾茶。",
      "雅望归安石，举知在叔牙。",
      "还成吉甫颂，赠答比瑶华。"
    ]
  },
  {
    "volume": 207,
    "sequence": 6,
    "title": "江湖秋思",
    "author": "李嘉祐",
    "content": [
      "趋陪禁掖雁行随，迁向江潭鹤发垂。",
      "素浪遥疑八溪水，清枫忽似万年枝。",
      "嵩南春遍伤魂梦，壶口云深隔路歧。",
      "共望汉朝多霈泽，苍蝇早晚得先知。"
    ]
  },
  {
    "volume": 207,
    "sequence": 7,
    "title": "送朱中舍游江东",
    "author": "李嘉祐",
    "content": [
      "孤城郭外送王孙，越水吴洲共尔论。",
      "野寺山边斜有径，渔家竹里半开门。",
      "青枫独映摇前浦，白鹭闲飞过远村。",
      "若到西陵征战处，不堪秋草自伤魂。"
    ]
  },
  {
    "volume": 207,
    "sequence": 8,
    "title": "送窦拾遗赴朝因寄中书十七弟（窦拾遗叔向其弟窦舒也）",
    "author": "李嘉祐",
    "content": [
      "自叹未沾黄纸诏，那堪远送赤墀人。",
      "老为侨客偏相恋，素是诗家倍益亲。",
      "妻儿共载无羁思，鸳鹭同行不负身。",
      "凭尔将书通令弟，唯论华发愧头巾。"
    ]
  },
  {
    "volume": 207,
    "sequence": 9,
    "title": "自苏台至望亭驿人家尽空春物增思怅然有作因寄从弟纾",
    "author": "李嘉祐",
    "content": [
      "作，因寄从弟纾】李嘉祐祐南浦菰蒋覆白蘋，东吴黎庶逐黄巾。",
      "野棠自发空临水，江燕初归不见人。",
      "远岫依依如送客，平田渺渺独伤春。",
      "那堪回首长洲苑，烽火年年报虏尘。"
    ]
  },
  {
    "volume": 207,
    "sequence": 10,
    "title": "承恩量移宰江邑，临鄱江怅然之作",
    "author": "李嘉祐",
    "content": [
      "四年谪宦滞江城，未厌门前鄱水清。",
      "谁言宰邑化黎庶，欲别云山如弟兄。",
      "双鸥为底无心狎，白发从他绕鬓生。",
      "惆怅闲眠临极浦，夕阳秋草不胜情。"
    ]
  },
  {
    "volume": 207,
    "sequence": 11,
    "title": "题灵台县东山村主人",
    "author": "李嘉祐",
    "content": [
      "处处征胡人渐稀，山村寥落暮烟微。",
      "门临莽苍经年闭，身逐嫖姚几日归。",
      "贫妻白发输残税，馀寇黄河未解围。",
      "天子如今能用武，只应岁晚息兵机。"
    ]
  },
  {
    "volume": 207,
    "sequence": 12,
    "title": "同皇甫冉登重玄阁",
    "author": "李嘉祐",
    "content": [
      "高阁朱栏不厌游，蒹葭白水绕长洲。",
      "孤云独鸟川光暮，万井千山海色秋。",
      "清梵林中人转静，夕阳城上角偏愁。",
      "谁怜远作秦吴别，离恨归心双泪流。"
    ]
  },
  {
    "volume": 207,
    "sequence": 13,
    "title": "宋州东登望题武陵驿",
    "author": "李嘉祐",
    "content": [
      "梁宋人稀鸟自啼，登舻一望倍含凄。",
      "白骨半随河水去，黄云犹傍郡城低。",
      "平陂战地花空落，旧苑春田草未齐。",
      "明主频移虎符守，几时行县向黔黎。"
    ]
  },
  {
    "volume": 207,
    "sequence": 14,
    "title": "晚登江楼有怀",
    "author": "李嘉祐",
    "content": [
      "独坐南楼佳兴新，青山绿水共为邻。",
      "爽气遥分隔浦岫，斜光偏照渡江人。",
      "心闲鸥鸟时相近，事简鱼竿私自亲。",
      "只忆帝京不可到，秋琴一弄欲沾巾。"
    ]
  },
  {
    "volume": 207,
    "sequence": 15,
    "title": "游徐城河忽见清淮，因寄赵八",
    "author": "李嘉祐",
    "content": [
      "自缘迟暮忆沧洲，翻爱南河浊水流。",
      "初过重阳惜残菊，行看旧浦识群鸥。",
      "朝霞映日同归处，暝柳摇风欲别秋。",
      "长恨相逢即分首，含情掩泪独回头。"
    ]
  },
  {
    "volume": 207,
    "sequence": 16,
    "title": "题游仙阁白公庙",
    "author": "李嘉祐",
    "content": [
      "仙冠轻举竟何之，薜荔缘阶竹映祠。",
      "甲子不知风驭日，朝昏唯见雨来时。",
      "霓旌翠盖终难遇，流水青山空所思。",
      "逐客自怜双鬓改，焚香多负白云期。"
    ]
  },
  {
    "volume": 207,
    "sequence": 17,
    "title": "送郑正则汉阳迎妇",
    "author": "李嘉祐",
    "content": [
      "锦字相催鸟急飞，郎君暂脱老莱衣。",
      "遥想双眉待人画，行看五马送潮归。",
      "望夫山上花犹发，新妇江边莺未稀。",
      "令秩和鸣真可羡，此行谁道负春辉。"
    ]
  },
  {
    "volume": 207,
    "sequence": 18,
    "title": "送皇甫冉往安宜",
    "author": "李嘉祐",
    "content": [
      "江皋尽日唯烟水，君向白田何日归。",
      "楚地蒹葭连海迥，隋朝杨柳映堤稀。",
      "津楼故市无行客，山馆荒城闭落晖。",
      "若问行人与征战，使君双泪定沾衣。"
    ]
  },
  {
    "volume": 207,
    "sequence": 19,
    "title": "晚发咸阳，寄同院遗补",
    "author": "李嘉祐",
    "content": [
      "征战初休草又衰，咸阳晚眺泪堪垂。",
      "去路全无千里客，秋田不见五陵儿。",
      "秦家故事随流水，汉代高坟对石碑。",
      "回首青山独不语，羡君谈笑万年枝。"
    ]
  },
  {
    "volume": 207,
    "sequence": 20,
    "title": "早秋京口旅泊，章侍御寄书相问，因以赠之，时七夕",
    "author": "李嘉祐",
    "content": [
      "移家避寇逐行舟，厌见南徐江水流。",
      "吴越征徭非旧日，秣陵凋弊不宜秋。",
      "千家闭户无砧杵，七夕何人望斗牛。",
      "只有同时骢马客，偏宜尺牍问穷愁。"
    ]
  },
  {
    "volume": 207,
    "sequence": 21,
    "title": "秋晓招隐寺东峰茶宴，送内弟阎伯均归江州",
    "author": "李嘉祐",
    "content": [
      "万畦新稻傍山村，数里深松到寺门。",
      "幸有香茶留稚子，不堪秋草送王孙。",
      "烟尘怨别唯愁隔，井邑萧条谁忍论。",
      "莫怪临歧独垂泪，魏舒偏念外家恩。"
    ]
  },
  {
    "volume": 207,
    "sequence": 22,
    "title": "送严员外（一作刘长卿诗）",
    "author": "李嘉祐",
    "content": [
      "春风倚棹阖闾城，水国春寒阴复晴。",
      "细雨湿衣看不见，闲花落地听无声。",
      "日斜江上孤帆影，草绿湖南万里情。",
      "君去若逢相识问，青袍今已误儒生。"
    ]
  },
  {
    "volume": 207,
    "sequence": 23,
    "title": "赴南中留别褚七少府湖上林亭（一作刘长卿诗）",
    "author": "李嘉祐",
    "content": [
      "种田东郭傍春陂，万事无情把钓丝。",
      "绿竹放侵行径里，青山常对卷帘时。",
      "纷纷花发门空闭，寂寂莺啼日更迟。",
      "从此别君千万里，白云流水忆佳期。"
    ]
  },
  {
    "volume": 207,
    "sequence": 24,
    "title": "与从弟正字、从兄兵曹宴集林园",
    "author": "李嘉祐",
    "content": [
      "竹窗松户有佳期，美酒香茶慰所思。",
      "辅嗣外生还解易，惠连群从总能诗。",
      "檐前花落春深后，谷里莺啼日暮时。",
      "去路归程仍待月，垂缰不控马行迟。"
    ]
  },
  {
    "volume": 207,
    "sequence": 25,
    "title": "酬皇甫十六侍御曾见寄（此公时贬舒州司马）",
    "author": "李嘉祐",
    "content": [
      "祐自顾衰容累玉除，忽承优诏赴铜鱼。",
      "江头鸟避青旄节，城里人迎露网车。",
      "长沙地近悲才子，古郡山多忆旧庐。",
      "更枉新诗思何苦，离骚愁处亦无如。"
    ]
  },
  {
    "volume": 207,
    "sequence": 26,
    "title": "暮春宜阳郡斋愁坐，忽枉刘七侍御新诗，因以酬答",
    "author": "李嘉祐",
    "content": [
      "子规夜夜啼槠叶，远道逢春半是愁。",
      "芳草伴人还易老，落花随水亦东流。",
      "山临睥睨恒多雨，地接潇湘畏及秋。",
      "唯羡君为周柱史，手持黄纸到沧洲。"
    ]
  },
  {
    "volume": 207,
    "sequence": 27,
    "title": "送舍弟",
    "author": "李嘉祐",
    "content": [
      "诸谢偏推永嘉守，三何独许水曹郎。",
      "老兄鄙思难俦匹，令弟清词堪比量。",
      "叠嶂入云藏古寺，高秋背月转南湘。",
      "定知马上多新句，早寄袁溪当八行。"
    ]
  },
  {
    "volume": 207,
    "sequence": 28,
    "title": "送从弟永任饶州录事参军",
    "author": "李嘉祐",
    "content": [
      "一官万里向千溪，水宿山行鱼浦西。",
      "日晚长烟高岸近，天寒积雪远峰低。",
      "芦花渚里鸿相叫，苦竹丛边猿暗啼。",
      "闻道慈亲倚门待，到时兰叶正萋萋。"
    ]
  },
  {
    "volume": 207,
    "sequence": 29,
    "title": "送马将军奏事毕归滑州使幕",
    "author": "李嘉祐",
    "content": [
      "吴门别后蹈沧州，帝里相逢俱白头。",
      "自叹马卿常带病，还嗟李广未封侯。",
      "棠梨宫里瞻龙衮，细柳营前著豹裘。",
      "想到滑台桑叶落，黄河东注荻花秋。"
    ]
  },
  {
    "volume": 207,
    "sequence": 30,
    "title": "闻逝者自惊",
    "author": "李嘉祐",
    "content": [
      "亦知死是人间事，年老闻之心自疑。",
      "黄卷清琴总为累，落花流水共添悲。",
      "愿将从药看真诀，又欲休官就本师。",
      "儿女眼前难喜舍，弥怜双鬓渐如丝。"
    ]
  },
  {
    "volume": 207,
    "sequence": 31,
    "title": "伤歙州陈二使君",
    "author": "李嘉祐",
    "content": [
      "怜君辞满卧沧洲，一旦云亡万事休。",
      "慈母断肠妻独泣，寒云惨色水空流。",
      "江村故老长怀惠，山路孤猿亦共愁。",
      "寂寞荒坟近渔浦，野松孤月即千秋。"
    ]
  },
  {
    "volume": 207,
    "sequence": 32,
    "title": "白田西忆楚州使君弟",
    "author": "李嘉祐",
    "content": [
      "山阳郭里无潮，野水自向新桥。",
      "鱼网平铺荷叶，鹭鸶闲步稻苗。",
      "秣陵归人惆怅，楚地连山寂寥。",
      "却忆士龙宾阁，清琴绿竹萧萧。"
    ]
  },
  {
    "volume": 207,
    "sequence": 33,
    "title": "送陆澧还吴中（一作刘长卿诗）",
    "author": "李嘉祐",
    "content": [
      "瓜步寒潮送客，杨花暮雨沾衣。",
      "故乡南望何处，春水连天独归。"
    ]
  },
  {
    "volume": 207,
    "sequence": 34,
    "title": "春日忆家（一作春日归山）",
    "author": "李嘉祐",
    "content": [
      "自觉劳乡梦，无人见客心。",
      "空馀庭草色，日日伴愁襟。"
    ]
  },
  {
    "volume": 207,
    "sequence": 35,
    "title": "远寺钟",
    "author": "李嘉祐",
    "content": [
      "疏钟何处来，度竹兼拂水。",
      "渐逐微风声，依依犹在耳。"
    ]
  },
  {
    "volume": 207,
    "sequence": 36,
    "title": "白鹭",
    "author": "李嘉祐",
    "content": [
      "江南渌水多，顾影逗轻波。",
      "落日秦云里，山高奈若何。"
    ]
  },
  {
    "volume": 207,
    "sequence": 37,
    "title": "夜宴南陵留别",
    "author": "李嘉祐",
    "content": [
      "雪满前庭月色闲，主人留客未能还。",
      "预愁明日相思处，匹马千山与万山。"
    ]
  },
  {
    "volume": 207,
    "sequence": 38,
    "title": "题前溪馆",
    "author": "李嘉祐",
    "content": [
      "两年谪宦在江西，举目云山要自迷。",
      "今日始知风土异，浔阳南去鹧鸪啼。"
    ]
  },
  {
    "volume": 207,
    "sequence": 39,
    "title": "过乌公山寄钱起员外",
    "author": "李嘉祐",
    "content": [
      "雨过青山猿叫时，愁人泪点石榴枝。",
      "无端王事还相系，肠断蒹葭君不知。"
    ]
  },
  {
    "volume": 207,
    "sequence": 40,
    "title": "寄王舍人竹楼",
    "author": "李嘉祐",
    "content": [
      "傲吏身闲笑五侯，西江取竹起高楼。",
      "南风不用蒲葵扇，纱帽闲眠对水鸥。"
    ]
  },
  {
    "volume": 207,
    "sequence": 41,
    "title": "韦润州后亭海榴",
    "author": "李嘉祐",
    "content": [
      "江上年年小雪迟，年光独报海榴知。",
      "寂寂山城风日暖，谢公含笑向南枝。"
    ]
  },
  {
    "volume": 207,
    "sequence": 42,
    "title": "送崔十一弟归北京",
    "author": "李嘉祐",
    "content": [
      "潘郎美貌谢公诗，银印花骢年少时。",
      "楚地江皋一为别，晋山少水独相思。"
    ]
  },
  {
    "volume": 207,
    "sequence": 43,
    "title": "访韩司空不遇",
    "author": "李嘉祐",
    "content": [
      "图画风流似长康，文词体格效陈王。",
      "蓬莱对去归常晚，丛竹闲飞满夕阳。"
    ]
  },
  {
    "volume": 207,
    "sequence": 44,
    "title": "题道虔上人竹房",
    "author": "李嘉祐",
    "content": [
      "诗思禅心共竹闲，任他流水向人间。",
      "手持如意高窗里，斜日沿江千万山。"
    ]
  },
  {
    "volume": 207,
    "sequence": 45,
    "title": "秋朝木芙蓉",
    "author": "李嘉祐",
    "content": [
      "水面芙蓉秋已衰，繁条到是著花时。",
      "平明露滴垂红脸，似有朝愁暮落悲。"
    ]
  },
  {
    "volume": 207,
    "sequence": 46,
    "title": "袁江口忆王司勋、王吏部二郎中、起居十七弟",
    "author": "李嘉祐",
    "content": [
      "京华不啻三千里，客泪如今一万双。",
      "若个最为相忆处，青枫黄竹入袁江。"
    ]
  },
  {
    "volume": 207,
    "sequence": 47,
    "title": "答泉州薛播使君重阳日赠酒",
    "author": "李嘉祐",
    "content": [
      "欲强登高无力去，篱边黄菊为谁开。",
      "共知不是浔阳郡，那得王弘送酒来。"
    ]
  },
  {
    "volume": 207,
    "sequence": 48,
    "title": "题张公洞",
    "author": "李嘉祐",
    "content": [
      "空山杳杳鸾凤飞，神仙门户开翠微。",
      "主人白发雪霞衣，松间留我谈玄机。"
    ]
  },
  {
    "volume": 207,
    "sequence": 49,
    "title": "句",
    "author": "李嘉祐",
    "content": [
      "水田飞白鹭，夏木啭黄鹂。",
      "（李肇称嘉祐有此句，王右丞取以为七言，今集中无之）白马撼金珂，纷纷侍从多。",
      "身居骠骑幕，家住滹沱河。",
      "（《少年行》，《诗式》）溪北映初星。",
      "（《海录碎事》）"
    ]
  }
]