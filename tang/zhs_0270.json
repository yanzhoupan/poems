[
  {
    "volume": 270,
    "sequence": 1,
    "title": "塞下曲",
    "author": "戎昱",
    "content": [
      "惨惨寒日没，北风卷蓬根。",
      "将军领疲兵，却入古塞门。",
      "回头指阴山，杀气成黄云。",
      "上山望胡兵，胡马驰骤速。",
      "黄河冰已合，意又向南牧。",
      "嫖姚夜出军，霜雪割人肉。",
      "塞北无草木，乌鸢巢僵尸。",
      "泱渀沙漠空，终日胡风吹。",
      "战卒多苦辛，苦辛无四时。",
      "晚渡西海西，向东看日没。",
      "傍岸砂砾堆，半和战兵骨。",
      "单于竟未灭，阴气常勃勃。",
      "城上画角哀，即知兵心苦。",
      "试问左右人，无言泪如雨。",
      "何意休明时，终年事鼙鼓。",
      "北风凋白草，胡马日駸駸。",
      "夜后戍楼月，秋来边将心。",
      "铁衣霜露重，战马岁年深。",
      "自有卢龙塞，烟尘飞至今。"
    ]
  },
  {
    "volume": 270,
    "sequence": 2,
    "title": "苦哉行五首（宝应中过滑州洛阳后同王季友作）",
    "author": "戎昱",
    "content": [
      "彼鼠侵我厨，纵狸授粱肉。",
      "鼠虽为君却，狸食自须足。",
      "冀雪大国耻，翻是大国辱。",
      "膻腥逼绮罗，砖瓦杂珠玉。",
      "登楼非骋望，目笑是心哭。",
      "何意天乐中，至今奏胡曲。",
      "官军收洛阳，家住洛阳里。",
      "夫婿与兄弟，目前见伤死。",
      "吞声不许哭，还遣衣罗绮。",
      "上马随匈奴，数秋黄尘里。",
      "生为名家女，死作塞垣鬼。",
      "乡国无还期，天津哭流水。",
      "登楼望天衢，目极泪盈睫。",
      "强笑无笑容，须妆旧花靥。",
      "昔年买奴仆，奴仆来碎叶。",
      "岂意未死间，自为匈奴妾。",
      "一生忽至此，万事痛苦业。",
      "得出塞垣飞，不如彼蜂蝶。",
      "妾家清河边，七叶承貂蝉。",
      "身为最小女，偏得浑家怜。",
      "亲戚不相识，幽闺十五年。",
      "有时最远出，只到中门前。",
      "前年狂胡来，惧死翻生全。",
      "今秋官军至，岂意遭戈鋋。",
      "匈奴为先锋，长鼻黄发拳。",
      "弯弓猎生人，百步牛羊膻。",
      "脱身落虎口，不及归黄泉。",
      "苦哉难重陈，暗哭苍苍天。",
      "可汗奉亲诏，今月归燕山。",
      "忽如乱刀剑，搅妾心肠间。",
      "出户望北荒，迢迢玉门关。",
      "生人为死别，有去无时还。",
      "汉月割妾心，胡风凋妾颜。",
      "去去断绝魂，叫天天不闻。"
    ]
  },
  {
    "volume": 270,
    "sequence": 3,
    "title": "苦辛行",
    "author": "戎昱",
    "content": [
      "且莫奏短歌，听余苦辛词。",
      "如今刀笔士，不及屠沽儿。",
      "少年无事学诗赋，岂意文章复相误。",
      "东西南北少知音，终年竟岁悲行路。",
      "仰面诉天天不闻，低头告地地不言。",
      "天地生我尚如此，陌上他人何足论。",
      "谁谓西江深，涉之固无忧；",
      "谁谓南山高，可以登之游。",
      "险巇唯有世间路，一晌令人堪白头。",
      "贵人立意不可测，等闲桃李成荆棘。",
      "风尘之士深可亲，心如鸡犬能依人。",
      "悲来却忆汉天子，不弃相如家旧贫。",
      "劝君且饮酒，酒能散羁愁。",
      "谁家有酒判一醉，万事从他江水流。"
    ]
  },
  {
    "volume": 270,
    "sequence": 4,
    "title": "长安秋夕（一作中秋感怀）",
    "author": "戎昱",
    "content": [
      "八月更漏长，愁人起常早。",
      "闭门寂无事，满院生秋草。",
      "昨宵西窗梦，梦入荆南道。",
      "远客归去来，在家贫亦好。"
    ]
  },
  {
    "volume": 270,
    "sequence": 5,
    "title": "罗江客舍",
    "author": "戎昱",
    "content": [
      "山县秋云暗，茅亭暮雨寒。",
      "自伤庭叶下，谁问客衣单。",
      "有兴时添酒，无聊懒整冠。",
      "近来乡国梦，夜夜到长安。"
    ]
  },
  {
    "volume": 270,
    "sequence": 6,
    "title": "赠岑郎中",
    "author": "戎昱",
    "content": [
      "童年未解读书时，诵得郎中数首诗。",
      "四海烟尘犹隔阔，十年魂梦每相随。",
      "虽披云雾逢迎疾，已恨趋风拜德迟。",
      "天下无人鉴诗句，不寻诗伯重寻谁。"
    ]
  },
  {
    "volume": 270,
    "sequence": 7,
    "title": "闻笛（一作李益诗）",
    "author": "戎昱",
    "content": [
      "入夜思归切，笛声清更哀。",
      "愁人不愿听，自到枕前来。",
      "风起塞云断，夜深关月开。",
      "平明独惆怅，飞尽一庭梅。"
    ]
  },
  {
    "volume": 270,
    "sequence": 8,
    "title": "汉上题韦氏庄",
    "author": "戎昱",
    "content": [
      "结茅同楚客，卜筑汉江边。",
      "日落数归鸟，夜深闻扣舷。",
      "水痕侵岸柳，山翠借厨烟。",
      "调笑提筐妇，春来蚕几眠。"
    ]
  },
  {
    "volume": 270,
    "sequence": 9,
    "title": "闺情",
    "author": "戎昱",
    "content": [
      "侧听宫官说，知君宠尚存。",
      "未能开笑颊，先欲换愁魂。",
      "宝镜窥妆影，红衫裛泪痕。",
      "昭阳今再入，宁敢恨长门。"
    ]
  },
  {
    "volume": 270,
    "sequence": 10,
    "title": "衡阳春日游僧院",
    "author": "戎昱",
    "content": [
      "曾共刘谘议，同时事道林。",
      "与君相掩泪，来客岂知心。",
      "阶雪凌春积，炉烟向暝深。",
      "依然旧童子，相送出花林。"
    ]
  },
  {
    "volume": 270,
    "sequence": 11,
    "title": "玉台体题湖上亭",
    "author": "戎昱",
    "content": [
      "湖入县西边，湖头胜事偏。",
      "绿竿初长笋，红颗未开莲。",
      "蔽日高高树，迎人小小船。",
      "清风长入坐，夏月似秋天。"
    ]
  },
  {
    "volume": 270,
    "sequence": 12,
    "title": "早梅",
    "author": "戎昱",
    "content": [
      "一树寒梅白玉条，迥临村路傍溪桥。",
      "应缘近水花先发，疑是经春雪未销。"
    ]
  },
  {
    "volume": 270,
    "sequence": 13,
    "title": "移家别湖上亭",
    "author": "戎昱",
    "content": [
      "好是春风湖上亭，柳条藤蔓系离情。",
      "黄莺久住浑相识，欲别频啼四五声。"
    ]
  },
  {
    "volume": 270,
    "sequence": 14,
    "title": "客堂秋夕",
    "author": "戎昱",
    "content": [
      "隔窗萤影灭复流，北风微雨虚堂秋。",
      "虫声竟夜引乡泪，蟋蟀何自知人愁。",
      "四时不得一日乐，以此方悲客游恶。",
      "寂寂江城无所闻，梧桐叶上偏萧索。"
    ]
  },
  {
    "volume": 270,
    "sequence": 15,
    "title": "湖南雪中留别",
    "author": "戎昱",
    "content": [
      "草草还草草，湖东别离早。",
      "何处愁杀人，归鞍雪中道。",
      "出门迷辙迹，云水白浩浩。",
      "明日武陵西，相思鬓堪老。"
    ]
  },
  {
    "volume": 270,
    "sequence": 16,
    "title": "赠别张驸马",
    "author": "戎昱",
    "content": [
      "上元年中长安陌，见君朝下欲归宅。",
      "飞龙骑马三十匹，玉勒雕鞍照初日。",
      "数里衣香遥扑人，长衢雨歇无纤尘。",
      "从奴斜抱敕赐锦，双双蹙出金麒麟。",
      "天子爱婿皇后弟，独步明时负权势。",
      "一身扈跸承殊泽，甲第朱门耸高戟。",
      "凤凰楼上伴吹箫，鹦鹉杯中醉留客。",
      "泰去否来何足论，宫中晏驾人事翻。",
      "一朝负谴辞丹阙，五年待罪湘江源。",
      "冠冕凄凉几迁改，眼看桑田变成海。",
      "华堂金屋别赐人，细眼黄头总何在。",
      "渚宫相见寸心悲，懒欲今时问昔时。",
      "看君风骨殊未歇，不用愁来双泪垂。"
    ]
  },
  {
    "volume": 270,
    "sequence": 17,
    "title": "泾州观元戎出师",
    "author": "戎昱",
    "content": [
      "寒日征西将，萧萧万马丛。",
      "吹笳覆楼雪，祝纛满旗风。",
      "遮虏黄云断，烧羌白草空。",
      "金铙肃天外，玉帐静霜中。",
      "朔野长城闭，河源旧路通。",
      "卫青师自老，魏绛赏何功。",
      "枪垒依沙迥，辕门压塞雄。",
      "燕然如可勒，万里愿从公。"
    ]
  },
  {
    "volume": 270,
    "sequence": 18,
    "title": "从军行",
    "author": "戎昱",
    "content": [
      "昔从李都尉，双鞬照马蹄。",
      "擒生黑山北，杀敌黄云西。",
      "太白沈虏地，边草复萋萋。",
      "归来邯郸市，百尺青楼梯。",
      "感激然诺重，平生胆力齐。",
      "芳筵暮歌发，艳粉轻鬟低。",
      "半酣秋风起，铁骑门前嘶。",
      "远戍报烽火，孤城严鼓鼙。",
      "挥鞭望尘去，少妇莫含啼。"
    ]
  },
  {
    "volume": 270,
    "sequence": 19,
    "title": "古意",
    "author": "戎昱",
    "content": [
      "女伴朝来说，知君欲弃捐。",
      "懒梳明镜下，羞到画堂前。",
      "有泪沾脂粉，无情理管弦。",
      "不知将巧笑，更遣向谁怜。"
    ]
  },
  {
    "volume": 270,
    "sequence": 20,
    "title": "听杜山人弹胡笳",
    "author": "戎昱",
    "content": [
      "绿琴胡笳谁妙弹，山人杜陵名庭兰。",
      "杜君少与山人友，山人没来今已久。",
      "当时海内求知音，嘱付胡笳入君手。",
      "杜陵攻琴四十年，琴声在音不在弦。",
      "座中为我奏此曲，满堂萧瑟如穷边。",
      "第一第二拍，泪尽蛾眉没蕃客。",
      "更闻出塞入塞声，穹庐毡帐难为情。",
      "胡天雨雪四时下，五月不曾芳草生。",
      "须臾促轸变宫徵，一声悲兮一声喜。",
      "南看汉月双眼明，却顾胡儿寸心死。",
      "回鹘数年收洛阳，洛阳士女皆驱将。",
      "岂无父母与兄弟，闻此哀情皆断肠。",
      "杜陵先生证此道，沈家祝家皆绝倒。",
      "如今世上雅风衰，若个深知此声好。",
      "世上爱筝不爱琴，则明此调难知音。",
      "今朝促轸为君奏，不向俗流传此心。"
    ]
  },
  {
    "volume": 270,
    "sequence": 21,
    "title": "咏史（一作和蕃）",
    "author": "戎昱",
    "content": [
      "汉家青史上，计拙是和亲。",
      "社稷依明主，安危托妇人。",
      "岂能将玉貌，便拟静胡尘。",
      "地下千年骨，谁为辅佐臣。"
    ]
  },
  {
    "volume": 270,
    "sequence": 22,
    "title": "桂州腊夜",
    "author": "戎昱",
    "content": [
      "坐到三更尽，归仍万里赊。",
      "雪声偏傍竹，寒梦不离家。",
      "晓角分残漏，孤灯落碎花。",
      "二年随骠骑，辛苦向天涯。"
    ]
  },
  {
    "volume": 270,
    "sequence": 23,
    "title": "再赴桂州先寄李大夫",
    "author": "戎昱",
    "content": [
      "玷玉甘长弃，朱门喜再游。",
      "过因谗后重，恩合死前酬。",
      "养骥须怜瘦，栽松莫厌秋。",
      "今朝两行泪，一半血和流。"
    ]
  },
  {
    "volume": 270,
    "sequence": 24,
    "title": "题招提寺",
    "author": "戎昱",
    "content": [
      "招提精舍好，石壁向江开。",
      "山影水中尽，鸟声天上来。",
      "一灯传岁月，深院长莓苔。",
      "日暮双林磬，泠泠送客回。"
    ]
  },
  {
    "volume": 270,
    "sequence": 25,
    "title": "谪官辰州冬至日有怀",
    "author": "戎昱",
    "content": [
      "去年长至在长安，策杖曾簪獬豸冠。",
      "此岁长安逢至日，下阶遥想雪霜寒。",
      "梦随行伍朝天去，身寄穷荒报国难。",
      "北望南郊消息断，江头唯有泪阑干。"
    ]
  },
  {
    "volume": 270,
    "sequence": 26,
    "title": "赠韦况征君",
    "author": "戎昱",
    "content": [
      "身欲逃名名自随，凤衔丹诏降茅茨。",
      "苦节难违天子命，贞心唯有老松知。",
      "回看药灶封题密，强入蒲轮引步迟。",
      "今日巢由旧冠带，圣朝风化胜尧时。"
    ]
  },
  {
    "volume": 270,
    "sequence": 27,
    "title": "送吉州阎使君入道二首",
    "author": "戎昱",
    "content": [
      "闻道桃源去，尘心忽自悲。",
      "余当从宦日，君是弃官时。",
      "金汞封仙骨，灵津咽玉池。",
      "受传三箓备，起坐五云随。",
      "洞里花常发，人间鬓易衰。",
      "他年会相访，莫作烂柯棋。",
      "庐陵太守近隳官，霞帔初朝五帝坛。",
      "风过鬼神延受箓，夜深龙虎卫烧丹。",
      "冰容入镜纤埃静，玉液添瓶漱齿寒。",
      "莫遣桃花迷客路，千山万水访君难。"
    ]
  },
  {
    "volume": 270,
    "sequence": 28,
    "title": "入剑门",
    "author": "戎昱",
    "content": [
      "剑门兵革后，万事尽堪悲。",
      "鸟鼠无巢穴，儿童话别离。",
      "山川同昔日，荆棘是今时。",
      "征战何年定，家家有画旗。"
    ]
  },
  {
    "volume": 270,
    "sequence": 29,
    "title": "过商山",
    "author": "戎昱",
    "content": [
      "雨暗商山过客稀，路傍孤店闭柴扉。",
      "卸鞍良久茅檐下，待得巴人樵采归。"
    ]
  },
  {
    "volume": 270,
    "sequence": 30,
    "title": "闰春宴花溪严侍御庄",
    "author": "戎昱",
    "content": [
      "一团青翠色，云是子陵家。",
      "山带新晴雨，溪留闰月花。",
      "瓶开巾漉酒，地坼笋抽芽。",
      "彩缛承颜面，朝朝赋白华。"
    ]
  },
  {
    "volume": 270,
    "sequence": 31,
    "title": "岁暮客怀",
    "author": "戎昱",
    "content": [
      "异乡三十口，亲老复家贫。",
      "无事乾坤内，虚为翰墨人。",
      "岁华南去后，愁梦北来频。",
      "惆怅江边柳，依依又欲春。"
    ]
  },
  {
    "volume": 270,
    "sequence": 32,
    "title": "秋望兴庆宫",
    "author": "戎昱",
    "content": [
      "先皇歌舞地，今日未游巡。",
      "幽咽龙池水，凄凉御榻尘。",
      "随风秋树叶，对月老宫人。",
      "万事如桑海，悲来欲恸神。"
    ]
  },
  {
    "volume": 270,
    "sequence": 33,
    "title": "送郑炼师贬辰州",
    "author": "戎昱",
    "content": [
      "辰州万里外，想得逐臣心。",
      "谪去刑名枉，人间痛惜深。",
      "误将瑕指玉，遂使谩消金。",
      "计日西归在，休为泽畔吟。"
    ]
  },
  {
    "volume": 270,
    "sequence": 34,
    "title": "云梦故城秋望",
    "author": "戎昱",
    "content": [
      "故国遗墟在，登临想旧游。",
      "一朝人事变，千载水空流。",
      "梦渚鸿声晚，荆门树色秋。",
      "片云凝不散，遥挂望乡愁。"
    ]
  },
  {
    "volume": 270,
    "sequence": 35,
    "title": "秋日感怀",
    "author": "戎昱",
    "content": [
      "洛阳岐路信悠悠，无事辞家两度秋。",
      "日下未驰千里足，天涯徒泛五湖舟。",
      "荷衣半浸缘乡泪，玉貌潜销是客愁。",
      "说向长安亲与故，谁怜岁晚尚淹留。"
    ]
  },
  {
    "volume": 270,
    "sequence": 36,
    "title": "送王明府入道",
    "author": "戎昱",
    "content": [
      "何事陶彭泽，明时又挂冠。",
      "为耽泉石趣，不惮薜萝寒。",
      "轻雪笼纱帽，孤猿傍醮坛。",
      "悬悬老松下，金灶夜烧丹。"
    ]
  },
  {
    "volume": 270,
    "sequence": 37,
    "title": "秋月（一作江城秋夜）",
    "author": "戎昱",
    "content": [
      "江干入夜杵声秋，百尺疏桐挂斗牛。",
      "思苦自看明月苦，人愁不是月华愁。"
    ]
  },
  {
    "volume": 270,
    "sequence": 38,
    "title": "赋得铁马鞭",
    "author": "戎昱",
    "content": [
      "成器虽因匠，怀刚本自天。",
      "为怜持寸节，长拟静三边。",
      "未入英髦用，空存铁石坚。",
      "希君剖腹取，还解抱龙泉。"
    ]
  },
  {
    "volume": 270,
    "sequence": 39,
    "title": "闻颜尚书陷贼中",
    "author": "戎昱",
    "content": [
      "闻说征南没，那堪故吏闻。",
      "能持苏武节，不受马超勋。",
      "国破无家信，天秋有雁群。",
      "同荣不同辱，今日负将军。"
    ]
  },
  {
    "volume": 270,
    "sequence": 40,
    "title": "送苏参军",
    "author": "戎昱",
    "content": [
      "忆昨青襟醉里分，酒醒回首怆离群。",
      "舟移极浦城初掩，山束长江日早曛。",
      "客来有恨空思德，别后谁人更议文。",
      "常叹苏生官太屈，应缘才似鲍参军。"
    ]
  },
  {
    "volume": 270,
    "sequence": 41,
    "title": "成都元十八侍御",
    "author": "戎昱",
    "content": [
      "不见元生已数朝，浣花溪路去非遥。",
      "客舍早知浑寂寞，交情岂谓更萧条。",
      "空有寸心思会面，恨无单酌遣相邀。",
      "骅骢幸自能驰骤，何惜挥鞭过柞桥。"
    ]
  },
  {
    "volume": 270,
    "sequence": 42,
    "title": "观卫尚书九日对中使射破的",
    "author": "戎昱",
    "content": [
      "盛宴倾黄菊，殊私降紫泥。",
      "月营开射圃，霜旆拂晴霓。",
      "出将三朝贵，弯弓五善齐。",
      "腕回金镞满，的破绿弦低。",
      "勇气干牛斗，欢声震鼓鼙。",
      "忠臣思报国，更欲取关西。"
    ]
  },
  {
    "volume": 270,
    "sequence": 43,
    "title": "辰州闻大驾还宫",
    "author": "戎昱",
    "content": [
      "闻道銮舆归魏阙，望云西拜喜成悲。",
      "宁知陇水烟销日，再有园林秋荐时。",
      "渭水战添亡虏血，秦人生睹旧朝仪。",
      "自惭出守辰州畔，不得亲随日月旗。"
    ]
  },
  {
    "volume": 270,
    "sequence": 44,
    "title": "辰州建中四年多怀",
    "author": "戎昱",
    "content": [
      "荒徼辰阳远，穷秋瘴雨深。",
      "主恩堪洒血，边宦更何心。",
      "海上红旗满，生前白发侵。",
      "竹寒宁改节，隼静早因禽。",
      "务退门多掩，愁来酒独斟。",
      "无涯忧国泪，无日不沾襟。"
    ]
  },
  {
    "volume": 270,
    "sequence": 45,
    "title": "上桂州李大夫",
    "author": "戎昱",
    "content": [
      "今日辞门馆，情将众别殊。",
      "感深翻有泪，仁过曲怜愚。",
      "晚镜伤秋鬓，晴寒切病躯。",
      "烟霞万里阔，宇宙一身孤。",
      "倚马才宁有，登龙意岂无。",
      "唯于方寸内，暗贮报恩珠。"
    ]
  },
  {
    "volume": 270,
    "sequence": 46,
    "title": "江城秋霁",
    "author": "戎昱",
    "content": [
      "霁后江城风景凉，岂堪登眺只堪伤。",
      "远天螮蝀收残雨，映水鸬鹚近夕阳。",
      "万事无成空过日，十年多难不还乡。",
      "不知何处销兹恨，转觉愁随夜夜长。"
    ]
  },
  {
    "volume": 270,
    "sequence": 47,
    "title": "上李常侍",
    "author": "戎昱",
    "content": [
      "旌旗晓过大江西，七校前驱万队齐。",
      "千里政声人共喜，三军令肃马前嘶。",
      "恩沾境内风初变，春入城阴柳渐低。",
      "桃李不须令更种，早知门下旧成蹊。"
    ]
  },
  {
    "volume": 270,
    "sequence": 48,
    "title": "上湖南崔中丞",
    "author": "戎昱",
    "content": [
      "山上青松陌上尘，云泥岂合得相亲。",
      "举世尽嫌良马瘦，唯君不弃卧龙贫。",
      "千金未必能移性，一诺从来许杀身。",
      "莫道书生无感激，寸心还是报恩人。"
    ]
  },
  {
    "volume": 270,
    "sequence": 49,
    "title": "早春雪中",
    "author": "戎昱",
    "content": [
      "阴云万里昼漫漫，愁坐关心事几般。",
      "为报春风休下雪，柳条初放不禁寒。"
    ]
  },
  {
    "volume": 270,
    "sequence": 50,
    "title": "云安阻雨",
    "author": "戎昱",
    "content": [
      "日长巴峡雨濛濛，又说归舟路未通。",
      "游人不及西江水，先得东流到渚宫。"
    ]
  },
  {
    "volume": 270,
    "sequence": 51,
    "title": "湖南春日二首",
    "author": "戎昱",
    "content": [
      "自怜春日客长沙，江上无人转忆家。",
      "光景却添乡思苦，檐前数片落梅花。",
      "三湘漂寓若流萍，万里湘乡隔洞庭。",
      "羁客春来心欲碎，东风莫遣柳条青。"
    ]
  },
  {
    "volume": 270,
    "sequence": 52,
    "title": "送陆秀才归觐省",
    "author": "戎昱",
    "content": [
      "武陵何处在，南指楚云阴。",
      "花萼连枝近，桃源去路深。",
      "啼莺徒寂寂，征马已駸駸。",
      "堤上千年柳，条条挂我心。"
    ]
  },
  {
    "volume": 270,
    "sequence": 53,
    "title": "戏题秋月",
    "author": "戎昱",
    "content": [
      "秋宵月色胜春宵，万里天涯静寂寥。",
      "近来数夜飞霜重，只畏娑婆树叶凋。"
    ]
  },
  {
    "volume": 270,
    "sequence": 54,
    "title": "宿湘江",
    "author": "戎昱",
    "content": [
      "九月湘江水漫流，沙边唯览月华秋。",
      "金风浦上吹黄叶，一夜纷纷满客舟。"
    ]
  },
  {
    "volume": 270,
    "sequence": 55,
    "title": "戏赠张使君",
    "author": "戎昱",
    "content": [
      "数载蹉跎罢搢绅，五湖乘兴转迷津。",
      "如今野客无家第，醉处寻常是主人。"
    ]
  },
  {
    "volume": 270,
    "sequence": 56,
    "title": "别公安贾明府",
    "author": "戎昱",
    "content": [
      "叶县门前江水深，浅于羁客报恩心。",
      "把君诗卷西归去，一度相思一度吟。"
    ]
  },
  {
    "volume": 270,
    "sequence": 57,
    "title": "霁雪（一作韩舍人书窗残雪）",
    "author": "戎昱",
    "content": [
      "风卷寒云暮雪晴，江烟洗尽柳条轻。",
      "檐前数片无人扫，又得书窗一夜明。"
    ]
  },
  {
    "volume": 270,
    "sequence": 58,
    "title": "汉阴吊崔员外坟",
    "author": "戎昱",
    "content": [
      "远别望有归，叶落望春晖。",
      "所痛泉路人，一去无还期。",
      "荒坟遗汉阴，坟树啼子规。",
      "存没抱冤滞，孤魂意何依。",
      "岂无骨肉亲，岂无深相知。",
      "曝露不复问，高名亦何为。",
      "相携恸君罢，春日空迟迟。"
    ]
  },
  {
    "volume": 270,
    "sequence": 59,
    "title": "题槿花",
    "author": "戎昱",
    "content": [
      "自用金钱买槿栽，二年方始得花开。",
      "鲜红未许佳人见，蝴蝶争知早到来。"
    ]
  },
  {
    "volume": 270,
    "sequence": 60,
    "title": "题宋玉亭",
    "author": "戎昱",
    "content": [
      "宋玉亭前悲暮秋，阳台路上雨初收。",
      "应缘此处人多别，松竹萧萧也带愁。"
    ]
  },
  {
    "volume": 270,
    "sequence": 61,
    "title": "过东平军",
    "author": "戎昱",
    "content": [
      "画角初鸣残照微，营营鞍马往来稀。",
      "相逢士卒皆垂泪，八座朝天何日归。"
    ]
  },
  {
    "volume": 270,
    "sequence": 62,
    "title": "送辰州郑使君",
    "author": "戎昱",
    "content": [
      "谁人不谴谪，君去独堪伤。",
      "长子家无弟，慈亲老在堂。",
      "惊魂随驿吏，冒暑向炎方。",
      "未到猿啼处，参差已断肠。"
    ]
  },
  {
    "volume": 270,
    "sequence": 63,
    "title": "江上柳送人",
    "author": "戎昱",
    "content": [
      "江柳断肠色，黄丝垂未齐。",
      "人看几重恨，鸟入一枝低。",
      "乡泪正堪落，与君又解携。",
      "相思万里道，春去夕阳西。"
    ]
  },
  {
    "volume": 270,
    "sequence": 64,
    "title": "湘南曲",
    "author": "戎昱",
    "content": [
      "虞帝南游不复还，翠蛾幽怨水云间。",
      "昨夜月明湘浦宿，闺中珂珮度空山。"
    ]
  },
  {
    "volume": 270,
    "sequence": 65,
    "title": "桂州西山登高上陆大夫",
    "author": "戎昱",
    "content": [
      "登高上山上，高处更堪愁。",
      "野菊他乡酒，芦花满眼秋。",
      "风烟连楚郡，兄弟客荆州。",
      "早晚朝天去，亲随定远侯。"
    ]
  },
  {
    "volume": 270,
    "sequence": 66,
    "title": "寄郑炼师",
    "author": "戎昱",
    "content": [
      "平生金石友，沦落向辰州。",
      "已是二年客，那堪终日愁。",
      "尺书浑不寄，两鬓计应秋。",
      "今夜相思月，情人南海头。"
    ]
  },
  {
    "volume": 270,
    "sequence": 67,
    "title": "八月十五日",
    "author": "戎昱",
    "content": [
      "忆昔千秋节，欢娱万国同。",
      "今来六亲远，此日一悲风。",
      "年少逢胡乱，时平似梦中。",
      "梨园几人在，应是涕无穷。"
    ]
  },
  {
    "volume": 270,
    "sequence": 68,
    "title": "征人归乡",
    "author": "戎昱",
    "content": [
      "三月江城柳絮飞，五年游客送人归。",
      "故将别泪和乡泪，今日阑干湿汝衣。"
    ]
  },
  {
    "volume": 270,
    "sequence": 69,
    "title": "骆家亭子纳凉",
    "author": "戎昱",
    "content": [
      "江湖思渺然，不离国门前。",
      "折苇鱼沈藻，攀藤鸟出烟。",
      "生衣宜水竹，小酒入诗篇。",
      "莫怪侵星坐，神清不欲眠。"
    ]
  },
  {
    "volume": 270,
    "sequence": 70,
    "title": "逢陇西故人忆关中舍弟",
    "author": "戎昱",
    "content": [
      "莫话边庭事，心摧不欲闻。",
      "数年家陇地，舍弟殁胡军。",
      "每念支离苦，常嗟骨肉分。",
      "急难何日见，遥哭陇西云。"
    ]
  },
  {
    "volume": 270,
    "sequence": 71,
    "title": "秋夜梁十三厅事",
    "author": "戎昱",
    "content": [
      "今来秋已暮，还恐未成归。",
      "梦里家仍远，愁中叶又飞。",
      "竹声风度急，灯影月来微。",
      "得见梁夫子，心源有所依。"
    ]
  },
  {
    "volume": 270,
    "sequence": 72,
    "title": "成都暮雨秋（一作秋雨）",
    "author": "戎昱",
    "content": [
      "九月龟城暮，愁人闭草堂。",
      "地卑多雨润，天暖少秋霜。",
      "纵欲倾新酒，其如忆故乡。",
      "不知更漏意，惟向客边长。"
    ]
  },
  {
    "volume": 270,
    "sequence": 73,
    "title": "酬梁二十",
    "author": "戎昱",
    "content": [
      "渚宫无限客，相见独相亲。",
      "长路皆同病，无言似一身。",
      "岁寒唯爱竹，憔悴不堪春。",
      "细与知音说，攻文恐误人。"
    ]
  },
  {
    "volume": 270,
    "sequence": 74,
    "title": "花下宴送郑炼师",
    "author": "戎昱",
    "content": [
      "愁里惜春深，闻幽即共寻。",
      "贵看花柳色，图放别离心。",
      "客醉花能笑，诗成花伴吟。",
      "为君调绿绮，先奏凤归林。"
    ]
  },
  {
    "volume": 270,
    "sequence": 75,
    "title": "秋馆雨后得弟兄书即事呈李明府",
    "author": "戎昱",
    "content": [
      "弟兄书忽到，一夜喜兼愁。",
      "空馆复闻雨，贫家怯到秋。",
      "坐中孤烛暗，窗外数萤流。",
      "试以他乡事，明朝问子游。"
    ]
  },
  {
    "volume": 270,
    "sequence": 76,
    "title": "寄梁淑",
    "author": "戎昱",
    "content": [
      "长忆江头执别时，论文未有不相思。",
      "雁过经秋无尺素，人来终日见新诗。",
      "心思食檗何由展，家似流萍任所之。",
      "悔学秦人南避地，武陵原上又征师。"
    ]
  },
  {
    "volume": 270,
    "sequence": 77,
    "title": "送张秀才之长沙",
    "author": "戎昱",
    "content": [
      "君向长沙去，长沙仆旧谙。",
      "虽之桂岭北，终是阙庭南。",
      "山霭生朝雨，江烟作夕岚。",
      "松醪能醉客，慎勿滞湘潭。"
    ]
  },
  {
    "volume": 270,
    "sequence": 78,
    "title": "塞下曲",
    "author": "戎昱",
    "content": [
      "汉将归来虏塞空，旌旗初下玉关东。",
      "高蹄战马三千匹，落日平原秋草中。"
    ]
  },
  {
    "volume": 270,
    "sequence": 79,
    "title": "送僧法和（一作送亮法师）",
    "author": "戎昱",
    "content": [
      "达士心无滞，他乡总是家。",
      "问经翻贝叶，论法指莲花。",
      "欲契真空义，先开智慧芽。",
      "不知飞锡后，何外是恒沙。"
    ]
  },
  {
    "volume": 270,
    "sequence": 80,
    "title": "送严十五郎之长安",
    "author": "戎昱",
    "content": [
      "送客身为客，思家怆别家。",
      "暂收双眼泪，遥想五陵花。",
      "路远征车迥，山回剑阁斜。",
      "长安君到日，春色未应赊。"
    ]
  },
  {
    "volume": 270,
    "sequence": 81,
    "title": "冬夜宴梁十三厅",
    "author": "戎昱",
    "content": [
      "故人能爱客，秉烛会吾曹。",
      "家为朋徒罄，心缘翰墨劳。",
      "夜寒销腊酒，霜冷重绨袍。",
      "醉卧西窗下，时闻雁响高。"
    ]
  },
  {
    "volume": 270,
    "sequence": 82,
    "title": "收襄阳城二首",
    "author": "戎昱",
    "content": [
      "悲风惨惨雨修修，岘北山低草木愁。",
      "暗发前军连夜战，平明旌旆入襄州。",
      "五营飞将拥霜戈，百里僵尸满浕河。",
      "日暮归来看剑血，将军却恨杀人多。"
    ]
  },
  {
    "volume": 270,
    "sequence": 83,
    "title": "出军",
    "author": "戎昱",
    "content": [
      "龙绕旌竿兽满旗，翻营乍似雪中移。",
      "中军一队三千骑，尽是并州游侠儿。"
    ]
  },
  {
    "volume": 270,
    "sequence": 84,
    "title": "和李尹种葛",
    "author": "戎昱",
    "content": [
      "弱质人皆弃，唯君手自栽。",
      "藟含霜后竹，香惹腊前梅。",
      "拟托凌云势，须凭接引材。",
      "清阴如可惜，黄鸟定飞来。"
    ]
  },
  {
    "volume": 270,
    "sequence": 85,
    "title": "送零陵妓（一作送妓赴于公召）",
    "author": "戎昱",
    "content": [
      "宝钿香蛾翡翠裙，装成掩泣欲行云。",
      "殷勤好取襄王意，莫向阳台梦使君。"
    ]
  },
  {
    "volume": 270,
    "sequence": 86,
    "title": "采莲曲二首",
    "author": "戎昱",
    "content": [
      "虽听采莲曲，讵识采莲心。",
      "漾楫爱花远，回船愁浪深。",
      "烟生极浦色，日落半江阴。",
      "同侣怜波静，看妆堕玉簪。",
      "涔阳女儿花满头，毵毵同泛木兰舟。",
      "秋风日暮南湖里，争唱菱歌不肯休。"
    ]
  },
  {
    "volume": 270,
    "sequence": 87,
    "title": "塞上曲",
    "author": "戎昱",
    "content": [
      "胡风略地烧连山，碎叶孤城未下关。",
      "山头烽子声声叫，知是将军夜猎还。"
    ]
  },
  {
    "volume": 270,
    "sequence": 88,
    "title": "寂上人禅房",
    "author": "戎昱",
    "content": [
      "俗尘浮垢闭禅关，百岁身心几日闲。",
      "安得此生同草木，无营长在四时间。"
    ]
  },
  {
    "volume": 270,
    "sequence": 89,
    "title": "桂州口号",
    "author": "戎昱",
    "content": [
      "画角三声动客愁，晓霜如雪覆江楼。",
      "谁道桂林风景暖，到来重著皂貂裘。"
    ]
  },
  {
    "volume": 270,
    "sequence": 90,
    "title": "红槿花",
    "author": "戎昱",
    "content": [
      "花是深红叶麹尘，不将桃李共争春。",
      "今日惊秋自怜客，折来持赠少年人。"
    ]
  },
  {
    "volume": 270,
    "sequence": 91,
    "title": "哭黔中薛大夫",
    "author": "戎昱",
    "content": [
      "亚相何年镇百蛮，生涯万事瘴云间。",
      "夜郎城外谁人哭，昨日空馀旌节还。"
    ]
  },
  {
    "volume": 270,
    "sequence": 92,
    "title": "感春",
    "author": "戎昱",
    "content": [
      "看花泪尽知春尽，魂断看花只恨春。",
      "名位未沾身欲老，诗书宁救眼前贫。"
    ]
  },
  {
    "volume": 270,
    "sequence": 93,
    "title": "途中寄李二（一作李益诗）",
    "author": "戎昱",
    "content": [
      "杨柳烟含灞岸春，年年攀折为行人。",
      "好风若借低枝便，莫遣青丝扫路尘。"
    ]
  },
  {
    "volume": 270,
    "sequence": 94,
    "title": "寄许炼师（一作李益诗）",
    "author": "戎昱",
    "content": [
      "扫石焚香礼碧空，露华偏湿蕊珠宫。",
      "如何说得天坛上，万里无云月正中。"
    ]
  },
  {
    "volume": 270,
    "sequence": 95,
    "title": "下第留辞顾侍郎",
    "author": "戎昱",
    "content": [
      "绮陌彤彤花照尘，王门侯邸尽朱轮。",
      "城南旧有山村路，欲向云霞觅主人。"
    ]
  },
  {
    "volume": 270,
    "sequence": 96,
    "title": "题云公山房（一作权德舆诗，又作杨巨源诗）",
    "author": "戎昱",
    "content": [
      "云公兰若深山里，月明松殿微风起。",
      "试问空门清净心，莲花不著秋潭水。"
    ]
  },
  {
    "volume": 270,
    "sequence": 97,
    "title": "别离作（一作戴叔伦诗）",
    "author": "戎昱",
    "content": [
      "手把杏花枝，未曾经别离。",
      "黄昏掩门后，寂寞自心知。"
    ]
  },
  {
    "volume": 270,
    "sequence": 98,
    "title": "九日贾明府见访",
    "author": "戎昱",
    "content": [
      "独掩衡门秋景闲，洛阳才子访柴关。",
      "莫嫌浊酒君须醉，虽是贫家菊也斑。",
      "同人愿得长携手，久客深思一破颜。",
      "却笑孟嘉吹帽落，登高何必上龙山。"
    ]
  },
  {
    "volume": 270,
    "sequence": 99,
    "title": "开元观陪杜大夫中元日观乐",
    "author": "戎昱",
    "content": [
      "今朝欢称玉京天，况值关东俗理年。",
      "舞态疑回紫阳女，歌声似遏彩云仙。",
      "盘空双鹤惊几剑，洒砌三花度管弦。",
      "落日香尘拥归骑，□风油幕动高烟。"
    ]
  },
  {
    "volume": 270,
    "sequence": 100,
    "title": "中秋夜登楼望月寄人",
    "author": "戎昱",
    "content": [
      "西楼见月似江城，脉脉悠悠倚槛情。",
      "万里此情同皎洁，一年今日最分明。",
      "初惊桂子从天落，稍误芦花带雪平。",
      "知称玉人临水见，可怜光彩有馀清。"
    ]
  },
  {
    "volume": 270,
    "sequence": 101,
    "title": "赠宜阳张使君",
    "author": "戎昱",
    "content": [
      "暂作宜阳客，深知太守贤。",
      "政移千里俗，人戴两重天。",
      "旧郭多新室，闲坡尽辟田。",
      "倘令黄霸在，今日耻同年。"
    ]
  },
  {
    "volume": 270,
    "sequence": 102,
    "title": "移家别树",
    "author": "戎昱",
    "content": [
      "千种庭前树，人移树不移。",
      "看花愁作别，不及未栽时。"
    ]
  },
  {
    "volume": 270,
    "sequence": 103,
    "title": "成都送严十五之江东",
    "author": "戎昱",
    "content": [
      "江东万里外，别后几凄凄。",
      "峡路花应发，津亭柳正齐。",
      "酒倾迟日暮，川阔远天低。",
      "心系征帆上，随君到剡溪。"
    ]
  },
  {
    "volume": 270,
    "sequence": 104,
    "title": "送李参军",
    "author": "戎昱",
    "content": [
      "好住好住王司户，珍重珍重李参军。",
      "一东一西如别鹤，一南一北似浮云。",
      "月照疏林千片影，风吹寒水万里纹。",
      "别易会难今古事，非是余今独与君。"
    ]
  },
  {
    "volume": 270,
    "sequence": 105,
    "title": "题严氏竹亭",
    "author": "戎昱",
    "content": [
      "子陵栖遁处，堪系野人心。",
      "溪水浸山影，岚烟向竹阴。",
      "忘机看白日，留客醉瑶琴。",
      "爱此多诗兴，归来步步吟。"
    ]
  },
  {
    "volume": 270,
    "sequence": 106,
    "title": "送王端公之太原归觐相公",
    "author": "戎昱",
    "content": [
      "柱史今何适，西行咏陟冈。",
      "也知人惜别，终美雁成行。",
      "春雨桃花静，离尊竹叶香。",
      "到时丞相阁，应喜棣华芳。"
    ]
  },
  {
    "volume": 270,
    "sequence": 107,
    "title": "旅次寄湖南张郎中",
    "author": "戎昱",
    "content": [
      "寒江近户漫流声，竹影临窗乱月明。",
      "归梦不知湖水阔，夜来还到洛阳城。"
    ]
  },
  {
    "volume": 270,
    "sequence": 108,
    "title": "晚次荆江",
    "author": "戎昱",
    "content": [
      "孤舟大江水，水涉无昏曙。",
      "雨暗迷津时，云生望乡处。",
      "渔翁闲自乐，樵客纷多虑。",
      "秋色湖上山，归心日边树。",
      "徒称竹箭美，未得枫林趣。",
      "向夕垂钓还，吾从落潮去。"
    ]
  },
  {
    "volume": 270,
    "sequence": 109,
    "title": "同辛兖州巢父虚副端岳相思献酬…兼呈辛魏二院长杨长宁",
    "author": "戎昱",
    "content": [
      "暮角发高城，情人坐中起。",
      "临觞不及醉，分散秋风里。",
      "虽有明月期，离心若千里。",
      "前欢反惆怅，后会还如此。",
      "焉得夜淹留，一回终宴喜。",
      "羁游复牵役，馆至重湖水。",
      "早晚泛归舟，吾从数君子。"
    ]
  },
  {
    "volume": 270,
    "sequence": 110,
    "title": "抚州处士湖泛舟送北回两指此南昌县查溪兰若别",
    "author": "戎昱",
    "content": [
      "移樽铺山曲，祖帐查溪阴。",
      "铺山即远道，查溪非故林。",
      "凄然诵新诗，落泪沾素襟。",
      "郡政我何有，别情君独深。",
      "禅庭古树秋，宿雨清沈沈。",
      "挥袂故里远，悲伤去住心。"
    ]
  },
  {
    "volume": 270,
    "sequence": 111,
    "title": "耒阳谿夜行（为伤杜甫作）",
    "author": "戎昱",
    "content": [
      "乘夕棹归舟，缘源二转幽。",
      "月明看岭树，风静听溪流。",
      "岚气船间入，霜华衣上浮。",
      "猿声虽此夜，不是别家愁。"
    ]
  },
  {
    "volume": 270,
    "sequence": 112,
    "title": "桂城早秋",
    "author": "戎昱",
    "content": [
      "远客惊秋早，江天夜露新。",
      "满庭惟有月，空馆更何人。",
      "卜命知身贱，伤寒舞剑频。",
      "猿啼曾下泪，可是为忧贫。"
    ]
  },
  {
    "volume": 270,
    "sequence": 113,
    "title": "桂州岁暮",
    "author": "戎昱",
    "content": [
      "岁暮天涯客，寒窗欲晓时。",
      "君恩空自感，乡思梦先知。",
      "重谊人愁别，惊栖鹊恋枝。",
      "不堪楼上角，南向海风吹。"
    ]
  },
  {
    "volume": 270,
    "sequence": 114,
    "title": "宿桂州江亭呈康端公",
    "author": "戎昱",
    "content": [
      "独向东亭坐，三更待月开。",
      "萤光入竹去，水影过江来。",
      "露滴千家静，年流一叶催。",
      "龙钟万里客，正合故人哀。"
    ]
  }
]