[
  {
    "volume": 887,
    "sequence": 1,
    "title": "上安禄山（禄山入洛阳，大雪盈尺，言上诗）",
    "author": "卢言",
    "content": [
      "象曰云雷屯，大君理经纶。",
      "马上取天下，雪中朝海神。"
    ]
  },
  {
    "volume": 887,
    "sequence": 2,
    "title": "储潭庙（大历三年戊申岁）",
    "author": "裴谞",
    "content": [
      "江水上源急如箭，潭北转急令目眩。",
      "中间十里澄漫漫，龙蛇若见若不见。",
      "老农老圃望天语，储潭之神可致雨。",
      "质明斋服躬往奠，牢醴丰洁精诚举。",
      "女巫纷纷堂下儛，色似授兮意似与。",
      "云在山兮风在林，风云忽起潭更深。",
      "气霾祠宇连江阴，朝日不复照翠岑。",
      "回溪口兮棹清流，好风带雨送到州。",
      "吏人雨立喜再拜，神兮灵兮如献酬。",
      "城上楼兮危架空，登四望兮暗濛濛。",
      "不知兮千万里，惠泽愿兮与之同。",
      "我有言兮报匪徐，车骑复往礼如初。",
      "高垣墉兮大其门，洒扫丹雘壮神居。",
      "使过庙者之加敬，酒食货财而有余。",
      "神兮灵，神兮灵。",
      "匪享慢，享克诚。"
    ]
  },
  {
    "volume": 887,
    "sequence": 3,
    "title": "腊月中与韦户曹游发生洞裴回之际见双白蝙蝠…口号",
    "author": "任要",
    "content": [
      "山翠幂灵洞，洞深玄想微。",
      "一双白蝙蝠，三度向明飞。",
      "虽然有两翅，了自无毛衣。",
      "若非饱石髓，那得凌□□。",
      "偶见归堪说，殊胜不见归。"
    ]
  },
  {
    "volume": 887,
    "sequence": 4,
    "title": "腊月中游发生洞裴回之际见双白蝙蝠三飞洞门…口号",
    "author": "韦洪",
    "content": [
      "欲验发生洞，先开冰雪行。",
      "窥临见二翼，色素飞无声。",
      "状类白蝙蝠，幽感腾化精。",
      "应知五马来，启蛰迎春荣。",
      "露冕□之久，鸣驺还慰情。"
    ]
  },
  {
    "volume": 887,
    "sequence": 5,
    "title": "蜀中经蛮后寄陶雍",
    "author": "马乂",
    "content": [
      "酋马渡泸水，北来如鸟轻。",
      "几年期凤阙，一日破龟城。",
      "此地有征战，谁家无死生。",
      "人悲还旧里，鸟喜下空营。",
      "弟侄意初定，交朋心尚惊。",
      "自从经难后，吟苦似猿声。"
    ]
  },
  {
    "volume": 887,
    "sequence": 6,
    "title": "冲佑观",
    "author": "张绍",
    "content": [
      "大始未形，混沌无际。",
      "上下开运，乾坤定位。",
      "日月丽天，山川镇地。",
      "万汇犹屯，三才始备。",
      "肇有神化，初生蒸民。",
      "上惟立德，下无疏亲。",
      "皇风荡荡，黔首淳淳。",
      "天下有道，谁非圣人。",
      "开源嗜欲，浇漓俗盛。",
      "贤者避世，真人华命。",
      "八极神乡，十州异境。",
      "翠阜丹丘，潜伏灵圣。",
      "惟彼武夷，实曰洞天。",
      "峰峦黛染，岩岫霞鲜。",
      "金房玉室，羽盖云輧。",
      "葬日风雨，会有神仙。",
      "国步多艰，皇纲中绝。",
      "四海九州，瓜分幅裂。",
      "稔祸陬隅，阻兵瓯越。",
      "寂寞玄风，荒凉绛阙。",
      "赫赫烈祖，再造丕基。",
      "拱揖高让，神人乐推。",
      "明明我后，允协昌基。",
      "功崇下武，德茂重熙。",
      "睿哲英断，雄略神智。",
      "拓土开疆，经天纬地。",
      "五岭来庭，三湘清彻。",
      "四海震威，群生怀惠。",
      "犹劳宵旰，犹混马车。",
      "贪狼俟静，害焉方除。",
      "淹留骏驭，想像鹑居。",
      "心悬真洞，梦到华胥。",
      "乃眷名山，追惟圣迹。",
      "内库颁金，元侯奉职。",
      "三境求规，五灵取则。",
      "跨谷弥冈，张霄架极。",
      "珠宫宝殿，璇台玉堂。",
      "凤翔高甍，龙转回廊。",
      "错落金碧，玲珑璧珰。",
      "云生林楚，雷绕藩墙。",
      "七圣斯严，三君如在。",
      "八景灵舆，九华神盖。",
      "清霄莫胥，明霜匪对。",
      "仿佛壶中，依稀物外。",
      "众真之宇，拟之无伦。",
      "会仙之类，名之惟新。",
      "高峰为壑，区谷成坰。",
      "皇献颂声，永绝淄磷。"
    ]
  },
  {
    "volume": 887,
    "sequence": 7,
    "title": "彻云涧",
    "author": "郑露",
    "content": [
      "延绵不可穷，寒光彻云际。",
      "落石早雷鸣，溅空春雨细。"
    ]
  },
  {
    "volume": 887,
    "sequence": 8,
    "title": "秋气尚高凉",
    "author": "林披",
    "content": [
      "秋气尚高凉，寒笛吹万木。",
      "故人入我庭，相照不出屋。",
      "山川虽远观，高怀不能掬。"
    ]
  },
  {
    "volume": 887,
    "sequence": 9,
    "title": "五言赠诸法师",
    "author": "公孙杲",
    "content": [
      "驾鹤排朱雾，乘鸾入紫烟。",
      "凌晨味潭菊，薄暮玩峰莲。",
      "玉叶低梁下，金飗引窗前。",
      "啸傲云霞际，留情鳞羽年。"
    ]
  },
  {
    "volume": 887,
    "sequence": 10,
    "title": "恒岳晨望有怀",
    "author": "李夐",
    "content": [
      "二仪均四序，五岳分九州。",
      "灵造良难测，神功匪易酬。",
      "恒山北临岱，秀崿东跨幽。",
      "澒洞镇河朔，嵯峨冠嵩丘。",
      "禋祠彰旧典，坛庙列平畴。",
      "古树侵云密，飞泉界道流。",
      "从官叨佐理，衔命奉珍羞。",
      "荐玉申诚效，锵金谅有由。",
      "郊原照初日，林薄委徂秋。",
      "塞近风声厉，川长雾气收。",
      "他乡饶感激，归望切祈求。",
      "景福如光愿，私门当复侯。"
    ]
  },
  {
    "volume": 887,
    "sequence": 11,
    "title": "偶宴西蜀摩诃池",
    "author": "畅甫",
    "content": [
      "珍木郁清池，风荷左右披。",
      "浅觞宁及醉，慢舸不知移。",
      "荫林簟光冷，照流簪影欹。",
      "胡为独羁者，雪涕向涟漪。"
    ]
  },
  {
    "volume": 887,
    "sequence": 12,
    "title": "饮后献时相",
    "author": "吴士矩",
    "content": [
      "一夕心期一种欢，那知疏散负杯盘。",
      "尊前数片朝云在，不许冯公子细看。"
    ]
  },
  {
    "volume": 887,
    "sequence": 13,
    "title": "失题",
    "author": "吴黔",
    "content": [
      "故国海云端，归宁便整鞍。",
      "里荣身上蒨，省罢手中兰。",
      "烧急平芜广，风悲古木寒。",
      "谢公山色在，朝夕共谁观。"
    ]
  },
  {
    "volume": 887,
    "sequence": 14,
    "title": "题惠聚寺",
    "author": "崔融2",
    "content": [
      "人莫嫌山小，僧还爱寺灵。",
      "殿高神气力，龙活客丹青。"
    ]
  },
  {
    "volume": 887,
    "sequence": 15,
    "title": "平望赠蚊",
    "author": "钱信",
    "content": [
      "安得神仙术，试为施康济。",
      "使此平望村，如吾江子汇。"
    ]
  },
  {
    "volume": 887,
    "sequence": 16,
    "title": "武康碧落观",
    "author": "胡传美",
    "content": [
      "仙宫碧落太微书，遗迹依然掩故居。",
      "幢节不归天杳邈，烟霞空锁日幽虚。",
      "不逢金简扳云洞，可惜瑶台叠藓除。",
      "欲脱儒衣陪羽客，伤心齿发已凋疏。"
    ]
  },
  {
    "volume": 887,
    "sequence": 17,
    "title": "白云寺",
    "author": "许宏",
    "content": [
      "踏破苔痕一径斑，白云飞处见青山。",
      "不知浮世尘中客，几个能知物外闲。"
    ]
  },
  {
    "volume": 887,
    "sequence": 18,
    "title": "罗浮山",
    "author": "文丙",
    "content": [
      "罗浮多胜境，梦到固无因。",
      "知有长生药，谁为不死人。",
      "根虽盘地脉，势自倚天津。",
      "未便甘休去，须栖老此身。"
    ]
  },
  {
    "volume": 887,
    "sequence": 19,
    "title": "牡丹",
    "author": "文丙",
    "content": [
      "万物承春各斗奇，百花分贵近亭池。",
      "开时若也姮娥见，落日那堪公子知。",
      "诗客筵中金盏满，美人头上玉钗垂。",
      "不同寒菊舒重九，只拟清香泛酒卮。"
    ]
  },
  {
    "volume": 887,
    "sequence": 20,
    "title": "藓花",
    "author": "文丙",
    "content": [
      "寂寞人偏重，无心愧牡丹。",
      "秋风凋不得，流水泛应难。",
      "怪石纵教遍，幽庭一任盘。",
      "若逢公子顾，重叠是朱栏。"
    ]
  },
  {
    "volume": 887,
    "sequence": 21,
    "title": "新栽松",
    "author": "文丙",
    "content": [
      "可怜同百草，况负雪霜姿。",
      "歌舞地不尚，岁寒人自移。",
      "阶除添冷淡，毫末入思惟。",
      "尽道生云洞，谁知路嶮巇。"
    ]
  },
  {
    "volume": 887,
    "sequence": 22,
    "title": "柳",
    "author": "文丙",
    "content": [
      "何事动吟哦，长□翠色和。",
      "垂阴千树少，送别一枝多。",
      "带雾笼彭泽，摇风舞汴河。",
      "只因隋帝植，民力几销磨。"
    ]
  },
  {
    "volume": 887,
    "sequence": 23,
    "title": "仙岩四瀑布即事寄上秘书包监侍郎七兄吏部李侍…十四韵",
    "author": "路应",
    "content": [
      "绝境久蒙蔽，芟萝方迨兹。",
      "樵苏尚未及，冠冕谁能知。",
      "缘崖开径小，架木度空危。",
      "水激千雷发，珠联万贯垂。",
      "阴晴状非一，昏旦势多奇。",
      "井识轩辕迹，坛余汉武基。",
      "猿声响深洞，岩影倒澄池。",
      "想像虬龙去，依稀羽客随。",
      "玩奇目岂倦，寻异神忘疲。",
      "干云松作盖，积翠薜成帷。",
      "含意攀丹桂，凝情顾紫芝。",
      "芸香蔼芳气，冰镜彻圆规。",
      "胥念沧波远，徒怀魏阙期。",
      "征黄应计日，莫鄙北山移。"
    ]
  },
  {
    "volume": 887,
    "sequence": 24,
    "title": "奉和郎中游仙岩四瀑布寄包秘监李吏部赵婺州中…十四韵",
    "author": "李缜",
    "content": [
      "符守分珪组，放情在丘峦。",
      "悠然造云族，忽尔登天坛。",
      "求古理方赜，玩奇物不殚。",
      "晴光散崖壁，瑞气生芝兰。",
      "中有四瀑水，奔流状千般。",
      "风云隐岩底，雨雪霏林端。",
      "晶晶含古色，飕飕引晨寒。",
      "澄潭见猿饮，潜穴知龙盘。",
      "坐憩苔石遍，仰窥杉桂攒。",
      "幽蹊创高躅，灵药余仙餐。",
      "携赏喜康乐，示文惊建安。",
      "缣缃炳珠宝，中外贻同官。",
      "末调亦何为，辄陪高唱难。",
      "惭非御徒者，还得依门栏。"
    ]
  },
  {
    "volume": 887,
    "sequence": 25,
    "title": "奉和郎中游仙山四瀑泉兼寄李吏部包秘监赵婺州齐处州",
    "author": "戴公怀",
    "content": [
      "今日永嘉守，复追山水游。",
      "因寻莽苍野，遂得轩辕丘。",
      "访古事难究，览新情屡周。",
      "溪垂绿筱暗，岩度白云幽。",
      "过石奇不尽，出林香更浮。",
      "凭高拥虎节，搏险窥龙湫。",
      "淙溷泻三四，奔腾千万秋。",
      "寒惊殷雷动，暑骇繁霜流。",
      "沫溅群鸟外，光摇数峰头。",
      "丛崖散滴沥，近谷藏飕飗。",
      "况此特形胜，自余非等俦。",
      "灵光掩五岳，仙气均十洲。",
      "书以谢群彦，永将叙徽猷。",
      "当思共攀陟，东南看斗牛。"
    ]
  },
  {
    "volume": 887,
    "sequence": 26,
    "title": "奉和郎中游仙山四瀑布兼寄李吏部、包秘监判官",
    "author": "孟翔",
    "content": [
      "昔人恣探讨，飞流称石门。",
      "安知郡城侧，别有神泉源。",
      "疏凿意大禹，勤求闻轩辕。",
      "悠悠几千岁，翳荟群木繁。",
      "奇状出蔽蔓，胜概毕讨论。",
      "沿崖百丈落，奔注当空翻。",
      "下如散雨足，上拟屯云根。",
      "变态凡几处，静神竟朝昏。",
      "渴贤寄珠玉，受馥寻兰荪。",
      "萝茑罥紫绶，岩隈驻朱轓。",
      "方思谢康乐，好事名空存。"
    ]
  },
  {
    "volume": 887,
    "sequence": 27,
    "title": "晚眺",
    "author": "崔耿",
    "content": [
      "江溶流落景，山色凝暮烟。",
      "衰发照秋日，壮心减昔年。",
      "愁吟长抱膝，孰诉高高天。"
    ]
  },
  {
    "volume": 887,
    "sequence": 28,
    "title": "山下泉",
    "author": "宇文鼎",
    "content": [
      "可致清川广，难量利物功。",
      "涓流此山下，谁识去无穷。"
    ]
  },
  {
    "volume": 887,
    "sequence": 29,
    "title": "永嘉经谢公石门山作",
    "author": "郭密之",
    "content": [
      "绵境经耳目，未尝旷跻登。",
      "一窥石门险，再涤心神懵。",
      "洞壑閟金涧，欹崖盘石楞。",
      "阴潭下幂幂，秀岭上层层。",
      "千丈瀑流蹇，半溪风雨縆。",
      "兴余志每惬，心远道自弘。",
      "乘轺广储峙，祗命愧才能。",
      "辍棹周气象，扪条历骞崩。",
      "忽如生羽翼，恍若将起腾。",
      "谢客今已矣，我来谁与朋。"
    ]
  },
  {
    "volume": 887,
    "sequence": 30,
    "title": "芳草",
    "author": "扈载",
    "content": [
      "幽芳无处无，幽处恨何如。",
      "倦客伤归思，春风满旧居。",
      "晚烟迷杳霭，朝露健扶疏。",
      "省傍灵光看，残阳少皞区。"
    ]
  },
  {
    "volume": 887,
    "sequence": 31,
    "title": "任阆中下乡检田，登艾萧山北望",
    "author": "薛光谦",
    "content": [
      "观农巡井邑，长望历山川。",
      "拥涧开新耨，缘崖指火田。",
      "荒村无径陌，古戍有风烟。",
      "瓠叶萦篱长，藤花绕架悬。",
      "岸高攒树石，水净写云天。",
      "回首乡关路，行歌犹喟然。"
    ]
  },
  {
    "volume": 887,
    "sequence": 32,
    "title": "府尹王侍郎准制拜岳，因状嵩高灵胜，寄呈三十韵",
    "author": "尉迟汾",
    "content": [
      "雄雄天之中，峻极闻维嵩。",
      "作镇盛标格，出云为雨风。",
      "瑞时物不疠，顺泽年多丰。",
      "加高冠四方，视秩居三公。",
      "明朝虔昭报，颁祀岁严恭。",
      "署祝纡御札，诏贤导宸衷。",
      "皇皇三川守，馨德清明躬。",
      "肃徒奉兰沐，竟夕玉华东。",
      "星汉耿斋户，松泉寒寿宫。",
      "具修谅蠲吉，曙色犹葱曚。",
      "端仪大圭立，兴俛声玲珑。",
      "挹瓒椒桂馥，奏金岩壑空。",
      "灵歆若有答，仿佛传祝工。",
      "卒事不遑偃，胜奇纷四丛。",
      "朝霞破灵嶂，错落间苍红。",
      "动息形似蚁，玄黄气如笼。",
      "奔倾千万状，群岳安比崇。",
      "日月襟袖捧，人天道路通。",
      "冥搜必殚竭，跻览忘崎穹。",
      "踏翠遍诸刹，趣绵步难终。",
      "浮丘仙袂接，谢公屐齿穷。",
      "龙潭应下瞰，九曲当骇容。",
      "龙门计东豁，三台有何踪。",
      "金象语奚应，玉人光想融。",
      "瑶浆与石髓，清骨宜遭逢。",
      "况是降神处，迹惟申甫同。",
      "周翰已洽论，伊衡亦期功。",
      "诚富东山兴，须陟中台庸。",
      "勉促旋騑軨，未可恋云松。",
      "散材事即异，期为卜一峰。"
    ]
  },
  {
    "volume": 887,
    "sequence": 33,
    "title": "早春陪敕使麻先生祭岳",
    "author": "马令",
    "content": [
      "我皇盛文物，道化天地先。",
      "鞭挞走神鬼，玉帛礼山川。",
      "忽下袁州使，来游紫洞前。",
      "青羊得处所，白鹤□时年。",
      "虔恳飞龙记，昭彰化鸟篇。",
      "□风半山水，□气总云烟。",
      "光抱升中日，霞明五色天。",
      "山横翠微外，室在绿潭边。",
      "缇幕灰初庪，焚林火欲然。",
      "年光著草树，春色换山泉。",
      "伊水来何日，嵩岩去几千。",
      "山疑小天下，人是会神仙。",
      "叶令乘凫入，浮丘驾鹤旋。",
      "麻姑几年岁，三见海成田。"
    ]
  }
]