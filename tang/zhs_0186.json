[
  {
    "volume": 186,
    "sequence": 1,
    "title": "拟古诗十二首",
    "author": "韦应物",
    "content": [
      "辞君远行迈，饮此长恨端。",
      "已谓道里远，如何中险艰。",
      "流水赴大壑，孤云还暮山。",
      "无情尚有归，行子何独难。",
      "驱车背乡园，朔风卷行迹。",
      "严冬霜断肌，日入不遑息。",
      "忧欢容发变，寒暑人事易。",
      "中心君讵知，冰玉徒贞白。",
      "黄鸟何关关，幽兰亦靡靡。",
      "此时深闺妇，日照纱窗里。",
      "娟娟双青娥，微微启玉齿。",
      "自惜桃李年，误身游侠子。",
      "无事久离别，不知今生死。",
      "峨峨高山巅，浼浼青川流。",
      "世人不自悟，驰谢如惊飍。",
      "百金非所重，厚意良难得。",
      "旨酒亲与朋，芳年乐京国。",
      "京城繁华地，轩盖凌晨出。",
      "垂杨十二衢，隐映金张室。",
      "汉宫南北对，飞观齐白日。",
      "游泳属芳时，平生自云毕。",
      "绮楼何氛氲，朝日正杲杲。",
      "四壁含清风，丹霞射其牖。",
      "玉颜上哀啭，绝耳非世有。",
      "但感离恨情，不知谁家妇。",
      "孤云忽无色，边马为回首。",
      "曲绝碧天高，馀声散秋草。",
      "徘徊帷中意，独夜不堪守。",
      "思逐朔风翔，一去千里道。",
      "嘉树蔼初绿，靡芜叶幽芳。",
      "君子不在赏，寄之云路长。",
      "路长信难越，惜此芳时歇。",
      "孤鸟去不还，缄情向天末。",
      "月满秋夜长，惊鸟号北林。",
      "天河横未落，斗柄当西南。",
      "寒蛩悲洞房，好鸟无遗音。",
      "商飙一夕至，独宿怀重衾。",
      "旧交日千里，隔我浮与沉。",
      "人生岂草木，寒暑移此心。",
      "酒星非所酌，月桂不为食。",
      "虚薄空有名，为君长叹息。",
      "兰蕙虽可怀，芳香与时息。",
      "岂如凌霜叶，岁暮蔼颜色。",
      "折柔将有赠，延意千里客。",
      "草木知贱微，所贵寒不易。",
      "神州高爽地，遐瞰靡不通。",
      "寒月野无绿，寥寥天宇空。",
      "阴阳不停驭，贞脆各有终。",
      "汾沮何鄙俭，考槃何退穷。",
      "反志解牵跼，无为尚劳躬。",
      "美人夺南国，一笑开芙蓉。",
      "清镜理容发，褰帘出深重。",
      "艳曲呈皓齿，舞罗不堪风。",
      "慊慊情有待，赠芳为我容。",
      "可嗟青楼月，流影君帷中。",
      "春至林木变，洞房夕含清。",
      "单居谁能裁，好鸟对我鸣。",
      "良人久燕赵，新爱移平生。",
      "别时双鸳绮，留此千恨情。",
      "碧草生旧迹，绿琴歇芳声。",
      "思将魂梦欢，反侧寐不成。",
      "揽衣迷所次，起望空前庭。",
      "孤影中自恻，不知双涕零。",
      "秋天无留景，万物藏光辉。",
      "落叶随风起，愁人独何依。",
      "华月屡圆缺，君还浩无期。",
      "如何雨绝天，一去音问违。",
      "有客天一方，寄我孤桐琴。",
      "迢迢万里隔，托此传幽音。",
      "冰霜中自结，龙凤相与吟。",
      "弦以明直道，漆以固交深。",
      "白日淇上没，空闺生远愁。",
      "寸心不可限，淇水长悠悠。",
      "芳树自妍芳，春禽自相求。",
      "徘徊东西厢，孤妾谁与俦。",
      "年华逐丝泪，一落俱不收。"
    ]
  },
  {
    "volume": 186,
    "sequence": 2,
    "title": "杂体五首",
    "author": "韦应物",
    "content": [
      "沉沉匣中镜，为此尘垢蚀。",
      "辉光何所如，月在云中黑。",
      "南金既雕错，鞶带共辉饰。",
      "空存鉴物名，坐使妍蚩惑。",
      "美人竭肝胆，思照冰玉色。",
      "自非磨莹工，日日空叹息。",
      "古宅集祆鸟，群号枯树枝。",
      "黄昏窥人室，鬼物相与期。",
      "居人不安寝，搏击思此时。",
      "岂无鹰与鹯，饱肉不肯飞。",
      "既乖逐鸟节，空养凌云姿。",
      "孤负肉食恩，何异城上鸱。",
      "春罗双鸳鸯，出自寒夜女。",
      "心精烟雾色，指历千万绪。",
      "长安贵豪家，妖艳不可数。",
      "裁此百日功，唯将一朝舞。",
      "舞罢复裁新，岂思劳者苦。",
      "同声自相应，体质不必齐。",
      "谁知贾人铎，能使大乐谐。",
      "铿锵发宫徵，和乐变其哀。",
      "人神既昭享，凤鸟亦下来。",
      "岂非至贱物，一奏升天阶。",
      "物情苟有合，莫问玉与泥。",
      "碌碌荆山璞，卞和献君门。",
      "荆璞非有求，和氏非有恩。",
      "所献知国宝，至公不待言。",
      "是非吾欲默，此道今岂存。"
    ]
  },
  {
    "volume": 186,
    "sequence": 3,
    "title": "与友生野饮效陶体",
    "author": "韦应物",
    "content": [
      "携酒花林下，前有千载坟。",
      "于时不共酌，奈此泉下人。",
      "始自玩芳物，行当念徂春。",
      "聊舒远世踪，坐望还山云。",
      "且遂一欢笑，焉知贱与贫。"
    ]
  },
  {
    "volume": 186,
    "sequence": 4,
    "title": "效何水部二首",
    "author": "韦应物",
    "content": [
      "玉宇含清露，香笼散轻烟。",
      "应当结沉抱，难从兹夕眠。",
      "夕漏起遥恨，虫响乱秋阴。",
      "反复相思字，中有故人心。"
    ]
  },
  {
    "volume": 186,
    "sequence": 5,
    "title": "效陶彭泽",
    "author": "韦应物",
    "content": [
      "霜露悴百草，时菊独妍华。",
      "物性有如此，寒暑其奈何。",
      "掇英泛浊醪，日入会田家。",
      "尽醉茅檐下，一生岂在多。"
    ]
  },
  {
    "volume": 186,
    "sequence": 6,
    "title": "大梁亭会李四栖梧作",
    "author": "韦应物",
    "content": [
      "梁王昔爱才，千古化不泯。",
      "至今蓬池上，远集八方宾。",
      "车马平明合，城郭满埃尘。",
      "逢君一相许，岂要平生亲。",
      "入仕三十载，如何独未伸。",
      "英声久籍籍，台阁多故人。",
      "置酒发清弹，相与乐佳辰。",
      "孤亭得长望，白日下广津。",
      "富贵良可取，朅来西入秦。",
      "秋风旦夕起，安得客梁陈。"
    ]
  },
  {
    "volume": 186,
    "sequence": 7,
    "title": "燕李录事",
    "author": "韦应物",
    "content": [
      "与君十五侍皇闱，晓拂炉烟上赤墀。",
      "花开汉苑经过处，雪下骊山沐浴时。",
      "近臣零落今犹在，仙驾飘飖不可期。",
      "此日相逢思旧日，一杯成喜亦成悲。"
    ]
  },
  {
    "volume": 186,
    "sequence": 8,
    "title": "淮上喜会梁川故人",
    "author": "韦应物",
    "content": [
      "江汉曾为客，相逢每醉还。",
      "浮云一别后，流水十年间。",
      "欢笑情如旧，萧疏鬓已斑。",
      "何因北归去，淮上对秋山。"
    ]
  },
  {
    "volume": 186,
    "sequence": 9,
    "title": "扬州偶会前洛阳卢耿主簿（应物顷贰洛阳常有连骑之游）",
    "author": "韦应物",
    "content": [
      "楚塞故人稀，相逢本不期。",
      "犹存袖里字，忽怪鬓中丝。",
      "客舍盈樽酒，江行满箧诗。",
      "更能连骑出，还似洛桥时。"
    ]
  },
  {
    "volume": 186,
    "sequence": 10,
    "title": "贾常侍林亭燕集",
    "author": "韦应物",
    "content": [
      "高贤侍天陛，迹显心独幽。",
      "朱轩骛关右，池馆在东周。",
      "缭绕接都城，氤氲望嵩丘。",
      "群公尽词客，方驾永日游。",
      "朝旦气候佳，逍遥写烦忧。",
      "绿林蔼已布，华沼澹不流。",
      "没露摘幽草，涉烟玩轻舟。",
      "圆荷既出水，广厦可淹留。",
      "放神遗所拘，觥罚屡见酬。",
      "乐燕良未极，安知有沉浮。",
      "醉罢各云散，何当复相求。"
    ]
  },
  {
    "volume": 186,
    "sequence": 11,
    "title": "月下会徐十一草堂",
    "author": "韦应物",
    "content": [
      "空斋无一事，岸帻故人期。",
      "暂辍观书夜，还题玩月诗。",
      "远钟高枕后，清露卷帘时。",
      "暗觉新秋近，残河欲曙迟。"
    ]
  },
  {
    "volume": 186,
    "sequence": 12,
    "title": "移疾会诗客元生与释子法朗，因贻诸祠曹",
    "author": "韦应物",
    "content": [
      "对此嘉树林，独有戚戚颜。",
      "抱瘵知旷职，淹旬非乐闲。",
      "释子来问讯，诗人亦扣关。",
      "道同意暂遣，客散疾徐还。",
      "园径自幽静，玄蝉噪其间。",
      "高窗瞰远郊，暮色起秋山。",
      "英曹幸休暇，悢悢心所攀。"
    ]
  },
  {
    "volume": 186,
    "sequence": 13,
    "title": "慈恩伽蓝清会",
    "author": "韦应物",
    "content": [
      "素友俱薄世，屡招清景赏。",
      "鸣钟悟音闻，宿昔心已往。",
      "重门相洞达，高宇亦遐朗。",
      "岚岭晓城分，清阴夏条长。",
      "氲氛芳台馥，萧散竹池广。",
      "平荷随波泛，回飙激林响。",
      "蔬食遵道侣，泊怀遗滞想。",
      "何彼尘昏人，区区在天壤。"
    ]
  },
  {
    "volume": 186,
    "sequence": 14,
    "title": "夜偶诗客操公作",
    "author": "韦应物",
    "content": [
      "尘襟一潇洒，清夜得禅公。",
      "远自鹤林寺，了知人世空。",
      "惊禽翻暗叶，流水注幽丛。",
      "多谢非玄度，聊将诗兴同。"
    ]
  },
  {
    "volume": 186,
    "sequence": 15,
    "title": "与韩库部会王祠曹宅作",
    "author": "韦应物",
    "content": [
      "闲门荫堤柳，秋渠含夕清。",
      "微风送荷气，坐客散尘缨。",
      "守默共无吝，抱冲俱寡营。",
      "良时颇高会，琴酌共开情。"
    ]
  },
  {
    "volume": 186,
    "sequence": 16,
    "title": "晦日处士叔园林燕集",
    "author": "韦应物",
    "content": [
      "遽看蓂叶尽，坐阙芳年赏。",
      "赖此林下期，清风涤烦想。",
      "始萌动新煦，佳禽发幽响。",
      "岚岭对高斋，春流灌蔬壤。",
      "樽酒遗形迹，道言屡开奖。",
      "幸蒙终夕欢，聊用税归鞅。"
    ]
  },
  {
    "volume": 186,
    "sequence": 17,
    "title": "扈亭西陂燕赏",
    "author": "韦应物",
    "content": [
      "杲杲朝阳时，悠悠清陂望。",
      "嘉树始氤氲，春游方浩荡。",
      "况逢文翰侣，爱此孤舟漾。",
      "绿野际遥波，横云分叠嶂。",
      "公堂日为倦，幽襟自兹旷。",
      "有酒今满盈，愿君尽弘量。"
    ]
  },
  {
    "volume": 186,
    "sequence": 18,
    "title": "西郊燕集",
    "author": "韦应物",
    "content": [
      "济济众君子，高宴及时光。",
      "群山霭遐瞩，绿野布熙阳。",
      "列坐遵曲岸，披襟袭兰芳。",
      "野庖荐嘉鱼，激涧泛羽觞。",
      "众鸟鸣茂林，绿草延高冈。",
      "盛时易徂谢，浩思坐飘飏。",
      "眷言同心友，兹游安可忘。"
    ]
  },
  {
    "volume": 186,
    "sequence": 19,
    "title": "春宵燕万年吉少府中孚南馆",
    "author": "韦应物",
    "content": [
      "始见斗柄回，复兹霜月霁。",
      "河汉上纵横，春城夜迢递。",
      "宾筵接时彦，乐燕凌芳岁。",
      "稍爱清觞满，仰叹高文丽。",
      "欲去返郊扉，端为一欢滞。"
    ]
  },
  {
    "volume": 186,
    "sequence": 20,
    "title": "滁州园池燕元氏亲属",
    "author": "韦应物",
    "content": [
      "日暮游清池，疏林罗高天。",
      "馀绿飘霜露，夕气变风烟。",
      "水门架危阁，竹亭列广筵。",
      "一展私姻礼，屡叹芳樽前。",
      "感往在兹会，伤离属颓年。",
      "明晨复云去，且愿此流连。"
    ]
  },
  {
    "volume": 186,
    "sequence": 21,
    "title": "郡楼春燕",
    "author": "韦应物",
    "content": [
      "众乐杂军鞞，高楼邀上客。",
      "思逐花光乱，赏馀山景夕。",
      "为郡访凋瘵，守程难损益。",
      "聊假一杯欢，暂忘终日迫。"
    ]
  },
  {
    "volume": 186,
    "sequence": 22,
    "title": "南塘泛舟会元六昆季",
    "author": "韦应物",
    "content": [
      "端居倦时燠，轻舟泛回塘。",
      "微风飘襟散，横吹绕林长。",
      "云澹水容夕，雨微荷气凉。",
      "一写悁勤意，宁用诉华觞。"
    ]
  },
  {
    "volume": 186,
    "sequence": 23,
    "title": "郡斋雨中与诸文士燕集",
    "author": "韦应物",
    "content": [
      "兵卫森画戟，宴寝凝清香。",
      "海上风雨至，逍遥池阁凉。",
      "烦疴近消散，嘉宾复满堂。",
      "自惭居处崇，未睹斯民康。",
      "理会是非遣，性达形迹忘。",
      "鲜肥属时禁，蔬果幸见尝。",
      "俯饮一杯酒，仰聆金玉章。",
      "神欢体自轻，意欲凌风翔。",
      "吴中盛文史，群彦今汪洋。",
      "方知大藩地，岂曰财赋疆。"
    ]
  },
  {
    "volume": 186,
    "sequence": 24,
    "title": "军中冬燕",
    "author": "韦应物",
    "content": [
      "沧海已云晏，皇恩犹念勤。",
      "式燕遍恒秩，柔远及斯人。",
      "兹邦实大藩，伐鼓军乐陈。",
      "是时冬服成，戎士气益振。",
      "虎竹谬朝寄，英贤降上宾。",
      "旋罄周旋礼，愧无海陆珍。",
      "庭中丸剑阑，堂上歌吹新。",
      "光景不知晚，觥酌岂言频。",
      "单醪昔所感，大醵况同忻。",
      "顾谓军中士，仰答何由申。"
    ]
  },
  {
    "volume": 186,
    "sequence": 25,
    "title": "司空主簿琴席",
    "author": "韦应物",
    "content": [
      "烟华方散薄，蕙气犹含露。",
      "澹景发清琴，幽期默玄悟。",
      "流连白雪意，断续回风度。",
      "掩抑虽已终，忡忡在幽素。"
    ]
  },
  {
    "volume": 186,
    "sequence": 26,
    "title": "与村老对饮",
    "author": "韦应物",
    "content": [
      "鬓眉雪色犹嗜酒，言辞淳朴古人风。",
      "乡村年少生离乱，见话先朝如梦中。"
    ]
  }
]