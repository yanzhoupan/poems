[
  {
    "volume": 63,
    "sequence": 1,
    "title": "三妇艳",
    "author": "董思恭",
    "content": [
      "大妇裁纨素，中妇弄明珰。",
      "小妇多姿态，登楼红粉妆。",
      "丈人且安坐，初日渐流光。"
    ]
  },
  {
    "volume": 63,
    "sequence": 2,
    "title": "感怀",
    "author": "董思恭",
    "content": [
      "野郊怆新别，河桥非旧饯。",
      "惨日映峰沉，愁云随盖转。",
      "哀笳时断续，悲旌乍舒卷。",
      "望望情何极，浪浪泪空泫。",
      "无复昔时人，芳春共谁遣。"
    ]
  },
  {
    "volume": 63,
    "sequence": 3,
    "title": "守岁二首（此二首一作太宗诗，后题作《除夜》·）",
    "author": "董思恭",
    "content": [
      "暮景斜芳殿，年华丽绮宫。",
      "寒辞去冬雪，暖带入春风。",
      "阶馥舒梅素，盘花卷烛红。",
      "共欢新故岁，迎送一宵中。",
      "岁阴穷暮纪，献节启新芳。",
      "冬尽今宵促，年开明日长。",
      "冰销出镜水，梅散入风香。",
      "对此欢终宴，倾壶待曙光。"
    ]
  },
  {
    "volume": 63,
    "sequence": 4,
    "title": "昭君怨二首（前首一作董初诗）",
    "author": "董思恭",
    "content": [
      "新年犹尚小，那堪远聘秦。",
      "裾衫沾马汗，眉黛染胡尘。",
      "举眼无相识，路逢皆异人。",
      "唯有梅将李，犹带故乡春。",
      "琵琶马上弹，行路曲中难。",
      "汉月正南远，燕山直北寒。",
      "髻鬟风拂乱，眉黛雪沾残。",
      "斟酌红颜改，徒劳握镜看。"
    ]
  },
  {
    "volume": 63,
    "sequence": 5,
    "title": "咏日",
    "author": "董思恭",
    "content": [
      "沧海十枝晖，悬圃重轮庆。",
      "蕣华发晨楹，菱彩翻朝镜。",
      "忽遇惊风飘，自有浮云映。",
      "更也人皆仰，无待挥戈正。"
    ]
  },
  {
    "volume": 63,
    "sequence": 6,
    "title": "咏月",
    "author": "董思恭",
    "content": [
      "北堂未安寝，西园聊骋望。",
      "玉户照罗帏，珠轩明绮障。",
      "别客长安道，思妇高楼上。",
      "所愿君莫违，清风时可访。"
    ]
  },
  {
    "volume": 63,
    "sequence": 7,
    "title": "咏星",
    "author": "董思恭",
    "content": [
      "历历东井舍，昭昭右掖垣。",
      "云际龙文出，池中鸟色翻。",
      "流辉下月路，坠影入河源。",
      "方知颍川集，别有太丘门。"
    ]
  },
  {
    "volume": 63,
    "sequence": 8,
    "title": "咏风",
    "author": "董思恭",
    "content": [
      "萧萧度阊阖，习习下庭闱。",
      "花蝶自飘舞，兰蕙生光辉。",
      "相乌正举翼，退鹢已惊飞。",
      "方从列子御，更逐浮云归。"
    ]
  },
  {
    "volume": 63,
    "sequence": 9,
    "title": "咏云",
    "author": "董思恭",
    "content": [
      "帝乡白云起，飞盖上天衢。",
      "带月绮罗映，从风枝叶敷。",
      "参差过层阁，倏忽下苍梧。",
      "因风望既远，安得久踟蹰。"
    ]
  },
  {
    "volume": 63,
    "sequence": 10,
    "title": "咏雪",
    "author": "董思恭",
    "content": [
      "天山飞雪度，言是浇花朝。",
      "惜哉不我与，萧索从风飘。",
      "鲜洁凌纨素，纷糅下枝条。",
      "良时竟何在，坐见容华销。"
    ]
  },
  {
    "volume": 63,
    "sequence": 11,
    "title": "咏露",
    "author": "董思恭",
    "content": [
      "夜色凝仙掌，晨甘下帝庭。",
      "不觉九秋至，远向三危零。",
      "芦渚花初白，葵园叶尚清。",
      "晞阳一洒惠，方愿益沧溟。"
    ]
  },
  {
    "volume": 63,
    "sequence": 12,
    "title": "咏雾",
    "author": "董思恭",
    "content": [
      "苍山寂已暮，翠观黯将沉。",
      "终南晨豹隐，巫峡夜猿吟。",
      "天寒气不歇，景晦色方深。",
      "待访公超市，将予赴华阴。"
    ]
  },
  {
    "volume": 63,
    "sequence": 13,
    "title": "咏虹（一作虹蜺）",
    "author": "董思恭",
    "content": [
      "春暮萍生早，日落雨飞馀。",
      "横彩分长汉，倒色媚清渠。",
      "梁前朝影出，桥上晚光舒。",
      "愿逐旌旗转，飘飘侍直庐。"
    ]
  },
  {
    "volume": 63,
    "sequence": 14,
    "title": "咏桃（一作太宗诗）",
    "author": "董思恭",
    "content": [
      "禁苑春光丽，花蹊几树装。",
      "缀条深浅色，点露参差光。",
      "向日分千笑，迎风共一香。",
      "如何仙岭侧，独秀隐遥芳。"
    ]
  },
  {
    "volume": 63,
    "sequence": 15,
    "title": "咏李（一作太宗诗）",
    "author": "董思恭",
    "content": [
      "盘根植瀛渚，交干横倚天。",
      "舒华光四海，卷叶荫山川。"
    ]
  },
  {
    "volume": 63,
    "sequence": 16,
    "title": "咏弓（一作太宗诗）",
    "author": "董思恭",
    "content": [
      "上弦明月半，激箭流星远。",
      "落雁带书惊，啼猿映枝转。"
    ]
  },
  {
    "volume": 63,
    "sequence": 17,
    "title": "咏琵琶（一作太宗诗）",
    "author": "董思恭",
    "content": [
      "半月无双影，金花有四时。",
      "摧藏千里态，掩抑几重悲。",
      "促节萦红袖，清音满翠帷。",
      "驶弹风响急，缓曲钏声迟。",
      "空馀关陇恨，因此代相思。"
    ]
  },
  {
    "volume": 63,
    "sequence": 18,
    "title": "经庐岳回望江州想洛川有作",
    "author": "刘允济",
    "content": [
      "龟山帝始营，龙门禹初凿。",
      "出入经变化，俯仰凭寥廓。",
      "未若兹山功，连延并巫霍。",
      "东北疏艮象，西南距坤络。",
      "宏阜自郁盘，高标复回薄。",
      "势入柴桑渚，阴开彭蠡壑。",
      "九江杳无际，七泽纷相错。",
      "云雨散吴会，风波腾鄬鄀。",
      "迹随造化久，利与乾坤博。",
      "肸蚃精气通，纷纶潜怪作。",
      "石渠忽见践，金房安可托。",
      "地入天子都，岩有仙人药。",
      "二门几迢递，三宫何倏爚。",
      "咫尺穷杳冥，跬步皆恬漠。",
      "仙才惊羽翰，幽居静龙蠖。",
      "明牧振雄词，棣华殊灼灼。",
      "盛叶匡西夏，深谋赞禹亳。",
      "黄云覆鼎飞，绛气横川跃。",
      "佐历符贤运，人期茂天爵。",
      "礼乐富垂髫，诗书成舞勺。",
      "清辉靖岩电，利器腾霜锷。",
      "游圣挹衢尊，邻畿恭木铎。",
      "岩仞包武侯，波澜控文若。",
      "旋闻刈薪楚，遽睹升葵藿。",
      "稷契序揆图，良平公辅略。",
      "重地资出守，英藩谅求瘼。",
      "豫章观伟材，江州访灵崿。",
      "阳岫晓氛氲，阴崖暮萧索。",
      "潜伏屡鲸奔，雄飞更鸷搏。",
      "惊□透烟霞，腾猿乱枝格。",
      "故园有归梦，他山飞赏乐。",
      "帝乡徒可游，湟涧终旅泊。",
      "景物观淮海，云霄望河洛。",
      "城阙紫微星，图书玄扈阁。",
      "神功多粉缋，元气犹斟酌。",
      "丞相下南宫，将军趋北落。",
      "横簪并附蝉，列鼎俱调鹤。",
      "四郊时迷路，五月先投龠。",
      "池榭宣琼管，风花乱珠箔。",
      "旧游劳梦寐，新知无悦乐。",
      "天寒欲赠言，岁暮期交约。",
      "夜琴清玉柱，秋灰变缇幕。",
      "风云动翰林，宫徵调文籥。",
      "言泉激为浪，思绪飞成缴。",
      "千里辉珠玑，五采含丹雘。",
      "钟鼓旋惊鷃，瑾瑜俄抵鹊。",
      "窃价惭庸怠，叨声逾寂寞。",
      "长望限南溟，居然翳东郭。"
    ]
  },
  {
    "volume": 63,
    "sequence": 19,
    "title": "咏琴",
    "author": "刘允济",
    "content": [
      "昔在龙门侧，谁想凤鸣时。",
      "雕琢今为器，宫商不自持。",
      "巴人缓疏节，楚客弄繁丝。",
      "欲作高张引，翻成下调悲。"
    ]
  },
  {
    "volume": 63,
    "sequence": 20,
    "title": "怨情",
    "author": "刘允济",
    "content": [
      "玉关芳信断，兰闺锦字新。",
      "愁来好自抑，念切已含嚬。",
      "虚牖风惊梦，空床月厌人。",
      "归期倘可促，勿度柳园春。"
    ]
  },
  {
    "volume": 63,
    "sequence": 21,
    "title": "见道边死人（一作刘元济诗·《统签》并入允济诗内）",
    "author": "刘允济",
    "content": [
      "凄凉徒见日，冥寞讵知年。",
      "魂兮不可问，应为直如弦。"
    ]
  },
  {
    "volume": 63,
    "sequence": 22,
    "title": "九日登玄武山旅眺",
    "author": "邵大震",
    "content": [
      "九月九日望遥空，秋水秋天生夕风。",
      "寒雁一向南去远，游人几度菊花丛。"
    ]
  },
  {
    "volume": 63,
    "sequence": 23,
    "title": "军中行路难（与骆宾王同作）",
    "author": "辛常伯",
    "content": [
      "君不见封狐雄虺自成群，凭深负固结妖氛。",
      "玉玺分兵征恶少，金坛授律动将军。",
      "将军拥麾宣庙略，战士横戈静夷落。",
      "长驱一息背铜梁，直指三危登剑阁。",
      "阁道岧峣起戍楼，剑门遥裔俯灵丘。",
      "邛关九折无平路，江水双源有急流。",
      "征役无期返，他乡岁华晚。",
      "杳杳丘陵出，苍苍林薄远。",
      "途危紫盖峰，路涩青泥坂。",
      "去去指哀牢，行行入不毛。",
      "绝壁千里险，连山四望高。",
      "中外分区宇，夷夏殊风土。",
      "交阯枕南荒，昆弥临北户。",
      "川原饶毒雾，谿谷多霪雨。",
      "行潦四时流，崩查千岁古。",
      "漂梗飞蓬不暂安，扪萝引葛陟危峦。",
      "昔时闻道从军乐，今日方知行路难。",
      "沧江绿水东流驶，炎州丹徼南中地。",
      "南中南斗映星河，秦关秦塞阻烟波。",
      "三春边地风光少，五月泸川瘴疠多。",
      "朝驱疲斥候，夕息倦樵歌。",
      "向月弯繁弱，连星转太阿。",
      "重义轻生怀一顾，东伐西征凡几度。",
      "夜夜朝朝斑鬓新，年年岁岁戎衣故。",
      "灞城隅，滇池水，天涯望转积，地际行无已。",
      "徒觉炎凉节物非，不知关山千万里。",
      "弃置勿重陈，重陈多苦辛。",
      "且悦清笳梅柳曲，讵忆芳园桃李人。",
      "绛节红旗分日羽，丹心白刃酬明主。",
      "但令一被君王知，谁惮三边征战苦。",
      "行路难，岐路几千端。",
      "无复归云凭短翰，空馀望日想长安。",
      "卷六十四"
    ]
  }
]