[
  {
    "volume": 135,
    "sequence": 1,
    "title": "冬夜寓居寄储太祝（一作薛据诗）",
    "author": "綦毋潜",
    "content": [
      "自为洛阳客，夫子吾知音。",
      "尽义能下士，时人无此心。",
      "奈何离居夜，巢鸟悲空林。",
      "愁坐至月上，复闻南邻砧。"
    ]
  },
  {
    "volume": 135,
    "sequence": 2,
    "title": "春泛若耶溪",
    "author": "綦毋潜",
    "content": [
      "幽意无断绝，此去随所偶。",
      "晚风吹行舟，花路入溪口。",
      "际夜转西壑，隔山望南斗。",
      "潭烟飞溶溶，林月低向后。",
      "生事且弥漫，愿为持竿叟。"
    ]
  },
  {
    "volume": 135,
    "sequence": 3,
    "title": "题鹤林寺",
    "author": "綦毋潜",
    "content": [
      "道林隐形胜，向背临层霄。",
      "松覆山殿冷，花藏谿路遥。",
      "珊珊宝幡挂，焰焰明灯烧。",
      "迟日半空谷，春风连上潮。",
      "少凭水木兴，暂令身心调。",
      "愿谢携手客，兹山禅诵饶。"
    ]
  },
  {
    "volume": 135,
    "sequence": 4,
    "title": "题栖霞寺",
    "author": "綦毋潜",
    "content": [
      "南山势回合，灵境依此住。",
      "殿转云崖阴，僧探石泉度。",
      "龙蛇争翕习，神鬼皆密护。",
      "万壑奔道场，群峰向双树。",
      "天花飞不著，水月白成路。",
      "今日观身我，归心复何处。"
    ]
  },
  {
    "volume": 135,
    "sequence": 5,
    "title": "送储十二还庄城",
    "author": "綦毋潜",
    "content": [
      "西坂何缭绕，青林问子家。",
      "天寒噪野雀，日晚度城鸦。",
      "寂历道傍树，曈曨原上霞。",
      "兹情不可说，长恨隐沦赊。"
    ]
  },
  {
    "volume": 135,
    "sequence": 6,
    "title": "送章彝下第",
    "author": "綦毋潜",
    "content": [
      "长安渭桥路，行客别时心。",
      "献赋温泉毕，无媒魏阙深。",
      "黄莺啼就马，白日暗归林。",
      "三十名未立，君还惜寸阴。"
    ]
  },
  {
    "volume": 135,
    "sequence": 7,
    "title": "送崔员外黔中监选",
    "author": "綦毋潜",
    "content": [
      "持衡出帝畿，星指夜郎飞。",
      "神女云迎马，荆门雨湿衣。",
      "听猿收泪罢，系雁待书稀。",
      "蛮貊虽殊俗，知君肝胆微。"
    ]
  },
  {
    "volume": 135,
    "sequence": 8,
    "title": "送贾恒明府兼寄温张二司户",
    "author": "綦毋潜",
    "content": [
      "越客新安别，秦人旧国情。",
      "舟乘晚风便，月带上潮平。",
      "花路西施石，云峰句践城。",
      "明州报两掾，相忆二毛生。"
    ]
  },
  {
    "volume": 135,
    "sequence": 9,
    "title": "送宋秀才",
    "author": "綦毋潜",
    "content": [
      "冠古积荣盛，当时数戟门。",
      "旧交丞相子，继世五侯孙。",
      "长剑倚天外，短书盈万言。",
      "秋风一送别，江上黯消魂。"
    ]
  },
  {
    "volume": 135,
    "sequence": 10,
    "title": "送平判官入秦（一作卢象诗）",
    "author": "綦毋潜",
    "content": [
      "谪远自安命，三年已忘归。",
      "同声愿执手，驿骑到门扉。",
      "云是帝乡去，军书谒紫微。",
      "曾为金马客，向日泪沾衣。"
    ]
  },
  {
    "volume": 135,
    "sequence": 11,
    "title": "送郑务拜伯父",
    "author": "綦毋潜",
    "content": [
      "名公作逐臣，驱马拂行尘。",
      "旧国问郧子，劳歌过郢人。",
      "一川花送客，二月柳宜春。",
      "奉料竹林兴，宽怀此别晨。"
    ]
  },
  {
    "volume": 135,
    "sequence": 12,
    "title": "题招隐寺绚公房",
    "author": "綦毋潜",
    "content": [
      "开士度人久，空岩花雾深。",
      "徒知燕坐处，不见有为心。",
      "兰若门对壑，田家路隔林。",
      "还言证法性，归去比黄金。"
    ]
  },
  {
    "volume": 135,
    "sequence": 13,
    "title": "宿太平观",
    "author": "綦毋潜",
    "content": [
      "夕到玉京寝，窅冥云汉低。",
      "魂交仙室蝶，曙听羽人鸡。",
      "滴沥花上露，清泠松下谿。",
      "明当访真隐，挥手入无倪。"
    ]
  },
  {
    "volume": 135,
    "sequence": 14,
    "title": "题灵隐寺山顶禅院",
    "author": "綦毋潜",
    "content": [
      "招提此山顶，下界不相闻。",
      "塔影挂清汉，钟声和白云。",
      "观空静室掩，行道众香焚。",
      "且驻西来驾，人天日未曛。"
    ]
  },
  {
    "volume": 135,
    "sequence": 15,
    "title": "若耶溪逢孔九",
    "author": "綦毋潜",
    "content": [
      "相逢此溪曲，胜托在烟霞。",
      "潭影竹间动，岩阴檐外斜。",
      "人言上皇代，犬吠武陵家。",
      "借问淹留日，春风满若耶。"
    ]
  },
  {
    "volume": 135,
    "sequence": 16,
    "title": "宿龙兴寺",
    "author": "綦毋潜",
    "content": [
      "香刹夜忘归，松青古殿扉。",
      "灯明方丈室，珠系比丘衣。",
      "白日传心静，青莲喻法微。",
      "天花落不尽，处处鸟衔飞。"
    ]
  },
  {
    "volume": 135,
    "sequence": 17,
    "title": "题沈东美员外山池",
    "author": "綦毋潜",
    "content": [
      "仙郎偏好道，凿沼象瀛洲。",
      "鱼乐随情性，船行任去留。",
      "秦人辨鸡犬，尧日识巢由。",
      "归客衡门外，仍怜返景幽。"
    ]
  },
  {
    "volume": 135,
    "sequence": 18,
    "title": "茅山洞口",
    "author": "綦毋潜",
    "content": [
      "华阳仙洞口，半岭拂云看。",
      "窈窕穿苔壁，差池对石坛。",
      "方随地脉转，稍觉水晶寒。",
      "未果变金骨，归来兹路难。"
    ]
  },
  {
    "volume": 135,
    "sequence": 19,
    "title": "过方尊师院",
    "author": "綦毋潜",
    "content": [
      "羽客北山寻，草堂松径深。",
      "养神宗示法，得道不知心。",
      "洞户逢双履，寥天有一琴。",
      "更登玄圃上，仍种杏成林。"
    ]
  },
  {
    "volume": 135,
    "sequence": 20,
    "title": "经陆补阙隐居",
    "author": "綦毋潜",
    "content": [
      "不敢要君征亦起，致君全得似唐虞。",
      "谠言昨叹离天听，新象今闻入县图。",
      "琴锁坏窗风自响，鹤归乔木隐难呼。",
      "学书弟子何人在，点检犹存谏草无。"
    ]
  },
  {
    "volume": 135,
    "sequence": 21,
    "title": "登天竺寺",
    "author": "綦毋潜",
    "content": [
      "郡有化城最，西穷叠嶂深。",
      "松门当涧口，石路在峰心。",
      "幽见夕阳霁，高逢暮雨阴。",
      "佛身瞻绀发，宝地践黄金。",
      "云向竹谿尽，月从花洞临。",
      "因物成真悟，遗世在兹岑。"
    ]
  },
  {
    "volume": 135,
    "sequence": 22,
    "title": "满公房",
    "author": "綦毋潜",
    "content": [
      "世界莲花藏，行人香火缘。",
      "灯王照不尽，中夜寂相传。"
    ]
  },
  {
    "volume": 135,
    "sequence": 23,
    "title": "过融上人兰若（一作孟浩然诗）",
    "author": "綦毋潜",
    "content": [
      "山头禅室挂僧衣，窗外无人溪鸟飞。",
      "黄昏半在下山路，却听钟声连翠微。"
    ]
  },
  {
    "volume": 135,
    "sequence": 24,
    "title": "早发上东门",
    "author": "綦毋潜",
    "content": [
      "十五能行西入秦，三十无家作路人。",
      "时命不将明主合，布衣空染洛阳尘。"
    ]
  },
  {
    "volume": 135,
    "sequence": 25,
    "title": "祇园寺",
    "author": "綦毋潜",
    "content": [
      "宝坊求往迹，神理驻沿洄。",
      "雁塔酬前愿，王身更后来。",
      "加持将暝合，朗悟豁然开。",
      "两世分明见，馀生复几哉。"
    ]
  },
  {
    "volume": 135,
    "sequence": 26,
    "title": "送集贤学士伊阙史少府放归江东觐省（一作陶翰诗）",
    "author": "綦毋潜",
    "content": [
      "墨客钟张侣，材高吴越珍。",
      "千门来谒帝，驷马去荣亲。",
      "吏邑沿清洛，乡山指白蘋。",
      "归期应不远，当及未央春。"
    ]
  }
]