[
  {
    "volume": 108,
    "sequence": 1,
    "title": "奉和圣制送张说上集贤学士赐宴（赋得私字）",
    "author": "李元纮",
    "content": [
      "硕儒延凤沼，金马被鸿私。",
      "馔玉趋丹禁，笺花降紫墀。",
      "衔恩倾旨酒，鼓舞咏康时。",
      "暂觏群书缉，逾昭盛业丕。",
      "接筵欣有命，搦管愧无词。",
      "自惊一何幸，太阳还及葵。"
    ]
  },
  {
    "volume": 108,
    "sequence": 2,
    "title": "绿墀怨",
    "author": "李元纮",
    "content": [
      "征马噪金珂，嫖姚向北河。",
      "绿苔行迹少，红粉泪痕多。",
      "宝屋粘花絮，银筝覆网罗。",
      "别君如昨日，青海雁频过。"
    ]
  },
  {
    "volume": 108,
    "sequence": 3,
    "title": "相思怨",
    "author": "李元纮",
    "content": [
      "望月思氛氲，朱衾懒更熏。",
      "春生翡翠帐，花点石榴裙。",
      "燕语时惊妾，莺啼转忆君。",
      "交河一万里，仍隔数重云。"
    ]
  },
  {
    "volume": 108,
    "sequence": 4,
    "title": "奉和圣制送张说上集贤学士赐宴（赋得升字）",
    "author": "裴漼",
    "content": [
      "问道图书盛，尊儒礼教兴。",
      "石渠因学广，金殿为贤升。",
      "日月恩光照，风云宠命膺。",
      "谋谟言可范，舟楫事斯凭。",
      "宴喜明时洽，光辉湛露凝。",
      "大哉尧作主，天下颂歌称。"
    ]
  },
  {
    "volume": 108,
    "sequence": 5,
    "title": "奉和御制旋师喜捷",
    "author": "裴漼",
    "content": [
      "殊类骄无长，王师示有征。",
      "中军才受律，妖寇已亡精。",
      "斩虏还遮塞，绥降更筑城。",
      "从来攻必克，天策振奇兵。"
    ]
  },
  {
    "volume": 108,
    "sequence": 6,
    "title": "奉和御制平胡",
    "author": "裴漼",
    "content": [
      "玄漠圣恩通，由来书轨同。",
      "忽闻窥月满，相聚寇云中。",
      "庙略占黄气，神兵出绛宫。",
      "将军行逐虏，使者亦和戎。",
      "一举轒輼灭，再麾沙漠空。",
      "直将威禁暴，非用武为雄。",
      "饮至明军礼，酬勋锡武功。",
      "干戈还载戢，文德在唐风。"
    ]
  },
  {
    "volume": 108,
    "sequence": 7,
    "title": "奉和圣制龙池篇（第十章）",
    "author": "裴漼",
    "content": [
      "乾坤启圣吐龙泉，泉水年年胜一年。",
      "始看鱼跃方成海，即睹飞龙利在天。",
      "洲渚遥将银汉接，楼台直与紫微连。",
      "休气荣光恒不散，悬知此地是神仙。"
    ]
  },
  {
    "volume": 108,
    "sequence": 8,
    "title": "奉和圣制送张说上集贤学士赐宴（赋得宾字）",
    "author": "刘升",
    "content": [
      "图书应明主，策府宴嘉宾。",
      "台曜临东壁，乾光自北辰。",
      "网罗穷象系，述作究天人。",
      "圣酒千钟洽，仙厨百味陈。",
      "成山徒可仰，涉海讵知津。",
      "幸逢文教盛，还睹颂声新。"
    ]
  },
  {
    "volume": 108,
    "sequence": 9,
    "title": "奉和圣制送张说上集贤学士赐宴（赋得登字）",
    "author": "萧嵩",
    "content": [
      "帝曰简才能，旌贤在股肱。",
      "文章礼一变，礼乐道逾弘。",
      "芸阁英华入，宾门鹓鹭登。",
      "恩筵过所望，圣泽实超恒。",
      "夏叶开红药，馀花发紫藤。",
      "微臣亦何幸，叨此预文朋。"
    ]
  },
  {
    "volume": 108,
    "sequence": 10,
    "title": "奉和御制左丞相说右丞相璟太子少傅乾曜同日上官…赐诗",
    "author": "萧嵩",
    "content": [
      "审官思共理，多士属惟唐。",
      "历选台庭旧，来熙帝业昌。",
      "入朝师百辟，论道协三光。",
      "垂拱咨元老，亲贤辅少阳。",
      "登庸崇礼送，宠德耀宸章。",
      "御酒飞觞洽，仙闱雅乐张。",
      "荷恩思有报，陈力愧无良。",
      "愿罄公忠节，同心奉我皇。"
    ]
  },
  {
    "volume": 108,
    "sequence": 11,
    "title": "奉和圣制送张说上集贤学士赐宴（赋得西字）",
    "author": "韦抗",
    "content": [
      "广庭临璧沼，多士侍金闺。",
      "英宰文儒叶，明君日月齐。",
      "集贤光首拜，改殿发新题。",
      "早夏初移律，馀花尚拂溪。",
      "壶觞接云上，经术引关西。",
      "圣德鸿名远，将陪玉检泥。"
    ]
  },
  {
    "volume": 108,
    "sequence": 12,
    "title": "奉和圣制送张说上集贤学士赐宴（赋得催字）",
    "author": "李暠",
    "content": [
      "偃武尧风接，崇文汉道恢。",
      "集贤更内殿，清选自中台。",
      "佐命留侯业，词华博物才。",
      "天厨千品降，御酒百壶催。",
      "鹓鹭方成列，神仙喜暂陪。",
      "复欣同拜首，叨此颂良哉。"
    ]
  },
  {
    "volume": 108,
    "sequence": 13,
    "title": "奉和圣制送张说上集贤学士赐宴（赋得华字）",
    "author": "韦述",
    "content": [
      "修文中禁启，改字令名加。",
      "台座征人杰，书坊应国华。",
      "赋诗开广宴，赐酒酌流霞。",
      "云散明金阙，池开照玉沙。",
      "掖垣留宿鸟，温树落馀花。",
      "谬此天光及，衔恩醉日斜。"
    ]
  },
  {
    "volume": 108,
    "sequence": 14,
    "title": "晚渡伊水",
    "author": "韦述",
    "content": [
      "悠悠涉伊水，伊水清见石。",
      "是时春向深，两岸草如积。",
      "迢递望洲屿，逶迤亘津陌。",
      "新树落疏红，遥原上深碧。",
      "回瞻洛阳苑，遽有长山隔。",
      "烟雾犹辨家，风尘已为客。",
      "登陟多异趣，往来见行役。",
      "云起早已昏，鸟飞日将夕。",
      "光阴逝不借，超然慕畴昔。",
      "远游亦何为，归来存竹帛。"
    ]
  },
  {
    "volume": 108,
    "sequence": 15,
    "title": "春日山庄",
    "author": "韦述",
    "content": [
      "初岁开韶月，田家喜载阳。",
      "晚晴摇水态，迟景荡山光。",
      "浦净渔舟远，花飞樵路香。",
      "自然成野趣，都使俗情忘。"
    ]
  },
  {
    "volume": 108,
    "sequence": 16,
    "title": "广陵送别宋员外佐越郑舍人还京（一作张谔诗）",
    "author": "韦述",
    "content": [
      "朱绂临秦望，皇华赴洛桥。",
      "文章南渡越，书奏北归朝。",
      "树入江云尽，城衔海月遥。",
      "秋风将客思，川上晚萧萧。"
    ]
  },
  {
    "volume": 108,
    "sequence": 17,
    "title": "奉和圣制送张说上集贤学士赐宴（赋得今字）",
    "author": "陆坚",
    "content": [
      "圣主崇文教，层霄降德音。",
      "尊贤泽既厚，式宴宠逾深。",
      "复有夔龙相，良哉简帝心。",
      "得人惟迈昔，多士谅推今。",
      "书殿荣光满，儒门喜气临。",
      "顾惟诚滥吹，徒此接衣簪。"
    ]
  },
  {
    "volume": 108,
    "sequence": 18,
    "title": "句",
    "author": "陆坚",
    "content": [
      "风移覃土宇，云上浃群臣。",
      "（千秋节应制，《海录碎事》）"
    ]
  },
  {
    "volume": 108,
    "sequence": 19,
    "title": "奉和圣制送张说上集贤学士赐宴（赋得回字）",
    "author": "程行谌",
    "content": [
      "圣主崇文化，锵锵得盛才。",
      "相因归梦立，殿以集贤开。",
      "象系微言阐，诗书至道该。",
      "尧尊承帝泽，禹膳自天来。",
      "礼洽欢逾长，风恬暑更回。",
      "国朝将舜颂，同是一康哉。"
    ]
  },
  {
    "volume": 108,
    "sequence": 20,
    "title": "奉和圣制送张说上集贤学士赐宴（赋得风字）",
    "author": "褚琇",
    "content": [
      "讲习延东观，趋陪盛北宫。",
      "惟师恢帝则，敷教叶天工。",
      "宣室恩尝异，金华礼更崇。",
      "洞门清永日，华绶接微风。",
      "萐降尧厨翠，榴开舜酒红。",
      "文思光万宇，高议待升中。"
    ]
  },
  {
    "volume": 108,
    "sequence": 21,
    "title": "奉和御制左丞相说右丞相璟太子少傅乾曜同日上官…赐诗",
    "author": "裴光庭",
    "content": [
      "乐贤闻往诰，褒德偶兹辰。",
      "端揆升元老，师谋择累仁。",
      "紫庭崇让毕，粉署礼容陈。",
      "既荷恩荣旧，俱承宠命新。",
      "天文悬瑞色，圣酒泛华茵。",
      "杂遝喧箫鼓，欢娱洽搢绅。",
      "掖垣招近侍，虚薄侧清尘。",
      "共保坚贞节，常期雨露均。"
    ]
  },
  {
    "volume": 108,
    "sequence": 22,
    "title": "奉和圣制左丞相说右丞相璟太子少傅乾曜同…宴都堂赐诗",
    "author": "宇文融",
    "content": [
      "申甫生周日，宣慈举舜年。",
      "何如偶昌运，比德迈前贤。",
      "宠获元良密，荣瞻端揆迁。",
      "职优三事老，位在百僚先。",
      "北极回宸渥，南宫饰御筵。",
      "飞文瑶札降，赐酒玉杯传。",
      "谬列台衡重，俱承雨露偏。",
      "誓将同竭力，相与郊尘涓。"
    ]
  },
  {
    "volume": 108,
    "sequence": 23,
    "title": "奉和圣制同二相已下群官乐游园宴",
    "author": "崔沔",
    "content": [
      "五日酺才毕，千年乐未央。",
      "复承天所赐，终宴国之阳。",
      "地胜春逾好，恩深乐更张。",
      "落花飞广座，垂柳拂行觞。",
      "庶尹陪三史，诸侯具万方。",
      "酒酣同抃跃，歌舞咏时康。"
    ]
  },
  {
    "volume": 108,
    "sequence": 24,
    "title": "奉和圣制同二相已下群臣乐游园宴",
    "author": "崔尚",
    "content": [
      "春日照长安，皇恩宠庶官。",
      "合钱承罢宴，赐帛复追欢。",
      "供帐凭高列，城池入迥宽。",
      "花催相国醉，鸟和乐人弹。",
      "北阙云中见，南山树杪看。",
      "乐游宜缔赏，舞咏惜将阑。"
    ]
  },
  {
    "volume": 108,
    "sequence": 25,
    "title": "奉和圣制同二相以下群官乐游园宴",
    "author": "胡皓",
    "content": [
      "五酺终宴集，三锡又欢娱。",
      "仙阜崇高异，神州眺览殊。",
      "南山临皓雪，北阙对明珠。",
      "广座鹓鸿满，昌庭驷马趋。",
      "绮罗含草树，丝竹吐郊衢。",
      "衔杯不能罢，歌舞乐唐虞。"
    ]
  },
  {
    "volume": 108,
    "sequence": 26,
    "title": "奉和圣制送张尚书巡边",
    "author": "胡皓",
    "content": [
      "燕公为汉将，武德奉文思。",
      "利用经戎莽，英图叶圣诒。",
      "塞沙制长策，穷石卷摇旗。",
      "万里要相贺，三边又在兹。",
      "棱威方逐逐，谈笑坐怡怡。",
      "宠饯纷郊道，充厨竭御司。",
      "尝醪企行迈，听乐罢涟洏。",
      "衮旒垂翰墨，缨蕤迭赋诗。",
      "金山无积阻，玉树有华滋。",
      "请迨炎风暮，归旌候此时。"
    ]
  },
  {
    "volume": 108,
    "sequence": 27,
    "title": "和宋之问寒食题临江驿",
    "author": "胡皓",
    "content": [
      "闻道山阴会，仍为火忌辰。",
      "途中甘弃日，江上苦伤春。",
      "流水翻催泪，寒灰更伴人。",
      "丹心终不改，白发为谁新。"
    ]
  },
  {
    "volume": 108,
    "sequence": 28,
    "title": "出峡",
    "author": "胡皓",
    "content": [
      "巴东三峡尽，旷望九江开。",
      "楚塞云中出，荆门水上来。",
      "鱼龙潜啸雨，凫雁动成雷。",
      "南国秋风晚，客思几悠哉。"
    ]
  },
  {
    "volume": 108,
    "sequence": 29,
    "title": "同蔡孚起居咏鹦鹉（一作裴漼诗）",
    "author": "胡皓",
    "content": [
      "鹦鹉殊姿致，鸾皇得比肩。",
      "常寻金殿里，每话玉阶前。",
      "贾谊才方达，扬雄老未迁。",
      "能言既有地，何惜为闻天。"
    ]
  },
  {
    "volume": 108,
    "sequence": 30,
    "title": "大漠行",
    "author": "胡皓",
    "content": [
      "单于犯蓟壖，虏骑略萧边。",
      "南山木叶飞下地，北海蓬根乱上天。",
      "科斗连营太原道，鱼丽合阵武威川。",
      "三军遥倚伏，万里相驰逐。",
      "旌旆悠悠静潮源，鼙鼓喧喧动卢谷。",
      "穷徼出幽陵，吁嗟倦寝兴。",
      "马蹄冻溜石，胡毳暖生冰。",
      "云沙泱漭天光闭，河塞阴沉海色凝。",
      "崆峒北国谁能托，萧索边心常不乐。",
      "近见行人畏白龙，遥闻公主愁黄鹤。",
      "阳春半，岐路间；",
      "瑶台苑，玉门关。",
      "百花芳树红将歇，二月兰皋绿未还。",
      "阵云不散鱼龙水，雨雪犹飞鸿鹄山。",
      "山嶂绵连那可极，路远辛勤梦颜色。",
      "北堂萱草不寄来，东园桃李长相忆。",
      "汉将纷纭攻战盈，胡寇萧条幽朔清。",
      "韩昌拜节偏知送，郑吉驱旌坐见迎。",
      "火绝烟沉左西极，谷静山空右北平。",
      "但得将军能百胜，不须天子筑长城。"
    ]
  }
]