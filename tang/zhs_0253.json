[
  {
    "volume": 253,
    "sequence": 1,
    "title": "登鹳雀楼（一作朱斌诗）",
    "author": "王之涣",
    "content": [
      "白日依山尽，黄河入海流。",
      "欲穷千里目，更上一层楼。"
    ]
  },
  {
    "volume": 253,
    "sequence": 2,
    "title": "送别",
    "author": "王之涣",
    "content": [
      "杨柳东风树，青青夹御河。",
      "近来攀折苦，应为别离多。"
    ]
  },
  {
    "volume": 253,
    "sequence": 3,
    "title": "凉州词二首",
    "author": "王之涣",
    "content": [
      "黄河远上白云间，一片孤城万仞山。",
      "羌笛何须怨杨柳，春光不度玉门关。",
      "单于北望拂云堆，杀马登坛祭几回。",
      "汉家天子今神武，不肯和亲归去来。"
    ]
  },
  {
    "volume": 253,
    "sequence": 4,
    "title": "宴词",
    "author": "王之涣",
    "content": [
      "长堤春水绿悠悠，畎入漳河一道流。",
      "莫听声声催去棹，桃溪浅处不胜舟。"
    ]
  },
  {
    "volume": 253,
    "sequence": 5,
    "title": "九日送别",
    "author": "王之涣",
    "content": [
      "蓟庭萧瑟故人稀，何处登高且送归。",
      "今日暂同芳菊酒，明朝应作断蓬飞。"
    ]
  },
  {
    "volume": 253,
    "sequence": 6,
    "title": "晚秋石门礼拜（一作礼佛）",
    "author": "阎防",
    "content": [
      "轻策临绝壁，招提谒金仙。",
      "舟车无由径，岩峤乃属天。",
      "踯躅淹昃景，夷犹望新弦。",
      "石门变暝色，谷口生人烟。",
      "阳雁叫平楚，秋风急寒川。",
      "驰晖苦代谢，浮脆惭贞坚。",
      "永欲卧丘壑，息心依梵筵。",
      "誓将历劫愿，无以外物牵。"
    ]
  },
  {
    "volume": 253,
    "sequence": 7,
    "title": "百丈谿新理茅茨读书",
    "author": "阎防",
    "content": [
      "浪迹弃人世，还山自幽独。",
      "始傍巢由踪，吾其获心曲。",
      "荒庭何所有，老树半空腹。",
      "秋蜩鸣北林，暮鸟穿我屋。",
      "栖迟乐遵渚，恬旷寡所欲。",
      "开卦推盈虚，散帙攻节目。",
      "养闲度人事，达命知止足。",
      "不学东周儒，俟时劳伐辐。"
    ]
  },
  {
    "volume": 253,
    "sequence": 8,
    "title": "宿岸道人精舍",
    "author": "阎防",
    "content": [
      "早岁参道风，放情入寥廓。",
      "重因息心侣，遂果岩下诺。",
      "敛迹辞人间，杜门守寂寞。",
      "秋风翦兰蕙，霜气冷淙壑。",
      "山牖见然灯，竹房闻捣药。",
      "愿言舍尘事，所趣非龙蠖。"
    ]
  },
  {
    "volume": 253,
    "sequence": 9,
    "title": "夕次鹿门山作",
    "author": "阎防",
    "content": [
      "庞公嘉遁所，浪迹难追攀。",
      "浮舟暝始至，抱杖聊自闲。",
      "双岩开鹿门，百谷集珠湾。",
      "喷薄湍上水，舂容漂里山。",
      "焦原不足险，梁壑未成艰。",
      "我行自春仲，夏鸟忽绵蛮。",
      "蕙草色已晚，客心殊倦还。",
      "远游非避地，访道爱童颜。",
      "安能徇机巧，争夺锥刀间。"
    ]
  },
  {
    "volume": 253,
    "sequence": 10,
    "title": "与永乐诸公夜泛黄河作",
    "author": "阎防",
    "content": [
      "烟深载酒入，但觉暮川虚。",
      "映水见山火，鸣榔闻夜渔。",
      "爱兹山水趣，忽与人世疏。",
      "无暇然官烛，中流有望舒。"
    ]
  },
  {
    "volume": 253,
    "sequence": 11,
    "title": "句",
    "author": "阎防",
    "content": [
      "熊踞庭中树，龙蒸栋里云。"
    ]
  },
  {
    "volume": 253,
    "sequence": 12,
    "title": "怀哉行",
    "author": "薛据",
    "content": [
      "明时无废人，广厦无弃材。",
      "良工不我顾，有用宁自媒。",
      "怀策望君门，岁晏空迟回。",
      "秦城多车马，日夕飞尘埃。",
      "伐鼓千门启，鸣珂双阙来。",
      "我闻雷雨施，天泽罔不该。",
      "何意斯人徒，弃之如死灰。",
      "主好臣必效，时禁权不开。",
      "俗流实骄矜，得志轻草莱。",
      "文王赖多士，汉帝资群才。",
      "一言并拜相，片善咸居台。",
      "夫君何不遇，为泣黄金台。"
    ]
  },
  {
    "volume": 253,
    "sequence": 13,
    "title": "古兴",
    "author": "薛据",
    "content": [
      "日中望双阙，轩盖扬飞尘。",
      "鸣珮初罢朝，自言皆近臣。",
      "光华满道路，意气安可亲。",
      "归来宴高堂，广筵罗八珍。",
      "仆妾尽绮纨，歌舞夜达晨。",
      "四时固相代，谁能久要津。",
      "已看覆前车，未见易后轮。",
      "丈夫须兼济，岂能乐一身。",
      "君今皆得志，肯顾憔悴人。"
    ]
  },
  {
    "volume": 253,
    "sequence": 14,
    "title": "冬夜寓居寄储太祝（一作綦毋潜诗）",
    "author": "薛据",
    "content": [
      "自为洛阳客，夫子吾知音。",
      "爱义能下士，时人无此心。",
      "奈何离居夜，巢鸟飞空林。",
      "愁坐至月上，复闻南邻砧。"
    ]
  },
  {
    "volume": 253,
    "sequence": 15,
    "title": "登秦望山",
    "author": "薛据",
    "content": [
      "南登秦望山，目极大海空。",
      "朝阳半荡漾，晃朗天水红。",
      "谿壑争喷薄，江湖递交通。",
      "而多渔商客，不悟岁月穷。",
      "振缗迎早潮，弭棹候长风。",
      "予本萍泛者，乘流任西东。",
      "茫茫天际帆，栖泊何时同。",
      "将寻会稽迹，从此访任公。"
    ]
  },
  {
    "volume": 253,
    "sequence": 16,
    "title": "西陵口观海",
    "author": "薛据",
    "content": [
      "长江漫汤汤，近海势弥广。",
      "在昔胚浑凝，融为百川泱。",
      "地形失端倪，天色灒滉漾。",
      "东南际万里，极目远无象。",
      "山影乍浮沉，潮波忽来往。",
      "孤帆或不见，棹歌犹想像。",
      "日暮长风起，客心空振荡。",
      "浦口霞未收，潭心月初上。",
      "林屿几邅回，亭皋时偃仰。",
      "岁晏访蓬瀛，真游非外奖。"
    ]
  },
  {
    "volume": 253,
    "sequence": 17,
    "title": "题鹤林寺",
    "author": "薛据",
    "content": [
      "道门隐形胜，向背临法桥。",
      "松覆山殿冷，花藏溪路遥。",
      "珊珊宝幡挂，焰焰明灯烧。",
      "迟日半空谷，春风连上潮。",
      "少凭水木兴，暂忝身心调。",
      "愿谢携手客，兹山禅侣饶。"
    ]
  },
  {
    "volume": 253,
    "sequence": 18,
    "title": "初去郡斋书怀（一作初去郡书情）",
    "author": "薛据",
    "content": [
      "肃徒辞汝颍，怀古独凄然。",
      "尚想文王化，犹思巢父贤。",
      "时移多谗巧，大道竟谁传。",
      "况是疾风起，悠悠旌旆悬。",
      "征鸟无返翼，归流不停川。",
      "已经霜雪下，乃验松柏坚。",
      "回首望城邑，迢迢间云烟。",
      "志士不伤物，小人皆自妍。",
      "感时惟责己，在道非怨天。",
      "从此适乐土，东归知几年。"
    ]
  },
  {
    "volume": 253,
    "sequence": 19,
    "title": "出青门往南山下别业",
    "author": "薛据",
    "content": [
      "旧居在南山，夙驾自城阙。",
      "榛莽相蔽亏，去尔渐超忽。",
      "散漫馀雪晴，苍茫季冬月。",
      "寒风吹长林，白日原上没。",
      "怀抱旷莫伸，相知阻胡越。",
      "弱年好栖隐，炼药在岩窟。",
      "及此离垢氛，兴来亦因物。",
      "末路期赤松，斯言庶不伐。"
    ]
  },
  {
    "volume": 253,
    "sequence": 20,
    "title": "泊震泽口",
    "author": "薛据",
    "content": [
      "日落草木阴，舟徒泊江汜。",
      "苍茫万象开，合沓闻风水。",
      "洄沿值渔翁，窈窕逢樵子。",
      "云开天宇静，月明照万里。",
      "早雁湖上飞，晨钟海边起。",
      "独坐嗟远游，登岸望孤洲。",
      "零落星欲尽，朣胧气渐收。",
      "行藏空自秉，智识仍未周。",
      "伍胥既仗剑，范蠡亦乘流。",
      "歌竟鼓楫去，三江多客愁。"
    ]
  },
  {
    "volume": 253,
    "sequence": 21,
    "title": "题丹阳陶司马厅壁",
    "author": "薛据",
    "content": [
      "高鉴清洞彻，儒风入进难。",
      "诏书增宠命，才子益能官。",
      "门带山光晚，城临江水寒。",
      "唯馀好文客，时得咏幽兰。"
    ]
  },
  {
    "volume": 253,
    "sequence": 22,
    "title": "古兴",
    "author": "薛据",
    "content": [
      "投珠恐见疑，抱玉但垂泣。",
      "道在君不举，功成叹何及。"
    ]
  },
  {
    "volume": 253,
    "sequence": 23,
    "title": "早发上东门（一作綦毋潜诗，题作落第后口号）",
    "author": "薛据",
    "content": [
      "十五能文西入秦，三十无家作路人。",
      "时命不将明主合，布衣空惹洛阳尘。"
    ]
  },
  {
    "volume": 253,
    "sequence": 24,
    "title": "句",
    "author": "薛据",
    "content": [
      "省署开文苑，沧浪学钓翁。"
    ]
  },
  {
    "volume": 253,
    "sequence": 25,
    "title": "秋夕会友",
    "author": "姚系",
    "content": [
      "倦客易相失，欢游无良辰。",
      "忽然一夕间，稍慰阖家贫。",
      "白露下庭梧，孤琴始悲辛。",
      "回风入幽草，虫响满四邻。",
      "会遇更何时，持杯重殷勤。"
    ]
  },
  {
    "volume": 253,
    "sequence": 26,
    "title": "荆山独往",
    "author": "姚系",
    "content": [
      "宿昔山水上，抱琴聊踯躅。",
      "山远去难穷，琴悲多断续。",
      "岩重丹阳树，泉咽闻阴谷。",
      "时下白云中，淹留秋水曲。",
      "秋水石栏深，潺湲如喷玉。",
      "杂芳被阴岸，坠露方消绿。",
      "恣此平生怀，独游还自足。"
    ]
  },
  {
    "volume": 253,
    "sequence": 27,
    "title": "五老峰大明观赠隐者",
    "author": "姚系",
    "content": [
      "云观此山北，与君携手稀。",
      "林端涉横水，洞口入斜晖。",
      "颇觉鸾鹤迩，忽为烟雾飞。",
      "故人清和客，默会琴心微。",
      "丹术幸可授，青龙当未归。",
      "悠悠平生意，此日复相违。"
    ]
  },
  {
    "volume": 253,
    "sequence": 28,
    "title": "送周愿判官归岭南",
    "author": "姚系",
    "content": [
      "早蝉望秋鸣，夜琴怨离声。",
      "眇然多异感，值子江山行。",
      "由来重义人，感激事纵横。",
      "往复念遐阻，淹留慕平生。",
      "晨奔九衢饯，暮始万里程。",
      "山驿风月榭，海门烟霞城。",
      "易绡泉源近，拾翠沙溆明。",
      "兰蕙一为赠，贫交空复情。"
    ]
  },
  {
    "volume": 253,
    "sequence": 29,
    "title": "送陆浑主簿赵宗儒之任",
    "author": "姚系",
    "content": [
      "山中眇然意，此意乃平生。",
      "常日望鸣皋，遥对洛阳城。",
      "故人吏为隐，怀此若蓬瀛。",
      "夕气冒岩上，晨流泻岸明。",
      "存亡区中事，影响羽人情。",
      "溪寂值猿下，云归闻鹤声。",
      "及兹春始暮，花葛正明荣。",
      "会有携手日，悠悠去无程。"
    ]
  },
  {
    "volume": 253,
    "sequence": 30,
    "title": "杨参军庄送宇文邈",
    "author": "姚系",
    "content": [
      "秋云冒原隰，野鸟满林声。",
      "爱此田舍事，稽君车马程。",
      "离堂惨不喧，脉脉复盈盈。",
      "兰叶一经霜，香销为赠轻。",
      "灯光耿方寂，虫思隐馀清。",
      "相望忽无际，如含江海情。"
    ]
  },
  {
    "volume": 253,
    "sequence": 31,
    "title": "京西遇旧识兼送往陇西",
    "author": "姚系",
    "content": [
      "蝉鸣一何急，日暮秋风树。",
      "即此不胜愁，陇阴人更去。",
      "相逢与相失，共是亡羊路。"
    ]
  },
  {
    "volume": 253,
    "sequence": 32,
    "title": "古别离",
    "author": "姚系",
    "content": [
      "凉风已袅袅，露重木兰枝。",
      "独上高楼望，行人远不知。",
      "轻寒入洞户，明月满秋池。",
      "燕去鸿方至，年年是别离。"
    ]
  },
  {
    "volume": 253,
    "sequence": 33,
    "title": "野居池上看月",
    "author": "姚系",
    "content": [
      "悠然云间月，复此照池塘。",
      "泫露苍茫湿，沉波澹滟光。",
      "应门当未曙，歌吹满昭阳。",
      "远近徒伤目，清辉霭自长。"
    ]
  },
  {
    "volume": 253,
    "sequence": 34,
    "title": "庭柳",
    "author": "姚系",
    "content": [
      "袅袅柳杨枝，当轩杂珮垂。",
      "交阴总共密，分条各自宜。",
      "因依似永久，揽结更伤离。",
      "爱此阳春色，秋风莫遽吹。"
    ]
  },
  {
    "volume": 253,
    "sequence": 35,
    "title": "硖州旅舍奉怀苏州韦郎中（公频有尺书，颇积离乡之思）",
    "author": "令狐峘",
    "content": [
      "儒服学从政，遂为尘事婴。",
      "衔命东复西，孰堪异乡情。",
      "怀禄且怀恩，策名敢逃名。",
      "羡彼农亩人，白首亲友并。",
      "江山入秋气，草木凋晚荣。",
      "方塘寒露凝，旅管凉飙生。",
      "懿交守东吴，梦想闻颂声。",
      "云水方浩浩，离忧何平时。"
    ]
  },
  {
    "volume": 253,
    "sequence": 36,
    "title": "释奠日国学观礼闻雅颂",
    "author": "令狐峘",
    "content": [
      "肃肃先师庙，依依胄子群。",
      "满庭陈旧礼，开户拜清芬。",
      "万舞当华烛，箫韶入翠云。",
      "颂歌清晓听，雅吹度风闻。",
      "澹泊调元气，中和美圣君。",
      "唯馀东鲁客，蹈舞向南熏。"
    ]
  },
  {
    "volume": 253,
    "sequence": 37,
    "title": "释奠日国学观礼闻雅颂",
    "author": "滕珦",
    "content": [
      "太学时观礼，东方晓色分。",
      "威仪何棣棣，环珮又纷纷。",
      "古乐从空尽，清歌几处闻。",
      "六和成远吹，九奏动行云。",
      "圣上尊儒学，春秋奠茂勋。",
      "幸因陪齿列，聊以颂斯文。"
    ]
  }
]