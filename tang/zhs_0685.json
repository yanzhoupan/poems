[
  {
    "volume": 685,
    "sequence": 1,
    "title": "花村六韵",
    "author": "吴融",
    "content": [
      "地胜非离郭，花深故号村。",
      "已怜梁雪重，仍愧楚云繁。",
      "山近当吟冷，泉高入梦喧。",
      "依稀小有洞，邂逅武陵源。",
      "月好频移座，风轻莫闭门。",
      "流莺更多思，百啭待黄昏。"
    ]
  },
  {
    "volume": 685,
    "sequence": 2,
    "title": "赋雪十韵",
    "author": "吴融",
    "content": [
      "雨冻轻轻下，风干淅淅吹。",
      "喜胜花发处，惊似客来时。",
      "河静胶行棹，岩空响折枝。",
      "终无鹧鸪识，先有鶺鴒知。",
      "马势晨争急，雕声晚更饥。",
      "替霜严柏署，藏月上龙墀。",
      "百尺楼堪倚，千钱酒要追。",
      "朝归紫阁早，漏出建章迟。",
      "腊候何曾爽，春工是所资。",
      "遥知故溪柳，排比万条丝。"
    ]
  },
  {
    "volume": 685,
    "sequence": 3,
    "title": "溪边",
    "author": "吴融",
    "content": [
      "溪边花满枝，百鸟带香飞。",
      "下有一白鹭，日斜翘石矶。"
    ]
  },
  {
    "volume": 685,
    "sequence": 4,
    "title": "长安逢故人",
    "author": "吴融",
    "content": [
      "岁暮长安客，相逢酒一杯。",
      "眼前闲事静，心里故山来。",
      "池影含新草，林芳动早梅。",
      "如何不归去，霜鬓共风埃。"
    ]
  },
  {
    "volume": 685,
    "sequence": 5,
    "title": "雨夜",
    "author": "吴融",
    "content": [
      "旅夕那禁雨，梅天已思秋。",
      "未明孤枕倦，相吊一灯愁。",
      "有恋惭沧海，无机奈白头。",
      "何人得浓睡，溪上钓鱼舟。"
    ]
  },
  {
    "volume": 685,
    "sequence": 6,
    "title": "旅中送迁客",
    "author": "吴融",
    "content": [
      "天南不可去，君去吊灵均。",
      "落日青山路，秋风白发人。",
      "言危无继者，道在有明神。",
      "满目尽胡越，平生何处陈。"
    ]
  },
  {
    "volume": 685,
    "sequence": 7,
    "title": "寄尚颜师",
    "author": "吴融",
    "content": [
      "僧中难得静，静得是吾师。",
      "到阙不求紫，归山只爱诗。",
      "临风翘雪足，向日剃霜髭。",
      "自叹眠漳久，双林动所思。"
    ]
  },
  {
    "volume": 685,
    "sequence": 8,
    "title": "微雨",
    "author": "吴融",
    "content": [
      "天青织未遍，风急舞难成。",
      "粉重低飞蝶，黄沈不语莺。",
      "自随春霭乱，还放夕阳明。",
      "惆怅池塘上，荷珠点点倾。"
    ]
  },
  {
    "volume": 685,
    "sequence": 9,
    "title": "送广利大师东归",
    "author": "吴融",
    "content": [
      "紫殿久沾恩，东归过海门。",
      "浮荣知是梦，轻别肯销魂。",
      "明发先晨鸟，寒栖入暝猿。",
      "蕺山如重到，应老旧云根。"
    ]
  },
  {
    "volume": 685,
    "sequence": 10,
    "title": "关东献兵部刘员外",
    "author": "吴融",
    "content": [
      "昨夜星辰动，仙郎近汉关。",
      "玳筵吟雪罢，锦帐押春还。",
      "已到青云上，应栖绛圃间。",
      "临邛有词赋，一为奏天颜。"
    ]
  },
  {
    "volume": 685,
    "sequence": 11,
    "title": "途次淮口",
    "author": "吴融",
    "content": [
      "寒流万派碧，南渡见烟光。",
      "人向隋宫近，山盘楚塞长。",
      "有村皆绿暗，无径不红芳。",
      "已带伤春病，如何更异乡。"
    ]
  },
  {
    "volume": 685,
    "sequence": 12,
    "title": "咏柳",
    "author": "吴融",
    "content": [
      "自与莺为地，不教花作媒。",
      "细应和雨断，轻只爱风裁。",
      "好拂锦步障，莫遮铜雀台。",
      "灞陵千万树，日暮别离回。"
    ]
  },
  {
    "volume": 685,
    "sequence": 13,
    "title": "武牢关遇雨",
    "author": "吴融",
    "content": [
      "泽春关路迥，暮雨细霏霏。",
      "带雾昏河浪，和尘重客衣。",
      "望中迷去骑，愁里乱斜晖。",
      "惆怅家山远，溟蒙湿翠微。"
    ]
  },
  {
    "volume": 685,
    "sequence": 14,
    "title": "春寒",
    "author": "吴融",
    "content": [
      "固教梅忍落，体与杏藏娇。",
      "已过冬疑剩，将来暖未饶。",
      "玉阶残雪在，罗荐暗魂销。",
      "莫问王孙事，烟芜正寂寥。"
    ]
  },
  {
    "volume": 685,
    "sequence": 15,
    "title": "早发潼关",
    "author": "吴融",
    "content": [
      "天边月初落，马上梦犹残。",
      "关树苍苍晓，玉阶澹澹寒。",
      "宦游终自苦，身世静堪观。",
      "争似山中隐，和云枕碧湍。"
    ]
  },
  {
    "volume": 685,
    "sequence": 16,
    "title": "送策上人",
    "author": "吴融",
    "content": [
      "昨来非有意，今去亦无心。",
      "阙下抛新院，江南指旧林。",
      "瓶添新涧绿，笠卸晚峰阴。",
      "八字如相许，终辞尺组寻。"
    ]
  },
  {
    "volume": 685,
    "sequence": 17,
    "title": "和诸学士秋夕禁直偶雪",
    "author": "吴融",
    "content": [
      "大华积秋雪，禁闱生夜寒。",
      "砚冰忧诏急，灯烬惜更残。",
      "正遂攀稽愿，翻追访戴欢。",
      "更为三日约，高兴未将阑。"
    ]
  },
  {
    "volume": 685,
    "sequence": 18,
    "title": "御沟十六韵",
    "author": "吴融",
    "content": [
      "一水终南下，何年派作沟。",
      "穿城初北注，过苑却东流。",
      "绕岸清波溢，连宫瑞气浮。",
      "去应涵凤沼，来必渗龙湫。",
      "激石珠争碎，萦堤练不收。",
      "照花长乐曙，泛叶建章秋。",
      "影炫金茎表，光摇绮陌头。",
      "旁沾画眉府，斜入教箫楼。",
      "有雨难澄镜，无萍易掷钩。",
      "鼓宜尧女瑟，荡必蔡姬舟。",
      "皋著通鸣鹤，津应接斗牛。",
      "回风还潋潋，和月更悠悠。",
      "浅忆觞堪泛，深思杖可投。",
      "只怀泾合虑，不带陇分愁。",
      "自有朝宗乐，曾无溃穴忧。",
      "不劳夸大汉，清渭贯神州。"
    ]
  },
  {
    "volume": 685,
    "sequence": 19,
    "title": "赴阙次留献荆南成相公三十韵",
    "author": "吴融",
    "content": [
      "分阃兼文德，持衡有武功。",
      "荆南知独去，海内更谁同。",
      "拔地孤峰秀，当天一鹗雄。",
      "云生五色笔，月吐六钧弓。",
      "骨格凌秋耸，心源见底空。",
      "神清餐沆瀣，气逸饮洪濛。",
      "临事成奇策，全身仗至忠。",
      "解鞍欺李广，煮弩笑臧洪。",
      "往昔逢多难，来兹故统戎。",
      "卓旗云梦泽，扑火细腰宫。",
      "铲土楼台构，连江雉堞笼。",
      "似平铺掌上，疑涌出壶中。",
      "岂是劳人力，宁因役鬼工。",
      "本遗三户在，今匝万家通。",
      "画舸横青雀，危樯列彩虹。",
      "席飞巫峡雨，袖拂宋亭风。",
      "场广盘球子，池闲引钓筒。",
      "礼贤金璧贱，煦物雪霜融。",
      "酒满梁尘动，棋残漏滴终。",
      "俭常资澹静，贵绝恃穹崇。",
      "唯要臣诚显，那求帝渥隆。",
      "甘棠名异奭，大树姓非冯。",
      "自念为迁客，方谐谒上公。",
      "痛知遭止棘，频叹委飘蓬。",
      "借宅诛茅绿，分囷指粟红。",
      "只惭燕馆盛，宁觉阮途穷。",
      "涣汗沾明主，沧浪别钓翁。",
      "去曾忧塞马，归欲逐边鸿。",
      "积感深于海，衔恩重极嵩。",
      "行行柳门路，回首下离东。"
    ]
  },
  {
    "volume": 685,
    "sequence": 20,
    "title": "三峰府内矮柏十韵",
    "author": "吴融",
    "content": [
      "擢秀依黄阁，移根自碧岑。",
      "周围虽合抱，直上岂盈寻。",
      "远砌行窥顶，当庭坐庇阴。",
      "短堪惊众木，高已让他林。",
      "日转无长影，风回有细音。",
      "不容萝茑附，只耐雪霜侵。",
      "玉帐笼应匝，牙旗倚更禁。",
      "叶低宜拂席，枝褭易抽簪。",
      "绿涧支离久，朱门掩映深。",
      "何须一千丈，方有岁寒心。"
    ]
  },
  {
    "volume": 685,
    "sequence": 21,
    "title": "雪十韵",
    "author": "吴融",
    "content": [
      "洒密蔽璇穹，霏霏杳莫穷。",
      "迟于雨到地，疾甚絮随风。",
      "四野苍茫际，千家晃朗中。",
      "夜迷三绕鹊，昼断一行鸿。",
      "结片飞琼树，栽花点蕊宫。",
      "壅应边尽北，填合海无东。",
      "高爱危峰积，低愁暖气融。",
      "月交都浩渺，日射更玲珑。",
      "送腊辞寒律，迎春入旧丛。",
      "自怜曾末至，聊复赋玄功。"
    ]
  },
  {
    "volume": 685,
    "sequence": 22,
    "title": "和睦州卢中丞题茅堂十韵",
    "author": "吴融",
    "content": [
      "有士当今重，忘情自古稀。",
      "独开青嶂路，闲掩白云扉。",
      "石累千层险，泉分一带微。",
      "栋危猿竞下，檐回鸟争归。",
      "烟冷茶铛静，波香兰舸飞。",
      "好移钟阜蓼，莫种首阳薇。",
      "树密含轻雾，川空漾薄晖。",
      "芝泥看只捧，蕙带且休围。",
      "东郭邻穿履，西林近衲衣。",
      "琼瑶一百字，千古见清机。"
    ]
  },
  {
    "volume": 685,
    "sequence": 23,
    "title": "奉和御制六韵",
    "author": "吴融",
    "content": [
      "天晓密云开，亭亭翠葆来。",
      "芰荷笼水殿，杨柳蔽风台。",
      "恩洽三时雨，欢腾万岁雷。",
      "日华偏照御，星彩迥分台。",
      "苇岸萦仙棹，莲峰倒玉杯。",
      "独惭歌圣德，不是侍臣才。"
    ]
  },
  {
    "volume": 685,
    "sequence": 24,
    "title": "败帘六韵",
    "author": "吴融",
    "content": [
      "有客编来久，弥年断不收。",
      "不堪风作候，岂复燕为雠？",
      "尽见三重阁，难迷百尺楼。",
      "伴灯微掩梦，兼扇劣遮羞。",
      "零落亡珠缀，殷勤谢玉钩。",
      "凉宵何必卷，月自入轩流。"
    ]
  },
  {
    "volume": 685,
    "sequence": 25,
    "title": "玉堂种竹六韵",
    "author": "吴融",
    "content": [
      "当砌植檀栾，浓阴五月寒。",
      "引风穿玉牖，摇露滴金盘。",
      "有韵和宫漏，无香杂畹兰。",
      "地疑云锁易，日近雪封难。",
      "静称围棋会，闲宜阁笔看。",
      "他年终结实，不羡树栖鸾。"
    ]
  },
  {
    "volume": 685,
    "sequence": 26,
    "title": "和韩致光侍郎无题三首十四韵",
    "author": "吴融",
    "content": [
      "珠佩元消暑，犀簪自辟尘。",
      "掩灯容燕宿，开镜待鸡晨。",
      "去懒都忘旧，来多未厌新。",
      "每逢忧是梦，长忆故延真。",
      "杏小双圆压，山浓两点嚬。",
      "瘦难胜宝带，轻欲驭飙轮。",
      "篦凤金雕翼，钗鱼玉镂鳞。",
      "月明无睡夜，花落断肠春。",
      "解舞何须楚，能筝可在秦？",
      "怯探同海底，稀遇极天津。",
      "绿柰攀宫艳，青梅弄岭珍。",
      "管纤银字咽，梭密锦书匀。",
      "厌胜还随俗，无疑不避人。",
      "可怜三五夕，妩媚善为邻。",
      "舞转轻轻雪，歌霏漠漠尘。",
      "漫游多卜夜，慵起不知晨。",
      "玉箸和妆裛，金莲逐步新。",
      "凤笙追北里，鹤驭访南真。",
      "有恨都无语，非愁亦有嚬。",
      "戏应过蚌浦，飞合入蟾轮。",
      "杯样成言鸟，梳文解卧鳞。",
      "逢迎大堤晚，离别洞庭春。",
      "似玉曾夸赵，如云不让秦。",
      "锦收花上露，珠引月中津。",
      "木为连枝贵，禽因比翼珍。",
      "万峰酥点薄，五色绣妆匀。",
      "獭髓求鱼客，鲛绡托海人。",
      "寸肠谁与达，洞府四无邻。",
      "绮阁临初日，铜台拂暗尘。",
      "鷾鸸偏报晓，乌鶂惯惊晨。",
      "鱼网裁书数，鹍弦上曲新。",
      "病多疑厄重，语切见心真。",
      "子母钱征笑，西南月借嚬。",
      "捣衣嫌独杵，分袂怨双轮。",
      "贝叶教丹觜，金刀寄赤鳞。",
      "卷帘吟塞雪，飞楫渡江春。",
      "解织宜名蕙，能歌合姓秦。",
      "眼穿回雁岭，魂断饮牛津。",
      "药自偷来绝，香从窃去珍。",
      "茗煎云沫聚，药种玉苗匀。",
      "草密应迷客，花繁好避人。",
      "长干足风雨，遥夜与谁邻。"
    ]
  },
  {
    "volume": 685,
    "sequence": 27,
    "title": "倒次元韵",
    "author": "吴融",
    "content": [
      "南陌来寻伴，东城去卜邻。",
      "生憎无赖客，死忆有情人。",
      "似束腰支细，如描发彩匀。",
      "黄鹂裁帽贵，紫燕刻钗珍。",
      "身近从淄右，家元接观津。",
      "雨台谁属楚，花洞不知秦。",
      "泪滴空床冷，妆浓满镜春。",
      "枕凉欹琥珀，簟洁展麒麟。",
      "茂苑廊千步，昭阳扇九轮。",
      "阳城迷处笑，京兆画时嚬。",
      "鱼子封笺短，蝇头学字真。",
      "易判期已远，难讳事还新。",
      "艇子愁冲夜，骊驹怕拂晨。",
      "如何断岐路，免得见行尘。"
    ]
  },
  {
    "volume": 685,
    "sequence": 28,
    "title": "个人三十韵",
    "author": "吴融",
    "content": [
      "袅袅复盈盈，何年坠玉京。",
      "见人还道姓，羞客不称名。",
      "故事谙金谷，新居近石城。",
      "脸横秋水溢，眉拂远山晴。",
      "粉薄涂云母，簪寒篸水晶。",
      "催来两桨送，怕起五丝萦。",
      "髻学盘桓绾，床依宛转成。",
      "博山凝雾重，油壁隐车轻。",
      "额点梅花样，心通棘刺情。",
      "搔头邀顾遇，约指到平生。",
      "鱼网徐徐襞，螺卮浅浅倾。",
      "芙蓉褥已展，豆蔻水休更。",
      "赵女怜胶腻，丁娘爱烛明。",
      "炷香龙荐脑，辟魇虎输精。",
      "管咽参差韵，弦嘈倰僜声。",
      "花残春寂寂，月落漏丁丁。",
      "柳絮联章敏，椒花属思清。",
      "剪罗成彩字，销蜡脱珠缨。",
      "邂逅当投珮，艰难莫拊楹。",
      "熨来身热定，舐得面痕平。",
      "匣镜金螭怒，帘旌绣兽狞。",
      "颈长堪鹤并，腰细任蜂争。",
      "滴泪泉饶竭，论心石未贞。",
      "必双成凤去，岂独化蝉鸣。",
      "书远肠空断，楼高胆易惊。",
      "数钱红带结，斗草蒨裙盛。",
      "袂柳阑干小，侵波略彴横。",
      "夜愁遥寄雁，晓梦半和莺。",
      "翼只思鹣比，根长羡藕并。",
      "可怜衣带缓，休赋重行行。"
    ]
  },
  {
    "volume": 685,
    "sequence": 29,
    "title": "即席十韵",
    "author": "吴融",
    "content": [
      "住处方窥宋，平生未嫁卢。",
      "暖金轻铸骨，寒玉细凝肤。",
      "妒蝶长成伴，伤鸾耐得孤。",
      "城堪迷下蔡，台合上姑苏。",
      "弄眼难降柳，含茸欲斗蒲。",
      "生凉云母扇，直夜博山炉。",
      "翡翠交妆镜，鸳鸯入画图。",
      "无心同石转，有泪约泉枯。",
      "猿渴应须见，鹰饥只待呼。",
      "银河正清浅，霓节过来无。"
    ]
  },
  {
    "volume": 685,
    "sequence": 30,
    "title": "追咏棠梨花十韵",
    "author": "吴融",
    "content": [
      "蜀地从来胜，棠梨第一花。",
      "更应无软弱，别自有妍华。",
      "不贵绡为雾，难降绮作霞。",
      "移须归紫府，驻合饵丹砂。",
      "密映弹琴宅，深藏卖酒家。",
      "夜宜红蜡照，春称锦筵遮。",
      "连庙魂栖望，飘江字绕巴。",
      "未饶酥点薄，兼妒雪飞斜。",
      "旧赏三年断，新期万里赊。",
      "长安如种得，谁定牡丹夸。"
    ]
  },
  {
    "volume": 685,
    "sequence": 31,
    "title": "绵竹山四十韵",
    "author": "吴融",
    "content": [
      "绵竹东西隅，千峰势相属。",
      "崚。",
      "压东巴，连延罗古蜀。",
      "方者露圭角，尖者钻箭簇。",
      "引者蛾眉弯，敛者鸢肩缩。",
      "尾蟉青蛇盘，颈低玄兔伏。",
      "横来突若奔，直上森如束。",
      "岁在作噩年，铜梁摇虿毒。",
      "相国京兆公，九命来作牧。",
      "戎提虎仆毛，专奉狼头纛。",
      "行府寄精庐，开窗对林麓。",
      "是时重阳后，天气旷清肃。",
      "兹山昏晓开，一一在人目。",
      "霜空正泬寥，浓翠霏扑扑。",
      "披海出珊瑚，贴天堆碧玉。",
      "俄然阴霾作，城郭才霢霂。",
      "绝顶已凝雪，晃朗开红旭。",
      "初疑昆仑下，夭矫龙衔烛。",
      "亦似蓬莱巅，金银台叠蹙。",
      "紫霞或旁映，绮段铺繁褥。",
      "晚照忽斜笼，赤城差断续。",
      "又如煮吴盐，万万盆初熟。",
      "又如濯楚练，千千匹未轴。",
      "又如水晶宫，蛟螭结川渎。",
      "又如钟乳洞，电雷开岩谷。",
      "丹青画不成，造化供难足。",
      "合有羽衣人，飘飖曳烟躅。",
      "合有五色禽，叫啸含仙曲。",
      "根虽限剑门，穴必通林屋。",
      "方诸沧海隔，欲去忧沦覆。",
      "群玉缥缈间，未可量往复。",
      "何如当此境，终朝旷遐瞩。",
      "往往草檄余，吟哦思幽独。",
      "早晚扫欃枪，笳鼓迎畅毂。",
      "休飞霹雳车，罢系虾蟆木。",
      "勒铭燕然山，万代垂芬郁。",
      "然后恣逍遥，独往群麋鹿。",
      "不管安与危，不问荣与辱。",
      "但乐濠梁鱼，岂怨钟山鹄。",
      "纫兰以围腰，采芝将实腹。",
      "石床须卧平，一任闲云触。"
    ]
  },
  {
    "volume": 685,
    "sequence": 32,
    "title": "祝风三十二韵",
    "author": "吴融",
    "content": [
      "我有二顷田，长洲东百里。",
      "环涂为之区，积葑相连纚。",
      "松江流其旁，春夏多苦水。",
      "堤防苟不时，泛滥即无已。",
      "粤余病眠久，而复家无峙。",
      "田峻不胜荒，农功皆废弛。",
      "他稼已如云，我田方欲莳。",
      "四际上通波，兼之葭与苇。",
      "是时立秋后，烟露浩凄矣。",
      "虽然遣毕功，萎约都无几。",
      "如何海上风，连日从空起。",
      "似欲驱沧溟，来沃具区里。",
      "噫嘻尔风师，吴中多豪士。",
      "囷仓过九年，一粒惜如死。",
      "籴贱兼粜贵，凶年翻大喜。",
      "只是疲羸苦，才饥须易子。",
      "余仍轗轲者，进趋年二纪。",
      "秋不安一食，春不闲一晷。",
      "肠回为多别，骨瘦因积毁。",
      "咳唾莫逢人，揶揄空睹鬼。",
      "中又值干戈，遑遑常转徙。",
      "故隐茅山西，今来笠泽涘。",
      "荒者不复寻，葺者还有以。",
      "将正陶令巾，又盖姜肱被。",
      "不敢务有余，有余必骄鄙。",
      "所期免假匄，假匄多惭耻。",
      "骄鄙既不生，惭耻更能弭。",
      "自可致逍遥，无妨阅经史。",
      "吁余将四十，满望只如此。",
      "干泽尚多难，学稼兹复尔。",
      "穷达虽系命，祸福生所履。",
      "天不饥死余，飘风当自止。"
    ]
  },
  {
    "volume": 685,
    "sequence": 33,
    "title": "金陵怀古",
    "author": "吴融",
    "content": [
      "玉树声沉战舰收，万家冠盖入中州。",
      "只应江令偏惆怅，头白归来是客游。"
    ]
  },
  {
    "volume": 685,
    "sequence": 34,
    "title": "凉思",
    "author": "吴融",
    "content": [
      "松间小槛接波平，月淡烟沉暑气清。",
      "半夜水禽栖不定，绿荷风动露珠倾。"
    ]
  },
  {
    "volume": 685,
    "sequence": 35,
    "title": "鲛绡",
    "author": "吴融",
    "content": [
      "云供片段月供光，贫女寒机枉自忙。",
      "莫道不蚕能致此，海边何事有扶桑。"
    ]
  },
  {
    "volume": 685,
    "sequence": 36,
    "title": "潮",
    "author": "吴融",
    "content": [
      "暮去朝来无定期，桑田长被此声移。",
      "蓬莱若探人间事，一日还应两度知。"
    ]
  },
  {
    "volume": 685,
    "sequence": 37,
    "title": "忘忧花",
    "author": "吴融",
    "content": [
      "繁红落尽始凄凉，直道忘忧也未忘。",
      "数朵殷红似春在，春愁特此系人肠。"
    ]
  },
  {
    "volume": 685,
    "sequence": 38,
    "title": "忆街西所居",
    "author": "吴融",
    "content": [
      "衡门一别梦难稀，人欲归时不得归。",
      "长忆去年寒食夜，杏花零落雨霏霏。"
    ]
  },
  {
    "volume": 685,
    "sequence": 39,
    "title": "云",
    "author": "吴融",
    "content": [
      "南北东西似客身，远峰高鸟自为邻。",
      "清歌一曲犹能住，莫道无心胜得人。"
    ]
  },
  {
    "volume": 685,
    "sequence": 40,
    "title": "华清宫四首",
    "author": "吴融",
    "content": [
      "中原无鹿海无波，凤辇鸾旗出幸多。",
      "今日故宫归寂寞，太平功业在山河。",
      "渔阳烽火照函关，玉辇匆匆下此山。",
      "一曲羽衣听不尽，至今遗恨水潺潺。",
      "上皇銮辂重巡游，雨泪无言独倚楼。",
      "惆怅眼前多少事，落花明月满宫秋。",
      "别殿和云锁翠微，太真遗像梦依依。",
      "玉皇掩泪频惆怅，应叹僧繇彩笔飞。"
    ]
  },
  {
    "volume": 685,
    "sequence": 41,
    "title": "陈琳墓",
    "author": "吴融",
    "content": [
      "冀州飞檄傲英雄，却把文辞事邺宫。",
      "纵道笔端由我得，九泉何面见袁公。"
    ]
  },
  {
    "volume": 685,
    "sequence": 42,
    "title": "湖州朝阳楼",
    "author": "吴融",
    "content": [
      "十二亭亭占晓光，隋家浪说有迷藏。",
      "仲宣题尽平生恨，别处应难看屋梁。"
    ]
  },
  {
    "volume": 685,
    "sequence": 43,
    "title": "卖花翁",
    "author": "吴融",
    "content": [
      "和烟和露一丛花，担入宫城许史家。",
      "惆怅东风无处说，不教闲地著春华。"
    ]
  },
  {
    "volume": 685,
    "sequence": 44,
    "title": "自讽",
    "author": "吴融",
    "content": [
      "世路升沉合自安，故人何必苦相干。",
      "涂穷始解东归去，莫过严光七里滩。"
    ]
  },
  {
    "volume": 685,
    "sequence": 45,
    "title": "送杜鹃花",
    "author": "吴融",
    "content": [
      "春红始谢又秋红，息国亡来入楚宫。",
      "应是蜀冤啼不尽，更凭颜色诉西风。"
    ]
  },
  {
    "volume": 685,
    "sequence": 46,
    "title": "西京道中闻蛙",
    "author": "吴融",
    "content": [
      "雨余林外夕烟沉，忽有蛙声伴客吟。",
      "莫怪闻时倍惆怅，稚圭蓬荜在山阴。"
    ]
  },
  {
    "volume": 685,
    "sequence": 47,
    "title": "情",
    "author": "吴融",
    "content": [
      "依依脉脉两如何，细似轻丝渺似波。",
      "月不长圆花易落，一生惆怅为伊多。"
    ]
  },
  {
    "volume": 685,
    "sequence": 48,
    "title": "送荆南从事之岳州",
    "author": "吴融",
    "content": [
      "秋拂湖光一镜开，庾郎兰棹好徘徊。",
      "遥知月落酒醒处，五十弦从波上来。"
    ]
  },
  {
    "volume": 685,
    "sequence": 49,
    "title": "渡淮作",
    "author": "吴融",
    "content": [
      "红杏花时辞汉苑，黄梅雨里上淮船。",
      "雨迎花送长如此，辜负东风十四年。"
    ]
  },
  {
    "volume": 685,
    "sequence": 50,
    "title": "薛舍人见征恩赐香并二十八字同寄",
    "author": "吴融",
    "content": [
      "往岁知君侍武皇，今来何用紫罗囊。",
      "都缘有意重熏裛，更洒江毫上玉堂。"
    ]
  },
  {
    "volume": 685,
    "sequence": 51,
    "title": "王母庙",
    "author": "吴融",
    "content": [
      "鸾龙一夜降昆丘，遗庙千年枕碧流。",
      "赚得武皇心力尽，忍看烟草茂陵秋。"
    ]
  },
  {
    "volume": 685,
    "sequence": 52,
    "title": "途中阻风",
    "author": "吴融",
    "content": [
      "洛阳寒食苦多风，扫荡春华一半空。",
      "莫道芳蹊尽成实，野花犹有未开丛。"
    ]
  },
  {
    "volume": 685,
    "sequence": 53,
    "title": "楚事",
    "author": "吴融",
    "content": [
      "悲秋应亦抵伤春，屈宋当年并楚臣。",
      "何事从来好时节，只将惆怅付词人。"
    ]
  },
  {
    "volume": 685,
    "sequence": 54,
    "title": "和僧咏牡丹",
    "author": "吴融",
    "content": [
      "万缘销尽本无心，何事看花恨却深。",
      "都是支郎足情调，坠香残蕊亦成吟。"
    ]
  },
  {
    "volume": 685,
    "sequence": 55,
    "title": "豫让",
    "author": "吴融",
    "content": [
      "韩魏同谋反覆深，晋阳三板免成沉。",
      "赵衰当面何须恨，不把干将访负心。"
    ]
  },
  {
    "volume": 685,
    "sequence": 56,
    "title": "和寄座主尚书",
    "author": "吴融",
    "content": [
      "偶逢戎旅战争日，岂是明时放逐臣。",
      "不用裁诗苦惆怅，风雷看起卧龙身。"
    ]
  },
  {
    "volume": 685,
    "sequence": 57,
    "title": "江行",
    "author": "吴融",
    "content": [
      "霞低水远碧翻红，一棹无边落照中。",
      "说示北人应不爱，锦遮泥健马追风。"
    ]
  },
  {
    "volume": 685,
    "sequence": 58,
    "title": "旅馆梅花",
    "author": "吴融",
    "content": [
      "清香无以敌寒梅，可爱他乡独看来。",
      "为忆故溪千万树，几年辜负雪中开。"
    ]
  },
  {
    "volume": 685,
    "sequence": 59,
    "title": "水鸟",
    "author": "吴融",
    "content": [
      "烟为行止水为家，两两三三睡暖沙。",
      "为谢离鸾兼别鹄，如何禁得向天涯。"
    ]
  },
  {
    "volume": 685,
    "sequence": 60,
    "title": "杨花",
    "author": "吴融",
    "content": [
      "不斗秾华不占红，自飞晴野雪濛濛。",
      "百花长恨风吹落，唯有杨花独爱风。"
    ]
  },
  {
    "volume": 685,
    "sequence": 61,
    "title": "水调",
    "author": "吴融",
    "content": [
      "凿河千里走黄沙，沙殿西来动日华。",
      "可道新声是亡国，且贪惆怅后庭花。"
    ]
  },
  {
    "volume": 685,
    "sequence": 62,
    "title": "秋夕楼居",
    "author": "吴融",
    "content": [
      "月里青山淡如画，露中黄叶飒然秋。",
      "危栏倚遍都无寐，只恐星河堕入楼。"
    ]
  },
  {
    "volume": 685,
    "sequence": 63,
    "title": "经苻坚墓",
    "author": "吴融",
    "content": [
      "百里烟尘散杳冥，新平一隰草青青。",
      "八公山石君知否，休更中原作彗星。"
    ]
  },
  {
    "volume": 685,
    "sequence": 64,
    "title": "松江晚泊",
    "author": "吴融",
    "content": [
      "吴台越峤两分津，万万樯乌簇夜云。",
      "吟尽长江一江月，更无人似谢将军。"
    ]
  },
  {
    "volume": 685,
    "sequence": 65,
    "title": "送薛学士赴任峡州二首",
    "author": "吴融",
    "content": [
      "负谴虽安不敢安，叠猿声里独之官。",
      "莫将彩笔闲抛掷，更待淮王诏草看。",
      "片帆飞入峡云深，带雨兼风动楚吟。",
      "何似玉堂裁诏罢，月斜鳷鹊漏沈沈。"
    ]
  },
  {
    "volume": 685,
    "sequence": 66,
    "title": "送许校书",
    "author": "吴融",
    "content": [
      "故人言别倍依依，病里班荆苦忆违。",
      "明日柳亭门外路，不知谁赋送将归？"
    ]
  },
  {
    "volume": 685,
    "sequence": 67,
    "title": "蛱蝶",
    "author": "吴融",
    "content": [
      "两两自依依，南园烟露微。",
      "住时须并住，飞处要交飞。",
      "草浅忧惊吹，花残惜晚晖。",
      "长交撷芳女，夜梦远人归。"
    ]
  }
]