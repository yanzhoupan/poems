[
  {
    "volume": 196,
    "sequence": 1,
    "title": "元次山居武昌之樊山，新春大雪，以诗问之",
    "author": "孟彦深",
    "content": [
      "江山十日雪，雪深江雾浓。",
      "起来望樊山，但见群玉峰。",
      "林莺却不语，野兽翻有踪。",
      "山中应大寒，短褐何以完。",
      "皓气凝书帐，清著钓鱼竿。",
      "怀君欲进谒，谿滑渡舟难。"
    ]
  },
  {
    "volume": 196,
    "sequence": 2,
    "title": "出塞曲（一作刘济诗）",
    "author": "刘湾",
    "content": [
      "将军在重围，音信绝不通。",
      "羽书如流星，飞入甘泉宫。",
      "倚是并州儿，少年心胆雄。",
      "一朝随召募，百战争王公。",
      "去年桑干北，今年桑干东。",
      "死是征人死，功是将军功。",
      "汗马牧秋月，疲卒卧霜风。",
      "仍闻左贤王，更将围云中。"
    ]
  },
  {
    "volume": 196,
    "sequence": 3,
    "title": "云南曲",
    "author": "刘湾",
    "content": [
      "百蛮乱南方，群盗如猬起。",
      "骚然疲中原，征战从此始。",
      "白门太和城，来往一万里。",
      "去者无全生，十人九人死。",
      "岱马卧阳山，燕兵哭泸水。",
      "妻行求死夫，父行求死子。",
      "苍天满愁云，白骨积空垒。",
      "哀哀云南行，十万同已矣。"
    ]
  },
  {
    "volume": 196,
    "sequence": 4,
    "title": "李陵别苏武",
    "author": "刘湾",
    "content": [
      "汉武爱边功，李陵提步卒。",
      "转战单于庭，身随汉军没。",
      "李陵不爱死，心存归汉阙。",
      "誓欲还国恩，不为匈奴屈。",
      "身辱家已无，长居虎狼窟。",
      "胡天无春风，虏地多积雪。",
      "穷阴愁杀人，况与苏武别。",
      "发声天地哀，执手肺肠绝。",
      "白日为我愁，阴云为我结。",
      "生为汉宫臣，死为胡地骨。",
      "万里长相思，终身望南月。"
    ]
  },
  {
    "volume": 196,
    "sequence": 5,
    "title": "虹县严孝子墓",
    "author": "刘湾",
    "content": [
      "至性教不及，因心天所资。",
      "礼闻三年丧，尔独终身期。",
      "下由骨肉恩，上报父母慈。",
      "礼闻哭有卒，汝独哀无时。",
      "前有松柏林，荆蓁结朦胧。",
      "墓门白日闭，泣血黄泉中。",
      "草服蔽枯骨，垢容戴飞蓬。",
      "举声哭苍天，万木皆悲风。"
    ]
  },
  {
    "volume": 196,
    "sequence": 6,
    "title": "对雨愁闷，寄钱大郎中",
    "author": "刘湾",
    "content": [
      "积雨细纷纷，饥寒命不分。",
      "揽衣愁见肘，窥镜觅从文。",
      "九陌成泥海，千山尽湿云。",
      "龙钟驱款段，到处倍思君。"
    ]
  },
  {
    "volume": 196,
    "sequence": 7,
    "title": "即席赋露中菊",
    "author": "刘湾",
    "content": [
      "众芳春竞发，寒菊露偏滋。",
      "受气何曾异，开花独自迟。",
      "晚成犹有分，欲采未过时。",
      "勿弃东篱下，看随秋草衰。"
    ]
  },
  {
    "volume": 196,
    "sequence": 8,
    "title": "遇旅鹤",
    "author": "孙昌胤",
    "content": [
      "灵鹤产绝境，昂昂无与俦。",
      "群飞沧海曙，一叫云山秋。",
      "野性方自得，人寰何所求。",
      "时因戏祥风，偶尔来中州。",
      "中州帝王宅，园沼深且幽。",
      "希君惠稻粱，欲并离丹丘。",
      "不然奋飞去，将适汗漫游。",
      "肯作池上鹜，年年空沉浮。"
    ]
  },
  {
    "volume": 196,
    "sequence": 9,
    "title": "清明",
    "author": "孙昌胤",
    "content": [
      "清明暮春里，怅望北山陲。",
      "燧火开新焰，桐花发故枝。",
      "沈冥惭岁物，欢宴阻朋知。",
      "不及林间鸟，迁乔并羽仪。"
    ]
  },
  {
    "volume": 196,
    "sequence": 10,
    "title": "和司空曙、刘昚虚九日送人",
    "author": "孙昌胤",
    "content": [
      "京邑叹离群，江楼喜遇君。",
      "开筵当九日，泛菊外浮云。",
      "朗咏山川霁，酣歌物色新。",
      "君看酒中意，未肯丧斯文。"
    ]
  },
  {
    "volume": 196,
    "sequence": 11,
    "title": "越裳献白翟（一作丁仙芝诗）",
    "author": "孙昌胤",
    "content": [
      "圣哲符休运，伊皋列上台。",
      "覃恩丹徼远，入贡素翚来。",
      "北阙欣初见，南枝顾未回。",
      "敛容残雪净，矫翼片云开。",
      "驯扰将无惧，翻飞幸莫猜。",
      "甘从上苑里，饮啄自裴回。"
    ]
  },
  {
    "volume": 196,
    "sequence": 12,
    "title": "绵州越王楼即事",
    "author": "乔琳",
    "content": [
      "三蜀澄清郡政闲，登楼携酌日跻攀。",
      "顿觉胸怀无俗事，回看掌握是人寰。",
      "滩声曲折涪州水，云影低衔富乐山。",
      "行雁南飞似乡信，忽然西笑向秦关。"
    ]
  },
  {
    "volume": 196,
    "sequence": 13,
    "title": "牡丹",
    "author": "柳浑",
    "content": [
      "近来无奈牡丹何，数十千钱买一颗。",
      "今朝始得分明见，也共戎葵不校多。"
    ]
  }
]