[
  {
    "volume": 282,
    "sequence": 1,
    "title": "从军有苦乐行（时从司空鱼公北征）",
    "author": "李益",
    "content": [
      "劳者且莫歌，我欲送君觞。",
      "从军有苦乐，此曲乐未央。",
      "仆居在陇上，陇水断人肠。",
      "东过秦宫路，宫路入咸阳。",
      "时逢汉帝出，谏猎至长杨。",
      "讵驰游侠窟，非结少年场。",
      "一旦承嘉惠，轻身重恩光。",
      "秉笔参帷帟，从军至朔方。",
      "边地多阴风，草木自凄凉。",
      "断绝海云去，出没胡沙长。",
      "参差引雁翼，隐辚腾军装。",
      "剑文夜如水，马汗冻成霜。",
      "侠气五都少，矜功六郡良。",
      "山河起目前，睚眦死路傍。",
      "北逐驱獯虏，西临复旧疆。",
      "昔还赋馀资，今出乃赢粮。",
      "一矢弢夏服，我弓不再张。",
      "寄语丈夫雄，若乐身自当。"
    ]
  },
  {
    "volume": 282,
    "sequence": 2,
    "title": "登长城（一题作塞下曲）",
    "author": "李益",
    "content": [
      "汉家今上郡，秦塞古长城。",
      "有日云长惨，无风沙自惊。",
      "当今圣天子，不战四夷平。"
    ]
  },
  {
    "volume": 282,
    "sequence": 3,
    "title": "杂曲",
    "author": "李益",
    "content": [
      "妾本蚕家女，不识贵门仪。",
      "藁砧持玉斧，交结五陵儿。",
      "十日或一见，九日在路岐。",
      "人生此夫婿，富贵欲何为。",
      "杨柳徒可折，南山不可移。",
      "妇人贵结发，宁有再嫁资。",
      "嫁女莫望高，女心愿所宜。",
      "宁从贱相守，不愿贵相离。",
      "蓝叶郁重重，蓝花若榴色。",
      "少妇归少年，华光自相得。",
      "谁言配君子，以奉百年身。",
      "有义即夫婿，无义还他人。",
      "爱如寒炉火，弃若秋风扇。",
      "山岳起面前，相看不相见。",
      "丈夫非小儿，何用强相知。",
      "不见朝生菌，易成还易衰。",
      "征客欲临路，居人还出门。",
      "北风河梁上，四野愁云繁。",
      "岂不恋我家，夫婿多感恩。",
      "前程有日月，勋绩在河源。",
      "少妇马前立，请君听一言。",
      "春至草亦生，谁能无别情。",
      "殷勤展心素，见新莫忘故。",
      "遥望孟门山，殷勤报君子。",
      "既为随阳雁，勿学西流水。",
      "尝闻生别离，悲莫悲于此。",
      "同器不同荣，堂下即千里。",
      "与君贫贱交，何异萍上水。",
      "托身天使然，同生复同死。"
    ]
  },
  {
    "volume": 282,
    "sequence": 4,
    "title": "送辽阳使还军",
    "author": "李益",
    "content": [
      "征人歌且行，北上辽阳城。",
      "二月戎马息，悠悠边草生。",
      "青山出塞断，代地入云平。",
      "昔者匈奴战，多闻杀汉兵。",
      "平生报国愤，日夜角弓鸣。",
      "勉君万里去，勿使虏尘惊。"
    ]
  },
  {
    "volume": 282,
    "sequence": 5,
    "title": "赋得早燕送别",
    "author": "李益",
    "content": [
      "碧草缦如线，去来双飞燕。",
      "长门未有春，先入班姬殿。",
      "梁空绕不息，檐寒窥欲遍。",
      "今至随红萼，昔还悲素扇。",
      "一别与秋鸿，差池讵相见。"
    ]
  },
  {
    "volume": 282,
    "sequence": 6,
    "title": "秋晚溪中寄怀大理齐司直（时齐分司洛下，有东山之期）",
    "author": "李益",
    "content": [
      "凤翔属明代，羽翼文葳蕤。",
      "昆仑进琪树，飞舞下瑶池。",
      "振仪自西眷，东夏复分釐。",
      "国典唯平法，伊人方在斯。",
      "荒宁桁杨肃，芳辉兰玉滋。",
      "明质鹜高景，飘飖服缨绥。",
      "天寒清洛苑，秋夕白云司。",
      "况复空岩侧，苍苍幽桂期。",
      "岁寒坐流霰，山川犹别离。",
      "浩思凭尊酒，氛氲独含辞。"
    ]
  },
  {
    "volume": 282,
    "sequence": 7,
    "title": "溪中月下寄杨子尉封亮",
    "author": "李益",
    "content": [
      "蘅若夺幽色，衔思恍无悰。",
      "宵长霜雾多，岁晏淮海风。",
      "团团山中月，三五离夕同。",
      "露凝朱弦绝，觞至兰玉空。",
      "清光液流波，盛明难再逢。",
      "尝恐河汉远，坐窥烟景穷。",
      "小人谅处阴，君子树大功。",
      "永愿厉高翼，慰我丹桂丛。"
    ]
  },
  {
    "volume": 282,
    "sequence": 8,
    "title": "春晚赋得馀花落（得起字）",
    "author": "李益",
    "content": [
      "留春春竟去，春去花如此。",
      "蝶舞绕应稀，鸟惊飞讵已。",
      "衰红辞故萼，繁绿扶雕蕊。",
      "自委不胜愁，庭风那更起。"
    ]
  },
  {
    "volume": 282,
    "sequence": 9,
    "title": "闻亡友王七嘉禾寺得素琴",
    "author": "李益",
    "content": [
      "故人惜此去，留琴明月前。",
      "今来我访旧，泪洒白云天。",
      "讵欲匣孤响，送君归夜泉。",
      "抚琴犹可绝，况此故无弦。",
      "何必雍门奏，然后泪潺湲。"
    ]
  },
  {
    "volume": 282,
    "sequence": 10,
    "title": "校书郎杨凝往年以古镜贶别今追赠以诗",
    "author": "李益",
    "content": [
      "明镜出匣时，明如云间月。",
      "一别青春鉴，回光照华发。",
      "美人昔自爱，鞶带手中结。",
      "愿以三五期，经天无玷缺。"
    ]
  },
  {
    "volume": 282,
    "sequence": 11,
    "title": "置酒行",
    "author": "李益",
    "content": [
      "置酒命所欢，凭觞遂为戚。",
      "日往不再来，兹辰坐成昔。",
      "百龄非久长，五十将半百。",
      "胡为劳我形，己须还复白。",
      "西山鸾鹤群，矫矫烟雾翮。",
      "明霞发金丹，阴洞潜水碧。",
      "安得凌风羽，崦嵫驻灵魄。",
      "无然坐衰老，惭叹东陵柏。"
    ]
  },
  {
    "volume": 282,
    "sequence": 12,
    "title": "长社窦明府宅夜送王屋道士常究子",
    "author": "李益",
    "content": [
      "旦随三鸟去，羽节凌霞光。",
      "暮与双凫宿，云车下紫阳。",
      "天坛临月近，洞水出山长。",
      "海峤年年别，丘陵徒自伤。"
    ]
  },
  {
    "volume": 282,
    "sequence": 13,
    "title": "观回军三韵",
    "author": "李益",
    "content": [
      "行行上陇头，陇月暗悠悠。",
      "万里将军没，回旌陇戍秋。",
      "谁令呜咽水，重入故营流。"
    ]
  },
  {
    "volume": 282,
    "sequence": 14,
    "title": "华山南庙",
    "author": "李益",
    "content": [
      "阴山临古道，古庙闭山碧。",
      "落日春草中，搴芳荐瑶席。",
      "明灵达精意，仿佛如不隔。",
      "岩雨神降时，回飙入松柏。",
      "常闻坑儒后，此地返秦璧。",
      "自古害忠良，神其辅宗祏。"
    ]
  },
  {
    "volume": 282,
    "sequence": 15,
    "title": "喜邢校书远至对雨同赋远晚饭阮返五韵",
    "author": "李益",
    "content": [
      "雀噪空城阴，木衰羁思远。",
      "已蔽青山望，徒悲白云晚。",
      "别离千里风，雨中同一饭。",
      "开径说逢康，临觞方接阮。",
      "旅宦竟何如，劳飞思自返。"
    ]
  },
  {
    "volume": 282,
    "sequence": 16,
    "title": "城西竹园送裴佶王达",
    "author": "李益",
    "content": [
      "葳蕤凌风竹，寂寞离人觞。",
      "怆怀非外至，沉郁自中肠。",
      "远行从此始，别袂重凄霜。"
    ]
  },
  {
    "volume": 282,
    "sequence": 17,
    "title": "月下喜邢校书至自洛",
    "author": "李益",
    "content": [
      "天河夜未央，漫漫复苍苍。",
      "重君远行至，及此明月光。",
      "华星映衰柳，暗水入寒塘。",
      "客心定何似，馀欢方自长。"
    ]
  },
  {
    "volume": 282,
    "sequence": 18,
    "title": "北至太原",
    "author": "李益",
    "content": [
      "炎祚昔昏替，皇基此郁盘。",
      "玄命久已集，抚运良乃艰。",
      "南厄羊肠险，北走雁门寒。",
      "始于一戎定，垂此亿世安。",
      "唐风本忧思，王业实艰难。",
      "中历虽横溃，天纪未可干。",
      "圣明所兴国，灵岳固不殚。",
      "咄咄薄游客，斯言殊不刊。"
    ]
  },
  {
    "volume": 282,
    "sequence": 19,
    "title": "入华山访隐者经仙人石坛",
    "author": "李益",
    "content": [
      "三考四岳下，官曹少休沐。",
      "久负青山诺，今还获所欲。",
      "尝闻玉清洞，金简受玄箓。",
      "夙驾升天行，云游恣霞宿。",
      "平明矫轻策，扪石入空曲。",
      "仙人古石坛，苔绕青瑶局。",
      "阳桂凌烟紫，阴罗冒水绿。",
      "隔世闻丹经，悬泉注明玉。",
      "前惊羽人会，白日天居肃。",
      "问我将致辞，笑之自相目。",
      "竦身云遂起，仰见双白鹄。",
      "堕其一纸书，文字类鸟足。",
      "视之了不识，三返又三复。",
      "归来问方士，举世莫解读。",
      "何必若蜉蝣，然后为跼促。",
      "鄙哉宦游子，身志俱降辱。",
      "再往不及期，劳歌叩山木。"
    ]
  },
  {
    "volume": 282,
    "sequence": 20,
    "title": "罢镜",
    "author": "李益",
    "content": [
      "手中青铜镜，照我少年时。",
      "衰飒一如此，清光难复持。",
      "欲令孤月掩，从遣半心疑。",
      "纵使逢人见，犹胜自见悲。"
    ]
  },
  {
    "volume": 282,
    "sequence": 21,
    "title": "华阴东泉同张处士诣藏律师兼简县内同官因寄齐中书",
    "author": "李益",
    "content": [
      "苍崖抱寒泉，沦照洞金碧。",
      "潜鳞孕明晦，山灵閟幽赜。",
      "前峰何其诡，万变穷日夕。",
      "松老风易悲，山秋云更白。",
      "故人邑中吏，五里仙雾隔。",
      "美质简琼瑶，英声铿金石。",
      "烦君竟相问，问我此何适。",
      "我因赞时理，书寄西飞翮。",
      "哲匠熙百工，日月被光泽。",
      "大国本多士，荆岑无遗璧。",
      "高网弥八纮，皇图明四辟。",
      "群材既兼畅，顾我在草泽。",
      "贵无身外名，贱有区中役。",
      "忽忽百龄内，殷殷千虑迫。",
      "人生已如寄，在寄复为客。",
      "旧国不得归，风尘满阡陌。"
    ]
  },
  {
    "volume": 282,
    "sequence": 22,
    "title": "答郭黄中孤云首章见赠",
    "author": "李益",
    "content": [
      "孤云生西北，从风东南飘。",
      "帝乡日已远，苍梧无还飙。",
      "已矣玄凤叹，严霜集灵苕。",
      "君其勉我怀，岁暮孰不凋。"
    ]
  },
  {
    "volume": 282,
    "sequence": 23,
    "title": "合源溪期张计不至",
    "author": "李益",
    "content": [
      "霜露肃时序，缅然方独寻。",
      "暗溪迟仙侣，寒涧闻松禽。",
      "寂历兹夜永，清明秋序深。",
      "微波澹澄夕，烟景含虚林。",
      "素志久沦否，幽怀方自吟。"
    ]
  },
  {
    "volume": 282,
    "sequence": 24,
    "title": "竹溪",
    "author": "李益",
    "content": [
      "访竹越云崖，即林若溪绝。",
      "宁知修干下，漠漠秋苔洁。",
      "清光溢空曲，茂色临幽澈。",
      "采摘愧芳鲜，奉君岁暮节。"
    ]
  },
  {
    "volume": 282,
    "sequence": 25,
    "title": "送诸暨王主簿之任",
    "author": "李益",
    "content": [
      "别愁已万绪，离曲方三奏。",
      "远宦一辞乡，南天异风候。",
      "秦城岁芳老，越国春山秀。",
      "落日望寒涛，公门闭清昼。",
      "何用慰相思，裁书寄关右。"
    ]
  },
  {
    "volume": 282,
    "sequence": 26,
    "title": "罢秩后入华山采茯苓逢道者",
    "author": "李益",
    "content": [
      "委绶来名山，观奇恣所停。",
      "山中若有闻，言此不死庭。",
      "遂逢五老人，一谓西岳灵。",
      "或闻樵人语，飞去入昴星。",
      "授我出云路，苍然凌石屏。",
      "视之有文字，乃古黄庭经。",
      "左右长松列，动摇风露零。",
      "上蟠千年枝，阴虬负青冥。",
      "下结九秋霰，流膏为茯苓。",
      "取之砂石间，异若龟鹤形。",
      "况闻秦宫女，华发变已青。",
      "有如上帝心，与我千万龄。",
      "始疑有仙骨，炼魂可永宁。",
      "何事逐豪游，饮啄以膻腥。",
      "神物亦自閟，风雷护此扃。",
      "欲传山中宝，回策忽已暝。",
      "乃悲世上人，求醒终不醒。"
    ]
  },
  {
    "volume": 282,
    "sequence": 27,
    "title": "自朔方还与郑式瞻崔称郑子周岑赞同会法云寺三门避暑",
    "author": "李益",
    "content": [
      "予本疏放士，朅来非外矫。",
      "误落边尘中，爱山见山少。",
      "始投清凉宇，门值烟岫表。",
      "参差互明灭，彩翠竟昏晓。",
      "泠泠远风来，过此群木杪。",
      "英英二三彦，襟旷去烦扰。",
      "游川出潜鱼，息阴倦飞鸟。",
      "徇物不可穷，唯于此心了。"
    ]
  },
  {
    "volume": 282,
    "sequence": 28,
    "title": "来从窦车骑行（自朔方行作）",
    "author": "李益",
    "content": [
      "束发逢世屯，怀恩抱明义。",
      "读书良有感，学剑惭非智。",
      "遂别鲁诸生，来从窦车骑。",
      "追兵赴边急，络马黄金辔。",
      "出入燕南陲，由来重意气。",
      "自经皋兰战，又破楼烦地。",
      "西北护三边，东南留一尉。",
      "时过欻如云，参差不自意。",
      "将军失恩泽，万事从此异。",
      "置酒高台上，薄暮秋风至。",
      "长戟与我归，归来同弃置。",
      "自酌还自饮，非名又非利。",
      "歌出易水寒，琴下雍门泪。",
      "出逢平乐旧，言在天阶侍。",
      "问我从军苦，自陈少年贵。",
      "丈夫交四海，徒论身自致。",
      "汉将不封侯，苏卿劳远使。",
      "今我终此曲，此曲诚不易。",
      "贵人难识心，何由知忌讳。"
    ]
  },
  {
    "volume": 282,
    "sequence": 29,
    "title": "夜发军中",
    "author": "李益",
    "content": [
      "边马枥上惊，雄剑匣中鸣。",
      "半夜军书至，匈奴寇六城。",
      "中坚分暗阵，太乙起神兵。",
      "出没风云合，苍黄豺虎争。",
      "今日边庭战，缘赏不缘名。"
    ]
  },
  {
    "volume": 282,
    "sequence": 30,
    "title": "将赴朔方早发汉武泉",
    "author": "李益",
    "content": [
      "弭盖出故关，穷秋首边路。",
      "问我此何为，平生重一顾。",
      "风吹山下草，系马河边树。",
      "奉役良有期，回瞻终未屡。",
      "去乡幸未远，戎衣今已故。",
      "岂惟幽朔寒，念我机中素。",
      "去矣勿复言，所酬知音遇。"
    ]
  },
  {
    "volume": 282,
    "sequence": 31,
    "title": "城傍少年（一作汉宫少年行）",
    "author": "李益",
    "content": [
      "生长边城傍，出身事弓马。",
      "少年有胆气，独猎阴山下。",
      "偶与匈奴逢，曾擒射雕者。",
      "名悬壮士籍，请君少相假。"
    ]
  },
  {
    "volume": 282,
    "sequence": 32,
    "title": "游子吟",
    "author": "李益",
    "content": [
      "女羞夫婿薄，客耻主人贱。",
      "遭遇同众流，低回愧相见。",
      "君非青铜镜，何事空照面。",
      "莫以衣上尘，不谓心如练。",
      "人生当荣盛，待士勿言倦。",
      "君看白日驰，何异弦上箭。"
    ]
  },
  {
    "volume": 282,
    "sequence": 33,
    "title": "饮马歌",
    "author": "李益",
    "content": [
      "百马饮一泉，一马争上游。",
      "一马喷成泥，百马饮浊流。",
      "上有沧浪客，对之空叹息。",
      "自顾缨上尘，裴回终日夕。",
      "为问泉上翁，何时见沙石。"
    ]
  },
  {
    "volume": 282,
    "sequence": 34,
    "title": "莲塘驿（在盱眙界）",
    "author": "李益",
    "content": [
      "五月渡淮水，南行绕山陂。",
      "江村远鸡应，竹里闻缲丝。",
      "楚女肌发美，莲塘烟露滋。",
      "菱花覆碧渚，黄鸟双飞时。",
      "渺渺溯洄远，凭风托微词。",
      "斜光动流睇，此意难自持。",
      "女歌本轻艳，客行多怨思。",
      "女萝蒙幽蔓，拟上青桐枝。"
    ]
  },
  {
    "volume": 282,
    "sequence": 35,
    "title": "五城道中",
    "author": "李益",
    "content": [
      "金铙随玉节，落日河边路。",
      "沙鸣后骑来，雁起前军度。",
      "五城鸣斥堠，三秦新召募。",
      "天寒白登道，塞浊阴山雾。",
      "仍闻旧兵老，尚在乌兰戍。",
      "笳箫汉思繁，旌旗边色故。",
      "寝兴倦弓甲，勤役伤风露。",
      "来远赏不行，锋交勋乃茂。",
      "未知朔方道，何年罢兵赋。"
    ]
  },
  {
    "volume": 282,
    "sequence": 36,
    "title": "与王楚同登青龙寺上方",
    "author": "李益",
    "content": [
      "连冈出古寺，流睇移芳宴。",
      "鸟没汉诸陵，草平秦故殿。",
      "摇光浅深树，拂木参差燕。",
      "春心断易迷，远目伤难遍。",
      "壮日各轻年，暮年方自见。"
    ]
  },
  {
    "volume": 282,
    "sequence": 37,
    "title": "登夏州城观送行人赋得六州胡儿歌",
    "author": "李益",
    "content": [
      "六州胡儿六蕃语，十岁骑羊逐沙鼠。",
      "沙头牧马孤雁飞，汉军游骑貂锦衣。",
      "云中征戍三千里，今日征行何岁归。",
      "无定河边数株柳，共送行人一杯酒。",
      "胡儿起作和蕃歌，齐唱呜呜尽垂手。",
      "心知旧国西州远，西向胡天望乡久。",
      "回头忽作异方声，一声回尽征人首。",
      "蕃音虏曲一难分，似说边情向塞云。",
      "故国关山无限路，风沙满眼堪断魂。",
      "不见天边青作冢，古来愁杀汉昭君。"
    ]
  },
  {
    "volume": 282,
    "sequence": 38,
    "title": "从军夜次六胡北饮马磨剑石为祝殇辞",
    "author": "李益",
    "content": [
      "我行空碛，见沙之磷磷，与草之幂幂，半没胡儿磨剑石。",
      "当时洗剑血成川，至今草与沙皆赤。",
      "我因扣石问以言，水流呜咽幽草根，君宁独不怪阴磷？",
      "吹火荧荧又为碧，有鸟自称蜀帝魂。",
      "南人伐竹湘山下，交根接叶满泪痕。",
      "请君先问湘江水，然我此恨乃可论。",
      "秦亡汉绝三十国，关山战死知何极。",
      "风飘雨洒水自流，此中有冤消不得。",
      "为之弹剑作哀吟，风沙四起云沈沈。",
      "满营战马嘶欲尽，毕昴不见胡天阴。",
      "东征曾吊长平苦，往往晴明独风雨。",
      "年移代去感精魂，空山月暗闻鼙鼓。",
      "秦坑赵卒四十万，未若格斗伤戎虏。",
      "圣君破胡为六州，六州又尽为胡丘。",
      "韩公三城断胡路，汉甲百万屯边秋。",
      "乃分司空授朔土，拥以玉节临诸侯，汉为一雪万世仇。",
      "我今抽刀勒剑石，告尔万世为唐休。",
      "又闻招魂有美酒，为我浇酒祝东流。",
      "殇为魂兮，可以归还故乡些；",
      "沙场地无人兮，尔独不可以久留。"
    ]
  },
  {
    "volume": 282,
    "sequence": 39,
    "title": "登天坛夜见海",
    "author": "李益",
    "content": [
      "朝游碧峰三十六，夜上天坛月边宿。",
      "仙人携我搴玉英，坛上夜半东方明。",
      "仙钟撞撞近海日，海中离离三山出。",
      "霞梯赤城遥可分，霓旌绛节倚彤云。",
      "八鸾五凤纷在御，王母欲上朝元君。",
      "群仙指此为我说，几见尘飞沧海竭。",
      "竦身别我期丹宫，空山处处遗清风。",
      "九州下视杳未旦，一半浮生皆梦中。",
      "始知武皇求不死，去逐瀛洲羡门子。"
    ]
  },
  {
    "volume": 282,
    "sequence": 40,
    "title": "大礼毕皇帝御丹凤门改元建中大赦",
    "author": "李益",
    "content": [
      "大明曈曈天地分，六龙负日升天门。",
      "凤凰飞来衔帝箓，言我万代金皇孙。",
      "灵鸡鼓舞承天赦，高翔百尺垂朱幡。",
      "宸居穆清受天历，建中甲子合上元。",
      "昊穹景命即已至，王事乃可酬乾坤。",
      "升中告成答玄贶，泥金检玉昭鸿恩。",
      "云亭之事略可记，七十二君宁独尊。",
      "小臣欲上封禅表，久而未就归文园。"
    ]
  },
  {
    "volume": 282,
    "sequence": 41,
    "title": "轻薄篇",
    "author": "李益",
    "content": [
      "豪不必驰千骑，雄不在垂双鞬。",
      "天生俊气自相逐，出与雕鹗同飞翻。",
      "朝行九衢不得意，下鞭走马城西原。",
      "忽闻燕雁一声去，回鞍挟弹平陵园。",
      "归来青楼曲未半，美人玉色当金尊。",
      "淮阴少年不相下，酒酣半笑倚市门。",
      "安知我有不平色，白日欲落红尘昏。",
      "死生容易如反掌，得意失意由一言。",
      "少年但饮莫相问，此中报仇亦报恩。"
    ]
  },
  {
    "volume": 282,
    "sequence": 42,
    "title": "野田行（一作于鹄诗）",
    "author": "李益",
    "content": [
      "日没出古城，野田何茫茫。",
      "寒狐啸青冢，鬼火烧白杨。",
      "昔人未为泉下客，行到此中曾断肠。"
    ]
  },
  {
    "volume": 282,
    "sequence": 43,
    "title": "古别离",
    "author": "李益",
    "content": [
      "双剑欲别风凄然，雌沉水底雄上天。",
      "江回汉转两不见，云交雨合知何年。",
      "古来万事皆由命，何用临岐苦涕涟。"
    ]
  },
  {
    "volume": 282,
    "sequence": 44,
    "title": "效古促促曲为河上思妇作",
    "author": "李益",
    "content": [
      "促促何促促，黄河九回曲。",
      "嫁与棹船郎，空床将影宿。",
      "不道君心不如石，那教妾貌长如玉。"
    ]
  },
  {
    "volume": 282,
    "sequence": 45,
    "title": "汉宫少年行",
    "author": "李益",
    "content": [
      "君不见上宫警夜营八屯，冬冬街鼓朝朱轩。",
      "玉阶霜仗拥未合，少年排入铜龙门。",
      "暗闻弦管九天上，宫漏沈沈清吹繁。",
      "平明走马绝驰道，呼鹰挟弹通缭垣。",
      "玉笼金锁养黄口，探雏取卵伴王孙。",
      "分曹陆博快一掷，迎欢先意笑语喧。",
      "巧为柔媚学优孟，儒衣嬉戏冠沐猿。",
      "晚来香街经柳市，行过倡舍宿桃根。",
      "相逢杯酒一言失，回朱点白闻至尊。",
      "金张许史伺颜色，王侯将相莫敢论。",
      "岂知人事无定势，朝欢暮戚如掌翻。",
      "椒房宠移子爱夺，一夕秋风生戾园。",
      "徒用黄金将买赋，宁知白玉暗成痕。",
      "持杯收水水已覆，徙薪避火火更燔。",
      "欲求四老张丞相，南山如天不可上。"
    ]
  }
]