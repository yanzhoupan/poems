[
  {
    "volume": 408,
    "sequence": 1,
    "title": "酬乐天江楼夜吟稹诗，因成三十韵（次用本韵）",
    "author": "元稹",
    "content": [
      "忽见君新句，君吟我旧篇。",
      "见当巴徼外，吟在楚江前。",
      "思鄙宁通律，声清遂扣玄。",
      "三都时觉重，一顾世称妍。",
      "排韵曾遥答，分题几共联。",
      "昔凭银翰写，今赖玉音宣。",
      "布鼓随椎响，坯泥仰匠圆。",
      "铃因风断续，珠与调牵绵。",
      "阮籍惊长啸，商陵怨别弦。",
      "猿羞啼月峡，鹤让警秋天。",
      "志士潜兴感，高僧暂废禅。",
      "兴飘沧海动，气合碧云连。",
      "点缀工微者，吹嘘势特然。",
      "休文徒倚槛，彦伯浪回船。",
      "伎乐当筵唱，儿童满巷传。",
      "改张思妇锦，腾跃贾人笺。",
      "魏拙虚教出，曹风敢望痊。",
      "定遭才子笑，恐赚学生癫。",
      "裁什情何厚，飞书信不专。",
      "隼猜鸿蓄缩，虎横犬迍邅。",
      "水墨看虽久，琼瑶喜尚全。",
      "才从鱼里得，便向市头悬。",
      "夜置堂东序，朝铺座右边。",
      "手寻韦欲绝，泪滴纸浑穿。",
      "甘蔗销残醉，醍醐醒早眠。",
      "深藏那遽灭，同咏苦无缘。",
      "雅羡诗能圣，终嗟药未仙。",
      "五千诚远道，四十已中年。",
      "暗魄多相梦，衰容每自怜。",
      "卒章还恸哭，蚊蚋溢山川。"
    ]
  },
  {
    "volume": 408,
    "sequence": 2,
    "title": "酬乐天待漏入阁见赠（时乐天为中书舍人予任翰林士）",
    "author": "元稹",
    "content": [
      "未勘银台契，先排浴殿关。",
      "沃心因特召，承旨绝常班。",
      "飐闪才人袖，呕鸦软举鐶。",
      "宫花低作帐，云从积成山。",
      "密视枢机草，偷瞻咫尺颜。",
      "恩垂天语近，对久漏声闲。",
      "丹陛曾同立，金銮恨独攀。",
      "笔无鸿业润，袍愧紫文殷。",
      "河水通天上，瀛州接世间。",
      "谪仙名籍在，何不重来还。"
    ]
  },
  {
    "volume": 408,
    "sequence": 3,
    "title": "酬乐天早春闲游西湖颇多野趣…亦欲粗为恬养之赠耳",
    "author": "元稹",
    "content": [
      "雁思欲回宾，风声乍变新。",
      "各携红粉伎，俱伴紫垣人。",
      "水面波疑縠，山腰虹似巾。",
      "柳条黄大带，茭葑绿文茵。",
      "雪尽才通屐，汀寒未有蘋。",
      "向阳偏晒羽，依岸小游鳞。",
      "浦屿崎岖到，林园次第巡。",
      "墨池怜嗜学，丹井羡登真。",
      "雅叹游方盛，聊非意所亲。",
      "白头辞北阙，沧海是东邻。",
      "问俗烦江界，蒐畋想渭津。",
      "故交音讯少，归梦往来频。",
      "独喜同门旧，皆为列郡臣。",
      "三刀连地轴，一苇碍车轮。",
      "尚阻青天雾，空瞻白玉尘。",
      "龙因雕字识，犬为送书驯。",
      "胜事无穷境，流年有限身。",
      "懒将闲气力，争斗野塘春。"
    ]
  },
  {
    "volume": 408,
    "sequence": 4,
    "title": "江边四十韵（此后并江陵时作）",
    "author": "元稹",
    "content": [
      "官借江边宅，天生地势坳。",
      "欹危饶坏构，迢递接长郊。",
      "怪鵩频栖息，跳蛙颇混淆。",
      "总无篱缴绕，尤怕虎咆哮。",
      "停潦鱼招獭，空仓鼠敌猫。",
      "土虚烦穴蚁，柱朽畏藏蛟。",
      "蛇虺吞檐雀，豺狼逐野麃。",
      "犬惊狂浩浩，鸡乱响嘐嘐。",
      "濩落贫甘守，荒凉秽尽包。",
      "断帘飞熠耀，当户网蟏蛸。",
      "曲突翻成沼，行廊却代庖。",
      "桥横老颠枿，马病裛刍茭。",
      "一一床头点，连连砌下泡。",
      "辱泥疑在绛，避雨想经崤。",
      "相顾忧为鳖，谁能复系匏。",
      "誓心来利往，卜食过安爻。",
      "何计逃昏垫，移文报旧交。",
      "栋梁存伐木，苫盖愧分茅。",
      "金琯排黄荻，琅玕袅翠梢。",
      "花砖水面斗，鸳瓦玉声敲。",
      "方础荆山采，修掾郢匠铇。",
      "隐锥雷震蛰，破竹箭鸣骹。",
      "正寝初停午，频眠欲转胞。",
      "囷圆收薄禄，厨敝备嘉肴。",
      "各各人宁宇，双双燕贺巢。",
      "高门受车辙，华厩称蒲捎。",
      "尺寸皆随用，毫厘敢浪抛。",
      "篾馀笼白鹤，枝剩架青䴔。",
      "制榻容筐篚，施关拒斗筲。",
      "栏干防汲井，密室待持胶。",
      "庭草佣工薙，园蔬稚子掊。",
      "本图闲种植，那要择肥硗。",
      "绿柚勤勤数，红榴个个抄。",
      "池清漉螃蟹，瓜蠹拾螌蟊。",
      "晒篆看沙鸟，磨刀绽海鲛。",
      "罗灰修药灶，筑垛阅弓弰。",
      "散诞都由习，童蒙剩懒教。",
      "最便陶静饮，还作解愁嘲。",
      "近浦闻归楫，遥城罢晓铙。",
      "王孙如有问，须为并挥鞘。"
    ]
  },
  {
    "volume": 408,
    "sequence": 5,
    "title": "春六十韵",
    "author": "元稹",
    "content": [
      "节应寒灰下，春生返照中。",
      "未能消积雪，已渐少回风。",
      "迎气邦经重，斋诚帝念隆。",
      "龙骧紫宸北，天压翠坛东。",
      "仙仗摇佳彩，荣光答圣衷。",
      "便从威仰座，随入大罗宫。",
      "先到璇渊底，偷穿玳瑁栊。",
      "馆娃朝镜晚，太液晓冰融。",
      "撩摘芳情遍，搜求好处终。",
      "九霄浑可可，万姓尚忡忡。",
      "昼漏频加箭，宵晖欲半弓。",
      "驱令三殿出，乞与百蛮同。",
      "直自方壶岛，斜临绝漠戎。",
      "南巡暧珠树，西转丽崆峒。",
      "度岭梅甘坼，潜泉脉暗洪。",
      "悠悠铺塞草，冉冉著江枫。",
      "蚕役投筐妾，耘催荷蓧翁。",
      "既蒸难发地，仍送懒归鸿。",
      "约略环区宇，殷勤绮镐沣。",
      "华山青黛扑，渭水碧沙蒙。",
      "宿露清馀霭，晴烟塞迥空。",
      "燕巢才点缀，莺舌最惺憁。",
      "腻粉梨园白，胭脂桃径红。",
      "郁金垂嫩柳，罯画委高笼。",
      "地甲门阑大，天开禁掖崇。",
      "层台张舞凤，阁道架飞虹。",
      "麹糵调神化，鹓鸾竭至忠。",
      "歌钟齐锡宴，车服奖庸功。",
      "俊造欣时用，闾阎贺岁丰。",
      "倡楼妆燿燿，农野绿芃芃。",
      "贵主骄矜盛，豪家恃赖雄。",
      "偏沾打球彩，频得铸钱铜。",
      "专杀擒杨若，殊恩赦邓通。",
      "女孙新在内，婴稚近封公。",
      "游衍关心乐，诗书对面聋。",
      "盘筵饶异味，音乐斥庸工。",
      "酒爱油衣浅，杯夸玛瑙烘。",
      "挑鬟玉钗髻，刺绣宝装拢。",
      "启齿呈编贝，弹丝动削葱。",
      "醉圆双媚靥，波溢两明瞳。",
      "但赏欢无极，那知恨亦充。",
      "洞房闲窈窕，庭院独葱茏。",
      "谢砌萦残絮，班窗网曙虫。",
      "望夫身化石，为伯首如蓬。",
      "顾我沉忧士，骑他老病骢。",
      "静街乘旷荡，初日接曈曨。",
      "饮败肺常渴，魂惊耳更聪。",
      "虚逢好阳艳，其那苦昏懵。",
      "黾勉还移步，持疑又省躬。",
      "慵将疲悴质，漫走倦羸僮。",
      "季月行当暮，良辰坐叹穷。",
      "晋悲焚介子，鲁愿浴沂童。",
      "燧改鲜妍火，阴繁晻澹桐。",
      "瑞云低□□，香雨润濛濛。",
      "药溉分窠数，篱栽备幼冲。",
      "种莎怜见叶，护笋冀成筒。",
      "有梦多为蝶，因蒐定作熊。",
      "漂沉随坏芥，荣茂委苍穹。",
      "震动风千变，晴和鹤一冲。",
      "丁宁搴芳侣，须识未开丛。"
    ]
  },
  {
    "volume": 408,
    "sequence": 6,
    "title": "月三十韵",
    "author": "元稹",
    "content": [
      "蓂叶标新朔，霜豪引细辉。",
      "白眉惊半隐，虹势讶全微。",
      "凉魄潭空洞，虚弓雁畏威。",
      "上弦何汲汲，佳色转依依。",
      "绮幕残灯敛，妆楼破镜飞。",
      "玲珑穿竹树，岑寂思屏帏。",
      "坐爱规将合，行看望已几。",
      "绛河冰鉴朗，黄道玉轮巍。",
      "迥照偏琼砌，馀光借粉闱。",
      "泛池相皎洁，压桂共芳菲。",
      "的的当歌扇，娟娟透舞衣。",
      "殷勤入怀什，恳款堕云圻。",
      "素液传烘盏，鸣琴荐碧徽。",
      "椒房深肃肃，兰路霭霏霏。",
      "翡翠通帘影，琉璃莹殿扉。",
      "西园筵玳瑁，东壁射蛜蝛。",
      "老将占天阵，幽人钓石矶。",
      "荷锄元亮息，回棹子猷归。",
      "迢递同千里，孤高净九围。",
      "从星作风雨，配日丽旌旗。",
      "麟斗宁徒设，蝇声岂浪讥。",
      "司存委卿士，新拜出郊畿。",
      "今古虽云极，亏盈不易违。",
      "珠胎方夜满，清露忍朝晞。",
      "渐减姮娥面，徐收楚练机。",
      "卞疑雕璧碎，潘感竟床稀。",
      "捐箧辞班女，潜波蔽虙妃。",
      "氛埃谁定灭，蟾兔杳难希。",
      "须遣圆明尽，良嗟造化非。",
      "如能付刀尺，别为创璿玑。"
    ]
  },
  {
    "volume": 408,
    "sequence": 7,
    "title": "饮致用神麹酒三十韵",
    "author": "元稹",
    "content": [
      "七月调神麹，三春酿绿醽。",
      "雕镌荆玉盏，烘透内丘瓶。",
      "试滴盘心露，疑添案上萤。",
      "满尊凝止水，祝地落繁星。",
      "翻陋琼浆浊，唯闻石髓馨。",
      "冰壶通角簟，金镜彻云屏。",
      "雪映烟光薄，霜涵霁色泠。",
      "蚌珠悬皎皛，桂魄倒瀴溟。",
      "昼洒蝉将饮，宵挥鹤误聆。",
      "琉璃惊太白，钟乳讶微青。",
      "讵敢辞濡首，并怜可鉴形。",
      "行当遣俗累，便得造禅扃。",
      "何惮说千日，甘从过百龄。",
      "但令长泛蚁，无复恨漂萍。",
      "胆壮还增气，机忘反自冥。",
      "瓮眠思毕卓，糟籍忆刘伶。",
      "仿佛中圣日，希夷夹大庭。",
      "眼前须底物，座右任他铭。",
      "刮骨都无痛，如泥未拟停。",
      "残觞犹漠漠，华烛已荧荧。",
      "真性临时见，狂歌半睡听。",
      "喧阗争意气，调笑学娉婷。",
      "酩酊焉知极，羁离忽暂宁。",
      "鸡声催欲曙，蟾影照初醒。",
      "咽绝鹃啼竹，萧撩雁去汀。",
      "遥城传漏箭，乡寺响风铃。",
      "楚泽一为梗，尧阶屡变蓂。",
      "醉荒非独此，愁梦几曾经。",
      "每耻穷途哭，今那客泪零。",
      "感君澄醴酒，不遣渭和泾。"
    ]
  },
  {
    "volume": 408,
    "sequence": 8,
    "title": "感石榴二十韵",
    "author": "元稹",
    "content": [
      "何年安石国，万里贡榴花。",
      "迢递河源道，因依汉使槎。",
      "酸辛犯葱岭，憔悴涉龙沙。",
      "初到摽珍木，多来比乱麻。",
      "深抛故园里，少种贵人家。",
      "唯我荆州见，怜君胡地赊。",
      "从教当路长，兼恣入檐斜。",
      "绿叶裁烟翠，红英动日华。",
      "新帘裙透影，疏牖烛笼纱。",
      "委作金炉焰，飘成玉砌瑕。",
      "乍惊珠缀密，终误绣帏奢。",
      "琥珀烘梳碎，燕支懒颊涂。",
      "风翻一树火，电转五云车。",
      "绛帐迎宵日，芙蕖绽早牙。",
      "浅深俱隐映，前后各分葩。",
      "宿露低莲脸，朝光借绮霞。",
      "暗虹徒缴绕，濯锦莫周遮。",
      "俗态能嫌旧，芳姿尚可嘉。",
      "非专爱颜色，同恨阻幽遐。",
      "满眼思乡泪，相嗟亦自嗟。"
    ]
  },
  {
    "volume": 408,
    "sequence": 9,
    "title": "度门寺",
    "author": "元稹",
    "content": [
      "北祖三禅地，西山万树松。",
      "门临溪一带，桥映竹千重。",
      "翦凿基阶正，包藏景气浓。",
      "诸岩分院宇，双岭抱垣墉。",
      "舍利开层塔，香炉占小峰。",
      "道场居士置，经藏大师封。",
      "太子知栽植，神王守要冲。",
      "由旬排讲座，丈六写真容。",
      "佛语迦陵说，僧行猛虎从。",
      "修罗抬日拒，楼至拔霜锋。",
      "画井垂枯朽，穿池救噞喁。",
      "蕉非难败坏，槿喻暂丰茸。",
      "宝界留遗事，金棺灭去踪。",
      "钵传烘玛瑙，石长翠芙蓉。",
      "影帐纱全落，绳床土半壅。",
      "荒林迷醉象，危壁亚盘龙。",
      "行色怜初月，归程待晓钟。",
      "心源虽了了，尘世苦憧憧。",
      "宿荫高声忏，斋粮并力舂。",
      "他生再来此，还愿总相逢。"
    ]
  },
  {
    "volume": 408,
    "sequence": 10,
    "title": "大云寺二十韵",
    "author": "元稹",
    "content": [
      "地胜宜台殿，山晴离垢氛。",
      "现身千佛国，护世四王军。",
      "碧耀高楼瓦，赪飞半壁文。",
      "鹤林萦古道，雁塔没归云。",
      "幡影中天飏，钟声下界闻。",
      "攀萝极峰顶，游目到江濆。",
      "驯鸽闲依缀，调猿静守群。",
      "虎行风捷猎，龙睡气氛氲。",
      "获稻禅衣卷，烧畬劫火焚。",
      "新英蜂采掇，荒草象耕耘。",
      "钵付灵童洗，香教善女熏。",
      "果枝低罯罯，花雨泽雰雰。",
      "示化维摩疾，降魔力士勋。",
      "听经神变见，说偈鸟纷纭。",
      "上境光犹在，深谿暗不分。",
      "竹笼烟欲暝，松带日馀曛。",
      "真谛成知别，迷心尚有云。",
      "多生沉五蕴，宿习乐三坟。",
      "谕鹿车虽设，如蚕绪正棼。",
      "且将平等义，还奉圣明君。"
    ]
  },
  {
    "volume": 408,
    "sequence": 11,
    "title": "和友封题开善寺十韵（依次重用本韵）",
    "author": "元稹",
    "content": [
      "梁王开佛庙，云构岁时遥。",
      "珠缀飞闲鸽，红泥落碎椒。",
      "灯笼青焰短，香印白灰销。",
      "古匣收遗施，行廊画本朝。",
      "藏经沾雨烂，魔女捧花娇。",
      "亚树牵藤阁，横查压石桥。",
      "竹荒新笋细，池浅小鱼跳。",
      "匠正琉璃瓦，僧锄芍药苗。",
      "旋蒸茶嫩叶，偏把柳长条。",
      "便欲忘归路，方知隐易招。"
    ]
  }
]