[
  {
    "volume": 500,
    "sequence": 1,
    "title": "过张邯郸庄",
    "author": "姚合",
    "content": [
      "客行长似病，烦热束四肢。",
      "到君读书堂，忽若逢良医。",
      "堂前水交流，堂下树交枝。",
      "两门延风凉，洗我昏浊肌。",
      "与子还往熟，坐卧恣所宜。",
      "时时相献酬，文字当酒卮。",
      "野饭具藜藿，永日亦不饥。",
      "苟餐非其所，鲙炙为蒺藜。",
      "时清士人闲，耕作唯文词。",
      "岂独乡里荐，当取四海知。"
    ]
  },
  {
    "volume": 500,
    "sequence": 2,
    "title": "过杨处士幽居",
    "author": "姚合",
    "content": [
      "引水穿风竹，幽声胜远溪。",
      "裁衣延野客，翦翅养山鸡。",
      "酒熟听琴酌，诗成削树题。",
      "惟愁春气暖，松下雪和泥。"
    ]
  },
  {
    "volume": 500,
    "sequence": 3,
    "title": "过李处士山居",
    "author": "姚合",
    "content": [
      "闲居昼掩扉，门柳荫蔬畦。",
      "因病方收药，寻僧始度溪。",
      "少逢人到户，时有燕衔泥。",
      "萧洒身无事，名高孰与齐。"
    ]
  },
  {
    "volume": 500,
    "sequence": 4,
    "title": "过无可僧院",
    "author": "姚合",
    "content": [
      "忆师眠复起，永夜思迢迢。",
      "月下门方掩，林中寺更遥。",
      "钟声空下界，池色在清宵。",
      "终拟修禅观，窗间卷欲烧。"
    ]
  },
  {
    "volume": 500,
    "sequence": 5,
    "title": "过稠上人院",
    "author": "姚合",
    "content": [
      "清羸一饭师，闲院亦披衣。",
      "应诏常翻译，修心出是非。",
      "雪中疏磬度，林际晚风归。",
      "蔬食常来此，人间护净稀。"
    ]
  },
  {
    "volume": 500,
    "sequence": 6,
    "title": "过不疑上人院",
    "author": "姚合",
    "content": [
      "九经通大义，内典自应精。",
      "帘冷连松影，苔深减履声。",
      "相逢幸此日，相失恐来生。",
      "觉路何门去，师须引我行。"
    ]
  },
  {
    "volume": 500,
    "sequence": 7,
    "title": "过昙花宝上人院",
    "author": "姚合",
    "content": [
      "九陌最幽寺，吾师院复深。",
      "烟霜同覆屋，松竹杂成林。",
      "鸟语境弥寂，客来机自沈。",
      "早知能到此，应不戴朝簪。"
    ]
  },
  {
    "volume": 500,
    "sequence": 8,
    "title": "过杜氏江亭",
    "author": "姚合",
    "content": [
      "上国千余里，逢春且胜游。",
      "暂闻新鸟戏，似解旅人愁。",
      "野色吞山尽，江烟衬水流。",
      "村醪须一醉，无恨滞行舟。"
    ]
  },
  {
    "volume": 500,
    "sequence": 9,
    "title": "过张云峰院宿",
    "author": "姚合",
    "content": [
      "不吃胡麻饭，杯中自得仙。",
      "隔篱招好客，扫室置芳筵。",
      "家酝香醪嫩，时新异果鲜。",
      "夜深唯畏晓，坐稳岂思眠。",
      "棋罢嫌无敌，诗成贵在前。",
      "明朝题壁上，谁得众人传。"
    ]
  },
  {
    "volume": 500,
    "sequence": 10,
    "title": "过钦上人院",
    "author": "姚合",
    "content": [
      "有相无相身，唯师说始真。",
      "修篁半庭影，清磬几僧邻。",
      "古壁丹青落，虚檐鸟雀驯。",
      "伊余求了义，羸马往来频。"
    ]
  },
  {
    "volume": 500,
    "sequence": 11,
    "title": "过无可上人院",
    "author": "姚合",
    "content": [
      "寥寥听不尽，孤磬与疏钟。",
      "烦恼师长别，清凉我暂逢。",
      "蚁行经古藓，鹤毳落深松。",
      "自想归时路，尘埃复几重。"
    ]
  },
  {
    "volume": 500,
    "sequence": 12,
    "title": "过城南僧院",
    "author": "姚合",
    "content": [
      "寺对远山起，幽居仍是师。",
      "斜阳通暗隙，残雪落疏篱。",
      "松静鹤栖定，廊虚钟尽迟。",
      "朝朝趋府吏，来此是相宜。"
    ]
  },
  {
    "volume": 500,
    "sequence": 13,
    "title": "过灵泉寺",
    "author": "姚合",
    "content": [
      "偶寻灵迹去，幽径入氲氛。",
      "转壑惊飞鸟，穿山踏乱云。",
      "水从岩下落，溪向寺前分。",
      "释子游何处，空堂日渐曛。"
    ]
  },
  {
    "volume": 500,
    "sequence": 14,
    "title": "过天津桥晴望",
    "author": "姚合",
    "content": [
      "闲立津桥上，寒光动远林。",
      "皇宫对嵩顶，清洛贯城心。",
      "雪路初晴出，人家向晚深。",
      "自从王在镐，天宝至如今。"
    ]
  },
  {
    "volume": 500,
    "sequence": 15,
    "title": "春日游慈恩寺",
    "author": "姚合",
    "content": [
      "年长归何处，青山未有家。",
      "赏春无酒饮，多看寺中花。"
    ]
  },
  {
    "volume": 500,
    "sequence": 16,
    "title": "游天台上方（一作游天长寺上方）",
    "author": "姚合",
    "content": [
      "晓上上方高处立，路人羡我此时身。",
      "白云向我头上过，我更羡他云路人。"
    ]
  },
  {
    "volume": 500,
    "sequence": 17,
    "title": "游终南山",
    "author": "姚合",
    "content": [
      "策杖度溪桥，云深步数劳。",
      "青猿吟岭际，白鹤坐松梢。",
      "天外浮烟远，山根野水交。",
      "自缘名利系，好此结蓬茆。"
    ]
  },
  {
    "volume": 500,
    "sequence": 18,
    "title": "游杏溪兰若",
    "author": "姚合",
    "content": [
      "踏得度溪湾，晨游暮不还。",
      "月明松影路，春满杏花山。",
      "戏狖跳林末，高僧住石间。",
      "未肯离腰组，来此复何颜。"
    ]
  },
  {
    "volume": 500,
    "sequence": 19,
    "title": "游谢公亭",
    "author": "姚合",
    "content": [
      "行行方避梦，又到谢亭来。",
      "举世皆如此，伊余何处回。",
      "竹鲜多透石，泉洁亦无苔。",
      "坐与僧同语，谁能顾酒杯。"
    ]
  },
  {
    "volume": 500,
    "sequence": 20,
    "title": "游阳河岸",
    "author": "姚合",
    "content": [
      "终日游山困，今朝始傍河。",
      "寻芳愁路尽，逢景畏人多。",
      "鸟语催沽酒，鱼来似听歌。",
      "醉时眠石上，肢体自婆娑。"
    ]
  },
  {
    "volume": 500,
    "sequence": 21,
    "title": "游河桥晓望",
    "author": "姚合",
    "content": [
      "闲上津桥立，天涯一望间。",
      "秋风波上岸，旭日气连山。",
      "偶圣今方变，朝宗岂复还。",
      "昆仑在蕃界，作将亦何颜。"
    ]
  },
  {
    "volume": 500,
    "sequence": 22,
    "title": "秋夜月中登天坛",
    "author": "姚合",
    "content": [
      "秋蟾流异彩，斋洁上坛行。",
      "天近星辰大，山深世界清。",
      "仙飙石上起，海日夜中明。",
      "何计长来此，闲眠过一生。"
    ]
  },
  {
    "volume": 500,
    "sequence": 23,
    "title": "游昊天玄都观（一作裴考功、厉察院同游昊天玄都观）",
    "author": "姚合",
    "content": [
      "性同相见易，紫府共闲行。",
      "阴径红桃落，秋坛白石生。",
      "藓文连竹色，鹤语应松声。",
      "风定药香细，树声泉气清。",
      "垂檐灵草影，绕壁古山名。",
      "围外坊无禁，归时踏月明。"
    ]
  },
  {
    "volume": 500,
    "sequence": 24,
    "title": "同裴起居厉侍御放朝游曲江",
    "author": "姚合",
    "content": [
      "暑月放朝频，青槐路绝尘。",
      "雨晴江色出，风动草香新。",
      "独立分幽岛，同行得静人。",
      "此欢宜稍滞，此去与谁亲。"
    ]
  },
  {
    "volume": 500,
    "sequence": 25,
    "title": "晓望华清宫",
    "author": "姚合",
    "content": [
      "晓看楼殿更鲜明，遥隔朱栏见鹿行。",
      "武帝自知身不死，教修玉殿号长生。"
    ]
  },
  {
    "volume": 500,
    "sequence": 26,
    "title": "夏日登楼晚望",
    "author": "姚合",
    "content": [
      "避暑高楼上，平芜望不穷。",
      "鸟穷山色去，人歇树阴中。",
      "数带长河水，千条弱柳风。",
      "暗思多少事，懒话与芝翁。"
    ]
  },
  {
    "volume": 500,
    "sequence": 27,
    "title": "霁后登楼",
    "author": "姚合",
    "content": [
      "高楼初霁后，远望思无穷。",
      "雨洗青山净，春蒸大野融。",
      "碧池舒暖景，弱柳亸和风。",
      "为有登临兴，独吟落照中。"
    ]
  },
  {
    "volume": 500,
    "sequence": 28,
    "title": "早夏郡楼宴集",
    "author": "姚合",
    "content": [
      "官散有闲情，登楼步稍轻。",
      "窗云带雨气，林鸟杂人声。",
      "晓日襟前度，微风酒上生。",
      "城中会难得，扫壁各书名。"
    ]
  },
  {
    "volume": 500,
    "sequence": 29,
    "title": "夜宴太仆田卿宅",
    "author": "姚合",
    "content": [
      "故人九寺长，邀我此同欢。",
      "永夜开筵静，中年饮酒难。",
      "微风侵烛影，叠漏过林端。",
      "腊后分朝日，天明几刻残。"
    ]
  },
  {
    "volume": 500,
    "sequence": 30,
    "title": "春日同会卫尉崔少卿宅",
    "author": "姚合",
    "content": [
      "诗家会诗客，池阁晓初晴。",
      "鸟尽山中语，琴多谱外声。",
      "映花相劝酒，入洞各题名。",
      "疏野常如此，谁人信在城。"
    ]
  },
  {
    "volume": 500,
    "sequence": 31,
    "title": "军城夜会",
    "author": "姚合",
    "content": [
      "军城夜禁乐，饮酒每题诗。",
      "坐稳吟难尽，寒多醉较迟。",
      "远钟惊漏压，微月被灯欺。",
      "此会诚堪惜，天明是别离。"
    ]
  },
  {
    "volume": 500,
    "sequence": 32,
    "title": "晦日宴刘值录事宅",
    "author": "姚合",
    "content": [
      "花落莺飞深院静，满堂宾客尽诗人。",
      "城中杯酒家家有，唯是君家酒送春。"
    ]
  },
  {
    "volume": 500,
    "sequence": 33,
    "title": "宴光禄田卿宅",
    "author": "姚合",
    "content": [
      "竹里开华馆，珍羞次第尝。",
      "春风酒影动，晴日乐声长。",
      "久坐难辞醉，衰年亦暂狂。",
      "殷勤还继烛，永夕梦相妨。"
    ]
  },
  {
    "volume": 500,
    "sequence": 34,
    "title": "会将作崔监东园",
    "author": "姚合",
    "content": [
      "墙北走红尘，墙东接白云。",
      "山光衣上见，药气酒中闻。",
      "此会诚堪惜，穷秋日又曛。",
      "人间唯有醉，醉后复何云。"
    ]
  },
  {
    "volume": 500,
    "sequence": 35,
    "title": "同诸公会太府韩卿宅",
    "author": "姚合",
    "content": [
      "九寺名卿才思雄，邀欢笔下与杯中。",
      "六街鼓绝尘埃息，四座筵开语笑同。",
      "焰焰兰缸明狭室，丁丁玉漏发深宫。",
      "即听鸡唱天门晓，吏事相牵西复东。"
    ]
  },
  {
    "volume": 500,
    "sequence": 36,
    "title": "乞酒",
    "author": "姚合",
    "content": [
      "闻君有美酒，与我正相宜。",
      "溢瓮清如水，黏杯半似脂。",
      "岂唯消旧病，且要引新诗。",
      "况此便便腹，无非是满卮。"
    ]
  },
  {
    "volume": 500,
    "sequence": 37,
    "title": "寄卫拾遗乞酒",
    "author": "姚合",
    "content": [
      "老人罢卮酒，不醉已经年。",
      "自饮君家酒，一杯三日眠。",
      "味轻花上露，色似洞中泉。",
      "莫厌时时寄，须知法未传。"
    ]
  },
  {
    "volume": 500,
    "sequence": 38,
    "title": "乞新茶",
    "author": "姚合",
    "content": [
      "嫩绿微黄碧涧春，采时闻道断荤辛。",
      "不将钱买将诗乞，借问山翁有几人。"
    ]
  },
  {
    "volume": 500,
    "sequence": 39,
    "title": "西掖寓直春晓闻残漏",
    "author": "姚合",
    "content": [
      "直庐仙掖近，春气曙犹寒。",
      "隐隐银河在，丁丁玉漏残。",
      "微风飘更切，万籁杂应难。",
      "凤阁明初启，鸡人唱渐阑。",
      "静宜来禁里，清是下云端。",
      "我识朝天路，从容自整冠。"
    ]
  },
  {
    "volume": 500,
    "sequence": 40,
    "title": "杭州郡斋南亭",
    "author": "姚合",
    "content": [
      "符印悬腰下，东山不得归。",
      "独行南北近，渐老往还稀。",
      "迸笋侵窗长，惊蝉出树飞。",
      "田田池上叶，长是使君衣。"
    ]
  },
  {
    "volume": 500,
    "sequence": 41,
    "title": "郡中西园（一作许浑诗）",
    "author": "姚合",
    "content": [
      "西园春欲尽，芳草径难分。",
      "静语唯幽鸟，闲眠独使君。",
      "密林生雨气，古石带潮文。",
      "虽去清秋远，朝朝见白云。"
    ]
  },
  {
    "volume": 500,
    "sequence": 42,
    "title": "杭州官舍偶书",
    "author": "姚合",
    "content": [
      "钱塘刺史谩题诗，贫褊无恩懦少威。",
      "春尽酒杯花影在，潮回画槛水声微，闲吟山际邀僧上，暮入林中看鹤归。",
      "无术理人人自理，朝朝渐觉簿书稀。"
    ]
  },
  {
    "volume": 500,
    "sequence": 43,
    "title": "省直书事",
    "author": "姚合",
    "content": [
      "默默沧江老，官分右掖荣。",
      "立朝班近殿，奏直上知名。",
      "晓雾和香气，晴楼下乐声。",
      "蜀笺金屑腻，月兔笔毫精。",
      "禁树霏烟覆，宫墙瑞草生。",
      "露盘秋更出，玉漏昼还清。",
      "碧藓无尘染，寒蝉似鸟鸣。",
      "竹深云自宿，天近日先明。",
      "孱懦难封诏，疏愚但掷觥。",
      "素餐终日足，宁免众人轻。"
    ]
  },
  {
    "volume": 500,
    "sequence": 44,
    "title": "杭州官舍即事",
    "author": "姚合",
    "content": [
      "临江府署清，闲卧复闲行。",
      "苔藓疏尘色，梧桐出雨声。",
      "渐除身外事，暗作道家名。",
      "更喜仙山近，庭前药自生。"
    ]
  },
  {
    "volume": 500,
    "sequence": 45,
    "title": "假日书事呈院中司徒",
    "author": "姚合",
    "content": [
      "十日公府静，巾栉起清晨。",
      "寒蝉近衰柳，古木似高人。",
      "学佛宁忧老，为儒自喜贫。",
      "海山归未得，芝朮梦中春。"
    ]
  },
  {
    "volume": 500,
    "sequence": 46,
    "title": "书县丞旧厅",
    "author": "姚合",
    "content": [
      "宫殿半山上，人家向下居。",
      "古厅眠易魇，老吏语多虚。",
      "雨水浇荒竹，溪沙拥废渠。",
      "圣朝收外府，皆是九天除。"
    ]
  },
  {
    "volume": 500,
    "sequence": 47,
    "title": "县中秋宿",
    "author": "姚合",
    "content": [
      "鼓绝门方掩，萧条作吏心。",
      "露垂庭际草，萤照竹间禽。",
      "棋罢嫌无月，眠迟听尽砧。",
      "还知未离此，时复更相寻。"
    ]
  },
  {
    "volume": 500,
    "sequence": 48,
    "title": "夏夜宿江驿",
    "author": "姚合",
    "content": [
      "竹屋临江岸，清宵兴自长。",
      "夜深倾北斗，叶落映横塘。",
      "渚闹渔歌响，风和角粽香。",
      "却愁南去棹，早晚到潇湘。"
    ]
  },
  {
    "volume": 500,
    "sequence": 49,
    "title": "陕城即事",
    "author": "姚合",
    "content": [
      "左右分京阙，黄河与宅连。",
      "何功来此地，窃位已经年。",
      "天下才弥小，关中镇最先。",
      "陇山望可见，惆怅是穷边。"
    ]
  }
]