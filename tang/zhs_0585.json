[
  {
    "volume": 585,
    "sequence": 1,
    "title": "皎皎词",
    "author": "刘驾",
    "content": [
      "皎皎复皎皎，逢时即为好。",
      "高秋亦有花，不及当春草。",
      "班姬入后宫，飞燕舞东风。",
      "青娥中夜起，长叹月明里。"
    ]
  },
  {
    "volume": 585,
    "sequence": 2,
    "title": "长安旅舍纾情投先达（一作长安抒怀寄知己）",
    "author": "刘驾",
    "content": [
      "岐路不在地，马蹄徒苦辛。",
      "上国闻姓名，不如山中人。",
      "大宅满六街，此身入谁门。",
      "愁心日散乱，有似空中尘。",
      "白露下长安，百虫鸣草根。",
      "方当秋赋日，却忆归山村。",
      "静女头欲白，良媒况我邻。",
      "无令苦长叹，长叹销人魂。"
    ]
  },
  {
    "volume": 585,
    "sequence": 3,
    "title": "送友下第游雁门",
    "author": "刘驾",
    "content": [
      "相别灞水湄，夹水柳依依。",
      "我愿醉如死，不见君去时。",
      "所诣星斗北，直行到犹迟。",
      "况复挈空囊，求人悲路岐。",
      "北门记室贤，爱我学古诗。",
      "待君如待我，此事固不疑。",
      "雁门春色外，四月雁未归。",
      "主人拂金台，延客夜开扉。",
      "舒君郁郁怀，饮彼白玉卮。",
      "若不化女子，功名岂无期。"
    ]
  },
  {
    "volume": 585,
    "sequence": 4,
    "title": "读史",
    "author": "刘驾",
    "content": [
      "平地见天涯，登高天更远。",
      "功名及所望，岐路又满眼。",
      "万金买园林，千金修池馆。",
      "他人厌游览，身独恋轩冕。",
      "唯有汉二疏，应觉还家晚。"
    ]
  },
  {
    "volume": 585,
    "sequence": 5,
    "title": "反贾客乐（乐府有贾客乐，今反之）",
    "author": "刘驾",
    "content": [
      "无言贾客乐，贾客多无墓。",
      "行舟触风浪，尽入鱼腹去。",
      "农夫更苦辛，所以羡尔身。"
    ]
  },
  {
    "volume": 585,
    "sequence": 6,
    "title": "送李垣先辈归嵩少旧居",
    "author": "刘驾",
    "content": [
      "高秋灞浐路，游子多惨戚。",
      "君于此地行，独似寻春色。",
      "文章满人口，高第非苟得。",
      "要路在长安，归山却为客。",
      "□□□□□，狂歌罢叹息。",
      "我岂无故山，千里同外国。"
    ]
  },
  {
    "volume": 585,
    "sequence": 7,
    "title": "苦寒吟",
    "author": "刘驾",
    "content": [
      "百泉冻皆咽，我吟寒更切。",
      "半夜倚乔松，不觉满衣雪。",
      "竹竿有甘苦，我爱抱苦节。",
      "鸟声有悲欢，我爱口流血。",
      "潘生若解吟，更早生白发。"
    ]
  },
  {
    "volume": 585,
    "sequence": 8,
    "title": "上巳日",
    "author": "刘驾",
    "content": [
      "上巳曲江滨，喧于市朝路。",
      "相寻不见者，此地皆相遇。",
      "日光去此远，翠幕张如雾。",
      "何事欢娱中，易觉春城暮。",
      "物情重此节，不是爱芳树。",
      "明日花更多，何人肯回顾。"
    ]
  },
  {
    "volume": 585,
    "sequence": 9,
    "title": "春台",
    "author": "刘驾",
    "content": [
      "台上树阴合，台前流水多。",
      "青春不出门，坐见野田花。",
      "谁能学公子，走马逐香车。",
      "六街尘满衣，鼓绝方还家。"
    ]
  },
  {
    "volume": 585,
    "sequence": 10,
    "title": "钓台怀古",
    "author": "刘驾",
    "content": [
      "澄流可濯缨，严子但垂纶。",
      "孤坐九层石，远笑清渭滨。",
      "潜龙飞上天，四海岂无云。",
      "清气不零雨，安使洗尘氛。",
      "我来吟高风，仿佛见斯人。",
      "江月尚皎皎，江石亦磷磷。",
      "如何台下路，明日又迷津。"
    ]
  },
  {
    "volume": 585,
    "sequence": 11,
    "title": "励志（一作续励志）",
    "author": "刘驾",
    "content": [
      "白发岂有情，贵贱同日生。",
      "二轮不暂驻，似趁长安程。",
      "前堂吹参差，不作缑山声。",
      "后园植木槿，月照无余英。",
      "及时立功德，身后犹光明。",
      "仲尼亦为土，鲁人焉敢耕。"
    ]
  },
  {
    "volume": 585,
    "sequence": 12,
    "title": "桑妇",
    "author": "刘驾",
    "content": [
      "墙下桑叶尽，春蚕半未老。",
      "城南路迢迢，今日起更早。",
      "四邻无去伴，醉卧青楼晓。",
      "妾颜不如谁，所贵守妇道。",
      "一春常在树，自觉身如鸟。",
      "归来见小姑，新妆弄百草。"
    ]
  },
  {
    "volume": 585,
    "sequence": 13,
    "title": "上马叹",
    "author": "刘驾",
    "content": [
      "羸马行迟迟，顽童去我远。",
      "时时一回顾，不觉白日晚。",
      "路傍豪家宅，楼上红妆满。",
      "十月庭花开，花前吹玉管。",
      "君当未贵日，岂不常屯蹇。",
      "如何见布衣，忽若尘入眼。",
      "布衣岂常贱，世事车轮转。"
    ]
  },
  {
    "volume": 585,
    "sequence": 14,
    "title": "唐乐府十首·送征夫",
    "author": "刘驾",
    "content": [
      "昔送征夫苦，今送征夫乐。",
      "寒衣纵携去，应向归时著。",
      "天子待功成，别造凌烟阁。"
    ]
  },
  {
    "volume": 585,
    "sequence": 15,
    "title": "唐乐府十首·输者讴",
    "author": "刘驾",
    "content": [
      "挽粟上高山，高山若平地。",
      "力尽心不怨，同我家私事。",
      "去者不遑宁，归者唱歌行。",
      "相逢古城下，立语天未明。",
      "一身远出塞，十口无税征。"
    ]
  },
  {
    "volume": 585,
    "sequence": 16,
    "title": "唐乐府十首·吊西人",
    "author": "刘驾",
    "content": [
      "河湟父老地，尽知归明主。",
      "将军入空城，城下吊黄土。",
      "所愿边人耕，岁岁生禾黍。"
    ]
  },
  {
    "volume": 585,
    "sequence": 17,
    "title": "唐乐府十首·边军过",
    "author": "刘驾",
    "content": [
      "城前兵马过，城里人高卧。",
      "官家自供给，畏我田产破。",
      "健儿食肥肉，战马食新谷。",
      "食饱物有余，所恨无两腹。",
      "草青见军过，草白见军回。",
      "军回人更多，尽系西戎来。"
    ]
  },
  {
    "volume": 585,
    "sequence": 18,
    "title": "唐乐府十首·望归马",
    "author": "刘驾",
    "content": [
      "东人望归马，马归莲峰下。",
      "莲峰与地平，亦不更征兵。"
    ]
  },
  {
    "volume": 585,
    "sequence": 19,
    "title": "唐乐府十首·祝河水",
    "author": "刘驾",
    "content": [
      "河水清瀰瀰，照见远树枝。",
      "征人不饮马，再拜祝冯夷。",
      "从今亿万岁，不见河浊时。"
    ]
  },
  {
    "volume": 585,
    "sequence": 20,
    "title": "唐乐府十首·田西边",
    "author": "刘驾",
    "content": [
      "刀剑作锄犁，耕田古城下。",
      "高秋禾黍多，无地放羊马。"
    ]
  },
  {
    "volume": 585,
    "sequence": 21,
    "title": "唐乐府十首·昆山",
    "author": "刘驾",
    "content": [
      "肯时玉为宝，昆山过不得。",
      "今时玉为尘，昆山入中国。",
      "白玉尚如尘，谁肯爱金银。"
    ]
  },
  {
    "volume": 585,
    "sequence": 22,
    "title": "唐乐府十首·乐边人",
    "author": "刘驾",
    "content": [
      "在乡身亦劳，在边腹亦饱。",
      "父兄若一处，任向边头老。"
    ]
  },
  {
    "volume": 585,
    "sequence": 23,
    "title": "唐乐府十首·献贺觞",
    "author": "刘驾",
    "content": [
      "莫但取河湟，河湟非边疆。",
      "愿今日入处，亦似天中央。",
      "天子寿万岁，再拜献此觞。"
    ]
  },
  {
    "volume": 585,
    "sequence": 24,
    "title": "且可怜行",
    "author": "刘驾",
    "content": [
      "园中花自早，不信外无花。",
      "良人未朝去，先出登香车。",
      "□□五□轮，满城闻呕哑。",
      "侍儿衣各别，头上金雀多。",
      "只是一家人，路人疑千家。",
      "过后香满陌，直到春日斜。",
      "今朝且可怜，莫问久如何。"
    ]
  },
  {
    "volume": 585,
    "sequence": 25,
    "title": "筑台词（汉武筑通天台，役者苦之）",
    "author": "刘驾",
    "content": [
      "前杵与后杵，筑城声不住。",
      "我愿筑更高，得见秦皇墓。"
    ]
  },
  {
    "volume": 585,
    "sequence": 26,
    "title": "邻女",
    "author": "刘驾",
    "content": [
      "君嫌邻女丑，取妇他乡县。",
      "料嫁与君人，亦为邻所贱。",
      "菖蒲花可贵，只为人难见。"
    ]
  },
  {
    "volume": 585,
    "sequence": 27,
    "title": "山中夜坐",
    "author": "刘驾",
    "content": [
      "半夜山雨过，起来满山月。",
      "落尽醉处花，荒沟水决决。",
      "怆然惜春去，似与故人别。",
      "谁遣我多情，壮年无鬓发。"
    ]
  },
  {
    "volume": 585,
    "sequence": 28,
    "title": "秦娥",
    "author": "刘驾",
    "content": [
      "秦娥十四五，面白于指爪。",
      "羞人夜采桑，惊起戴胜鸟。"
    ]
  },
  {
    "volume": 585,
    "sequence": 29,
    "title": "牧童",
    "author": "刘驾",
    "content": [
      "牧童见客拜，山果怀中落。",
      "昼日驱牛归，前溪风雨恶。"
    ]
  },
  {
    "volume": 585,
    "sequence": 30,
    "title": "古出塞",
    "author": "刘驾",
    "content": [
      "胡风不开花，四气多作雪。",
      "北人尚冻死，况我本南越。",
      "古来犬羊地，巡狩无遗辙。",
      "九土耕不尽，武皇犹征伐。",
      "中天有高阁，图画何时歇。",
      "坐恐塞上山，低于沙中骨。"
    ]
  },
  {
    "volume": 585,
    "sequence": 31,
    "title": "寄远",
    "author": "刘驾",
    "content": [
      "雪花岂结子，徒满连理枝。",
      "嫁作征人妻，不得长相随。",
      "去年君点行，贱妾是新姬。",
      "别早见未熟，入梦无定姿。",
      "悄悄空闺中，蛩声绕罗帏。",
      "得书喜犹甚，况复见君时。"
    ]
  },
  {
    "volume": 585,
    "sequence": 32,
    "title": "下第后屏居长安，书怀寄太原从事",
    "author": "刘驾",
    "content": [
      "刖足岂更长，良工隔千里。",
      "故山彭蠡上，归梦向汾水。",
      "低摧神气尽，僮仆心亦耻。",
      "未达谁不然，达者心思此。",
      "行年忽已壮，去老年更几。",
      "功名生不彰，身殁岂为鬼。",
      "才看芳草歇，即叹凉风起。",
      "匹马未来期，嘶声尚在耳。"
    ]
  },
  {
    "volume": 585,
    "sequence": 33,
    "title": "早行",
    "author": "刘驾",
    "content": [
      "马上续残梦，马嘶时复惊。",
      "心孤多所虞，僮仆近我行。",
      "栖禽未分散，落月照古城。",
      "莫羡居者闲，冢边人已耕。"
    ]
  },
  {
    "volume": 585,
    "sequence": 34,
    "title": "青门路",
    "author": "刘驾",
    "content": [
      "青门有归路，坦坦高槐下。",
      "贫贱自耻归，此地谁留我。",
      "门开送客去，落日懒回马。",
      "旅食帝城中，不如远游者。",
      "舟成于陆地，风水终相假。",
      "吾道谅如斯，立身无苟且。"
    ]
  },
  {
    "volume": 585,
    "sequence": 35,
    "title": "效古",
    "author": "刘驾",
    "content": [
      "融融芳景和，杳杳春日斜。",
      "娇娆不自持，清唱嚬双蛾。",
      "终曲翻成泣，新人下香车。",
      "新人且莫喜，故人曾如此。",
      "燕赵犹生女，郎岂有终始。"
    ]
  },
  {
    "volume": 585,
    "sequence": 36,
    "title": "战城南",
    "author": "刘驾",
    "content": [
      "城南征战多，城北无饥鸦。",
      "白骨马蹄下，谁言皆有家。",
      "城前水声苦，倏忽流万古。",
      "莫争城外城，城里终闲土。"
    ]
  },
  {
    "volume": 585,
    "sequence": 37,
    "title": "曲江春霁",
    "author": "刘驾",
    "content": [
      "宿雨洗秦树，旧花如新开。",
      "池边草未干，日照人马来。",
      "马蹄踏流水，渐渐成尘埃。",
      "鸳鸯不敢下，飞绕岸东西。",
      "此地喧仍旧，归人亦满街。"
    ]
  },
  {
    "volume": 585,
    "sequence": 38,
    "title": "赠先达",
    "author": "刘驾",
    "content": [
      "终南苍翠好，未必如故山。",
      "心期在荣名，三载居长安。",
      "昔蒙大雅匠，勉我工五言。",
      "业成时不重，辛苦只自怜。",
      "皎皎机上丝，尽作秦筝弦。",
      "贫女皆罢织，富人岂不寒。",
      "惊风起长波，浩浩何时还。",
      "待君当要路，一指王化源。"
    ]
  },
  {
    "volume": 585,
    "sequence": 39,
    "title": "有感",
    "author": "刘驾",
    "content": [
      "弓剑不自行，难引河湟思。",
      "将军半夜饮，十里闻歌吹。",
      "高门几世宅，舞袖仍新赐。",
      "谁遣一书来，灯前问边事。"
    ]
  },
  {
    "volume": 585,
    "sequence": 40,
    "title": "姑苏台（一作吴中怀古）",
    "author": "刘驾",
    "content": [
      "勾践饮胆日，吴酒正满杯。",
      "笙歌入海云，声自姑苏来。",
      "西施舞初罢，侍儿整金钗。",
      "众女不敢妒，自比泉下泥。",
      "越鼓声腾腾，吴天隔尘埃。",
      "难将甬东地，更学会稽栖。",
      "霸迹一朝尽，草中棠梨开。"
    ]
  },
  {
    "volume": 585,
    "sequence": 41,
    "title": "豪家",
    "author": "刘驾",
    "content": [
      "九陌槐叶尽，青春在豪家。",
      "娇莺不出城，长宿庭上花。",
      "高楼登夜半，已见南山多。",
      "恩深势自然，不是爱骄奢。"
    ]
  },
  {
    "volume": 585,
    "sequence": 42,
    "title": "山中有招",
    "author": "刘驾",
    "content": [
      "朗朗山月出，尘中事由生。",
      "人心虽不闲，九陌夜无行。",
      "学古以求闻，有如石上耕。",
      "齐姜早作妇，岂识闺中情。",
      "何如此幽居，地僻人不争。",
      "嘉树自昔有，茅屋因我成。",
      "取薪不出门，采药于前庭。",
      "春花虽无种，枕席芙蓉馨。",
      "君来食葵藿，天爵岂不荣。"
    ]
  },
  {
    "volume": 585,
    "sequence": 43,
    "title": "空城雀",
    "author": "刘驾",
    "content": [
      "饥啄空城土，莫近太仓粟。",
      "一粒未充肠，却入公子腹。",
      "且吊城上骨，几曾害尔族。",
      "不闻庄辛语，今日寒芜绿。"
    ]
  },
  {
    "volume": 585,
    "sequence": 44,
    "title": "冯叟居",
    "author": "刘驾",
    "content": [
      "天作冯叟居，山僧尚嫌僻。",
      "开门因两树，结宇倚翠壁。",
      "溪南有微径，时遇采芝客。",
      "往往白云生，对面千里隔。",
      "机忘若僮仆，常与猿鸟剧。",
      "晒药上小峰，庭深无日色。",
      "自忘归乡里，不见新旧戚。",
      "累累子孙墓，秋风吹古柏。"
    ]
  },
  {
    "volume": 585,
    "sequence": 45,
    "title": "醒后",
    "author": "刘驾",
    "content": [
      "醉卧芳草间，酒醒日落后。",
      "壶觞半倾覆，客去应已久。",
      "不记折花时，何得花在手。"
    ]
  },
  {
    "volume": 585,
    "sequence": 46,
    "title": "弃妇",
    "author": "刘驾",
    "content": [
      "回车在门前，欲上心更悲。",
      "路傍见花发，似妾初嫁时。",
      "养蚕已成茧，织素犹在机。",
      "新人应笑此，何如画蛾眉。",
      "昨日惜红颜，今日畏老迟。",
      "良媒去不远，此恨今告谁。"
    ]
  },
  {
    "volume": 585,
    "sequence": 47,
    "title": "送李殷游边（一作送李殷游西京）",
    "author": "刘驾",
    "content": [
      "十年梦相识，一觏俄远别。",
      "征驾在我傍，草草意难说。",
      "君居洞庭日，诗句满魏阙。",
      "如何万里来，青桂看人折。",
      "行装不及备，西去偶然诀。",
      "孟夏出都门，红尘客衣热。",
      "荒城见羊马，野馆具薇蕨。",
      "边境渐无虞，旅宿常待月。",
      "西园置酒地，日夕簪裾列。",
      "壮志安可留，槐花樽前发。"
    ]
  },
  {
    "volume": 585,
    "sequence": 48,
    "title": "江村",
    "author": "刘驾",
    "content": [
      "江水灌稻田，饥年稻亦熟。",
      "舟中爱桑麻，日午因成宿。",
      "相承几十代，居止连茅屋。",
      "四邻不相离，安肯去骨肉。",
      "书生说太苦，客路常在目。",
      "纵使富贵还，交亲几坟绿。"
    ]
  },
  {
    "volume": 585,
    "sequence": 49,
    "title": "出门",
    "author": "刘驾",
    "content": [
      "出门羡他人，奔走如得涂。",
      "翻思他人意，与我或不殊。",
      "以兹聊自安，默默行九衢。",
      "生计逐羸马，每出似移居。",
      "客从我乡来，但得邻里书。",
      "田园几换主，梦归犹荷锄。",
      "进犹希万一，退复何所如。",
      "况今辟公道，安得不踌躇。"
    ]
  },
  {
    "volume": 585,
    "sequence": 50,
    "title": "别道者",
    "author": "刘驾",
    "content": [
      "自君入城市，北邙无新坟。",
      "始信壶中药，不落白杨根。",
      "如何忽告归，蕣华还笑人。",
      "玉笙无遗音，怅望缑岭云。"
    ]
  },
  {
    "volume": 585,
    "sequence": 51,
    "title": "兰昌宫",
    "author": "刘驾",
    "content": [
      "宫兰非瑶草，安得春长在。",
      "回首春又归，翠华不能待。",
      "悲风生辇路，山川寂已晦。",
      "边恨在行人，行人无尽岁。"
    ]
  },
  {
    "volume": 585,
    "sequence": 52,
    "title": "送友人擢第东归",
    "author": "刘驾",
    "content": [
      "同家楚天南，相识秦云西。",
      "古来悬弧义，岂顾子与妻。",
      "携手践名场，正遇公道开。",
      "君荣我虽黜，感恩同所怀。",
      "有马不复羸，有奴不复饥。",
      "灞岸秋草绿，却是还家时。",
      "青门一瓢空，分手去迟迟。",
      "期君辙未平，我车继东归。"
    ]
  },
  {
    "volume": 585,
    "sequence": 53,
    "title": "久客",
    "author": "刘驾",
    "content": [
      "久客心易足，主人有余力。",
      "如何昨宵梦，到晓家山色。",
      "南音入谁耳，曲尽头自白。"
    ]
  },
  {
    "volume": 585,
    "sequence": 54,
    "title": "秋夕",
    "author": "刘驾",
    "content": [
      "促织灯下吟，灯光冷于水。",
      "乡魂坐中去，倚壁身如死。",
      "求名为骨肉，骨肉万余里。",
      "富贵在何时，离别今如此。",
      "出门长叹息，月白西风起。"
    ]
  },
  {
    "volume": 585,
    "sequence": 55,
    "title": "效陶",
    "author": "刘驾",
    "content": [
      "两曜无停驭，蓬壶应有墓。",
      "何况北邙山，只近市朝路。",
      "大恢生死网，飞走无逃处。",
      "白发忽已新，红颜岂如故。",
      "我有杯中物，可以消万虑。",
      "醉舞日婆娑，谁能记朝暮。",
      "如求神仙药，阶下亦种黍。",
      "但使长兀然，始见天地祖。"
    ]
  },
  {
    "volume": 585,
    "sequence": 56,
    "title": "长门怨（一作张乔诗）",
    "author": "刘驾",
    "content": [
      "御泉长绕凤凰楼，只是恩波别处流。",
      "闲揲舞衣归未得，夜来砧杵六宫秋。"
    ]
  },
  {
    "volume": 585,
    "sequence": 57,
    "title": "苦寒行",
    "author": "刘驾",
    "content": [
      "严寒动八荒，刺刺无休时。",
      "阳乌不自暖，雪压扶桑枝。",
      "岁暮寒益壮，青春安得归。",
      "朔雁到南海，越禽何处飞。",
      "谁言贫士叹，不为身无衣。"
    ]
  },
  {
    "volume": 585,
    "sequence": 58,
    "title": "琪树下因吟六韵呈先达者",
    "author": "刘驾",
    "content": [
      "举世爱嘉树，此树何人识。",
      "清秋远山意，偶向亭际得。",
      "奇柯交若斗，珍叶密如织。",
      "尘中尚青葱，更想尘外色。",
      "所宜巢三鸟，影入瑶池碧。",
      "移根岂无时，一问紫烟客。"
    ]
  },
  {
    "volume": 585,
    "sequence": 59,
    "title": "送人登第东归",
    "author": "刘驾",
    "content": [
      "学古既到古，反求鉴者难。",
      "见诗未识君，疑生建安前。",
      "海畔岂无家，终难成故山。",
      "得失虽由命，世途多险艰。",
      "我皇追古风，文柄付大贤。",
      "此时如为君，果在甲科间。",
      "晚达多早贵，举世咸为然。",
      "一夕颜却少，虽病心且安。",
      "所居似清明，冷灶起新烟。",
      "高情懒行乐，花盛仆马前。",
      "归程不淹留，指期到田园。",
      "香醪四邻熟，霜橘千株繁。",
      "肯忆长安夜，论诗风雪寒。"
    ]
  },
  {
    "volume": 585,
    "sequence": 60,
    "title": "贾客词",
    "author": "刘驾",
    "content": [
      "贾客灯下起，犹言发已迟。",
      "高山有疾路，暗行终不疑。",
      "寇盗伏其路，猛兽来相追。",
      "金玉四散去，空囊委路岐。",
      "扬州有大宅，白骨无地归。",
      "少妇当此日，对镜弄花枝。"
    ]
  },
  {
    "volume": 585,
    "sequence": 61,
    "title": "塞下曲",
    "author": "刘驾",
    "content": [
      "勒兵辽水边，风急卷旌旃。",
      "绝塞阴无草，平沙去尽天。",
      "下营看斗建，传号信狼烟。",
      "圣代书青史，当时破虏年。"
    ]
  },
  {
    "volume": 585,
    "sequence": 62,
    "title": "春夜二首（后首一作秋怀）",
    "author": "刘驾",
    "content": [
      "一别杜陵归未期，只凭魂梦接亲知。",
      "近来欲睡兼难睡，夜夜夜深闻子规。",
      "几岁干戈阻路岐，忆山心切与心违。",
      "时难何处披衷抱，日日日斜空醉归。"
    ]
  },
  {
    "volume": 585,
    "sequence": 63,
    "title": "郪中感怀",
    "author": "刘驾",
    "content": [
      "顷年曾住此中来，今日重游事可哀。",
      "忆得几家欢宴处，家家家业尽成灰。"
    ]
  },
  {
    "volume": 585,
    "sequence": 64,
    "title": "晓登迎春阁",
    "author": "刘驾",
    "content": [
      "未栉凭栏眺锦城，烟笼万井二江明。",
      "香风满阁花满树，树树树梢啼晓莺。"
    ]
  },
  {
    "volume": 585,
    "sequence": 65,
    "title": "白髭",
    "author": "刘驾",
    "content": [
      "到处逢人求至药，几回染了又成丝。",
      "素丝易染髭难染，墨翟当年合泣髭。"
    ]
  },
  {
    "volume": 585,
    "sequence": 66,
    "title": "送卢使君赴夔州",
    "author": "刘驾",
    "content": [
      "铙管随征旆，高秋上远巴。",
      "白波连雾雨，青壁断蒹葭。",
      "凭几双瞳静，登楼万井斜。",
      "政成知俗变，当应画轮车。"
    ]
  },
  {
    "volume": 585,
    "sequence": 67,
    "title": "望月",
    "author": "刘驾",
    "content": [
      "清秋新霁与君同，江上高楼倚碧空。",
      "酒尽露零宾客散，更更更漏月明中。"
    ]
  },
  {
    "volume": 585,
    "sequence": 68,
    "title": "古意",
    "author": "刘驾",
    "content": [
      "蒲帆出浦去，但见浦边树。",
      "不如马行郎，马迹犹在路。",
      "大舟不相载，买宅令委住。",
      "莫道留金多，本非爱郎富。"
    ]
  }
]