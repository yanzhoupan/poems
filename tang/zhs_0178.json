[
  {
    "volume": 178,
    "sequence": 1,
    "title": "酬谈少府",
    "author": "李白",
    "content": [
      "一尉居倏忽，梅生有仙骨。",
      "三事或可羞，匈奴哂千秋。",
      "壮心屈黄绶，浪迹寄沧洲。",
      "昨观荆岘作，如从云汉游。",
      "老夫当暮矣，蹀足惧骅骝。"
    ]
  },
  {
    "volume": 178,
    "sequence": 2,
    "title": "酬宇文少府见赠桃竹书筒",
    "author": "李白",
    "content": [
      "桃竹书筒绮绣文，良工巧妙称绝群。",
      "灵心圆映三江月，彩质叠成五色云。",
      "中藏宝诀峨眉去，千里提携长忆君。"
    ]
  },
  {
    "volume": 178,
    "sequence": 3,
    "title": "五月东鲁行，答汶上君（一作翁）",
    "author": "李白",
    "content": [
      "五月梅始黄，蚕凋桑柘空。",
      "鲁人重织作，机杼鸣帘栊。",
      "顾余不及仕，学剑来山东。",
      "举鞭访前途，获笑汶上翁。",
      "下愚忽壮士，未足论穷通。",
      "我以一箭书，能取聊城功。",
      "终然不受赏，羞与时人同。",
      "西归去直道，落日昏阴虹。",
      "此去尔勿言，甘心为转蓬。"
    ]
  },
  {
    "volume": 178,
    "sequence": 4,
    "title": "早秋单父南楼酬窦公衡",
    "author": "李白",
    "content": [
      "白露见日灭，红颜随霜凋。",
      "别君若俯仰，春芳辞秋条。",
      "泰山嵯峨夏云在，疑是白波涨东海。",
      "散为飞雨川上来，遥帷却卷清浮埃。",
      "知君独坐青轩下，此时结念同所怀。",
      "我闭南楼看道书，幽帘清寂在仙居。",
      "曾无好事来相访，赖尔高文一起予。"
    ]
  },
  {
    "volume": 178,
    "sequence": 5,
    "title": "山中问答",
    "author": "李白",
    "content": [
      "问余何意栖碧山，笑而不答心自闲。",
      "桃花流水窅然去，别有天地非人间。"
    ]
  },
  {
    "volume": 178,
    "sequence": 6,
    "title": "答友人赠乌纱帽",
    "author": "李白",
    "content": [
      "领得乌纱帽，全胜白接蓠。",
      "山人不照镜，稚子道相宜。"
    ]
  },
  {
    "volume": 178,
    "sequence": 7,
    "title": "酬张司马赠墨",
    "author": "李白",
    "content": [
      "上党碧松烟，夷陵丹砂末。",
      "兰麝凝珍墨，精光乃堪掇。",
      "黄头奴子双鸦鬟，锦囊养之怀袖间。",
      "今日赠予兰亭去，兴来洒笔会稽山。"
    ]
  },
  {
    "volume": 178,
    "sequence": 8,
    "title": "答湖州迦叶司马问白是何人",
    "author": "李白",
    "content": [
      "青莲居士谪仙人，酒肆藏名三十春。",
      "湖州司马何须问，金粟如来是后身。"
    ]
  },
  {
    "volume": 178,
    "sequence": 9,
    "title": "答长安崔少府叔封游终南翠微寺太宗皇帝金沙泉见寄",
    "author": "李白",
    "content": [
      "河伯见海若，傲然夸秋水。",
      "小物昧远图，宁知通方士。",
      "多君紫霄意，独往苍山里。",
      "地古寒云深，岩高长风起。",
      "初登翠微岭，复憩金沙泉。",
      "践苔朝霜滑，弄波夕月圆。",
      "饮彼石下流，结萝宿溪烟。",
      "鼎湖梦渌水，龙驾空茫然。",
      "早行子午关，却登山路远。",
      "拂琴听霜猿，灭烛乃星饭。",
      "人烟无明异，鸟道绝往返。",
      "攀崖倒青天，下视白日晚。",
      "既过石门隐，还唱石潭歌。",
      "涉雪搴紫芳，濯缨想清波。",
      "此人不可见，此地君自过。",
      "为余谢风泉，其如幽意何。"
    ]
  },
  {
    "volume": 178,
    "sequence": 10,
    "title": "酬崔五郎中",
    "author": "李白",
    "content": [
      "朔云横高天，万里起秋色。",
      "壮士心飞扬，落日空叹息。",
      "长啸出原野，凛然寒风生。",
      "幸遭圣明时，功业犹未成。",
      "奈何怀良图，郁悒独愁坐。",
      "杖策寻英豪，立谈乃知我。",
      "崔公生民秀，缅邈青云姿。",
      "制作参造化，托讽含神祇。",
      "海岳尚可倾，吐诺终不移。",
      "是时霜飙寒，逸兴临华池。",
      "起舞拂长剑，四座皆扬眉。",
      "因得穷欢情，赠我以新诗。",
      "又结汗漫期，九垓远相待。",
      "举身憩蓬壶，濯足弄沧海。",
      "从此凌倒景，一去无时还。",
      "朝游明光宫，暮入阊阖关。",
      "但得长把袂，何必嵩丘山。"
    ]
  },
  {
    "volume": 178,
    "sequence": 11,
    "title": "以诗代书答元丹丘",
    "author": "李白",
    "content": [
      "青鸟海上来，今朝发何处。",
      "口衔云锦字，与我忽飞去。",
      "鸟去凌紫烟，书留绮窗前。",
      "开缄方一笑，乃是故人传。",
      "故人深相勖，忆我劳心曲。",
      "离居在咸阳，三见秦草绿。",
      "置书双袂间，引领不暂闲。",
      "长望杳难见，浮云横远山。"
    ]
  },
  {
    "volume": 178,
    "sequence": 12,
    "title": "金门答苏秀才",
    "author": "李白",
    "content": [
      "君还石门日，朱火始改木。",
      "春草如有情，山中尚含绿。",
      "折芳愧遥忆，永路当日勖。",
      "远见故人心，平生以此足。",
      "巨海纳百川，麟阁多才贤。",
      "献书入金阙，酌醴奉琼筵。",
      "屡忝白云唱，恭闻黄竹篇。",
      "恩光照拙薄，云汉希腾迁。",
      "铭鼎倘云遂，扁舟方渺然。",
      "我留在金门，君去卧丹壑。",
      "未果三山期，遥欣一丘乐。",
      "玄珠寄象罔，赤水非寥廓。",
      "愿狎东海鸥，共营西山药。",
      "栖岩君寂灭，处世余龙蠖。",
      "良辰不同赏，永日应闲居。",
      "鸟吟檐间树，花落窗下书。",
      "缘溪见绿筱，隔岫窥红蕖。",
      "采薇行笑歌，眷我情何已。",
      "月出石镜间，松鸣风琴里。",
      "得心自虚妙，外物空颓靡。",
      "身世如两忘，从君老烟水。"
    ]
  },
  {
    "volume": 178,
    "sequence": 13,
    "title": "酬坊州王司马与阎正字对雪见赠",
    "author": "李白",
    "content": [
      "游子东南来，自宛适京国。",
      "飘然无心云，倏忽复西北。",
      "访戴昔未偶，寻嵇此相得。",
      "愁颜发新欢，终宴叙前识。",
      "阎公汉庭旧，沈郁富才力。",
      "价重铜龙楼，声高重门侧。",
      "宁期此相遇，华馆陪游息。",
      "积雪明远峰，寒城锁春色。",
      "主人苍生望，假我青云翼。",
      "风水如见资，投竿佐皇极。"
    ]
  },
  {
    "volume": 178,
    "sequence": 14,
    "title": "酬中都小吏携斗酒双鱼于逆旅见赠",
    "author": "李白",
    "content": [
      "鲁酒若琥珀，汶鱼紫锦鳞。",
      "山东豪吏有俊气，手携此物赠远人。",
      "意气相倾两相顾，斗酒双鱼表情素。",
      "双鳃呀呷鳍鬣张，拨剌银盘欲飞去。",
      "呼儿拂几霜刃挥，红肌花落白雪霏。",
      "为君下箸一餐饱，醉著金鞍上马归。"
    ]
  },
  {
    "volume": 178,
    "sequence": 15,
    "title": "酬张卿夜宿南陵见赠",
    "author": "李白",
    "content": [
      "月出鲁城东，明如天上雪。",
      "鲁女惊莎鸡，鸣机应秋节。",
      "当君相思夜，火落金风高。",
      "河汉挂户牖，欲济无轻舠。",
      "我昔辞林丘，云龙忽相见。",
      "客星动太微，朝去洛阳殿。",
      "尔来得茂彦，七叶仕汉馀。",
      "身为下邳客，家有圯桥书。",
      "傅说未梦时，终当起岩野。",
      "万古骑辰星，光辉照天下。",
      "与君各未遇，长策委蒿莱。",
      "宝刀隐玉匣，锈涩空莓苔。",
      "遂令世上愚，轻我土与灰。",
      "一朝攀龙去，蛙黾安在哉。",
      "故山定有酒，与尔倾金罍。"
    ]
  },
  {
    "volume": 178,
    "sequence": 16,
    "title": "酬岑勋见寻就元丹丘对酒相待，以诗见招",
    "author": "李白",
    "content": [
      "黄鹤东南来，寄书写心曲。",
      "倚松开其缄，忆我肠断续。",
      "不以千里遥，命驾来相招。",
      "中逢元丹丘，登岭宴碧霄。",
      "对酒忽思我，长啸临清飙。",
      "蹇予未相知，茫茫绿云垂。",
      "俄然素书及，解此长渴饥。",
      "策马望山月，途穷造阶墀。",
      "喜兹一会面，若睹琼树枝。",
      "忆君我远来，我欢方速至。",
      "开颜酌美酒，乐极忽成醉。",
      "我情既不浅，君意方亦深。",
      "相知两相得，一顾轻千金。",
      "且向山客笑，与君论素心。"
    ]
  },
  {
    "volume": 178,
    "sequence": 17,
    "title": "答从弟幼成过西园见赠",
    "author": "李白",
    "content": [
      "一身自潇洒，万物何嚣喧。",
      "拙薄谢明时，栖闲归故园。",
      "二季过旧壑，四邻驰华轩。",
      "衣剑照松宇，宾徒光石门。",
      "山童荐珍果，野老开芳樽。",
      "上陈樵渔事，下叙农圃言。",
      "昨来荷花满，今见兰苕繁。",
      "一笑复一歌，不知夕景昏。",
      "醉罢同所乐，此情难具论。"
    ]
  },
  {
    "volume": 178,
    "sequence": 18,
    "title": "酬王补阙惠翼庄庙宋丞泚赠别",
    "author": "李白",
    "content": [
      "学道三千春，自言羲和人。",
      "轩盖宛若梦，云松长相亲。",
      "偶将二公合，复与三山邻。",
      "喜结海上契，自为天外宾。",
      "鸾翮我先铩，龙性君莫驯。",
      "朴散不尚古，时讹皆失真。",
      "勿踏荒溪坡，朅来浩然津。",
      "薜带何辞楚，桃源堪避秦。",
      "世迫且离别，心在期隐沦。",
      "酬赠非炯诫，永言铭佩绅。"
    ]
  },
  {
    "volume": 178,
    "sequence": 19,
    "title": "酬裴侍御对雨感时见赠",
    "author": "李白",
    "content": [
      "雨色秋来寒，风严清江爽。",
      "孤高绣衣人，潇洒青霞赏。",
      "平生多感激，忠义非外奖。",
      "祸连积怨生，事及徂川往。",
      "楚邦有壮士，鄢郢翻扫荡。",
      "申包哭秦庭，泣血将安仰。",
      "鞭尸辱已及，堂上罗宿莽。",
      "颇似今之人，蟊贼陷忠谠。",
      "渺然一水隔，何由税归鞅。",
      "日夕听猿怨，怀贤盈楚想。"
    ]
  },
  {
    "volume": 178,
    "sequence": 20,
    "title": "酬崔侍御（一本此下有成甫二字）",
    "author": "李白",
    "content": [
      "严陵不从万乘游，归卧空山钓碧流。",
      "自是客星辞帝座，元非太白醉扬州。"
    ]
  },
  {
    "volume": 178,
    "sequence": 21,
    "title": "玩月金陵城西孙楚酒楼达曙歌吹日晚乘醉…访崔四侍御",
    "author": "李白",
    "content": [
      "昨玩西城月，青天垂玉钩。",
      "朝沽金陵酒，歌吹孙楚楼。",
      "忽忆绣衣人，乘船往石头。",
      "草裹乌纱巾，倒被紫绮裘。",
      "两岸拍手笑，疑是王子猷。",
      "酒客十数公，崩腾醉中流。",
      "谑浪棹海客，喧呼傲阳侯。",
      "半道逢吴姬，卷帘出揶揄。",
      "我忆君到此，不知狂与羞。",
      "一月一见君，三杯便回桡。",
      "舍舟共连袂，行上南渡桥。",
      "兴发歌绿水，秦客为之摇。",
      "鸡鸣复相招，清宴逸云霄。",
      "赠我数百字，字字凌风飙。",
      "系之衣裘上，相忆每长谣。"
    ]
  },
  {
    "volume": 178,
    "sequence": 22,
    "title": "江上答崔宣城",
    "author": "李白",
    "content": [
      "太华三芙蓉，明星玉女峰。",
      "寻仙下西岳，陶令忽相逢。",
      "问我将何事，湍波历几重。",
      "貂裘非季子，鹤氅似王恭。",
      "谬忝燕台召，而陪郭隗踪。",
      "水流知入海，云去或从龙。",
      "树绕芦洲月，山鸣鹊镇钟。",
      "还期如可访，台岭荫长松。"
    ]
  },
  {
    "volume": 178,
    "sequence": 23,
    "title": "答族侄僧中孚赠玉泉仙人掌茶",
    "author": "李白",
    "content": [
      "常闻玉泉山，山洞多乳窟。",
      "仙鼠如白鸦，倒悬清溪月。",
      "茗生此中石，玉泉流不歇。",
      "根柯洒芳津，采服润肌骨。",
      "丛老卷绿叶，枝枝相接连。",
      "曝成仙人掌，似拍洪崖肩。",
      "举世未见之，其名定谁传。",
      "宗英乃禅伯，投赠有佳篇。",
      "清镜烛无盐，顾惭西子妍。",
      "朝坐有馀兴，长吟播诸天。"
    ]
  },
  {
    "volume": 178,
    "sequence": 24,
    "title": "酬裴侍御留岫师弹琴见寄",
    "author": "李白",
    "content": [
      "君同鲍明远，邀彼休上人。",
      "鼓琴乱白雪，秋变江上春。",
      "瑶草绿未衰，攀翻寄情亲。",
      "相思两不见，流泪空盈巾。"
    ]
  },
  {
    "volume": 178,
    "sequence": 25,
    "title": "张相公出镇荆州寻除太子詹事余时流夜郎…诗余答以此诗",
    "author": "李白",
    "content": [
      "张衡殊不乐，应有四愁诗。",
      "惭君锦绣段，赠我慰相思。",
      "鸿鹄复矫翼，凤凰忆故池。",
      "荣乐一如此，商山老紫芝。"
    ]
  },
  {
    "volume": 178,
    "sequence": 26,
    "title": "醉后答丁十八以诗讥余捶碎黄鹤楼（此诗杨慎云是伪作）",
    "author": "李白",
    "content": [
      "黄鹤高楼已捶碎，黄鹤仙人无所依。",
      "黄鹤上天诉玉帝，却放黄鹤江南归。",
      "神明太守再雕饰，新图粉壁还芳菲。",
      "一州笑我为狂客，少年往往来相讥。",
      "君平帘下谁家子，云是辽东丁令威。",
      "作诗调我惊逸兴，白云绕笔窗前飞。",
      "待取明朝酒醒罢，与君烂漫寻春晖。"
    ]
  },
  {
    "volume": 178,
    "sequence": 27,
    "title": "答裴侍御先行至石头驿以书见招，期月满泛洞庭",
    "author": "李白",
    "content": [
      "君至石头驿，寄书黄鹤楼。",
      "开缄识远意，速此南行舟。",
      "风水无定准，湍波或滞留。",
      "忆昨新月生，西檐若琼钩。",
      "今来何所似，破镜悬清秋。",
      "恨不三五明，平湖泛澄流。",
      "此欢竟莫遂，狂杀王子猷。",
      "巴陵定遥远，持赠解人忧。"
    ]
  },
  {
    "volume": 178,
    "sequence": 28,
    "title": "答高山人兼呈权、顾二侯",
    "author": "李白",
    "content": [
      "虹霓掩天光，哲后起康济。",
      "应运生夔龙，开元扫氛翳。",
      "太微廓金镜，端拱清遐裔。",
      "轻尘集嵩岳，虚点盛明意。",
      "谬挥紫泥诏，献纳青云际。",
      "谗惑英主心，恩疏佞臣计。",
      "彷徨庭阙下，叹息光阴逝。",
      "未作仲宣诗，先流贾生涕。",
      "挂帆秋江上，不为云罗制。",
      "山海向东倾，百川无尽势。",
      "我于鸱夷子，相去千馀岁。",
      "运阔英达稀，同风遥执袂。",
      "登舻望远水，忽见沧浪枻。",
      "高士何处来，虚舟渺安系。",
      "衣貌本淳古，文章多佳丽。",
      "延引故乡人，风义未沦替。",
      "顾侯达语默，权子识通蔽。",
      "曾是无心云，俱为此留滞。",
      "双萍易飘转，独鹤思凌历。",
      "明晨去潇湘，共谒苍梧帝。"
    ]
  },
  {
    "volume": 178,
    "sequence": 29,
    "title": "答杜秀才五松见赠（五松山在南陵铜坑西五六里）",
    "author": "李白",
    "content": [
      "昔献长杨赋，天开云雨欢。",
      "当时待诏承明里，皆道扬雄才可观。",
      "敕赐飞龙二天马，黄金络头白玉鞍。",
      "浮云蔽日去不返，总为秋风摧紫兰。",
      "角巾东出商山道，采秀行歌咏芝草。",
      "路逢园绮笑向人，两君解来一何好。",
      "闻道金陵龙虎盘，还同谢脁望长安。",
      "千峰夹水向秋浦，五松名山当夏寒。",
      "铜井炎炉歊九天，赫如铸鼎荆山前。",
      "陶公矍铄呵赤电，回禄睢盱扬紫烟。",
      "此中岂是久留处，便欲烧丹从列仙。",
      "爱听松风且高卧，飕飕吹尽炎氛过。",
      "登崖独立望九州，阳春欲奏谁相和。",
      "闻君往年游锦城，章仇尚书倒屣迎。",
      "飞笺络绎奏明主，天书降问回恩荣。",
      "肮脏不能就珪组，至今空扬高蹈名。",
      "夫子工文绝世奇，五松新作天下推。",
      "吾非谢尚邀彦伯，异代风流各一时，一时相逢乐在今。",
      "袖拂白云开素琴，弹为三峡流泉音。",
      "从兹一别武陵去，去后桃花春水深。"
    ]
  },
  {
    "volume": 178,
    "sequence": 30,
    "title": "至陵阳山登天柱石，酬韩侍御见招隐黄山",
    "author": "李白",
    "content": [
      "韩众骑白鹿，西往华山中。",
      "玉女千馀人，相随在云空。",
      "见我传秘诀，精诚与天通。",
      "何意到陵阳，游目送飞鸿。",
      "天子昔避狄，与君亦乘骢。",
      "拥兵五陵下，长策遏胡戎。",
      "时泰解绣衣，脱身若飞蓬。",
      "鸾凤翻羽翼，啄粟坐樊笼。",
      "海鹤一笑之，思归向辽东。",
      "黄山过石柱，巘崿上攒丛。",
      "因巢翠玉树，忽见浮丘公。",
      "又引王子乔，吹笙舞松风。",
      "朗咏紫霞篇，请开蕊珠宫。",
      "步纲绕碧落，倚树招青童。",
      "何日可携手，遗形入无穷。"
    ]
  },
  {
    "volume": 178,
    "sequence": 31,
    "title": "酬崔十五见招",
    "author": "李白",
    "content": [
      "尔有鸟迹书，相招琴溪饮。",
      "手迹尺素中，如天落云锦。",
      "读罢向空笑，疑君在我前。",
      "长吟字不灭，怀袖且三年。"
    ]
  },
  {
    "volume": 178,
    "sequence": 32,
    "title": "答王十二寒夜独酌有怀（此诗萧士赟云是伪作）",
    "author": "李白",
    "content": [
      "昨夜吴中雪，子猷佳兴发。",
      "万里浮云卷碧山，青天中道流孤月。",
      "孤月沧浪河汉清，北斗错落长庚明。",
      "怀余对酒夜霜白，玉床金井水峥嵘。",
      "人生飘忽百年内，且须酣畅万古情。",
      "君不能狸膏金距学斗鸡，坐令鼻息吹虹霓。",
      "君不能学哥舒横行青海夜带刀，西屠石堡取紫袍。",
      "吟诗作赋北窗里，万言不直一杯水。",
      "世人闻此皆掉头，有如东风射马耳。",
      "鱼目亦笑我，请与明月同。",
      "骅骝拳跼不能食，蹇驴得志鸣春风。",
      "折杨皇华合流俗，晋君听琴枉清角。",
      "巴人谁肯和阳春。",
      "楚地由来贱奇璞。",
      "黄金散尽交不成，自首为儒身被轻。",
      "一谈一笑失颜色，苍蝇贝锦喧谤声。",
      "曾参岂是杀人者，谗言三及慈母惊。",
      "与君论心握君手，荣辱于余亦何有。",
      "孔圣犹闻伤凤麟，董龙更是何鸡狗。",
      "一生傲岸苦不谐，恩疏媒劳志多乖。",
      "严陵高揖汉天子，何必长剑拄颐事玉阶。",
      "达亦不足贵，穷亦不足悲。",
      "韩信羞将绛灌比，祢衡耻逐屠沽儿。",
      "君不见李北海，英风豪气今何在。",
      "君不见裴尚书，土坟三尺蒿棘居。",
      "少年早欲五湖去，见此弥将钟鼎疏。"
    ]
  }
]