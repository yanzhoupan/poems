[
  {
    "volume": 742,
    "sequence": 1,
    "title": "惜花",
    "author": "张泌",
    "content": [
      "蝶散莺啼尚数枝，日斜风定更离披。",
      "看多记得伤心事，金谷楼前委地时。"
    ]
  },
  {
    "volume": 742,
    "sequence": 2,
    "title": "寄人",
    "author": "张泌",
    "content": [
      "别梦依依到谢家，小廊回合曲阑斜。",
      "多情只有春庭月，犹为离人照落花。",
      "酷怜风月为多情，还到春时别恨生。",
      "倚柱寻思倍惆怅，一场春梦不分明。"
    ]
  },
  {
    "volume": 742,
    "sequence": 3,
    "title": "边上",
    "author": "张泌",
    "content": [
      "戍楼吹角起征鸿，猎猎寒旌背晚风。",
      "千里暮烟愁不尽，一川秋草恨无穷。",
      "山河惨澹关城闭，人物萧条市井空。",
      "只此旅魂招未得，更堪回首夕阳中。"
    ]
  },
  {
    "volume": 742,
    "sequence": 4,
    "title": "长安道中早行",
    "author": "张泌",
    "content": [
      "客离孤馆一灯残，牢落星河欲曙天。",
      "鸡唱未沈函谷月，雁声新度灞陵烟。",
      "浮生已悟庄周蝶，壮志仍输祖逖鞭。",
      "何事悠悠策羸马，此中辛苦过流年。"
    ]
  },
  {
    "volume": 742,
    "sequence": 5,
    "title": "洞庭阻风",
    "author": "张泌",
    "content": [
      "空江浩荡景萧然，尽日菰蒲泊钓船。",
      "青草浪高三月渡，绿杨花扑一溪烟。",
      "情多莫举伤春目，愁极兼无买酒钱。",
      "犹有渔人数家住，不成村落夕阳边。"
    ]
  },
  {
    "volume": 742,
    "sequence": 6,
    "title": "春日旅泊桂州",
    "author": "张泌",
    "content": [
      "暖风芳草竟芊绵，多病多愁负少年。",
      "弱柳未胜寒食雨，好花争奈夕阳天。",
      "溪边物色堪图画，林畔莺声似管弦。",
      "独有离人开泪眼，强凭杯酒亦潸然。"
    ]
  },
  {
    "volume": 742,
    "sequence": 7,
    "title": "晚次湘源县",
    "author": "张泌",
    "content": [
      "烟郭遥闻向晚鸡，水平舟静浪声齐。",
      "高林带雨杨梅熟，曲岸笼云谢豹啼。",
      "二女庙荒汀树老，九疑山碧楚天低。",
      "湘南自古多离怨，莫动哀吟易惨凄。"
    ]
  },
  {
    "volume": 742,
    "sequence": 8,
    "title": "惆怅吟",
    "author": "张泌",
    "content": [
      "秋风丹叶动荒城，惨澹云遮日半明。",
      "昼梦却因惆怅得，晚愁多为别离生。",
      "江淹彩笔空留恨，壮叟玄谭未及情。",
      "千古怨魂销不得，一江寒浪若为平。"
    ]
  },
  {
    "volume": 742,
    "sequence": 9,
    "title": "秋晚过洞庭",
    "author": "张泌",
    "content": [
      "征帆初挂酒初酣，暮景离情两不堪。",
      "千里晚霞云梦北，一洲霜橘洞庭南。",
      "溪风送雨过秋寺，涧石惊龙落夜潭。",
      "莫把羁魂吊湘魄，九疑愁绝锁烟岚。"
    ]
  },
  {
    "volume": 742,
    "sequence": 10,
    "title": "题华严寺木塔",
    "author": "张泌",
    "content": [
      "六街晴色动秋光，雨霁凭高只易伤。",
      "一曲晚烟浮渭水，半桥斜日照咸阳。",
      "休将世路悲尘事，莫指云山认故乡。",
      "回首汉宫楼阁暮，数声钟鼓自微茫。"
    ]
  },
  {
    "volume": 742,
    "sequence": 11,
    "title": "经旧游",
    "author": "张泌",
    "content": [
      "暂到高唐晓又还，丁香结梦水潺潺。",
      "不知云雨归何处，历历空留十二山。"
    ]
  },
  {
    "volume": 742,
    "sequence": 12,
    "title": "碧户",
    "author": "张泌",
    "content": [
      "碧户扃鱼锁，兰窗掩镜台。",
      "落花疑怅望，归燕自裴回。",
      "咏絮知难敌，伤春不易裁。",
      "恨从芳草起，愁为晚风来。",
      "衣惹湘云薄，眉分楚岫开。",
      "香浓眠旧枕，梦好醉春杯。",
      "小障明金凤，幽屏点翠苔。",
      "宝筝横塞雁，怨笛落江梅。",
      "卓氏仍多酒，相如正富才。",
      "莫教琴上意，翻作鹤声哀。"
    ]
  },
  {
    "volume": 742,
    "sequence": 13,
    "title": "芍药",
    "author": "张泌",
    "content": [
      "香清粉澹怨残春，蝶翅蜂须恋蕊尘。",
      "闲倚晚风生怅望，静留迟日学因循。",
      "休将薜荔为青琐，好与玫瑰作近邻。",
      "零落若教随暮雨，又应愁杀别离人。"
    ]
  },
  {
    "volume": 742,
    "sequence": 14,
    "title": "春晚谣",
    "author": "张泌",
    "content": [
      "雨微微，烟霏霏，小庭半拆红蔷薇。",
      "钿筝斜倚画屏曲，零落几行金雁飞。",
      "萧关梦断无寻处，万叠春波起南浦。",
      "凌乱杨花扑绣帘，晚窗时有流莺语。"
    ]
  },
  {
    "volume": 742,
    "sequence": 15,
    "title": "所思",
    "author": "张泌",
    "content": [
      "空塘水碧春雨微，东风散漫杨柳飞。",
      "依依南浦梦犹在，脉脉高唐云不归。",
      "江头日暮多芳草，极目伤心烟悄悄。",
      "隔江红杏一枝明，似玉佳人俯清沼。",
      "休向春台更回望，销魂自古因惆怅。",
      "银河碧海共无情，两处悠悠起风浪。"
    ]
  },
  {
    "volume": 742,
    "sequence": 16,
    "title": "春夕言怀",
    "author": "张泌",
    "content": [
      "风透疏帘月满庭，倚栏无事倍伤情。",
      "烟垂柳带纤腰软，露滴花房怨脸明。",
      "愁逐野云销不尽，情随春浪去难平。",
      "幽窗谩结相思梦，欲化西园蝶未成。"
    ]
  },
  {
    "volume": 742,
    "sequence": 17,
    "title": "春江雨",
    "author": "张泌",
    "content": [
      "雨溟溟，风泠泠，老松瘦竹临烟汀。",
      "空江冷落野云重，村中鬼火微如星。",
      "夜惊溪上渔人起，滴沥篷声满愁耳。",
      "子规叫断独未眠，罨岸春涛打船尾。"
    ]
  },
  {
    "volume": 742,
    "sequence": 18,
    "title": "送容州中丞赴镇",
    "author": "张泌",
    "content": [
      "交趾同星坐，龙泉佩斗文。",
      "烧香翠羽帐，看舞郁金裙。",
      "鹢首冲泷浪，犀渠拂岭云。",
      "莫教铜柱北，只说马将军。"
    ]
  },
  {
    "volume": 742,
    "sequence": 19,
    "title": "赠韩道士",
    "author": "张泌",
    "content": [
      "日暮秋风吹野花，上清归客意无涯。",
      "桃源寂寂烟霞闭，天路悠悠星汉斜。",
      "还似世人生白发，定知仙骨变黄芽。",
      "东城南陌频相见，应是壶中别有家。"
    ]
  }
]