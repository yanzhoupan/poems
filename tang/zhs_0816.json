[
  {
    "volume": 816,
    "sequence": 1,
    "title": "奉酬袁使君高春游鶺鴒峰兰若见怀",
    "author": "皎然",
    "content": [
      "鶺鴒中峰近，高奇古人遗。",
      "常欲乞此地，养松挂藤丝。",
      "昨闻双旌出，一川花满时。",
      "恨无翔云步，远赴关山期。",
      "跻险与谁赏，折芳应自怡。",
      "遥知忘归趣，喜得春景迟。",
      "已见郢人唱，新题石门诗。"
    ]
  },
  {
    "volume": 816,
    "sequence": 2,
    "title": "答裴济从事",
    "author": "皎然",
    "content": [
      "迟迟云鹤意，奋翅知有期。",
      "三秉纲纪局，累登清白资。",
      "应怀青塘居，蕙草没前墀。",
      "旧月照秋水，废田留故陂。",
      "至今高风在，为君吹桂枝。",
      "昨逢洞庭客，果得故人诗。",
      "何异王内史，来招道林师。",
      "欲携山侣出，难与白云辞。"
    ]
  },
  {
    "volume": 816,
    "sequence": 3,
    "title": "白云上人精舍寻杼山禅师兼示崔子向何山道上人",
    "author": "皎然",
    "content": [
      "望远涉寒水，怀人在幽境。",
      "为高皎皎姿，及爱苍苍岭。",
      "果见栖禅子，潺湲灌真顶。",
      "积疑一念破，澄息万缘静。",
      "世事花上尘，惠心空中境。",
      "清闲诱我性，遂使肠虑屏。",
      "许共林客游，欲从山王请。",
      "木栖无名树，水汲忘机井。",
      "持此一日高，未肯谢箕颍。",
      "夕霁山态好，空月生俄顷。",
      "识妙聆细泉，悟深涤清茗。",
      "此心谁得失，笑向西林永。"
    ]
  },
  {
    "volume": 816,
    "sequence": 4,
    "title": "酬薛员外谊苦热行见寄",
    "author": "皎然",
    "content": [
      "六月金数伏，兹辰日在庚。",
      "炎曦烁肌肤，毒雾昏性情。",
      "安得奋轻翮，超遥出云征。",
      "不知天地心，如何匠生成。",
      "火德烧百卉，瑶草不及荣。",
      "省客当此时，忽贻怀中琼。",
      "捧玩烦袂涤，啸歌美风生。",
      "迟君佐元气，调使四序平。",
      "中令霜不祓，大余气常贞。",
      "江南诗骚客，休吟苦热行。"
    ]
  },
  {
    "volume": 816,
    "sequence": 5,
    "title": "采实心竹杖寄赠李萼侍御",
    "author": "皎然",
    "content": [
      "竹杖裁碧鲜，步林赏高直。",
      "实心去内矫，全节无外饰。",
      "行药聊自持，扶危资尔力。",
      "初生在榛莽，孤秀岂封殖。",
      "干雪不死枝，赠君期君识。"
    ]
  },
  {
    "volume": 816,
    "sequence": 6,
    "title": "酬薛员外谊见戏一首",
    "author": "皎然",
    "content": [
      "方知正始作，丽掩碧云诗。",
      "文彩盈怀袖，风规发咏思。",
      "遗弓逢大敌，摩垒怯偏师。",
      "频有移书让，多惭系组迟。",
      "浅才迂且拙，虚誉喜还疑。",
      "犹倚披沙鉴，长歌向子期。"
    ]
  },
  {
    "volume": 816,
    "sequence": 7,
    "title": "奉酬李中丞洪湖州西亭即事见寄兼呈吴冯处士…长史",
    "author": "皎然",
    "content": [
      "爱君溪上住，迟月开前扃。",
      "山火照书卷，野风吹酒瓶。",
      "为谁留此物，意在眼中青。",
      "樵子逗烟墅，渔翁宿沙汀。",
      "主人非楚客，莫谩讥独醒。",
      "宿昔邢城功，道高心已冥。",
      "贪将到处士，放醉乌家亭。"
    ]
  },
  {
    "volume": 816,
    "sequence": 8,
    "title": "苕溪草堂自大历三年夏新营洎秋及春…四十三韵",
    "author": "皎然",
    "content": [
      "万虑皆可遗，爱山情不易。",
      "自从东溪住，始与人群隔。",
      "应物非宿心，遗身是吾策。",
      "先民崆峒子，沦景事金液。",
      "绮里犹近名，於陵未泯迹。",
      "吾师逆流教，禅隐殊古昔。",
      "洗足临潺湲，销声寄松柏。",
      "缃荷采堪服，柔草持可席。",
      "道心制野猿，法语授幽客。",
      "境净万象真，寄目皆有益。",
      "原上无情花，山中听经石。",
      "竹生自萧散，云性常洁白。",
      "却见羇世人，远高摩霄翮。",
      "达贤观此意，烦想遂冰蘖。",
      "伊予战苦胜，览境情不溺。",
      "智以动念昏，功由无心积。",
      "形骸尔何有，生死谁所戚。",
      "为与胜悟冥，不忧颓龄迫。",
      "春风自骀荡，禅地常阒寂。",
      "掷札成柳枝，溉瓶养泉脉。",
      "道人知止足，盥漱聊自适。",
      "学外见古贤，颇令我心惕。",
      "眇绵云官世，梦幻羽陵籍。",
      "鬼箓徒相矜，九原谁家宅。",
      "俗情封浅近，至理昧尧跖。",
      "蹈善嗟沈冥，履仁伤堙厄。",
      "匠心圣亦尤，攻异天见责。",
      "试以慧眼观，斯言谅可觌。",
      "外事非吾道，忘缘倦所历。",
      "中宵废耳目，形静神不役。",
      "色天夜清迥，花漏时滴沥。",
      "东风吹杉梧，幽月到石壁。",
      "此中一悟心，可与千载敌。",
      "故交徒好我，筐中无咫尺。",
      "潘生入空门，祖师传秘赜。",
      "汤子自天德，精诣功不僻。",
      "放世与成名，两图在所择。",
      "吾高鸱夷子，身退无瑕摘。",
      "吾嘉鲁仲连，功成弃珪璧。",
      "二贤兼彼才，晚节何感激。",
      "不然作山计，改服我下泽。",
      "君隳元亮冠，我脱潜师屐。",
      "倚卧高松根，共逃金闺籍。"
    ]
  },
  {
    "volume": 816,
    "sequence": 9,
    "title": "答裴集、阳伯明二贤各垂赠二十韵今以一章用酬两作",
    "author": "皎然",
    "content": [
      "知音如琼枝，天生为予有。",
      "攀折若无阶，何殊天上柳。",
      "裴生清通嗣，阳子盛德后。",
      "诗名比元长，赋体凌延寿。",
      "珠生骊龙颔，或生灵蛇口。",
      "何似双琼章，英英曜吾手。",
      "白日不可污，清源肯容垢。",
      "持此山上心，待君忘情友。",
      "且伴丘壑赏，未随名宦诱。",
      "坐石代琼茵，制荷捐艾绶。",
      "清宵集我寺，烹茗开禅牖。",
      "发论教可垂，正文言不朽。",
      "白云供诗用，清吹生座右。",
      "不嫌逸令醉，莫试仙壶酒。",
      "皎皎寻阳隐，千年可为偶。",
      "一从汉道平，世事无纷纠。",
      "星文齐七政，天轴明二斗。",
      "召士扬弓旌，知君在林薮。",
      "莫学颍阳子，请师高山叟。",
      "出处藩我君，还来会厓阜。"
    ]
  },
  {
    "volume": 816,
    "sequence": 10,
    "title": "答豆卢居士春夜游东园见怀",
    "author": "皎然",
    "content": [
      "春意赏不足，承夕步东园。",
      "事表精虑远，月中华木繁。",
      "开襟寄清景，遐想属空门。",
      "安得纚芳屣，看君幽径萱。"
    ]
  },
  {
    "volume": 816,
    "sequence": 11,
    "title": "寄崔万芳夔",
    "author": "皎然",
    "content": [
      "气杀高隼击，惜芳步寒林。",
      "风摇苍琅根，霜剪荍艹遥心。",
      "归思忽眇眇，佳气亦沉沉。",
      "我身岂遐远，如隔湘汉深。",
      "事迩智莫及，愿乖情不任。",
      "迟君忘言侣，一笑开吾襟。"
    ]
  },
  {
    "volume": 816,
    "sequence": 12,
    "title": "访朱放山人",
    "author": "皎然",
    "content": [
      "野人未相识，何处异乡隔。",
      "昨逢云阳信，教向云阳觅。",
      "空闻天上风，飘飖不可觌。",
      "应非矍铄翁，或是沧浪客。",
      "早晚从我游，共携春山策。"
    ]
  },
  {
    "volume": 816,
    "sequence": 13,
    "title": "晚冬废溪东寺怀李司直纵",
    "author": "皎然",
    "content": [
      "废溪无人迹，益见离思深。",
      "归来始昨日，恍惚惊岁阴。",
      "清想属遥夜，圆景当空林。",
      "宿昔月未改，何如故人心。",
      "游从间芳趾，摇落栖寒岑。",
      "眇眇湖上别，含情初至今。",
      "道流安寂寞，世路倦岖。",
      "。",
      "此意欲谁见，怀贤独难任。",
      "徽声反冥默，夕籁何哀吟。",
      "禅念破离梦，吾师诫援琴。",
      "耿耿已及旦，曷由开此襟。",
      "幽期谅未偶，胜境徒自寻。",
      "安得西归云，因之传素音。"
    ]
  },
  {
    "volume": 816,
    "sequence": 14,
    "title": "兵后与故人别，予西上，至今在扬楚，因有是寄",
    "author": "皎然",
    "content": [
      "日月不相待，思君魂屡惊。",
      "草玄寄扬子，作赋得芜城。",
      "温温独游迹，遥遥相望情。",
      "淮上春草歇，楚子秋风生。",
      "辟士天下尽，君何独屏营。",
      "运开应佐世，业就可成名。",
      "谁借楚山住，年年事耦耕。"
    ]
  },
  {
    "volume": 816,
    "sequence": 15,
    "title": "因游支硎寺寄邢端公",
    "author": "皎然",
    "content": [
      "大厦资多士，抡材得豫章。",
      "清门推问望，早岁骋康庄。",
      "作用方开物，声名久擅场。",
      "丹延分塞郡，宿昔领戎行。",
      "始驭屏星乘，旋阴蔽茀棠。",
      "朝端瞻鹗立，关右仰鹰扬。",
      "威令兼宁朔，英声重护羌。",
      "三军成父子，杂虏避封疆。",
      "身执金吾贵，时遭宝运昌。",
      "雍容持汉槊，肃穆卫周堂。",
      "排难知臣节，攻疑定国章。",
      "一言明大义，千载揖休光。",
      "践职勋庸列，修躬志行彰。",
      "优游应慕陆，止足定师张。",
      "中扆怀殊政，南州伫小康。",
      "仁为桂江雨，威是柏台霜。",
      "謇谔言无隐，公忠祸不防。",
      "谴深辞紫禁，恩在副朱方。",
      "切玉锋休淬，垂天翅罢翔。",
      "论文征贾马，述隐许求羊。",
      "肘后看金碧，腰间笑水苍。",
      "诗题白羽扇，酒挈绿油囊。",
      "旷达机何有，深沈器莫量。",
      "时应登古寺，佳趣在春冈。",
      "止水平香砌，鲜云满石床。",
      "山情何寂乐，尘世自飞扬。",
      "已遇炉峰社，还思缉蕙房。",
      "外心亲地主，内学事空王。",
      "花会宜春浅，禅游喜夜凉。",
      "高明依月境，萧散蹑庭芳。",
      "得道殊秦佚，隳名似楚狂。",
      "余生于此足，不欲返韶阳。"
    ]
  },
  {
    "volume": 816,
    "sequence": 16,
    "title": "同诸公奉侍祭岳渎使大理卢幼平自会稽回经平望…不至",
    "author": "皎然",
    "content": [
      "望祀崇周典，皇华出汉庭。",
      "紫泥颁会计，玄酒荐芳馨。",
      "圣虑多虔肃，斋心合至灵。",
      "占祥刊史竹，筮日数尧蓂。",
      "礼秩加新命，朝章笃理刑。",
      "敷诚通北阙，遗爱在南亭。",
      "苕水思曾泛，矶山忆重经。",
      "清风门客仰，佳颂国人听。",
      "攀桂留卿月，征文待使星。",
      "春郊回驷牡，遥识故林青。"
    ]
  },
  {
    "volume": 816,
    "sequence": 17,
    "title": "早秋桐庐思归示道谚上人",
    "author": "皎然",
    "content": [
      "桐江秋信早，忆在故山时。",
      "静夜风鸣磬，无人竹扫墀。",
      "猿来触净水，鸟下啄寒梨。",
      "可即关吾事，归心自有期。"
    ]
  },
  {
    "volume": 816,
    "sequence": 18,
    "title": "劳劳山居寄呈吴处士",
    "author": "皎然",
    "content": [
      "山事由来别，只应中老身。",
      "寒园扫绽栗，秋浪拾干薪。",
      "领鹤闲书竹，夸云笑向人。",
      "俗家相去远，野水作东邻。"
    ]
  },
  {
    "volume": 816,
    "sequence": 19,
    "title": "寄报德寺从上人（鼓吹山在寺西）",
    "author": "皎然",
    "content": [
      "宗流许身子，物表养高闲。",
      "空色清凉寺，秋声鼓吹山。",
      "看心水磬后，行道雨花间。",
      "七叶翻章句，时时启义关。"
    ]
  },
  {
    "volume": 816,
    "sequence": 20,
    "title": "山中月夜寄无锡长官",
    "author": "皎然",
    "content": [
      "湖上凉风早，双峰月色秋。",
      "遥知秣陵令，今夜在西楼。",
      "别叶萧萧下，含霜处处流。",
      "如何共清景，异县不同游。"
    ]
  },
  {
    "volume": 816,
    "sequence": 21,
    "title": "奉贺颜使君真卿二十八郎隔绝自河北远归",
    "author": "皎然",
    "content": [
      "相失值氛烟，才应掌上年。",
      "久离惊貌长，多难喜身全。",
      "比信尚书重，如威太守怜。",
      "满庭看玉树，更有一枝连。"
    ]
  },
  {
    "volume": 816,
    "sequence": 22,
    "title": "题湖上兰若示清会上人",
    "author": "皎然",
    "content": [
      "峰心惠忍寺，嵊顶谢公山。",
      "何似南湖近，芳洲一亩间。",
      "意中云木秀，事外水堂闲。",
      "永日无人到，时看独鹤还。"
    ]
  },
  {
    "volume": 816,
    "sequence": 23,
    "title": "秋宵书事寄吴凭处士",
    "author": "皎然",
    "content": [
      "真性在方丈，寂寥无四邻。",
      "秋天月色正，清夜道心真。",
      "大梦观前事，浮名悟此身。",
      "不知庭树意，荣落感何人。"
    ]
  },
  {
    "volume": 816,
    "sequence": 24,
    "title": "题山壁示道维上人",
    "author": "皎然",
    "content": [
      "独居何意足，山色在前门。",
      "身野长无事，心冥自不言。",
      "闲行数乱竹，静坐照清源。",
      "物外从知少，禅徒不耐烦。"
    ]
  },
  {
    "volume": 816,
    "sequence": 25,
    "title": "晚秋登佛川南峰怀裴例",
    "author": "皎然",
    "content": [
      "登岭望落日，眇然伤别魂。",
      "亭皋秋色遍，游子在荆门。",
      "世故东西客，山空断续猿。",
      "此心谁复见，寂寞偶芳荪。"
    ]
  },
  {
    "volume": 816,
    "sequence": 26,
    "title": "访陆处士羽（一作访陆羽处士不遇）",
    "author": "皎然",
    "content": [
      "太湖东西路，吴主古山前。",
      "所思不可见，归鸿自翩翩。",
      "何山赏春茗，何处弄春泉。",
      "莫是沧浪子，悠悠一钓船。"
    ]
  },
  {
    "volume": 816,
    "sequence": 27,
    "title": "酬李侍御萼题看心道场赋以眉毛肠心牙等五字（得牙字）",
    "author": "皎然",
    "content": [
      "我法从谁悟，心师是贯花。",
      "三尘观种子，一雨发萌牙。",
      "定起轮灯缺，宵分印月斜。",
      "了空如藏史，始肯会禅家。"
    ]
  },
  {
    "volume": 816,
    "sequence": 28,
    "title": "酬姚补阙南仲云溪馆中戏题随书见寄（一作清江诗）",
    "author": "皎然",
    "content": [
      "寺溪临使府，风景借仁祠。",
      "补衮周官贵，能名汉主思。",
      "卧云知独处，望月忆同时。",
      "忽枉缄中赠，琼瑶满手持。"
    ]
  },
  {
    "volume": 816,
    "sequence": 29,
    "title": "春夜期裴都曹济集心上人院不至",
    "author": "皎然",
    "content": [
      "东林期隐吏，日月为虚盈。",
      "远望浮云隔，空怜定水清。",
      "逍遥方外侣，荏苒府中情。",
      "渐听寒鞞发，渊渊在郡城。"
    ]
  },
  {
    "volume": 816,
    "sequence": 30,
    "title": "和裴少府怀京兄弟",
    "author": "皎然",
    "content": [
      "宦游三楚外，家在五陵原。",
      "凉夜多归梦，秋风满故园。",
      "北书无远信，西候独伤魂。",
      "空念青门别，殷勤岐路言。"
    ]
  },
  {
    "volume": 816,
    "sequence": 31,
    "title": "和阎士和望池月答人",
    "author": "皎然",
    "content": [
      "片月忽临池，双蛾忆画时。",
      "光浮空似粉，影散不成眉。",
      "孤枕应惊梦，寒林正入帷。",
      "情知两处望，莫怨独相思。"
    ]
  },
  {
    "volume": 816,
    "sequence": 32,
    "title": "遥和尘外上人与陆澧夜集山寺问涅槃义兼赏陆生文卷",
    "author": "皎然",
    "content": [
      "共是竹林贤，心从贝叶传。",
      "说经看月喻，开卷爱珠连。",
      "清净遥城外，萧疏古塔前。",
      "应随北山子，高顶枕云眠。"
    ]
  },
  {
    "volume": 816,
    "sequence": 33,
    "title": "春日和卢使君幼平开元寺听妙奘上人讲",
    "author": "皎然",
    "content": [
      "仁圣垂文在，虚空日月悬。",
      "陵迟追哲匠，宗旨发幽诠。",
      "法受诸侯请，心教四子传。",
      "春生雪山草，香下棘林天。",
      "顾我从今日，闻经悟宿缘。",
      "凉山万里去，应为教犹偏。"
    ]
  },
  {
    "volume": 816,
    "sequence": 34,
    "title": "答李侍御问",
    "author": "皎然",
    "content": [
      "入道曾经离乱前，长干古寺住多年。",
      "爱贫唯制莲花足，取性闲书树叶篇。",
      "自笑不归看石榜，谁高无事弄苔泉。",
      "身外空名何足问，吾心已出第三禅。"
    ]
  },
  {
    "volume": 816,
    "sequence": 35,
    "title": "奉酬李员外使君嘉祐苏台屏营居春首有怀",
    "author": "皎然",
    "content": [
      "昔岁为邦初未识，今朝休沐始相亲。",
      "移家水巷贫依静，种柳风窗欲占春。",
      "诗思先邀乌府客，山情还访白楼人。",
      "登临许作烟霞伴，高在方袍间幅巾。"
    ]
  },
  {
    "volume": 816,
    "sequence": 36,
    "title": "和李舍人使君纾题云明府道室",
    "author": "皎然",
    "content": [
      "许令如今道姓云，曾经西岳事桐君。",
      "流霞手把应怜寿，黄鹤心期拟作群。",
      "金箓时教弟子检，砂床不遣世人闻。",
      "桂阳亦是神仙守，分别无嗟两地分。"
    ]
  },
  {
    "volume": 816,
    "sequence": 37,
    "title": "奉和陆中丞使君长源寒食日作",
    "author": "皎然",
    "content": [
      "寒食江天气最清，庾公晨望动高情。",
      "因逢内火千家静，便睹行春万木荣。",
      "深浅山容飞雨细，萦纡水态拂云轻。",
      "腰章本郡谁相似，数日临人政已成。"
    ]
  },
  {
    "volume": 816,
    "sequence": 38,
    "title": "奉酬袁使君送陆灞却回期道寺院",
    "author": "皎然",
    "content": [
      "欲别湖上客，暮期西林还。",
      "高歌风音表，放舟月色间。",
      "更人莫报夜，禅阁本无关。"
    ]
  },
  {
    "volume": 816,
    "sequence": 39,
    "title": "招韩武康章",
    "author": "皎然",
    "content": [
      "山僧虽不饮，酤酒引陶潜。",
      "此意无人别，多为俗士嫌。"
    ]
  },
  {
    "volume": 816,
    "sequence": 40,
    "title": "秋居法华寺下院望高顶赠如献上人",
    "author": "皎然",
    "content": [
      "峰色秋天见，松声静夜闻。",
      "影孤长不出，行道在寒云。"
    ]
  },
  {
    "volume": 816,
    "sequence": 41,
    "title": "赠韦早陆羽",
    "author": "皎然",
    "content": [
      "只将陶与谢，终日可忘情。",
      "不欲多相识，逢人懒道名。"
    ]
  },
  {
    "volume": 816,
    "sequence": 42,
    "title": "戏呈薛彝",
    "author": "皎然",
    "content": [
      "山僧不厌野，才子会须狂。",
      "何处销君兴，春风摆绿杨。"
    ]
  },
  {
    "volume": 816,
    "sequence": 43,
    "title": "赠颜主簿",
    "author": "皎然",
    "content": [
      "汉家仪礼盛，名教出诸颜。",
      "更见尚书后，能文在子山。"
    ]
  },
  {
    "volume": 816,
    "sequence": 44,
    "title": "赠融上人",
    "author": "皎然",
    "content": [
      "常爱西林寺，池中月出时。",
      "芭蕉一片叶，书取寄吾师。"
    ]
  },
  {
    "volume": 816,
    "sequence": 45,
    "title": "听寒更寄朱兵曹巨川",
    "author": "皎然",
    "content": [
      "攲枕听寒更，寒更发还住。",
      "一夜千万声，几声到君处。"
    ]
  },
  {
    "volume": 816,
    "sequence": 46,
    "title": "早春书怀寄李少府仲宣",
    "author": "皎然",
    "content": [
      "早年初问法，因悟目中花。",
      "忽值胡雏起，芟夷若乱麻。",
      "脱身投彼岸，吊影念生涯。",
      "迹与空门合，心将世路赊。",
      "东田已芜没，南涧益伤嗟。",
      "崇替惊人事，凋残感物华。",
      "知君过我里，惆怅旧烟霞。"
    ]
  },
  {
    "volume": 816,
    "sequence": 47,
    "title": "赠和评事判官",
    "author": "皎然",
    "content": [
      "廷评年少法家流，心似澄江月正秋。",
      "学究天人知远识，权分盐铁许良筹。",
      "春风忆酒乌家近，好月论禅谢寺幽。",
      "清白比来谁见赏，怜君独有富人侯。"
    ]
  },
  {
    "volume": 816,
    "sequence": 48,
    "title": "酬秦系山人题赠",
    "author": "皎然",
    "content": [
      "云林出空乌未归，松吹时飘雨浴衣。",
      "石语花愁徒自诧，吾心见境尽为非。"
    ]
  },
  {
    "volume": 816,
    "sequence": 49,
    "title": "酬秦系山人戏赠",
    "author": "皎然",
    "content": [
      "正论禅寂忽狂歌，莫是尘心颠倒多。",
      "白足行花曾不染，黄囊贮酒欲如何。"
    ]
  },
  {
    "volume": 816,
    "sequence": 50,
    "title": "贻李汤",
    "author": "皎然",
    "content": [
      "茅氏常论七真记，壶公爱说三山事。",
      "宁知梅福在人间，独为苍生作仙吏。",
      "日服丹砂骨自清，肤如冰雪心更明。",
      "山中玉笋是仙药，袖里素书题养生。",
      "愿随黄鹤一轻举，仰望青霄独延伫。",
      "平生好骏君已知，何必山阴访王许。"
    ]
  },
  {
    "volume": 816,
    "sequence": 51,
    "title": "述祖德赠湖上诸沈",
    "author": "皎然",
    "content": [
      "我祖文章有盛名，千年海内重嘉声。",
      "雪飞梁苑操奇赋，春发池塘得佳句。",
      "世业相承及我身，风流自谓过时人。",
      "初看甲乙矜言语，对客偏能鸲鹆舞。",
      "饱用黄金无所求，长裾曳地干王侯。",
      "一朝金尽长裾裂，吾道不行计亦拙。",
      "岁晚高歌悲苦寒，空堂危坐百忧攒。",
      "昔时轩盖金陵下，何处不传沈与谢。",
      "绵绵芳籍至今闻，眷眷通宗有数君。",
      "谁见予心独飘泊，依山寄水似浮云。"
    ]
  },
  {
    "volume": 816,
    "sequence": 52,
    "title": "舟行怀阎士和",
    "author": "皎然",
    "content": [
      "二月湖南春草遍，横山渡口花如霰。",
      "相思一日在孤舟，空见归云两三片。"
    ]
  },
  {
    "volume": 816,
    "sequence": 53,
    "title": "赠张道士",
    "author": "皎然",
    "content": [
      "玉京真子名太一，因服日华心如日。",
      "此心不许世人知，只向仙宫未曾出。"
    ]
  },
  {
    "volume": 816,
    "sequence": 54,
    "title": "戏呈吴冯",
    "author": "皎然",
    "content": [
      "世人不知心是道，只言道在他方妙。",
      "还如瞽者望长安，长安在西向东笑。"
    ]
  },
  {
    "volume": 816,
    "sequence": 55,
    "title": "宿山寺寄李中丞洪",
    "author": "皎然",
    "content": [
      "偶来中峰宿，闲坐见真境。",
      "寂寂孤月心，亭亭圆泉影。",
      "□□□满山，花落始知静。",
      "从他半夜愁猿惊，不废此心长杳冥。"
    ]
  },
  {
    "volume": 816,
    "sequence": 56,
    "title": "戏赠吴冯",
    "author": "皎然",
    "content": [
      "予读古人书，遂识古人面。",
      "不是识古人，邪正心自见。",
      "贵义轻财求俗誉，一钱与人便骄倨。",
      "昨朝为火今为冰，此道非君独抚膺。"
    ]
  },
  {
    "volume": 816,
    "sequence": 57,
    "title": "感兴赠乌程李明府伯宜兼简诸秀才",
    "author": "皎然",
    "content": [
      "门前岘山近，无路可登陟。",
      "徒爱岘山高，仰之常叹息。",
      "不如松与桂，生在重岩侧。"
    ]
  },
  {
    "volume": 816,
    "sequence": 58,
    "title": "晚秋宿李军道所居",
    "author": "皎然",
    "content": [
      "清溪路不遥，都尉每相招。",
      "落日休戎马，秋风罢射雕。",
      "朮花生野径，柏实满寒条。",
      "永夜依山府，禅心共寂寥。"
    ]
  },
  {
    "volume": 816,
    "sequence": 59,
    "title": "送陆判官归杭州",
    "author": "皎然",
    "content": [
      "芳草潜州路，乘轺忆再旋。",
      "余花故林下，残月旧池边。",
      "峰色云端寺，潮声海上天。",
      "明朝富春渚，应见谢公船。"
    ]
  }
]