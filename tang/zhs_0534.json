[
  {
    "volume": 534,
    "sequence": 1,
    "title": "再游姑苏玉芝观",
    "author": "许浑",
    "content": [
      "高梧一叶下秋初，迢递重廊旧寄居。",
      "月过碧窗今夜酒，雨昏红壁去年书。",
      "玉池露冷芙蓉浅，琼树风高薜荔疏。",
      "明日挂帆更东去，仙翁应笑为鲈鱼。"
    ]
  },
  {
    "volume": 534,
    "sequence": 2,
    "title": "夜归驿楼",
    "author": "许浑",
    "content": [
      "水晚云秋山不穷，自疑身在画屏中。",
      "孤舟移棹一江月，高阁卷帘千树风。",
      "窗下覆棋残局在，橘边沽酒半坛空。",
      "早炊香稻待鲈鲙，南渚未明寻钓翁。"
    ]
  },
  {
    "volume": 534,
    "sequence": 3,
    "title": "题灵山寺行坚师院",
    "author": "许浑",
    "content": [
      "西岩一径不通樵，八十持杯未觉遥。",
      "龙在石潭闻夜雨，雁移沙渚见秋潮。",
      "经函露湿文多暗，香印风吹字半销。",
      "应笑东归又南去，越山无路水迢迢。"
    ]
  },
  {
    "volume": 534,
    "sequence": 4,
    "title": "湖州韦长史山居（即皎然旧宅）",
    "author": "许浑",
    "content": [
      "一官唯买昼公堂，但得身闲日自长。",
      "琴曲少声重勘谱，药丸多忌更寻方。",
      "溪浮箬叶添醅绿，泉绕松根助茗香。",
      "明日鳜鱼何处钓，门前春水似沧浪。"
    ]
  },
  {
    "volume": 534,
    "sequence": 5,
    "title": "赠李伊阙",
    "author": "许浑",
    "content": [
      "桐履如飞不可寻，一壶双笈峄阳琴。",
      "舟横野渡寒风急，门掩荒山夜雪深。",
      "贫笑白驹无去意，病惭黄鹄有归心。",
      "云间二室劳君画，水墨苍苍半壁阴。"
    ]
  },
  {
    "volume": 534,
    "sequence": 6,
    "title": "重游练湖怀旧",
    "author": "许浑",
    "content": [
      "西风渺渺月连天，同醉兰舟未十年。",
      "鵩鸟赋成人已没，嘉鱼诗在世空传。",
      "荣枯尽寄浮云外，哀乐犹惊逝水前。",
      "日暮长堤更回首，一声邻笛旧山川。"
    ]
  },
  {
    "volume": 534,
    "sequence": 7,
    "title": "乘月棹舟送大历寺灵聪上人不及",
    "author": "许浑",
    "content": [
      "万峰秋尽百泉清，旧锁禅扉在赤城。",
      "枫浦客来烟未散，竹窗僧去月犹明。",
      "杯浮野渡鱼龙远，锡响空山虎豹惊。",
      "一字不留何足讶，白云无路水无情。"
    ]
  },
  {
    "volume": 534,
    "sequence": 8,
    "title": "汴河亭",
    "author": "许浑",
    "content": [
      "广陵花盛帝东游，先劈昆仑一派流。",
      "百二禁兵辞象阙，三千宫女下龙舟。",
      "凝云鼓震星辰动。",
      "拂浪旗开日月浮。",
      "四海义师归有道，迷楼还似景阳楼。"
    ]
  },
  {
    "volume": 534,
    "sequence": 9,
    "title": "村舍二首",
    "author": "许浑",
    "content": [
      "自翦青莎织雨衣，南峰烟火是柴扉。",
      "莱妻早报蒸藜熟，童子遥迎种豆归。",
      "鱼下碧潭当镜跃，鸟还青嶂拂屏飞。",
      "花时未免人来往，欲买严光旧钓矶。",
      "尚平多累自归难，一日身闲一日安。",
      "山径晓云收猎网，水门凉月挂鱼竿。",
      "花间酒气春风暖，竹里棋声暮雨寒。",
      "三顷水田秋更熟，北窗谁拂旧尘冠。"
    ]
  },
  {
    "volume": 534,
    "sequence": 10,
    "title": "郑秀才东归凭达家书",
    "author": "许浑",
    "content": [
      "欲寄家书少客过，闭门心远洞庭波。",
      "两岩花落夜风急，一径草荒春雨多。",
      "愁泛楚江吟浩渺，忆归吴岫梦嵯峨。",
      "贫居不问应知处，溪上闲船系绿萝。"
    ]
  },
  {
    "volume": 534,
    "sequence": 11,
    "title": "伤故湖州李郎中",
    "author": "许浑",
    "content": [
      "政成身没共兴衰，乡路兵戈旅榇回。",
      "城上暮云凝鼓角，海边春草闭池台。",
      "经年未葬家人散，昨夜因斋故吏来。",
      "南北相逢皆掩泣，白蘋洲暖百花开。"
    ]
  },
  {
    "volume": 534,
    "sequence": 12,
    "title": "和友人送僧归桂州灵岩寺",
    "author": "许浑",
    "content": [
      "楚客送僧归桂阳，海门帆势极潇湘。",
      "碧云千里暮愁合，白雪一声春思长。",
      "柳絮拥堤添衲软，松花浮水注瓶香。",
      "南京长老几年别，闻道半岩多影堂。"
    ]
  },
  {
    "volume": 534,
    "sequence": 13,
    "title": "淮阴阻风寄呈楚州韦中丞",
    "author": "许浑",
    "content": [
      "垂钓京江欲白头，江鱼堪钓却西游。",
      "刘伶台下稻花晚，韩信庙前枫叶秋。",
      "淮月未明先倚槛，海云初起更维舟。",
      "河桥有酒无人醉，独上高城望庾楼。"
    ]
  },
  {
    "volume": 534,
    "sequence": 14,
    "title": "途经敷水",
    "author": "许浑",
    "content": [
      "修蛾颦翠倚柔桑，遥谢春风白面郎。",
      "五夜有情随暮雨，百年无节待秋霜。",
      "重寻绣带朱藤合，更认罗裙碧草长。",
      "何处野花何处水，下峰流出一渠香。"
    ]
  },
  {
    "volume": 534,
    "sequence": 15,
    "title": "和人贺杨仆射致政",
    "author": "许浑",
    "content": [
      "莲府公卿拜后尘，手持优诏挂朱轮。",
      "从军幕下三千客，闻礼庭中七十人。",
      "锦帐丽词推北巷，画堂清乐掩南邻。",
      "岂同王谢山阴会，空叙流杯醉暮春。"
    ]
  },
  {
    "volume": 534,
    "sequence": 16,
    "title": "题四皓庙",
    "author": "许浑",
    "content": [
      "桂香松暖庙门开，独泻椒浆奠一杯。",
      "秦法欲兴鸿已去，汉储将废凤还来。",
      "紫芝翳翳多青草，白石苍苍半绿苔。",
      "山下驿尘南窜路，不知冠盖几人回。"
    ]
  },
  {
    "volume": 534,
    "sequence": 17,
    "title": "鹤林寺中秋夜玩月（一作八月十五夜宿鹤林寺玩月）",
    "author": "许浑",
    "content": [
      "待月东林月正圆，广庭无树草无烟。",
      "中秋云尽出沧海，半夜露寒当碧天。",
      "轮彩渐移金殿外，镜光犹挂玉楼前。",
      "莫辞达曙殷勤望，一堕西岩又隔年。"
    ]
  },
  {
    "volume": 534,
    "sequence": 18,
    "title": "南海府罢归京口经大庾岭赠张明府",
    "author": "许浑",
    "content": [
      "楼船旌旆极天涯，一剑从军两鬓华。",
      "回日眼明河畔草。",
      "去时肠断岭头花。",
      "陶诗尽写行过县，张赋初成卧到家。",
      "官满知君有归处，姑苏台上旧烟霞。"
    ]
  },
  {
    "volume": 534,
    "sequence": 19,
    "title": "题卫将军庙",
    "author": "许浑",
    "content": [
      "武牢关下护龙旗，挟槊弯弧马上飞。",
      "汉业未兴王霸在，秦军才散鲁连归。",
      "坟穿大泽埋金剑，庙枕长溪挂铁衣。",
      "欲奠忠魂何处问，苇花枫叶雨霏霏。"
    ]
  },
  {
    "volume": 534,
    "sequence": 20,
    "title": "访别韦隐居不值",
    "author": "许浑",
    "content": [
      "犬吠双岩碧树间，主人朝出半开关。",
      "汤师阁上留诗别，杜叟桥边载酒还。",
      "栎坞炭烟晴过岭，蓼村渔火夜移湾。",
      "故乡芜没兵戈后，凭向溪南买一山。"
    ]
  },
  {
    "volume": 534,
    "sequence": 21,
    "title": "送前东阳于明府由鄂渚归故林",
    "author": "许浑",
    "content": [
      "结束征东换黑貂，灞西风雨正潇潇。",
      "茂陵久病书千卷，彭泽初归酒一瓢。",
      "帆背夕阳湓水阔，棹经沧海甑山遥。",
      "殷勤为谢南溪客，白首萤窗未见招。"
    ]
  },
  {
    "volume": 534,
    "sequence": 22,
    "title": "听歌鹧鸪辞",
    "author": "许浑",
    "content": [
      "南国多情多艳词，鹧鸪清怨绕梁飞。",
      "甘棠城上客先醉，苦竹岭头人未归。",
      "响转碧霄云驻影，曲终清漏月沈晖。",
      "山行水宿不知远，犹梦玉钗金缕衣。"
    ]
  },
  {
    "volume": 534,
    "sequence": 23,
    "title": "寄题华严韦秀才院",
    "author": "许浑",
    "content": [
      "三面楼台百丈峰，西岩高枕树重重。",
      "晴攀翠竹题诗滑，秋摘黄花酿酒浓。",
      "山殿日斜喧鸟雀，石潭波动戏鱼龙。",
      "今来故国遥相忆，月照千山半夜钟。"
    ]
  },
  {
    "volume": 534,
    "sequence": 24,
    "title": "戏代李协律松江有赠",
    "author": "许浑",
    "content": [
      "蜀客操琴吴女歌，明珠十斛是天河。",
      "霜凝薜荔怯秋树，露滴芙蓉愁晚波。",
      "兰浦远乡应解珮，柳堤残月未鸣珂。",
      "西楼沉醉不知散，潮落洞庭洲渚多。"
    ]
  },
  {
    "volume": 534,
    "sequence": 25,
    "title": "送黄隐居归南海",
    "author": "许浑",
    "content": [
      "瘴雾南边久寄家，海中来往信流槎。",
      "林藏狒狒多残笋，树过猩猩少落花。",
      "深洞有云龙蜕骨，半岩无草象生牙。",
      "知君爱宿层峰顶，坐到三更见日华。"
    ]
  },
  {
    "volume": 534,
    "sequence": 26,
    "title": "朝台送客有怀",
    "author": "许浑",
    "content": [
      "赵佗西拜已登坛，马援南征土宇宽。",
      "越国旧无唐印绶，蛮乡今有汉衣冠。",
      "江云带日秋偏热，海雨随风夏亦寒。",
      "岭北归人莫回首，蓼花枫叶万重滩。"
    ]
  },
  {
    "volume": 534,
    "sequence": 27,
    "title": "自楞伽寺晨起泛舟，道中有怀",
    "author": "许浑",
    "content": [
      "碧树苍苍茂苑东，佳期迢递路何穷。",
      "一声山鸟曙云外，万点水萤秋草中。",
      "门掩竹斋微有月，棹移兰渚淡无风。",
      "欲知此路堪惆怅，菱叶蓼花连故宫。"
    ]
  },
  {
    "volume": 534,
    "sequence": 28,
    "title": "十二月拜起居表回",
    "author": "许浑",
    "content": [
      "一章西奏拜仙曹，回马天津北望劳。",
      "寒水欲春冰彩薄，晓山初霁雪峰高。",
      "楼形向日攒飞凤，宫势凌波压抃鳌。",
      "空锁烟霞绝巡幸，周人谁识郁金袍。"
    ]
  },
  {
    "volume": 534,
    "sequence": 29,
    "title": "观章中丞夜按歌舞",
    "author": "许浑",
    "content": [
      "夜按双娃禁曲新，东西箫鼓接云津。",
      "舞衫未换红铅湿，歌扇初移翠黛颦。",
      "彩槛烛烟光吐日，画屏香雾暖如春。",
      "西楼月在襄王醉，十二山高不见人。"
    ]
  },
  {
    "volume": 534,
    "sequence": 30,
    "title": "重游飞泉观题故梁道士宿龙池",
    "author": "许浑",
    "content": [
      "西岩泉落水容宽，灵物蜿蜒黑处蟠。",
      "松叶正秋琴韵响，菱花初晓镜光寒。",
      "云开星月浮山殿，雨过风雷绕石坛。",
      "仙客不归龙亦去，稻畦长满此池干。"
    ]
  },
  {
    "volume": 534,
    "sequence": 31,
    "title": "下第贻友人",
    "author": "许浑",
    "content": [
      "身在关西家洞庭，夜寒歌苦烛荧荧。",
      "人心高下月中桂，客思往来波上萍。",
      "马氏识君眉最白，阮公留我眼长青。",
      "花前失意共寥落，莫遣东风吹酒醒。"
    ]
  },
  {
    "volume": 534,
    "sequence": 32,
    "title": "晚登龙门驿楼",
    "author": "许浑",
    "content": [
      "鱼龙多处凿门开，万古人知夏禹材。",
      "青嶂远分从地断，洪流高泻自天来。",
      "风云有路皆烧尾，波浪无程尽曝腮。",
      "心感膺门身过此，晚山秋树独徘徊。"
    ]
  },
  {
    "volume": 534,
    "sequence": 33,
    "title": "题故李秀才居（一作伤李秀才）",
    "author": "许浑",
    "content": [
      "曾醉笙歌日正迟，醉中相送易前期。",
      "橘花满地人亡后，菰叶连天雁过时。",
      "琴倚旧窗尘漠漠，剑埋新冢草离离。",
      "河桥酒熟平生事，更向东流奠一厄。"
    ]
  },
  {
    "volume": 534,
    "sequence": 34,
    "title": "韶州韶阳楼夜宴（一作题韶州驿楼）",
    "author": "许浑",
    "content": [
      "待月西楼卷翠罗，玉杯瑶瑟近星河。",
      "帘前碧树穷秋密，窗外青山薄暮多。",
      "鸲鹆未知狂客醉，鹧鸪先让美人歌。",
      "使君莫惜通宵饮，刀笔初从马伏波。"
    ]
  },
  {
    "volume": 534,
    "sequence": 35,
    "title": "闻韶州李相公移拜郴州因寄",
    "author": "许浑",
    "content": [
      "诏移丞相木兰舟，桂水潺湲岭北流。",
      "青汉梦归双阙曙，白云吟过五湖秋。",
      "恩回玉扆人先喜，道在金縢世不忧。",
      "闻说公卿尽南望，甘棠花暖凤池头。"
    ]
  },
  {
    "volume": 534,
    "sequence": 36,
    "title": "游江令旧宅",
    "author": "许浑",
    "content": [
      "身没南朝宅已荒，邑人犹赏旧风光。",
      "芹根生叶石池浅，桐树落花金井香。",
      "带暖山蜂巢画阁，欲阴溪燕集书堂。",
      "闲愁此地更西望，潮浸台城春草长。"
    ]
  },
  {
    "volume": 534,
    "sequence": 37,
    "title": "灞上逢元九处士东归",
    "author": "许浑",
    "content": [
      "瘦马频嘶灞水寒，灞南高处望长安。",
      "何人更结王生袜，此客虚弹贡氏冠。",
      "江上蟹螯沙渺渺，坞中蜗壳雪漫漫。",
      "旧交已变新知少，却伴渔郎把钓竿。"
    ]
  },
  {
    "volume": 534,
    "sequence": 38,
    "title": "别张秀才",
    "author": "许浑",
    "content": [
      "不知何计写离忧，万里山川半旧游。",
      "风卷暮沙和雪起，日融春水带冰流。",
      "凌晨客泪分东郭，竟夕乡心共北楼。",
      "青桂一枝年少事，莫因鲈鲙涉穷秋。"
    ]
  },
  {
    "volume": 534,
    "sequence": 39,
    "title": "别表兄军倅",
    "author": "许浑",
    "content": [
      "卢橘花香拂钓矶，佳人犹舞越罗衣。",
      "三洲水浅鱼来少，五岭山高雁到稀。",
      "客路晚依红树宿，乡关朝望白云归。",
      "交亲不念征南吏，昨夜风帆去似飞。"
    ]
  },
  {
    "volume": 534,
    "sequence": 40,
    "title": "题苏州虎丘寺僧院",
    "author": "许浑",
    "content": [
      "暂引寒泉濯远尘，此生多是异乡人。",
      "荆溪夜雨花开疾，吴苑秋风月满频。",
      "万里高低门外路，百年荣辱梦中身。",
      "世间谁似西林客，一卧烟霞四十春。"
    ]
  },
  {
    "volume": 534,
    "sequence": 41,
    "title": "酬郭少府先奉使巡涝见寄兼呈裴明府",
    "author": "许浑",
    "content": [
      "载书携榼别池龙，十幅轻帆处处通。",
      "谢脁宅荒山翠里，王敦城古月明中。",
      "江村夜涨浮天水，泽国秋生动地风。",
      "饱食鲙鱼榜归楫，待君琴酒醉陶公。"
    ]
  },
  {
    "volume": 534,
    "sequence": 42,
    "title": "出永通门经李氏庄",
    "author": "许浑",
    "content": [
      "飞轩危槛百花堂，朝宴歌钟暮已荒。",
      "中散狱成琴自怨，步兵厨废酒犹香。",
      "风池宿鸟喧朱阁，雨砌秋萤拂画梁。",
      "力保山河家又庆，只应中令敌汾阳。"
    ]
  }
]