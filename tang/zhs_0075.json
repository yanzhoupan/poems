[
  {
    "volume": 75,
    "sequence": 1,
    "title": "龙池篇",
    "author": "姜晞",
    "content": [
      "灵沼萦回邸第前，浴日涵春写曙天。",
      "始见龙台升凤阙，应如霄汉起神泉。",
      "石匮渚傍还启圣，桃李初生更有仙。",
      "欲化帝图从此受，正同河变一千年。"
    ]
  },
  {
    "volume": 75,
    "sequence": 2,
    "title": "龙池篇",
    "author": "姜皎",
    "content": [
      "龙池初出此龙山，常经此地谒龙颜。",
      "日日芙蓉生夏水，年年杨柳变春湾。",
      "尧坛宝匣馀烟雾，舜海渔舟尚往还。",
      "愿似飘飖五云影，从来从去九天关。"
    ]
  },
  {
    "volume": 75,
    "sequence": 3,
    "title": "奉和圣制龙池篇",
    "author": "蔡孚",
    "content": [
      "帝宅王家大道边，神马潜龙涌圣泉。",
      "昔日昔时经此地，看来看去渐成川。",
      "歌台舞榭宜正月，柳岸梅洲胜往年。",
      "莫疑波上春云少，只为从龙直上天。"
    ]
  },
  {
    "volume": 75,
    "sequence": 4,
    "title": "打球篇",
    "author": "蔡孚",
    "content": [
      "德阳宫北苑东头，云作高台月作楼。",
      "金锤玉蓥千金地，宝杖雕文七宝球。",
      "窦融一家三尚主，梁冀频封万户侯。",
      "容色由来荷恩顾，意气平生事侠游。",
      "共道用兵如断蔗，俱能走马入长楸。",
      "红鬣锦鬃风騄骥，黄络青丝电紫骝。",
      "奔星乱下花场里，初月飞来画杖头。",
      "自有长鸣须决胜，能驰迅走满先筹。",
      "薄暮汉宫愉乐罢，还归尧室晓垂旒。"
    ]
  },
  {
    "volume": 75,
    "sequence": 5,
    "title": "阮公体",
    "author": "徐晶",
    "content": [
      "秦王按剑怒，发卒戍龙沙。",
      "雄图尚未毕，海内已纷拏。",
      "黄尘暗天起，白日敛精华。",
      "唯见长城外，僵尸如乱麻。"
    ]
  },
  {
    "volume": 75,
    "sequence": 6,
    "title": "同蔡孚五亭咏",
    "author": "徐晶",
    "content": [
      "章奏中京罢，云泉别业归。",
      "拂琴铺野席，牵柳挂朝衣。",
      "翡翠巢书幌，鸳鸯立钓矶。",
      "幽栖可怜处，春事满林扉。"
    ]
  },
  {
    "volume": 75,
    "sequence": 7,
    "title": "蔡起居山亭",
    "author": "徐晶",
    "content": [
      "文史归休日，栖闲卧草亭。",
      "蔷薇一架紫，石竹数重青。",
      "垂露和仙药，烧香诵道经。",
      "莫将山水弄，持与世人听。"
    ]
  },
  {
    "volume": 75,
    "sequence": 8,
    "title": "送友人尉蜀中",
    "author": "徐晶",
    "content": [
      "故友汉中尉，请为西蜀吟。",
      "人家多种橘，风土爱弹琴。",
      "水向昆明阔，山连大夏深。",
      "理闲无别事，时寄一登临。"
    ]
  },
  {
    "volume": 75,
    "sequence": 9,
    "title": "赠温驸马汝阳王",
    "author": "徐晶",
    "content": [
      "畴昔承馀论，文章幸滥推。",
      "夜陪银汉赏，朝奉桂山词。",
      "梁邸调歌日，秦楼按舞时。",
      "登高频作赋，体物屡为诗。",
      "连骑长楸下，浮觞曲水湄。",
      "北堂留上客，南陌送佳期。",
      "忆昨陪临泛，于今阻宴私。",
      "再看冬雪满，三见夏花滋。",
      "都尉朝青阁，淮王侍紫墀。",
      "宁知倦游者，华发老京师。"
    ]
  },
  {
    "volume": 75,
    "sequence": 10,
    "title": "边词",
    "author": "张敬忠",
    "content": [
      "五原春色旧来迟，二月垂杨未挂丝。",
      "即今河畔冰开日，正是长安花落时。"
    ]
  },
  {
    "volume": 75,
    "sequence": 11,
    "title": "戏咏",
    "author": "张敬忠",
    "content": [
      "有意嫌兵部，专心望考功。",
      "谁知脚蹭蹬，几落省墙东。"
    ]
  },
  {
    "volume": 75,
    "sequence": 12,
    "title": "题巴州光福寺楠木",
    "author": "史俊",
    "content": [
      "近郭城南山寺深，亭亭奇树出禅林。",
      "结根幽壑不知岁，耸干摩天凡几寻。",
      "翠色晚将岚气合，月光时有夜猿吟。",
      "经行绿叶望成盖，宴坐黄花长满襟。",
      "此木尝闻生豫章，今朝独秀在巴乡。",
      "凌霜不肯让松柏，作宇由来称栋梁。",
      "会待良工时一眄，应归法水作慈航。"
    ]
  }
]