[
  {
    "volume": 493,
    "sequence": 1,
    "title": "虎丘山真娘墓",
    "author": "沈亚之",
    "content": [
      "金钗沦剑壑，兹地似花台。",
      "油壁何人值，钱塘度曲哀。",
      "翠馀长染柳，香重欲薰梅。",
      "但道行云去，应随魂梦来。"
    ]
  },
  {
    "volume": 493,
    "sequence": 2,
    "title": "答殷尧藩赠罢泾源记室",
    "author": "沈亚之",
    "content": [
      "劳君辍雅话，听说事疆场。",
      "提笔从征虏，飞书始伏羌。",
      "河流辞马岭，节卧听龙骧。",
      "孤负平生剑，空怜射斗光。"
    ]
  },
  {
    "volume": 493,
    "sequence": 3,
    "title": "五月六日，发石头城，步望前船，示舍弟兼寄侯郎",
    "author": "沈亚之",
    "content": [
      "客子去淮阳，逶迤别梦长。",
      "水关开夜锁，雾棹起晨凉。",
      "烟月期同赏，风波勿异行。",
      "隐山曾撼橹，转濑指遥樯。",
      "蒲叶吴刀绿，筠筒楚粽香。",
      "因书报惠远，为我忆檀郎。"
    ]
  },
  {
    "volume": 493,
    "sequence": 4,
    "title": "别庞子肃",
    "author": "沈亚之",
    "content": [
      "自为应仙才，丹砂炼几回。",
      "山秋梦桂树，月晓忆瑶台。",
      "雨雪依岩避，烟云逐步开。",
      "今朝龙仗去，早晚鹤书来。"
    ]
  },
  {
    "volume": 493,
    "sequence": 5,
    "title": "春色满皇州",
    "author": "沈亚之",
    "content": [
      "何处春辉好，偏宜在雍州。",
      "花明夹城道，柳暗曲江头。",
      "风软游丝重，光融瑞气浮。",
      "斗鸡怜短草，乳燕傍高楼。",
      "绣毂盈香陌，新泉溢御沟。",
      "回看日欲暮，还骑似川流。"
    ]
  },
  {
    "volume": 493,
    "sequence": 6,
    "title": "宿白马津寄寇立",
    "author": "沈亚之",
    "content": [
      "客思听蛩嗟，秋怀似乱砂。",
      "剑头悬日影，蝇鼻落灯花。",
      "天外归鸿断，漳南别路赊。",
      "闻君同旅舍，几得梦还家。"
    ]
  },
  {
    "volume": 493,
    "sequence": 7,
    "title": "汴州船行赋岸傍所见",
    "author": "沈亚之",
    "content": [
      "古木晓苍苍，秋林拂岸香。",
      "露珠虫网细，金缕兔丝长。",
      "秋浪时回沫，惊鳞乍触航。",
      "蓬烟拈绿线，棘实缀红囊。",
      "乱穗摇鼯尾，出根挂凤肠。",
      "聊持一濯足，谁道比沧浪。"
    ]
  },
  {
    "volume": 493,
    "sequence": 8,
    "title": "送文颖上人游天台",
    "author": "沈亚之",
    "content": [
      "露花浮翠瓦，鲜思起芳丛。",
      "此际断客梦，况复别志公。",
      "既历天台去，言过赤城东。",
      "莫说人间事，崎岖尘土中。"
    ]
  },
  {
    "volume": 493,
    "sequence": 9,
    "title": "宿后自华阳行次昭应寄王直方",
    "author": "沈亚之",
    "content": [
      "重归能几日，物意早如春。",
      "暖色先骊岫，寒声别雁群。",
      "川光如戏剑，帆态似翔云。",
      "为报东园蝶，南枝日已曛。"
    ]
  },
  {
    "volume": 493,
    "sequence": 10,
    "title": "题海榴树呈八叔大人",
    "author": "沈亚之",
    "content": [
      "曾在蓬壶伴众仙，文章枝叶五云边。",
      "几时奉宴瑶台下，何日移荣玉砌前。",
      "染日裁霞深雨露，凌寒送暖占风烟。",
      "应笑强如河畔柳，逢波逐浪送张骞。"
    ]
  },
  {
    "volume": 493,
    "sequence": 11,
    "title": "西蕃请谒庙",
    "author": "沈亚之",
    "content": [
      "肃肃层城里，巍巍祖庙清。",
      "圣恩覃布濩，异域献精诚。",
      "冠盖分行列，戎夷辨姓名。",
      "礼终齐百拜，心洁表忠贞。",
      "瑞气千重色，箫韶九奏声。",
      "仗移迎日转，旌动逐风轻。",
      "休运威仪正，年推俎豆盈。",
      "不才惭圣泽，空此望华缨。"
    ]
  },
  {
    "volume": 493,
    "sequence": 12,
    "title": "劝政楼下观百官献寿",
    "author": "沈亚之",
    "content": [
      "御气黄花节，临轩紫陌头。",
      "早阳生彩仗，霁色入仙楼。",
      "献寿皆鸳鹭，瞻天在冕旒。",
      "菊尊开九日，凤历启千秋。",
      "乐阕祥烟起，杯酣瑞影收。",
      "年年歌舞夕，此地庆皇休。"
    ]
  },
  {
    "volume": 493,
    "sequence": 13,
    "title": "山出云",
    "author": "沈亚之",
    "content": [
      "片云朝出岫，孤色迥难亲。",
      "盖小辞山早，根轻触石新。",
      "飘扬经绿野，明丽照青春。",
      "拂树疑舒叶，临江似结鳞。",
      "从龙方有感，捧日岂无因。",
      "看助为霖去，恩沾雨露均。"
    ]
  },
  {
    "volume": 493,
    "sequence": 14,
    "title": "曲江亭望慈恩杏花发",
    "author": "沈亚之",
    "content": [
      "曲台晴好望，近接梵王家。",
      "十亩开金地，千株发杏花。",
      "带云犹误雪，映日欲欺霞。",
      "紫陌传香远，红泉落影斜。",
      "园中春尚早，亭上路非赊。",
      "芳景偏堪赏，其如积岁华。"
    ]
  },
  {
    "volume": 493,
    "sequence": 15,
    "title": "村居",
    "author": "沈亚之",
    "content": [
      "有树巢宿鸟，无酒共客醉。",
      "月上蝉韵残，梧桐阴绕地。",
      "独出村舍门，吟剧微风起。",
      "萧萧芦荻丛，叫啸如山鬼。",
      "应缘我憔悴，为我哭秋思。"
    ]
  },
  {
    "volume": 493,
    "sequence": 16,
    "title": "春词酬元微之（一作施肩吾诗）",
    "author": "沈亚之",
    "content": [
      "黄莺啼时春日高，红芳发尽井边桃。",
      "美人手暖裁衣易，片片轻花落翦刀。"
    ]
  },
  {
    "volume": 493,
    "sequence": 17,
    "title": "题侯仙亭",
    "author": "沈亚之",
    "content": [
      "新创仙亭覆石坛，雕梁峻宇入云端。",
      "岭北啸猿高枕听，湖南山色卷帘看。"
    ]
  },
  {
    "volume": 493,
    "sequence": 18,
    "title": "送庞子肃",
    "author": "沈亚之",
    "content": [
      "三年游宦也迷津，马困长安九陌尘。",
      "都作无成不归去，古来妻嫂笑苏秦。"
    ]
  },
  {
    "volume": 493,
    "sequence": 19,
    "title": "梦挽秦弄玉",
    "author": "沈亚之",
    "content": [
      "泣葬一枝红，生同死不同。",
      "金钿坠芳草，香绣满春风。",
      "旧日闻箫处，高楼当月中。",
      "梨花寒食夜，深闭翠微宫。"
    ]
  },
  {
    "volume": 493,
    "sequence": 20,
    "title": "梦别秦穆公",
    "author": "沈亚之",
    "content": [
      "击髆舞，恨满烟光无处所。",
      "泪如雨，欲拟著辞不成语。",
      "金凤衔红旧绣衣，几度宫中同看舞。",
      "人间春日正欢乐，日暮东风何处去。"
    ]
  },
  {
    "volume": 493,
    "sequence": 21,
    "title": "梦游秦宫（一作题宫门）",
    "author": "沈亚之",
    "content": [
      "君王多感放东归，从此秦宫不复期。",
      "春景似伤秦丧主，落花如雨泪胭脂。"
    ]
  },
  {
    "volume": 493,
    "sequence": 22,
    "title": "湘中怨",
    "author": "沈亚之",
    "content": [
      "隆佳秀兮昭盛时，播薰绿兮淑华归。",
      "顾室荑与处萼兮，潜重房以饰姿。",
      "见稚态之韶羞兮，蒙长霭以为帏。",
      "醉融光兮渺渺瀰瀰，迷千里兮涵烟眉，晨陶陶兮暮熙熙。",
      "舞婑那之秾条兮，骋盈盈以披迟。",
      "酡游颜兮倡蔓卉縠，流茜霓兮石发髓旎。",
      "溯青山兮江之隅，拖湘波兮袅绿裾。",
      "荷拳拳兮未舒，匪同归兮将焉如。"
    ]
  },
  {
    "volume": 493,
    "sequence": 23,
    "title": "文祝延二阕",
    "author": "沈亚之",
    "content": [
      "闽山之杭杭兮水堋堋，吞荒抱大兮香叠层。",
      "腾气清浑兮朝昏，神生其中兮宅幽凝。",
      "居如山兮惠如水，处端卓兮赴下而忘鄙。",
      "集人之祈兮从人之所市，攀清明兮叩仿佛。",
      "我民清兮期吉日，愿听诚兮陈所当。",
      "侯临我兮恩如光，照导兮天覆。",
      "惠流吾兮乐且康，恭闻侯兮饮食失常。",
      "民萦忧兮心苦疮，饱我之饥兮侯由有谷。",
      "神有泽兮宜荫沃，脱侯之恙兮归侯之多福。",
      "群卑勤之恭洁兮，鉴贞盟乎山竹。",
      "兕载吹兮音咿咿，铜铙呶兮睋呼眓睢。",
      "樟之盖兮麓下，云垂幄兮为帷。",
      "合吾民兮将安，维吾侯之康兮乐欣。",
      "肴盘列兮答神，神摆渔篁兮降拂窣窣。",
      "右持妓兮左夫人，态修邃兮佻眇。",
      "调丹含琼兮瑳佳笑，馨炮膻燔兮溢按豆。",
      "爵盎无虚兮果摭杂佑，秋云清醉兮流融光。",
      "巫裾旋兮觋袖翔，瞪虚凝兮览回杨。",
      "语神欢兮酒云央，望吾侯兮遵赏事。",
      "朝马驾兮搦宝辔，千弭函弦兮森道骑。",
      "吾何乐兮神轩，维侯之康兮居游自遂。"
    ]
  }
]