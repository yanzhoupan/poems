[
  {
    "volume": 770,
    "sequence": 1,
    "title": "昭君怨（一作董思恭诗）",
    "author": "董初",
    "content": [
      "新年犹尚小，那堪远聘秦。",
      "裾衫沾马汗，眉黛染胡尘。",
      "举眼无相识，路逢皆异人。",
      "唯有梅将李，犹带故乡春。"
    ]
  },
  {
    "volume": 770,
    "sequence": 2,
    "title": "南山（一作贺朝诗）",
    "author": "贺朝清",
    "content": [
      "湖北雨初晴，湖南山尽见。",
      "岩岩石帆影，如得海风便。",
      "仙穴茅山峰，彩云时一见。",
      "邀君共探此，异箓残几卷。"
    ]
  },
  {
    "volume": 770,
    "sequence": 3,
    "title": "赋得游人久不归（一作刘孝孙诗，又作贺朝诗）",
    "author": "贺朝清",
    "content": [
      "乡关眇天末，引领怅怀归。",
      "羁旅久淫滞，物色屡芳菲。",
      "稍觉私意尽，行看鬔鬓稀。",
      "如何千里外，伫立沾裳衣。"
    ]
  },
  {
    "volume": 770,
    "sequence": 4,
    "title": "白纻辞（此二首又见贞元进士杨衡集中）",
    "author": "杨衡",
    "content": [
      "玉缨翠珮杂轻罗，香汗微渍朱颜酡。",
      "为君起唱白纻歌，清声袅云思繁多，凝笳哀琴时相和。",
      "金壶半倾芳夜促，梁尘霏霏暗红烛。",
      "令君安坐听终曲，坠叶飘花难再复。",
      "蹑珠履，步琼筵，轻身起舞红烛前。",
      "芳姿艳态妖且妍，回眸转袖暗催弦。",
      "凉风萧萧漏水急，月华泛溢红莲湿，牵裙揽带翻成泣。"
    ]
  },
  {
    "volume": 770,
    "sequence": 5,
    "title": "还渭南感旧二首",
    "author": "唐暄",
    "content": [
      "寝室悲长簟，妆楼泣镜台。",
      "独悲桃李节，不共一时开。",
      "魂兮若有感，仿佛梦中来。",
      "常时华室静，笑语度更筹。",
      "恍惚人事改，冥漠委荒丘。",
      "阳原叹薤露，阴壑悼藏舟。",
      "清夜妆台月，空想画眉愁。"
    ]
  },
  {
    "volume": 770,
    "sequence": 6,
    "title": "赠亡妻张氏",
    "author": "唐暄",
    "content": [
      "峄阳桐半死，延津剑一沈。",
      "如何宿昔内，空负百年心。"
    ]
  },
  {
    "volume": 770,
    "sequence": 7,
    "title": "题司空山观",
    "author": "李韶",
    "content": [
      "梁代真人上紫微，水盘山脚五云飞。",
      "松杉老尽无消息，犹得千年一度归。"
    ]
  },
  {
    "volume": 770,
    "sequence": 8,
    "title": "戏题盱眙壁",
    "author": "韦鹏翼",
    "content": [
      "岂肯闲寻竹径行，却嫌丝管好蛙声。",
      "自从煮鹤烧琴后，背却青山卧月明。"
    ]
  },
  {
    "volume": 770,
    "sequence": 9,
    "title": "题杨少卿书后",
    "author": "安鸿渐",
    "content": [
      "端溪石砚宣城管，王屋松烟紫兔毫。",
      "更得孤卿老书札，人间无此五般高。"
    ]
  },
  {
    "volume": 770,
    "sequence": 10,
    "title": "自紫阳观至华阳洞，宿侯尊师草堂简同游",
    "author": "李延陵",
    "content": [
      "石林媚烟景，句曲盘江甸。",
      "南向佳气浓，峰峰遥隐见。",
      "渐临华阳口，微路入葱蒨。",
      "七曜悬洞宫，五云抱山殿。",
      "银函意谁发，金液徒堪荐。",
      "千载桃花春，秦人深不见。",
      "东溪喜相遇，贞白如会面。",
      "青鸟来去闲，红霞朝夕变。",
      "一从化真骨，万里乘飞电。",
      "萝月延步虚，松花醉闲宴。",
      "幽人即长往，茂宰应交战。",
      "明发归琴堂，知君懒为县。"
    ]
  },
  {
    "volume": 770,
    "sequence": 11,
    "title": "题钟雅青纱枕",
    "author": "秦尚运",
    "content": [
      "阴香装艳入青纱，还与欹眠好事家。",
      "梦里却成山色雨，沈山不敢斗青华。"
    ]
  },
  {
    "volume": 770,
    "sequence": 12,
    "title": "题搔口",
    "author": "张仲谋",
    "content": [
      "尝闻烧尾便拏空，只过天门更一重。",
      "大禹未生门未凿，可能天下总无龙。"
    ]
  },
  {
    "volume": 770,
    "sequence": 13,
    "title": "山寺见杨少卿书壁，因题其尾",
    "author": "冯少吉",
    "content": [
      "少卿真迹满僧居，只恐钟王也不如。",
      "为报远公须爱惜，此书书后更无书。"
    ]
  },
  {
    "volume": 770,
    "sequence": 14,
    "title": "经杜甫旧宅",
    "author": "殷陶",
    "content": [
      "浣花溪里花多处，为忆先生在蜀时。",
      "万古只应留旧宅，千金无复换新诗。",
      "沙棚水槛鸥飞尽，树压村桥马过时。",
      "山月不知人事变，夜来江上与谁期。"
    ]
  },
  {
    "volume": 770,
    "sequence": 15,
    "title": "行县至浮查寺（一作罗晌诗）",
    "author": "罗炯",
    "content": [
      "二十年前此布衣，鹿鸣西上虎符归。",
      "行时宾从光前事，到处松杉长旧围。",
      "野老竞遮官道拜，沙鸥遥避隼旟飞。",
      "春风一宿琉璃地，自有泉声惬素机。"
    ]
  },
  {
    "volume": 770,
    "sequence": 16,
    "title": "敕和元相公家园即事寄王相公",
    "author": "韩雄",
    "content": [
      "共列中台贵，能齐物外心。",
      "回车青阁晚，解带碧芳深。",
      "夜水随畦入，晴花度竹寻。",
      "题诗更相应，一字重千金。"
    ]
  },
  {
    "volume": 770,
    "sequence": 17,
    "title": "仲秋太常寺观公辂车拜陵",
    "author": "苗仲方",
    "content": [
      "南宫初开律，金风已戒凉。",
      "拜陵将展敬，车辂俨成行。",
      "士庶观祠礼，公卿习旧章。",
      "郊原佳气引，园寝瑞烟长。",
      "卤簿辞丹阙，威仪列太常。",
      "圣心何所寄，惟德在无忘。"
    ]
  },
  {
    "volume": 770,
    "sequence": 18,
    "title": "寻易尊师不遇",
    "author": "陈嶰",
    "content": [
      "烂熳红霞光照衣，苔封白石路微微。",
      "华阳洞里何人在，落尽松花不见归。"
    ]
  },
  {
    "volume": 770,
    "sequence": 19,
    "title": "早过梨岭，喜雪书情呈崔判官",
    "author": "张起",
    "content": [
      "度岭逢朝雪，行看马迹深。",
      "轻标南国瑞，寒慰北人心。",
      "皎洁停丹嶂，飘飖映绿林。",
      "共君歌乐土，无作白头吟。"
    ]
  },
  {
    "volume": 770,
    "sequence": 20,
    "title": "春情",
    "author": "张起",
    "content": [
      "画阁余寒在，新年旧燕归。",
      "梅花犹带雪，未得试春衣。"
    ]
  },
  {
    "volume": 770,
    "sequence": 21,
    "title": "赠窦蔡二记室入蜀",
    "author": "陈政",
    "content": [
      "昆山积良宝，大厦构众材。",
      "马卿委官去，邹子背淮来。",
      "风流信多美，朝夕豫平台。",
      "逸翮独不群，清才复遒上。",
      "六辅昔推名，二江今振响。",
      "英华虽外发，磨琢终内朗。",
      "四海奋羽仪，清风久播驰。",
      "沈郁林难厕，青山翻易阻。",
      "回首望烟霞，谁知慕俦侣。",
      "飘然不系舟，为情自可求。",
      "若奉西园夜，浩想北园愁。",
      "无因逐萍藻，从尔泛清流。"
    ]
  },
  {
    "volume": 770,
    "sequence": 22,
    "title": "采菊",
    "author": "李建业",
    "content": [
      "簇簇竟相鲜，一枝开几番。",
      "味甘资麹糵，香好胜兰荪。",
      "古道风摇远，荒篱露压繁。",
      "盈筐时采得，服饵近知门。"
    ]
  },
  {
    "volume": 770,
    "sequence": 23,
    "title": "水精环",
    "author": "罗维",
    "content": [
      "王室符长庆，环中得水精。",
      "任圆循不极，见素质仍贞。",
      "信是天然瑞，非因朴斫成。",
      "无瑕胜玉美，至洁过冰清。",
      "未肯齐珉价，宁同杂佩声。",
      "能衔任黄雀，亦欲应时明。"
    ]
  },
  {
    "volume": 770,
    "sequence": 24,
    "title": "看牡丹",
    "author": "殷益",
    "content": [
      "拥毳对芳丛，由来趣不同。",
      "发从今日白，花是去年红。",
      "艳色随朝露，馨香逐晚风。",
      "何须待零落，然后始知空。"
    ]
  },
  {
    "volume": 770,
    "sequence": 25,
    "title": "赋得垣衣",
    "author": "李得",
    "content": [
      "漠漠复霏霏，为君垣上衣。",
      "昭阳辇下草，应笑此生非。",
      "掩蔼青春去，苍茫白露稀。",
      "犹胜萍逐水，流浪不相依。"
    ]
  },
  {
    "volume": 770,
    "sequence": 26,
    "title": "冬晚对雪忆胡处士",
    "author": "王邵",
    "content": [
      "寒更传唱晚，清镜览衰颜。",
      "隔牖风惊竹，开帘雪满山。",
      "洒空深巷静，积素广庭闲。",
      "借问袁安舍，翛然尚闭关。"
    ]
  },
  {
    "volume": 770,
    "sequence": 27,
    "title": "池上",
    "author": "曹修古",
    "content": [
      "荷叶罩芙蓉，圆青映嫩红。",
      "佳人南陌上，翠盖立春风。"
    ]
  },
  {
    "volume": 770,
    "sequence": 28,
    "title": "对赵颖歌",
    "author": "朱子真",
    "content": [
      "人间几日变桑田，谁识神仙洞里天。",
      "短促虽知有殊异，且须欢醉在生前。"
    ]
  },
  {
    "volume": 770,
    "sequence": 29,
    "title": "赋百舌鸟",
    "author": "严郭",
    "content": [
      "此禽轻巧少同伦，我听长疑舌满身。",
      "星未没河先报晓，柳犹粘雪便迎春。",
      "频嫌海燕巢难定，却讶林莺语不真。",
      "莫倚清风更多事，玉楼还有晏眠人。"
    ]
  },
  {
    "volume": 770,
    "sequence": 30,
    "title": "孤雁",
    "author": "张子明",
    "content": [
      "只影翩翩下碧湘，傍池鸳鹭宿银塘。",
      "虽逢夜雨迷深浦，终向晴天著旧行。",
      "忆伴几回思片月，蜕翎多为系繁霜。",
      "江南塞北俱关念，两地飞归是故乡。"
    ]
  },
  {
    "volume": 770,
    "sequence": 31,
    "title": "水殿抛球曲二首",
    "author": "李谨言",
    "content": [
      "侍宴黄昏晓未休，玉阶夜色月如流。",
      "朝来自觉承恩最，笑倩傍人认绣球。",
      "堪恨隋家几帝王，舞裀揉尽绣鸳鸯。",
      "如今重到抛球处，不是金炉旧日香。"
    ]
  },
  {
    "volume": 770,
    "sequence": 32,
    "title": "铜雀妓",
    "author": "吴烛",
    "content": [
      "秋色西陵满绿芜，繁弦急管强欢娱。",
      "长舒罗袖不成舞，却向风前承泪珠。"
    ]
  },
  {
    "volume": 770,
    "sequence": 33,
    "title": "戏示诸妓",
    "author": "张保嗣",
    "content": [
      "绿罗裙上标三棒，红粉腮边泪两行。",
      "抄手向前咨大使，这回不敢恼儿郎。"
    ]
  },
  {
    "volume": 770,
    "sequence": 34,
    "title": "末秋到家",
    "author": "潘图",
    "content": [
      "归来无所利，骨肉亦不喜。",
      "黄犬却有情，当门卧摇尾。"
    ]
  },
  {
    "volume": 770,
    "sequence": 35,
    "title": "送人往宣城",
    "author": "潘佐",
    "content": [
      "江畔送行人，千山生暮氛。",
      "谢安团扇上，为画敬亭云。"
    ]
  },
  {
    "volume": 770,
    "sequence": 36,
    "title": "洛阳河亭奉酬留守郡公追送（一作李益诗）",
    "author": "李逸",
    "content": [
      "离亭饯落晖，腊酒减征衣。",
      "岁晚烟霞重，川寒云树微。",
      "戎装千里至，旧路十年归。",
      "还似汀洲雁，相逢又背飞。"
    ]
  },
  {
    "volume": 770,
    "sequence": 37,
    "title": "送道士曾昭莹",
    "author": "沈麟",
    "content": [
      "南北东西事，人间会也无。",
      "昔曾栖玉笥，今也返玄都。",
      "雪片随天阔，泉声落石孤。",
      "丹霄人有约，去采石菖蒲。"
    ]
  },
  {
    "volume": 770,
    "sequence": 38,
    "title": "赠别徐侃",
    "author": "安凤",
    "content": [
      "一自离乡国，十年在咸秦。",
      "泣尽卞和血，不逢一故人。",
      "今日旧友别，羞此漂泊身。",
      "离情吟诗处，麻衣掩泪频。",
      "泪别各分袂，且及来年春。"
    ]
  },
  {
    "volume": 770,
    "sequence": 39,
    "title": "顾城",
    "author": "李伦",
    "content": [
      "世久荒墟在，白云几代耕。",
      "市廛新草绿，里社故烟轻。",
      "不谨罹天讨，来苏岂忿兵。",
      "谁云殷鉴远，今古在人程。"
    ]
  },
  {
    "volume": 770,
    "sequence": 40,
    "title": "金钱花",
    "author": "卢子发",
    "content": [
      "轮廓休夸四字书，红窠写出对庭除。",
      "时时买得佳人笑，本色金钱却不如。"
    ]
  },
  {
    "volume": 770,
    "sequence": 41,
    "title": "故白岩禅师院",
    "author": "王梦周",
    "content": [
      "能师还世名还在，空闭禅堂满院苔。",
      "花树不随人寂寞，数株犹自出墙来。"
    ]
  },
  {
    "volume": 770,
    "sequence": 42,
    "title": "题九天使者庙（又见谶记卷）",
    "author": "孙咸",
    "content": [
      "独入玄宫礼至真，焚香不为贱贫身。",
      "秦淮两岸沙埋骨，湓浦千家血染尘。",
      "庐阜烟霞谁是主，虎溪风月属何人。",
      "九江太守勤王事，好放天兵渡要津。"
    ]
  },
  {
    "volume": 770,
    "sequence": 43,
    "title": "房公旧竹亭闻琴",
    "author": "李澣",
    "content": [
      "石室寒飙警，孙枝雅器裁。",
      "坐来山水操，弦断吊尘埃。"
    ]
  },
  {
    "volume": 770,
    "sequence": 44,
    "title": "清溪馆作",
    "author": "钱戭",
    "content": [
      "指途清溪里，左右唯深林。",
      "云蔽望乡处，雨愁为客心。",
      "遇人多物役，听鸟时幽音。",
      "何必沧浪水，庶兹浣尘襟。"
    ]
  },
  {
    "volume": 770,
    "sequence": 45,
    "title": "晚春宴",
    "author": "韦道逊",
    "content": [
      "日斜宾馆晚，春轻麦候初。",
      "檐暄巢幕燕，池跃戏莲鱼。",
      "石声随流响，桐影傍岩疏。",
      "谁能千里外，独寄八行书。"
    ]
  },
  {
    "volume": 770,
    "sequence": 46,
    "title": "长沙六快诗",
    "author": "王揆",
    "content": [
      "湖外风物奇，长沙信难续。",
      "衡峰排古青，湘水湛寒绿。",
      "舟楫通大江，车轮会平陆。",
      "昔贤官是邦，仁泽流丰沃。",
      "今贤官是邦，刳啖人脂肉。",
      "怀昔甘棠花，伤今猛虎毒。",
      "然此一郡内，所乐人才六。",
      "漕与二宪僚，守连两通属。",
      "高堂日暮会，深夜继以烛。",
      "帏幕皆绮纨，器皿尽金玉。",
      "歌喉若珠累，舞腰如素束。",
      "千态与万状，六人欢不足。",
      "因成快活诗，荐之尧舜目。"
    ]
  },
  {
    "volume": 770,
    "sequence": 47,
    "title": "广州王园寺伏日即事寄北中亲友",
    "author": "王言史",
    "content": [
      "南越逢初伏，东林度一朝。",
      "曲池煎畏景，高阁绝微飙。",
      "竹簟移先洒，蒲葵破复摇。",
      "地偏毛瘴近，山毒火威饶。",
      "裛汗絺如濯，亲床枕并烧。",
      "堕枝伤翠羽，萎叶惜红蕉。",
      "且困流金炽，难成独酌谣。",
      "望霖窥润础，思吹候纤条。",
      "旅恨生乌浒，乡心系浴桥。",
      "谁怜在炎客，一夕壮容销。"
    ]
  }
]