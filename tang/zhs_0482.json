[
  {
    "volume": 482,
    "sequence": 1,
    "title": "宿越州天王寺",
    "author": "李绅",
    "content": [
      "海隅布政惭期月，江上沾巾愧万人。",
      "休按簿书惩黠吏，未齐风俗昧良臣。",
      "壶冰自洁中无玷，镜水非求下见鳞。",
      "清夜佛宫观色相，却归前老更前身。"
    ]
  },
  {
    "volume": 482,
    "sequence": 2,
    "title": "却渡西陵别越中父老",
    "author": "李绅",
    "content": [
      "海潮晚上江风急，津吏篙师语默齐。",
      "倾手奉觞看故老，拥流争拜见孩提。",
      "惭非杜母临襄岘，自鄙朱翁别会稽。",
      "渐举云帆烟水阔，杳然凫雁各东西。"
    ]
  },
  {
    "volume": 482,
    "sequence": 3,
    "title": "却到浙西",
    "author": "李绅",
    "content": [
      "临平水竭蒹葭死，里社萧条旅馆秋。",
      "尝叹晋郊无乞籴，岂忘吴俗共分忧。",
      "野悲扬目称嗟食，林极翳桑顾所求。",
      "苛政尚存犹惕息，老人偷拜拥前舟。"
    ]
  },
  {
    "volume": 482,
    "sequence": 4,
    "title": "苏州不住遥望武丘报恩两寺",
    "author": "李绅",
    "content": [
      "秋山古寺东西远，竹院松门怅望同。",
      "幽鸟静时侵径月，野烟消处满林风。",
      "塔分朱雁馀霞外，刹对金螭落照中。",
      "官备散寮身却累，往来惭谢二莲宫。"
    ]
  },
  {
    "volume": 482,
    "sequence": 5,
    "title": "回望馆娃故宫",
    "author": "李绅",
    "content": [
      "江云断续草绵连，云隔秋波树覆烟。",
      "飘雪荻花铺涨渚，变霜枫叶卷平田。",
      "雀愁化水喧斜日，鸿怨惊风叫暮天。",
      "因问馆娃何所恨，破吴红脸尚开莲。"
    ]
  },
  {
    "volume": 482,
    "sequence": 6,
    "title": "姑苏台杂句",
    "author": "李绅",
    "content": [
      "越王巧破夫差国，来献黄金重雕刻。",
      "西施醉舞花艳倾，妒月娇娥恣妖惑。",
      "姑苏百尺晓铺开，楼楣尽化黄金台。",
      "歌清管咽欢未极，越师戈甲浮江来。",
      "伍胥抉目看吴灭，范蠡全身霸西越。",
      "寂寞千年尽古墟，萧条两地皆明月。",
      "灵岩香径掩禅扉，秋草荒凉遍落晖。",
      "江浦回看鸥鸟没，碧峰斜见鹭鸶飞。",
      "如今白发星星满，却作闲官不闲散。",
      "野寺经过惧悔尤，公程迫蹙悲秋馆。",
      "吴乡越国旧淹留，草树烟霞昔遍游。",
      "云木梦回多感叹，不惟惆怅至长洲。"
    ]
  },
  {
    "volume": 482,
    "sequence": 7,
    "title": "开元寺",
    "author": "李绅",
    "content": [
      "十层花宇真毫相，数仞峰峦閟月扉。",
      "攒立宝山中色界，散周香海小轮围。",
      "坐隅咫尺窥岩壑，窗外高低辨翠微。",
      "难保尔形终不转，莫令偷拂六铢衣。"
    ]
  },
  {
    "volume": 482,
    "sequence": 8,
    "title": "皋桥",
    "author": "李绅",
    "content": [
      "伯鸾憔悴甘飘寓，非向嚣尘隐姓名。",
      "鸿鹄羽毛终有志，素丝琴瑟自谐声。",
      "故桥秋月无家照，古井寒泉见底清。",
      "犹有余风未磨灭，至今乡里重和鸣。"
    ]
  },
  {
    "volume": 482,
    "sequence": 9,
    "title": "真娘墓",
    "author": "李绅",
    "content": [
      "一株繁艳春城尽，双树慈门忍草生。",
      "愁态自随风烛灭，爱心难逐雨花轻。",
      "黛消波月空蟾影，歌息梁尘有梵声。",
      "还似钱塘苏小小，只应回首是卿卿。"
    ]
  },
  {
    "volume": 482,
    "sequence": 10,
    "title": "却望无锡芙蓉湖",
    "author": "李绅",
    "content": [
      "水宽山远烟岚迥，柳岸萦回在碧流。",
      "清昼不风凫雁少，却疑初梦镜湖秋。",
      "丹橘村边独火微，碧流明处雁初飞。",
      "萧条落叶垂杨岸，隔水寥寥闻捣衣。",
      "逐波云影参差远，背日岚光隐见深。",
      "犹似望中连海树，月生湖上是山阴。",
      "旧山认得烟岚近，湖水平铺碧岫间。",
      "喜见云泉还怅望，自惭山叟不归山。",
      "翠崖幽谷分明处，倦鸟归云在眼前。",
      "惆怅白头为四老，远随尘土去伊川。"
    ]
  },
  {
    "volume": 482,
    "sequence": 11,
    "title": "重到惠山",
    "author": "李绅",
    "content": [
      "碧峰依旧松筠老，重得经过已白头。",
      "俱是海天黄叶信，两逢霜节菊花秋。",
      "望中白鹤怜归翼，行处青苔恨昔游。",
      "还向窗间名姓下，数行添记别离愁。"
    ]
  },
  {
    "volume": 482,
    "sequence": 12,
    "title": "鉴玄影堂",
    "author": "李绅",
    "content": [
      "香灯寂寞网尘中，烦恼身须色界空。",
      "龙钵已倾无法雨，虎床犹在有悲风。",
      "定心池上浮泡没，招手岩边梦幻通。",
      "深夜月明松子落，俨然听法侍生公。"
    ]
  },
  {
    "volume": 482,
    "sequence": 13,
    "title": "别石泉",
    "author": "李绅",
    "content": [
      "素沙见底空无色，青石潜流暗有声。",
      "微渡竹风涵淅沥，细浮松月透轻明。",
      "桂凝秋露添灵液，茗折香芽泛玉英。",
      "应是梵宫连洞府，浴池今化醒泉清。"
    ]
  },
  {
    "volume": 482,
    "sequence": 14,
    "title": "别双温树",
    "author": "李绅",
    "content": [
      "翠条盈尺怜孤秀，植向西窗待月轩。",
      "轻剪绿丝秋叶暗，密扶纤干夏阴繁。",
      "故山手种空怀想，温室心知不敢言。",
      "看尔拂云今得地，莫随陵谷改深根。"
    ]
  },
  {
    "volume": 482,
    "sequence": 15,
    "title": "重别西湖",
    "author": "李绅",
    "content": [
      "浦边梅叶看凋落，波上双禽去寂寥。",
      "吹管曲传花易失，织文机学羽难飘。",
      "雪欺春早摧芳萼，隼励秋深拂翠翘。",
      "繁艳彩毛无处所，尽成愁叹别谿桥。"
    ]
  },
  {
    "volume": 482,
    "sequence": 16,
    "title": "毗陵东山",
    "author": "李绅",
    "content": [
      "昔人别馆淹留处，卜筑东山学谢家。",
      "丛桂半空摧枳棘，曲池平尽隔烟霞。",
      "重开渔浦连天月，更种春园满地花。",
      "依旧秋风还寂寞，数行衰柳宿啼鸦。"
    ]
  },
  {
    "volume": 482,
    "sequence": 17,
    "title": "建元寺（一作和郭郧寒食）",
    "author": "李绅",
    "content": [
      "江城物候伤心地，远寺经过禁火辰。",
      "芳草垄边回首客，野花丛里断肠人。",
      "紫荆繁艳空门昼，红药深开古殿春。",
      "叹息光阴催白发，莫悲风月独沾巾。"
    ]
  },
  {
    "volume": 482,
    "sequence": 18,
    "title": "却到金陵登北固亭",
    "author": "李绅",
    "content": [
      "龙形江影隔云深，虎势山光入浪沈。",
      "潮蹙海风驱万里，日浮天堑洞千寻。",
      "众峰作限横空碧，一柱中维彻底金。",
      "还叱楫师看五两，莫令辜负济川心。"
    ]
  },
  {
    "volume": 482,
    "sequence": 19,
    "title": "望鹤林寺",
    "author": "李绅",
    "content": [
      "鹤栖峰下青莲宇，花发江城世界春。",
      "红照日高殷夺火，紫凝霞曙莹销尘。",
      "每思载酒悲前事，欲问题诗想旧身。",
      "自叹秋风劳物役，白头拘束一闲人。"
    ]
  },
  {
    "volume": 482,
    "sequence": 20,
    "title": "宿瓜州",
    "author": "李绅",
    "content": [
      "烟昏水郭津亭晚，回望金陵若动摇。",
      "冲浦回风翻宿浪，照沙低月敛残潮。",
      "柳经寒露看萧索，人改衰容自寂寥。",
      "官冷旧谙唯旅馆，岁阴轻薄是凉飙。"
    ]
  },
  {
    "volume": 482,
    "sequence": 21,
    "title": "入扬州郭",
    "author": "李绅",
    "content": [
      "菊芳沙渚残花少，柳过秋风坠叶疏。",
      "堤绕门津喧井市，路交村陌混樵渔。",
      "畏冲生客呼童仆，欲指潮痕问里闾。",
      "非为掩身羞白发，自缘多病喜肩舆。"
    ]
  },
  {
    "volume": 482,
    "sequence": 22,
    "title": "宿扬州水馆",
    "author": "李绅",
    "content": [
      "舟依浅岸参差合，桥映晴虹上下连。",
      "轻楫过时摇水月，远灯繁处隔秋烟。",
      "却思海峤还凄叹，近涉江涛更凛然。",
      "闲凭栏干指星汉，尚疑轩盖在楼船。"
    ]
  },
  {
    "volume": 482,
    "sequence": 23,
    "title": "州中小饮便别牛相",
    "author": "李绅",
    "content": [
      "笙歌罢曲辞宾侣，庭竹移阴就小斋。",
      "愁不解颜徒满酌，病非伤肺为忧怀。",
      "耻矜学步贻身患，岂慕醒狂蹑祸阶。",
      "从此别离长酩酊，洛阳狂狷任椎埋。"
    ]
  },
  {
    "volume": 482,
    "sequence": 24,
    "title": "却过淮阴吊韩信庙",
    "author": "李绅",
    "content": [
      "功高自弃汉元臣，遗庙阴森楚水滨。",
      "英主任贤增虎翼，假王徼福犯龙鳞。",
      "贱能忍耻卑狂少，贵乏怀忠近佞人。",
      "徒用千金酬一饭，不知明哲重防身。"
    ]
  },
  {
    "volume": 482,
    "sequence": 25,
    "title": "却入泗口",
    "author": "李绅",
    "content": [
      "洪河一派清淮接，堤草芦花万里秋。",
      "烟树寂寥分楚泽，海云明灭满扬州。",
      "望深江汉连天远，思起乡闾满眼愁。",
      "惆怅路岐真此处，夕阳西没水东流。"
    ]
  },
  {
    "volume": 482,
    "sequence": 26,
    "title": "重入洛阳东门",
    "author": "李绅",
    "content": [
      "商颜重命伊川叟，时事知非入洛人。",
      "连野碧流通御苑，满阶秋草过天津。",
      "每惭清秩容衰齿，犹有华簪寄病身。",
      "驱马独归寻里巷，日斜行处旧红尘。"
    ]
  },
  {
    "volume": 482,
    "sequence": 27,
    "title": "拜三川守",
    "author": "李绅",
    "content": [
      "恭承宠诏临伊洛，静守朝章化比闾。",
      "风变市儿惊偃草，雨晴郊薮谬随车。",
      "改张琴瑟移胶柱，止息笙篁辨鲁鱼。",
      "唯有从容期一德，使齐文教奉皇居。"
    ]
  },
  {
    "volume": 482,
    "sequence": 28,
    "title": "庆云见",
    "author": "李绅",
    "content": [
      "礼成中岳陈金册，祥报卿云冠玉峰。",
      "轻未透林疑待凤，细非行雨讵从龙。",
      "卷风变彩霏微薄，照日笼光映隐重。",
      "还入九霄成沆瀣，夕岚生处鹤归松。"
    ]
  },
  {
    "volume": 482,
    "sequence": 29,
    "title": "灵蛇见少林寺",
    "author": "李绅",
    "content": [
      "琐文结绶灵蛇降，蠖屈螭盘顾视闲。",
      "鳞蹙翠光抽璀璨，腹连金彩动弯环。",
      "已应蜕骨风雷后，岂效衔珠草莽间。",
      "知尔全身护昆阆，不矜挥尾在常山。"
    ]
  },
  {
    "volume": 482,
    "sequence": 30,
    "title": "拜宣武军节度使",
    "author": "李绅",
    "content": [
      "油幢并入虎旗开，锦橐从天凤诏来。",
      "星应魏师新鼓角，地嫌梁苑旧池台。",
      "日晖红旆分如电，人拥青门动若雷。",
      "伊洛镜清回首处，是非纷杂任尘埃。"
    ]
  },
  {
    "volume": 482,
    "sequence": 31,
    "title": "到宣武三十韵",
    "author": "李绅",
    "content": [
      "七月趋梁苑，三年谢尹京。",
      "旧风除物蠹，新律奉师贞。",
      "龙节双油重，蛇矛百练明。",
      "跃鱼连后旆，腾虎耀前旌。",
      "路转金神并，川开铁马横。",
      "拥旄差白羽，分辔引红缨。",
      "在浚风烟接，维嵩巩洛清。",
      "贯鱼奔骑疾，连雁卷行轻。",
      "烟垒风调角，秋原雨洗兵。",
      "宿云看布甲，疏柳见分营。",
      "鼓彻通宵警，和门候晓晴。",
      "虎符三校列，鱼胄万夫迎。",
      "弄马猿猱健，奔车角牴呈。",
      "驾肩傍隘道，张幕内连楹。",
      "森戟承三令，攒戈退一声。",
      "及郊知雨过，观俗辨风行。",
      "望宋怜思女，游梁念客卿。",
      "义夫留感激，公子播英名。",
      "泽广豚鱼洽，恩宣岂弟生。",
      "善师忘任智，中略在推诚。",
      "式宴歌钟合，陈筵绮绣并。",
      "戏鼙千卒跃，均酒百壶倾。",
      "乐与师徒共，欢从井邑盈。",
      "教通因渐染，人悦尚和平。",
      "授钺惭分阃，登坛荷列城。",
      "虚裘朝独坐，雄剑夜孤鸣。",
      "白发侵霜变，丹心捧日惊。",
      "卫青终保志，潘岳未忘情。",
      "期月终迷化，三年讵有成。",
      "惟看波海动，天外斩长鲸。"
    ]
  }
]