[
  {
    "volume": 540,
    "sequence": 1,
    "title": "南朝",
    "author": "李商隐",
    "content": [
      "地险悠悠天险长，金陵王气应瑶光。",
      "休夸此地分天下，只得徐妃半面妆。"
    ]
  },
  {
    "volume": 540,
    "sequence": 2,
    "title": "题汉祖庙",
    "author": "李商隐",
    "content": [
      "乘运应须宅八荒，男儿安在恋池隍。",
      "君王自起新丰后，项羽何曾在故乡。"
    ]
  },
  {
    "volume": 540,
    "sequence": 3,
    "title": "韩冬郎即席为诗相送一座尽惊他日余方…兼呈畏之员外",
    "author": "李商隐",
    "content": [
      "十岁裁诗走马成，冷灰残烛动离情。",
      "桐花万里丹山路，雏凤清于老凤声。",
      "剑栈风樯各苦辛，别时冰雪到时春。",
      "为凭何逊休联句，瘦尽东阳姓沈人。"
    ]
  },
  {
    "volume": 540,
    "sequence": 4,
    "title": "评事翁寄赐饧粥走笔为答",
    "author": "李商隐",
    "content": [
      "粥香饧白杏花天，省对流莺坐绮筵。",
      "今日寄来春已老，凤楼迢递忆秋千。"
    ]
  },
  {
    "volume": 540,
    "sequence": 5,
    "title": "东阿王",
    "author": "李商隐",
    "content": [
      "国事分明属灌均，西陵魂断夜来人。",
      "君王不得为天子，半为当时赋洛神。"
    ]
  },
  {
    "volume": 540,
    "sequence": 6,
    "title": "圣女祠",
    "author": "李商隐",
    "content": [
      "松篁台殿蕙香帏，龙护瑶窗凤掩扉。",
      "无质易迷三里雾，不寒长著五铢衣。",
      "人间定有崔罗什，天上应无刘武威。",
      "寄问钗头双白燕，每朝珠馆几时归。"
    ]
  },
  {
    "volume": 540,
    "sequence": 7,
    "title": "独居有怀",
    "author": "李商隐",
    "content": [
      "麝重愁风逼，罗疏畏月侵。",
      "怨魂迷恐断，娇喘细疑沈。",
      "数急芙蓉带，频抽翡翠簪。",
      "柔情终不远，遥妒已先深。",
      "浦冷鸳鸯去，园空蛱蝶寻。",
      "蜡花长递泪，筝柱镇移心。",
      "觅使嵩云暮，回头灞岸阴。",
      "只闻凉叶院，露井近寒砧。"
    ]
  },
  {
    "volume": 540,
    "sequence": 8,
    "title": "过景陵",
    "author": "李商隐",
    "content": [
      "武皇精魄久仙升，帐殿凄凉烟雾凝。",
      "俱是苍生留不得，鼎湖何异魏西陵。"
    ]
  },
  {
    "volume": 540,
    "sequence": 9,
    "title": "临发崇让宅紫薇",
    "author": "李商隐",
    "content": [
      "一树浓姿独看来，秋庭暮雨类轻埃。",
      "不先摇落应为有，已欲别离休更开。",
      "桃绶含情依露井，柳绵相忆隔章台。",
      "天涯地角同荣谢，岂要移根上苑栽。"
    ]
  },
  {
    "volume": 540,
    "sequence": 10,
    "title": "及第东归次灞上，却寄同年",
    "author": "李商隐",
    "content": [
      "芳桂当年各一枝，行期未分压春期。",
      "江鱼朔雁长相忆，秦树嵩云自不知。",
      "下苑经过劳想像，东门送饯又差池。",
      "灞陵柳色无离恨，莫枉长条赠所思。"
    ]
  },
  {
    "volume": 540,
    "sequence": 11,
    "title": "野菊（又见《孙逖集》，题作咏楼前海石榴）",
    "author": "李商隐",
    "content": [
      "苦竹园南椒坞边，微香冉冉泪涓涓。",
      "已悲节物同寒雁，忍委芳心与暮蝉。",
      "细路独来当此夕，清尊相伴省他年。",
      "紫云新苑移花处，不敢霜栽近御筵。"
    ]
  },
  {
    "volume": 540,
    "sequence": 12,
    "title": "板桥晓别",
    "author": "李商隐",
    "content": [
      "回望高城落晓河，长亭窗户压微波。",
      "水仙欲上鲤鱼去，一夜芙蓉红泪多。"
    ]
  },
  {
    "volume": 540,
    "sequence": 13,
    "title": "过伊仆射旧宅",
    "author": "李商隐",
    "content": [
      "朱邸方酬力战功，华筵俄叹逝波穷。",
      "回廊檐断燕飞去，小阁尘凝人语空。",
      "幽泪欲干残菊露，余香犹入败荷风。",
      "何能更涉泷江去，独立寒流吊楚宫。"
    ]
  },
  {
    "volume": 540,
    "sequence": 14,
    "title": "关门柳",
    "author": "李商隐",
    "content": [
      "永定河边一行柳，依依长发故年春。",
      "东来西去人情薄，不为清阴减路尘。"
    ]
  },
  {
    "volume": 540,
    "sequence": 15,
    "title": "酬别令狐补阙",
    "author": "李商隐",
    "content": [
      "惜别夏仍半，回途秋已期。",
      "那修直谏草，更赋赠行诗。",
      "锦段知无报，青萍肯见疑。",
      "人生有通塞，公等系安危。",
      "警露鹤辞侣，吸风蝉抱枝。",
      "弹冠如不问，又到扫门时。"
    ]
  },
  {
    "volume": 540,
    "sequence": 16,
    "title": "银河吹笙",
    "author": "李商隐",
    "content": [
      "怅望银河吹玉笙，楼寒院冷接平明。",
      "重衾幽梦他年断，别树羁雌昨夜惊。",
      "月榭故香因雨发，风帘残烛隔霜清。",
      "不须浪作缑山意，湘瑟秦箫自有情。"
    ]
  },
  {
    "volume": 540,
    "sequence": 17,
    "title": "与同年李定言曲水闲话戏作",
    "author": "李商隐",
    "content": [
      "海燕参差沟水流，同君身世属离忧。",
      "相携花下非秦赘，对泣春天类楚囚。",
      "碧草暗侵穿苑路，珠帘不卷枕江楼。",
      "莫惊五胜埋香骨，地下伤春亦白头。"
    ]
  },
  {
    "volume": 540,
    "sequence": 18,
    "title": "彭城公薨后赠杜二十七胜李十七潘二君…安平公门下",
    "author": "李商隐",
    "content": [
      "梁山兖水约从公，两地参差一旦空。",
      "谢墅庾村相吊后，自今岐路各西东。"
    ]
  },
  {
    "volume": 540,
    "sequence": 19,
    "title": "闻歌",
    "author": "李商隐",
    "content": [
      "敛笑凝眸意欲歌，高云不动碧嵯峨。",
      "铜台罢望归何处，玉辇忘还事几多。",
      "青冢路边南雁尽，细腰宫里北人过。",
      "此声肠断非今日，香灺灯光奈尔何。"
    ]
  },
  {
    "volume": 540,
    "sequence": 20,
    "title": "赠华阳宋真人兼寄清都刘先生",
    "author": "李商隐",
    "content": [
      "沦谪千年别帝宸，至今犹谢蕊珠人。",
      "但惊茅许同仙籍，不道刘卢是世亲。",
      "玉检赐书迷凤篆，金华归驾冷龙鳞。",
      "不因杖屦逢周史，徐甲何曾有此身。"
    ]
  },
  {
    "volume": 540,
    "sequence": 21,
    "title": "楚宫二首（后首一作天水闲话旧事）",
    "author": "李商隐",
    "content": [
      "十二峰前落照微，高唐宫暗坐迷归。",
      "朝云暮雨长相接，犹自君王恨见稀。",
      "月姊曾逢下彩蟾，倾城消息隔重帘。",
      "已闻佩响知腰细，更辨弦声觉指纤。",
      "暮雨自归山悄悄，秋河不动夜厌厌。",
      "王昌且在墙东住，未必金堂得免嫌。"
    ]
  },
  {
    "volume": 540,
    "sequence": 22,
    "title": "和友人戏赠二首（一作和令狐八戏题）",
    "author": "李商隐",
    "content": [
      "东望花楼曾不同，西来双燕信休通。",
      "仙人掌冷三霄露，玉女窗虚五夜风。",
      "翠袖自随回雪转，烛房寻类外庭空。",
      "殷勤莫使清香透，牢合金鱼锁桂丛。",
      "迢递青门有几关，柳梢楼角见南山。",
      "明珠可贯须为佩，白璧堪裁且作环。",
      "子夜休歌团扇掩，新正未破剪刀闲。",
      "猿啼鹤怨终年事，未抵熏炉一夕间。"
    ]
  },
  {
    "volume": 540,
    "sequence": 23,
    "title": "题二首后重有戏赠任秀才",
    "author": "李商隐",
    "content": [
      "一丈红蔷拥翠筠，罗窗不识绕街尘。",
      "峡中寻觅长逢雨，月里依稀更有人。",
      "虚为错刀留远客，枉缘书札损文鳞。",
      "适知小阁还斜照，羡杀乌龙卧锦茵。"
    ]
  },
  {
    "volume": 540,
    "sequence": 24,
    "title": "有感二首（乙卯年有感丙辰年诗成二诗纪甘露之变）",
    "author": "李商隐",
    "content": [
      "九服归元化，三灵叶睿图。",
      "如何本初辈，自取屈牦诛。",
      "有甚当车泣，因劳下殿趋。",
      "何成奏云物，直是灭萑苻。",
      "证逮符书密，辞连性命俱。",
      "竟缘尊汉相，不早辨胡雏。",
      "鬼箓分朝部，军烽照上都。",
      "敢云堪恸哭，未免怨洪炉。",
      "丹陛犹敷奏，彤庭欻战争。",
      "临危对卢植，始悔用庞萌。",
      "御仗收前殿，兵徒剧背城。",
      "苍黄五色棒，掩遏一阳生。",
      "古有清君侧，今非乏老成。",
      "素心虽未易，此举太无名。",
      "谁瞑衔冤目，宁吞欲绝声。",
      "近闻开寿宴，不废用咸英。"
    ]
  },
  {
    "volume": 540,
    "sequence": 25,
    "title": "重有感",
    "author": "李商隐",
    "content": [
      "玉帐牙旗得上游，安危须共主君忧。",
      "窦融表已来关右，陶侃军宜次石头。",
      "岂有蛟龙愁失水，更无鹰隼与高秋。",
      "昼号夜哭兼幽显，早晚星关雪涕收。"
    ]
  },
  {
    "volume": 540,
    "sequence": 26,
    "title": "寿安公主出降",
    "author": "李商隐",
    "content": [
      "沩水闻贞媛，常山索锐师。",
      "昔忧迷帝力，今分送王姬。",
      "事等和强虏，恩殊睦本枝。",
      "四郊多垒在，此礼恐无时。"
    ]
  },
  {
    "volume": 540,
    "sequence": 27,
    "title": "夕阳楼",
    "author": "李商隐",
    "content": [
      "花明柳暗绕天愁，上尽重城更上楼。",
      "欲问孤鸿向何处，不知身世自悠悠。"
    ]
  },
  {
    "volume": 540,
    "sequence": 28,
    "title": "春雨",
    "author": "李商隐",
    "content": [
      "怅卧新春白袷衣，白门寥落意多违。",
      "红楼隔雨相望冷，珠箔飘灯独自归。",
      "远路应悲春晼晚，残宵犹得梦依稀。",
      "玉珰缄札何由达，万里云罗一雁飞。"
    ]
  },
  {
    "volume": 540,
    "sequence": 29,
    "title": "中元作",
    "author": "李商隐",
    "content": [
      "绛节飘飖宫国来，中元朝拜上清回。",
      "羊权须得金条脱，温峤终虚玉镜台。",
      "曾省惊眠闻雨过，不知迷路为花开。",
      "有娀未抵瀛洲远，青雀如何鸩鸟媒。"
    ]
  },
  {
    "volume": 540,
    "sequence": 30,
    "title": "鸳鸯",
    "author": "李商隐",
    "content": [
      "雌去雄飞万里天，云罗满眼泪潸然。",
      "不须长结风波愿，锁向金笼始两全。"
    ]
  },
  {
    "volume": 540,
    "sequence": 31,
    "title": "楚宫",
    "author": "李商隐",
    "content": [
      "湘波如泪色漻漻，楚厉迷魂逐恨遥。",
      "枫树夜猿愁自断，女萝山鬼语相邀。",
      "空归腐败犹难复，更困腥臊岂易招。",
      "但使故乡三户在，彩丝谁惜惧长蛟。"
    ]
  },
  {
    "volume": 540,
    "sequence": 32,
    "title": "妓席暗记送同年独孤云之武昌",
    "author": "李商隐",
    "content": [
      "叠嶂千重叫恨猿，长江万里洗离魂。",
      "武昌若有山头石，为拂苍苔检泪痕。"
    ]
  },
  {
    "volume": 540,
    "sequence": 33,
    "title": "宿晋昌亭闻惊禽",
    "author": "李商隐",
    "content": [
      "羁绪鳏鳏夜景侵，高窗不掩见惊禽。",
      "飞来曲渚烟方合，过尽南塘树更深。",
      "胡马嘶和榆塞笛，楚猿吟杂橘村砧。",
      "失群挂木知何限，远隔天涯共此心。"
    ]
  },
  {
    "volume": 540,
    "sequence": 34,
    "title": "深宫",
    "author": "李商隐",
    "content": [
      "金殿销香闭绮栊，玉壶传点咽铜龙。",
      "狂飙不惜萝阴薄，清露偏知桂叶浓。",
      "斑竹岭边无限泪，景阳宫里及时钟。",
      "岂知为雨为云处，只有高唐十二峰。"
    ]
  },
  {
    "volume": 540,
    "sequence": 35,
    "title": "明禅师院酬从兄见寄",
    "author": "李商隐",
    "content": [
      "贞吝嫌兹世，会心驰本原。",
      "人非四禅缚，地绝一尘喧。",
      "霜露欹高木，星河压故园。",
      "斯游傥为胜，九折幸回轩。"
    ]
  },
  {
    "volume": 540,
    "sequence": 36,
    "title": "寄裴衡",
    "author": "李商隐",
    "content": [
      "别地萧条极，如何更独来。",
      "秋应为黄叶，雨不厌青苔。",
      "沈约只能瘦，潘仁岂是才。",
      "杂情堪底寄，惟有冷于灰。"
    ]
  },
  {
    "volume": 540,
    "sequence": 37,
    "title": "即日",
    "author": "李商隐",
    "content": [
      "小苑试春衣，高楼倚暮晖。",
      "夭桃惟是笑，舞蝶不空飞。",
      "赤岭久无耗，鸿门犹合围。",
      "几家缘锦字，含泪坐鸳机。"
    ]
  },
  {
    "volume": 540,
    "sequence": 38,
    "title": "淮阳路",
    "author": "李商隐",
    "content": [
      "荒村倚废营，投宿旅魂惊。",
      "断雁高仍急，寒溪晓更清。",
      "昔年尝聚盗，此日颇分兵。",
      "猜贰谁先致，三朝事始平。"
    ]
  },
  {
    "volume": 540,
    "sequence": 39,
    "title": "崇让宅东亭醉后沔然有作",
    "author": "李商隐",
    "content": [
      "曲岸风雷罢，东亭霁日凉。",
      "新秋仍酒困，幽兴暂江乡。",
      "摇落真何遽，交亲或未忘。",
      "一帆彭蠡月，数雁塞门霜。",
      "俗态虽多累，仙标发近狂。",
      "声名佳句在，身世玉琴张。",
      "万古山空碧，无人鬓免黄。",
      "骅骝忧老大，鶗鴂妒芬芳。",
      "密竹沈虚籁，孤莲泊晚香。",
      "如何此幽胜，淹卧剧清漳。"
    ]
  },
  {
    "volume": 540,
    "sequence": 40,
    "title": "晚晴",
    "author": "李商隐",
    "content": [
      "深居俯夹城，春去夏犹清。",
      "天意怜幽草，人间重晚晴。",
      "并添高阁迥，微注小窗明。",
      "越鸟巢干后，归飞体更轻。"
    ]
  },
  {
    "volume": 540,
    "sequence": 41,
    "title": "迎寄韩鲁州（瞻同年）",
    "author": "李商隐",
    "content": [
      "积雨晚骚骚，相思正郁陶。",
      "不知人万里，时有燕双高。",
      "寇盗缠三辅，莓苔滑百牢。",
      "圣朝推卫霍，归日动仙曹。"
    ]
  },
  {
    "volume": 540,
    "sequence": 42,
    "title": "武夷山",
    "author": "李商隐",
    "content": [
      "只得流霞酒一杯，空中箫鼓几时回。",
      "武夷洞里生毛竹，老尽曾孙更不来。"
    ]
  },
  {
    "volume": 540,
    "sequence": 43,
    "title": "一片",
    "author": "李商隐",
    "content": [
      "一片琼英价动天，连城十二昔虚传。",
      "良工巧费真为累，楮叶成来不直钱。"
    ]
  },
  {
    "volume": 540,
    "sequence": 44,
    "title": "寄成都高苗二从事（时二公从事商隐座主府）",
    "author": "李商隐",
    "content": [
      "红莲幕下紫梨新，命断湘南病渴人。",
      "今日问君能寄否，二江风水接天津。"
    ]
  },
  {
    "volume": 540,
    "sequence": 45,
    "title": "郑州献从叔舍人褎",
    "author": "李商隐",
    "content": [
      "蓬岛烟霞阆苑钟，三官笺奏附金龙。",
      "茅君奕世仙曹贵，许掾全家道气浓。",
      "绛简尚参黄纸案，丹炉犹用紫泥封。",
      "不知他日华阳洞，许上经楼第几重。"
    ]
  },
  {
    "volume": 540,
    "sequence": 46,
    "title": "西南行却寄相送者",
    "author": "李商隐",
    "content": [
      "百里阴云覆雪泥，行人只在雪云西。",
      "明朝惊破还乡梦，定是陈仓碧野鸡。"
    ]
  },
  {
    "volume": 540,
    "sequence": 47,
    "title": "四皓庙",
    "author": "李商隐",
    "content": [
      "羽翼殊勋弃若遗，皇天有运我无时。",
      "庙前便接山门路，不长青松长紫芝。"
    ]
  },
  {
    "volume": 540,
    "sequence": 48,
    "title": "题白石莲花寄楚公",
    "author": "李商隐",
    "content": [
      "白石莲花谁所共，六时长捧佛前灯。",
      "空庭苔藓饶霜露，时梦西山老病僧。",
      "大海龙宫无限地，诸天雁塔几多层。",
      "漫夸鹙子真罗汉，不会牛车是上乘。"
    ]
  },
  {
    "volume": 540,
    "sequence": 49,
    "title": "安定城楼",
    "author": "李商隐",
    "content": [
      "迢递高城百尺楼，绿杨枝外尽汀洲。",
      "贾生年少虚垂泪，王粲春来更远游。",
      "永忆江湖归白发，欲回天地入扁舟。",
      "不知腐鼠成滋味，猜意鸳雏竟未休。"
    ]
  },
  {
    "volume": 540,
    "sequence": 50,
    "title": "隋宫守岁",
    "author": "李商隐",
    "content": [
      "消息东郊木帝回，宫中行乐有新梅。",
      "沈香甲煎为庭燎，玉液琼苏作寿杯。",
      "遥望露盘疑是月，远闻鼍鼓欲惊雷。",
      "昭阳第一倾城客，不踏金莲不肯来。"
    ]
  },
  {
    "volume": 540,
    "sequence": 51,
    "title": "利州江潭作（感孕金轮所）",
    "author": "李商隐",
    "content": [
      "神剑飞来不易销，碧潭珍重驻兰桡。",
      "自携明月移灯疾，欲就行云散锦遥。",
      "河伯轩窗通贝阙，水宫帷箔卷冰绡。",
      "他时燕脯无人寄，雨满空城蕙叶雕。"
    ]
  },
  {
    "volume": 540,
    "sequence": 52,
    "title": "即目",
    "author": "李商隐",
    "content": [
      "地宽楼已迥，人更迥于楼。",
      "细意经春物，伤酲属暮愁。",
      "望赊殊易断，恨久欲难收。",
      "大势真无利，多情岂自由。",
      "空园兼树废，败港拥花流。",
      "书去青枫驿，鸿归杜若洲。",
      "单栖应分定，辞疾索谁忧。",
      "更替林鸦恨，惊频去不休。"
    ]
  },
  {
    "volume": 540,
    "sequence": 53,
    "title": "相思（一作相思树上）",
    "author": "李商隐",
    "content": [
      "相思树上合欢枝，紫凤青鸾共羽仪。",
      "肠断秦台吹管客，日西春尽到来迟。"
    ]
  },
  {
    "volume": 540,
    "sequence": 54,
    "title": "茂陵",
    "author": "李商隐",
    "content": [
      "汉家天马出蒲梢，苜蓿榴花遍近郊。",
      "内苑只知含凤觜，属车无复插鸡翘。",
      "玉桃偷得怜方朔，金屋修成贮阿娇。",
      "谁料苏卿老归国，茂陵松柏雨萧萧。"
    ]
  },
  {
    "volume": 540,
    "sequence": 55,
    "title": "镜槛",
    "author": "李商隐",
    "content": [
      "镜槛芙蓉入，香台翡翠过。",
      "拨弦惊火凤，交扇拂天鹅。",
      "隐忍阳城笑，喧传郢市歌。",
      "仙眉琼作叶，佛髻钿为螺。",
      "五里无因雾，三秋只见河。",
      "月中供药剩，海上得绡多。",
      "玉集胡沙割，犀留圣水磨。",
      "斜门穿戏蝶，小阁锁飞蛾。",
      "骑襜侵鞯卷，车帷约幰鈋。",
      "传书两行雁，取酒一封驼。",
      "桥迥凉风压，沟横夕照和。",
      "待乌燕太子，驻马魏东阿。",
      "想像铺芳褥，依稀解醉罗。",
      "散时帘隔露，卧后幕生波。",
      "梯稳从攀桂，弓调任射莎。",
      "岂能抛断梦，听鼓事朝珂。"
    ]
  },
  {
    "volume": 540,
    "sequence": 56,
    "title": "送郑大台文南觐（郑畋）",
    "author": "李商隐",
    "content": [
      "黎辟滩声五月寒，南风无处附平安。",
      "君怀一匹胡威绢，争拭酬恩泪得干。"
    ]
  },
  {
    "volume": 540,
    "sequence": 57,
    "title": "风",
    "author": "李商隐",
    "content": [
      "迥拂来鸿急，斜催别燕高。",
      "已寒休惨淡，更远尚呼号。",
      "楚色分西塞，夷音接下牢。",
      "归舟天外有，一为戒波涛。"
    ]
  },
  {
    "volume": 540,
    "sequence": 58,
    "title": "洞庭鱼",
    "author": "李商隐",
    "content": [
      "洞庭鱼可拾，不假更垂罾。",
      "闹若雨前蚁，多于秋后蝇。",
      "岂思鳞作簟，仍计腹为灯。",
      "浩荡天池路，翱翔欲化鹏。"
    ]
  },
  {
    "volume": 540,
    "sequence": 59,
    "title": "天涯",
    "author": "李商隐",
    "content": [
      "春日在天涯，天涯日又斜。",
      "莺啼如有泪，为湿最高花。"
    ]
  },
  {
    "volume": 540,
    "sequence": 60,
    "title": "喜舍弟羲叟及第上礼部魏公",
    "author": "李商隐",
    "content": [
      "国以斯文重，公仍内署来。",
      "风标森太华，星象逼中台。",
      "朝满迁莺侣，门多吐凤才。",
      "宁同鲁司寇，惟铸一颜回。"
    ]
  },
  {
    "volume": 540,
    "sequence": 61,
    "title": "哀筝",
    "author": "李商隐",
    "content": [
      "延颈全同鹤，柔肠素怯猿。",
      "湘波无限泪，蜀魄有余冤。",
      "轻幰长无道，哀筝不出门。",
      "何由问香炷，翠幕自黄昏。"
    ]
  },
  {
    "volume": 540,
    "sequence": 62,
    "title": "自南山北归经分水岭",
    "author": "李商隐",
    "content": [
      "水急愁无地，山深故有云。",
      "那通极目望，又作断肠分。",
      "郑驿来虽及，燕台哭不闻。",
      "犹余遗意在，许刻镇南勋。"
    ]
  },
  {
    "volume": 540,
    "sequence": 63,
    "title": "旧顿（顿，宿食处也·天子行幸住宿处，亦曰顿）",
    "author": "李商隐",
    "content": [
      "东人望幸久咨嗟，四海于今是一家。",
      "犹锁平时旧行殿，尽无宫户有宫鸦。"
    ]
  },
  {
    "volume": 540,
    "sequence": 64,
    "title": "代董秀才却扇",
    "author": "李商隐",
    "content": [
      "莫将画扇出帷来，遮掩春山滞上才。",
      "若道团圆似明月，此中须放桂花开。"
    ]
  },
  {
    "volume": 540,
    "sequence": 65,
    "title": "有感",
    "author": "李商隐",
    "content": [
      "非关宋玉有微辞，却是襄王梦觉迟。",
      "一自高唐赋成后，楚天云雨尽堪疑。"
    ]
  },
  {
    "volume": 540,
    "sequence": 66,
    "title": "骊山有感",
    "author": "李商隐",
    "content": [
      "骊岫飞泉泛暖香，九龙呵护玉莲房。",
      "平明每幸长生殿，不从金舆惟寿王。"
    ]
  },
  {
    "volume": 540,
    "sequence": 67,
    "title": "别智玄法师",
    "author": "李商隐",
    "content": [
      "云鬓无端怨别离，十年移易住山期。",
      "东西南北皆垂泪，却是杨朱真本师。"
    ]
  },
  {
    "volume": 540,
    "sequence": 68,
    "title": "赠孙绮新及第",
    "author": "李商隐",
    "content": [
      "长乐遥听上苑钟，彩衣称庆桂香浓。",
      "陆机始拟夸文赋，不觉云间有士龙。"
    ]
  },
  {
    "volume": 540,
    "sequence": 69,
    "title": "代秘书赠弘文馆诸校书",
    "author": "李商隐",
    "content": [
      "清切曹司近玉除，比来秋兴复何如。",
      "崇文馆里丹霜后，无限红梨忆校书。"
    ]
  },
  {
    "volume": 540,
    "sequence": 70,
    "title": "乱石",
    "author": "李商隐",
    "content": [
      "虎踞龙蹲纵复横，星光渐减雨痕生。",
      "不须并碍东西路，哭杀厨头阮步兵。"
    ]
  },
  {
    "volume": 540,
    "sequence": 71,
    "title": "日日",
    "author": "李商隐",
    "content": [
      "日日春光斗日光，山城斜路杏花香。",
      "几时心绪浑无事，得及游丝百尺长。"
    ]
  },
  {
    "volume": 540,
    "sequence": 72,
    "title": "过楚宫",
    "author": "李商隐",
    "content": [
      "巫峡迢迢旧楚宫，至今云雨暗丹枫。",
      "微生尽恋人间乐，只有襄王忆梦中。"
    ]
  },
  {
    "volume": 540,
    "sequence": 73,
    "title": "龙池",
    "author": "李商隐",
    "content": [
      "龙池赐酒敞云屏，羯鼓声高众乐停。",
      "夜半宴归宫漏永，薛王沉醉寿王醒。"
    ]
  },
  {
    "volume": 540,
    "sequence": 74,
    "title": "泪",
    "author": "李商隐",
    "content": [
      "永巷长年怨绮罗，离情终日思风波。",
      "湘江竹上痕无限，岘首碑前洒几多。",
      "人去紫台秋入塞，兵残楚帐夜闻歌。",
      "朝来灞水桥边问，未抵青袍送玉珂。"
    ]
  },
  {
    "volume": 540,
    "sequence": 75,
    "title": "十字水期韦潘侍御同年不至时韦寓居水次故郭汾宁宅",
    "author": "李商隐",
    "content": [
      "伊水溅溅相背流，朱栏画阁几人游。",
      "漆灯夜照真无数，蜡炬晨炊竟未休。",
      "顾我有怀同大梦，期君不至更沈忧。",
      "西园碧树今谁主，与近高窗卧听秋。"
    ]
  },
  {
    "volume": 540,
    "sequence": 76,
    "title": "流莺",
    "author": "李商隐",
    "content": [
      "流莺漂荡复参差，渡陌临流不自持。",
      "巧啭岂能无本意，良辰未必有佳期。",
      "风朝露夜阴晴里，万户千门开闭时。",
      "曾苦伤春不忍听，凤城何处有花枝。"
    ]
  },
  {
    "volume": 540,
    "sequence": 77,
    "title": "出关宿盘豆馆对丛芦有感",
    "author": "李商隐",
    "content": [
      "芦叶梢梢夏景深，邮亭暂欲洒尘襟。",
      "昔年曾是江南客，此日初为关外心。",
      "思子台边风自急，玉娘湖上月应沉。",
      "清声不远行人去，一世荒城伴夜砧。"
    ]
  },
  {
    "volume": 540,
    "sequence": 78,
    "title": "和韩录事送宫人入道",
    "author": "李商隐",
    "content": [
      "星使追还不自由，双童捧上绿琼輈。",
      "九枝灯下朝金殿，三素云中侍玉楼。",
      "凤女颠狂成久别，月娥孀独好同游。",
      "当时若爱韩公子，埋骨成灰恨未休。"
    ]
  },
  {
    "volume": 540,
    "sequence": 79,
    "title": "即目",
    "author": "李商隐",
    "content": [
      "小鼎煎茶面曲池，白须道士竹间棋。",
      "何人书破蒲葵扇，记著南塘移树时。"
    ]
  },
  {
    "volume": 540,
    "sequence": 80,
    "title": "圣女祠",
    "author": "李商隐",
    "content": [
      "杳蔼逢仙迹，苍茫滞客途。",
      "何年归碧落，此路向皇都。",
      "消息期青雀，逢迎异紫姑。",
      "肠回楚国梦，心断汉宫巫。",
      "从骑裁寒竹，行车荫白榆。",
      "星娥一去后，月姊更来无。",
      "寡鹄迷苍壑，羁凰怨翠梧。",
      "惟应碧桃下，方朔是狂夫。"
    ]
  },
  {
    "volume": 540,
    "sequence": 81,
    "title": "七月二十九日崇让宅宴作",
    "author": "李商隐",
    "content": [
      "露如微霰下前池，月过回塘万竹悲。",
      "浮世本来多聚散，红蕖何事亦离披。",
      "悠扬归梦惟灯见，濩落生涯独酒知。",
      "岂到白头长只尔，嵩阳松雪有心期。"
    ]
  },
  {
    "volume": 540,
    "sequence": 82,
    "title": "赠从兄阆之",
    "author": "李商隐",
    "content": [
      "怅望人间万事违，私书幽梦约忘机。",
      "荻花村里鱼标在，石藓庭中鹿迹微。",
      "幽径定携僧共入，寒塘好与月相依。",
      "城中猘犬憎兰佩，莫损幽芳久不归。"
    ]
  },
  {
    "volume": 540,
    "sequence": 83,
    "title": "吴宫",
    "author": "李商隐",
    "content": [
      "龙槛沉沉水殿清，禁门深掩断人声。",
      "吴王宴罢满宫醉，日暮水漂花出城。"
    ]
  },
  {
    "volume": 540,
    "sequence": 84,
    "title": "常娥",
    "author": "李商隐",
    "content": [
      "云母屏风烛影深，长河渐落晓星沈。",
      "常娥应悔偷灵药，碧海青天夜夜心。"
    ]
  },
  {
    "volume": 540,
    "sequence": 85,
    "title": "残花",
    "author": "李商隐",
    "content": [
      "残花啼露莫留春，尖发谁非怨别人。",
      "若但掩关劳独梦，宝钗何日不生尘。"
    ]
  },
  {
    "volume": 540,
    "sequence": 86,
    "title": "天津西望",
    "author": "李商隐",
    "content": [
      "虏马崩腾忽一狂，翠华无日到东方。",
      "天津西望肠真断，满眼秋波出苑墙。"
    ]
  },
  {
    "volume": 540,
    "sequence": 87,
    "title": "西亭",
    "author": "李商隐",
    "content": [
      "此夜西亭月正圆，疏帘相伴宿风烟。",
      "梧桐莫更翻清露，孤鹤从来不得眠。"
    ]
  },
  {
    "volume": 540,
    "sequence": 88,
    "title": "忆住一师",
    "author": "李商隐",
    "content": [
      "无事经年别远公，帝城钟晓忆西峰。",
      "炉烟消尽寒灯晦，童子开门雪满松。"
    ]
  },
  {
    "volume": 540,
    "sequence": 89,
    "title": "昨夜",
    "author": "李商隐",
    "content": [
      "不辞鶗鴂妒年芳，但惜流尘暗烛房。",
      "昨夜西池凉露满，桂花吹断月中香。"
    ]
  },
  {
    "volume": 540,
    "sequence": 90,
    "title": "海客",
    "author": "李商隐",
    "content": [
      "海客乘槎上紫氛，星娥罢织一相闻。",
      "只应不惮牵牛妒，聊用支机石赠君。"
    ]
  },
  {
    "volume": 540,
    "sequence": 91,
    "title": "初食笋呈座中",
    "author": "李商隐",
    "content": [
      "嫩箨香苞初出林，於陵论价重如金。",
      "皇都陆海应无数，忍剪凌云一寸心。"
    ]
  },
  {
    "volume": 540,
    "sequence": 92,
    "title": "早起",
    "author": "李商隐",
    "content": [
      "风露澹清晨，帘间独起人。",
      "莺花啼又笑，毕竟是谁春。"
    ]
  },
  {
    "volume": 540,
    "sequence": 93,
    "title": "寄蜀客",
    "author": "李商隐",
    "content": [
      "君到临邛问酒垆，近来还有长卿无。",
      "金徽却是无情物，不许文君忆故夫。"
    ]
  },
  {
    "volume": 540,
    "sequence": 94,
    "title": "行至金牛驿寄兴元渤海尚书",
    "author": "李商隐",
    "content": [
      "楼上春云水底天，五云章色破巴笺。",
      "诸生个个王恭柳，从事人人庾杲莲。",
      "六曲屏风江雨急，九枝灯檠夜珠圆。",
      "深惭走马金牛路，骤和陈王白玉篇。"
    ]
  },
  {
    "volume": 540,
    "sequence": 95,
    "title": "深树见一颗樱桃尚在",
    "author": "李商隐",
    "content": [
      "高桃留晚实，寻得小庭南。",
      "矮堕绿云髻，欹危红玉簪。",
      "惜堪充凤食，痛已被莺含。",
      "越鸟夸香荔，齐名亦未甘。"
    ]
  },
  {
    "volume": 540,
    "sequence": 96,
    "title": "细雨",
    "author": "李商隐",
    "content": [
      "帷飘白玉堂，簟卷碧牙床。",
      "楚女当时意，萧萧发彩凉。"
    ]
  },
  {
    "volume": 540,
    "sequence": 97,
    "title": "歌舞",
    "author": "李商隐",
    "content": [
      "遏云歌响清，回雪舞腰轻。",
      "只要君流眄，君倾国自倾。"
    ]
  },
  {
    "volume": 540,
    "sequence": 98,
    "title": "海上",
    "author": "李商隐",
    "content": [
      "石桥东望海连天，徐福空来不得仙。",
      "直遣麻姑与搔背，可能留命待桑田。"
    ]
  },
  {
    "volume": 540,
    "sequence": 99,
    "title": "魏侯第东北楼堂郢叔言别，聊用书所见成篇",
    "author": "李商隐",
    "content": [
      "暗楼连夜阁，不拟为黄昏。",
      "未必断别泪，何曾妨梦魂。",
      "疑穿花逶迤，渐近火温黁。",
      "海底翻无水，仙家却有村。",
      "锁香金屈戌，殢酒玉昆仑。",
      "羽白风交扇，冰清月映盆。",
      "旧欢尘自积，新岁电犹奔。",
      "霞绮空留段，云峰不带根。",
      "念君千里舸，江草漏灯痕。"
    ]
  },
  {
    "volume": 540,
    "sequence": 100,
    "title": "白云夫旧居",
    "author": "李商隐",
    "content": [
      "平生误识白云夫，再到仙檐忆酒垆。",
      "墙外万株人绝迹，夕阳惟照欲栖乌。"
    ]
  },
  {
    "volume": 540,
    "sequence": 101,
    "title": "同学彭道士参寥",
    "author": "李商隐",
    "content": [
      "莫羡仙家有上真，仙家暂谪亦千春。",
      "月中桂树高多少，试问西河斫树人。"
    ]
  },
  {
    "volume": 540,
    "sequence": 102,
    "title": "到秋",
    "author": "李商隐",
    "content": [
      "扇风淅沥簟流离，万里南风滞所思。",
      "守到清秋还寂寞，叶丹苔碧闭门时。"
    ]
  },
  {
    "volume": 540,
    "sequence": 103,
    "title": "华师",
    "author": "李商隐",
    "content": [
      "孤鹤不睡云无心，衲衣筇杖来西林。",
      "院门昼锁回廊静，秋日当阶柿叶阴。"
    ]
  },
  {
    "volume": 540,
    "sequence": 104,
    "title": "华岳下题西王母庙",
    "author": "李商隐",
    "content": [
      "神仙有分岂关情，八马虚随落日行。",
      "莫恨名姬中夜没，君王犹自不长生。"
    ]
  },
  {
    "volume": 540,
    "sequence": 105,
    "title": "过华清内厩门",
    "author": "李商隐",
    "content": [
      "华清别馆闭黄昏，碧草悠悠内厩门。",
      "自是明时不巡幸，至今青海有龙孙。"
    ]
  },
  {
    "volume": 540,
    "sequence": 106,
    "title": "乐游原",
    "author": "李商隐",
    "content": [
      "万树鸣蝉隔岸虹，乐游原上有西风。",
      "羲和自趁虞泉宿，不放斜阳更向东。"
    ]
  },
  {
    "volume": 540,
    "sequence": 107,
    "title": "赠荷花",
    "author": "李商隐",
    "content": [
      "世间花叶不相伦，花入金盆叶作尘。",
      "惟有绿荷红菡萏，卷舒开合任天真。",
      "此花此叶常相映，翠减红衰愁杀人。"
    ]
  },
  {
    "volume": 540,
    "sequence": 108,
    "title": "丹丘",
    "author": "李商隐",
    "content": [
      "青女丁宁结夜霜，羲和辛苦送朝阳。",
      "丹丘万里无消息，几对梧桐忆凤凰。"
    ]
  },
  {
    "volume": 540,
    "sequence": 109,
    "title": "房君珊瑚散",
    "author": "李商隐",
    "content": [
      "不见姮娥影，清秋守月轮。",
      "月中闲杵臼，桂子捣成尘。"
    ]
  },
  {
    "volume": 540,
    "sequence": 110,
    "title": "小桃园",
    "author": "李商隐",
    "content": [
      "竟日小桃园，休寒亦未暄。",
      "坐莺当酒重，送客出墙繁。",
      "啼久艳粉薄，舞多香雪翻。",
      "犹怜未圆月，先出照黄昏。"
    ]
  },
  {
    "volume": 540,
    "sequence": 111,
    "title": "嘲樱桃",
    "author": "李商隐",
    "content": [
      "朱实鸟含尽，青楼人未归。",
      "南园无限树，独自叶如帏。"
    ]
  },
  {
    "volume": 540,
    "sequence": 112,
    "title": "和张秀才落花有感",
    "author": "李商隐",
    "content": [
      "晴暖感余芳，红苞杂绛房。",
      "落时犹自舞，扫后更闻香。",
      "梦罢收罗荐，仙归敕玉箱。",
      "回肠九回后，犹有剩回肠。"
    ]
  },
  {
    "volume": 540,
    "sequence": 113,
    "title": "代越公房妓嘲徐公主（一作代公主答）",
    "author": "李商隐",
    "content": [
      "笑啼俱不敢，几欲是吞声。",
      "遽遣离琴怨，都由半镜明。",
      "应防啼与笑，微露浅深情。"
    ]
  },
  {
    "volume": 540,
    "sequence": 114,
    "title": "代贵公主",
    "author": "李商隐",
    "content": [
      "芳条得意红，飘落忽西东。",
      "分逐春风去，风回得故丛。",
      "明朝金井露，始看忆春风。"
    ]
  },
  {
    "volume": 540,
    "sequence": 115,
    "title": "凤",
    "author": "李商隐",
    "content": [
      "万里峰峦归路迷，未判容彩借山鸡。",
      "新春定有将雏乐，阿阁华池两处栖。"
    ]
  },
  {
    "volume": 540,
    "sequence": 116,
    "title": "昭肃皇帝挽歌辞三首",
    "author": "李商隐",
    "content": [
      "九县怀雄武，三灵仰睿文。",
      "周王传叔父，汉后重神君。",
      "玉律朝惊露，金茎夜切云。",
      "笳箫凄欲断，无复咏横汾。",
      "玉塞惊宵柝，金桥罢举烽。",
      "始巢阿阁凤，旋驾鼎湖龙。",
      "门咽通神鼓，楼凝警夜钟。",
      "小臣观吉从，犹误欲东封。",
      "莫验昭华琯，虚传甲帐神。",
      "海迷求药使，雪隔献桃人。",
      "桂寝青云断，松扉白露新。",
      "万方同象鸟，举恸满秋尘。"
    ]
  },
  {
    "volume": 540,
    "sequence": 117,
    "title": "梓州罢吟寄同舍",
    "author": "李商隐",
    "content": [
      "不拣花朝与雪朝，五年从事霍嫖姚。",
      "君缘接座交珠履，我为分行近翠翘。",
      "楚雨含情皆有托，漳滨卧病竟无憀。",
      "长吟远下燕台去，惟有衣香染未销。"
    ]
  },
  {
    "volume": 540,
    "sequence": 118,
    "title": "无题二首",
    "author": "李商隐",
    "content": [
      "凤尾香罗薄几重，碧文圆顶夜深缝。",
      "扇裁月魄羞难掩，车走雷声语未通。",
      "曾是寂寥金烬暗，断无消息石榴红。",
      "斑骓只系垂杨岸，何处西南任好风。",
      "重帷深下莫愁堂，卧后清宵细细长。",
      "神女生涯原是梦，小姑居处本无郎。",
      "风波不信菱枝弱，月露谁教桂叶香。",
      "直道相思了无益，未妨惆怅是清狂。"
    ]
  },
  {
    "volume": 540,
    "sequence": 119,
    "title": "病中早访招国李十将军遇挈家游曲江",
    "author": "李商隐",
    "content": [
      "十顷平波溢岸清，病来惟梦此中行。",
      "相如未是真消渴，犹放沱江过锦城。"
    ]
  },
  {
    "volume": 540,
    "sequence": 120,
    "title": "昨日",
    "author": "李商隐",
    "content": [
      "昨日紫姑神去也，今朝青鸟使来赊。",
      "未容言语还分散，少得团圆足怨嗟。",
      "二八月轮蟾影破，十三弦柱雁行斜。",
      "平明钟后更何事，笑倚墙边梅树花。"
    ]
  },
  {
    "volume": 540,
    "sequence": 121,
    "title": "樱桃花下",
    "author": "李商隐",
    "content": [
      "流莺舞蝶两相欺，不取花芳正结时。",
      "他日未开今日谢，嘉辰长短是参差。"
    ]
  },
  {
    "volume": 540,
    "sequence": 122,
    "title": "故驿迎吊故桂府常侍有感",
    "author": "李商隐",
    "content": [
      "饥乌翻树晚鸡啼，泣过秋原没马泥。",
      "二纪征南恩与旧，此时丹旐玉山西。"
    ]
  },
  {
    "volume": 540,
    "sequence": 123,
    "title": "槿花",
    "author": "李商隐",
    "content": [
      "风露凄凄秋景繁，可怜荣落在朝昏。",
      "未央宫里三千女，但保红颜莫保恩。"
    ]
  },
  {
    "volume": 540,
    "sequence": 124,
    "title": "暮秋独游曲江",
    "author": "李商隐",
    "content": [
      "荷叶生时春恨生，荷叶枯时秋恨成。",
      "深知身在情长在，怅望江头江水声。"
    ]
  },
  {
    "volume": 540,
    "sequence": 125,
    "title": "任弘农尉献州刺史乞假还京",
    "author": "李商隐",
    "content": [
      "黄昏封印点刑徒，愧负荆山入座隅。",
      "却羡卞和双刖足，一生无复没阶趋。"
    ]
  },
  {
    "volume": 540,
    "sequence": 126,
    "title": "赠句芒神",
    "author": "李商隐",
    "content": [
      "佳期不定春期赊，春物夭阏兴咨嗟。",
      "愿得句芒索青女，不教容易损年华。"
    ]
  },
  {
    "volume": 540,
    "sequence": 127,
    "title": "无愁果有愁曲北齐歌",
    "author": "李商隐",
    "content": [
      "东有青龙西白虎，中含福星包世度。",
      "玉壶渭水笑清潭，凿天不到牵牛处。",
      "骐驎踏云天马狞，牛山撼碎珊瑚声。",
      "秋娥点滴不成泪，十二玉楼无故钉。",
      "推烟唾月抛千里，十番红桐一行死。",
      "白杨别屋鬼迷人，空留暗记如蚕纸。",
      "日暮向风牵短丝，血凝血散今谁是。"
    ]
  },
  {
    "volume": 540,
    "sequence": 128,
    "title": "房中曲",
    "author": "李商隐",
    "content": [
      "蔷薇泣幽素，翠带花钱小。",
      "娇郎痴若云，抱日西帘晓。",
      "枕是龙宫石，割得秋波色。",
      "玉簟失柔肤，但见蒙罗碧。",
      "忆得前年春，未语含悲辛。",
      "归来已不见，锦瑟长于人。",
      "今日涧底松，明日山头檗。",
      "愁到天池翻，相看不相识。"
    ]
  },
  {
    "volume": 540,
    "sequence": 129,
    "title": "齐梁晴云",
    "author": "李商隐",
    "content": [
      "缓逐烟波起，如妒柳绵飘。",
      "故临飞阁度，欲入回陂销。",
      "萦歌怜画扇，敞景弄柔条。",
      "更奈天南位，牛渚宿残宵。"
    ]
  },
  {
    "volume": 540,
    "sequence": 130,
    "title": "效徐陵体赠更衣",
    "author": "李商隐",
    "content": [
      "密帐真珠络，温帏翡翠装。",
      "楚腰知便宠，宫眉正斗强。",
      "结带悬栀子，绣领刺鸳鸯。",
      "轻寒衣省夜，金斗熨沈香。"
    ]
  },
  {
    "volume": 540,
    "sequence": 131,
    "title": "又效江南曲",
    "author": "李商隐",
    "content": [
      "郎船安两桨，侬舸动双桡。",
      "扫黛开宫额，裁裙约楚腰。",
      "乖期方积思，临酒欲拌娇。",
      "莫以采菱唱，欲羡秦台箫。"
    ]
  },
  {
    "volume": 540,
    "sequence": 132,
    "title": "月夜重寄宋华阳姊妹",
    "author": "李商隐",
    "content": [
      "偷桃窃药事难兼，十二城中锁彩蟾。",
      "应共三英同夜赏，玉楼仍是水精帘。"
    ]
  },
  {
    "volume": 540,
    "sequence": 133,
    "title": "访人不遇留别馆",
    "author": "李商隐",
    "content": [
      "卿卿不惜锁窗春，去作长楸走马身。",
      "闲倚绣帘吹柳絮，日高深院断无人。"
    ]
  },
  {
    "volume": 540,
    "sequence": 134,
    "title": "雨中长乐水馆送赵十五滂不及",
    "author": "李商隐",
    "content": [
      "碧云东去雨云西，苑路高高驿路低。",
      "秋水绿芜终尽分，夫君太骋锦障泥。"
    ]
  },
  {
    "volume": 540,
    "sequence": 135,
    "title": "汴上送李郢之苏州",
    "author": "李商隐",
    "content": [
      "人高诗苦滞夷门，万里梁王有旧园。",
      "烟幌自应怜白纻，月楼谁伴咏黄昏。",
      "露桃涂颊依苔井，风柳夸腰住水村。",
      "苏小小坟今在否，紫兰香径与招魂。"
    ]
  },
  {
    "volume": 540,
    "sequence": 136,
    "title": "赠郑谠处士",
    "author": "李商隐",
    "content": [
      "浪迹江湖白发新，浮云一片是吾身。",
      "寒归山观随棋局，暖入汀洲逐钓轮。",
      "越桂留烹张翰鲙，蜀姜供煮陆机莼。",
      "相逢一笑怜疏放，他日扁舟有故人。"
    ]
  },
  {
    "volume": 540,
    "sequence": 137,
    "title": "复至裴明府所居",
    "author": "李商隐",
    "content": [
      "伊人卜筑自幽深，桂巷杉篱不可寻。",
      "柱上雕虫对书字，槽中瘦马仰听琴。",
      "求之流辈岂易得，行矣关山方独吟。",
      "赊取松醪一斗酒，与君相伴洒烦襟。"
    ]
  },
  {
    "volume": 540,
    "sequence": 138,
    "title": "览古",
    "author": "李商隐",
    "content": [
      "莫恃金汤忽太平，草间霜露古今情。",
      "空糊赪壤真何益，欲举黄旗竟未成。",
      "长乐瓦飞随水逝，景阳钟堕失天明。",
      "回头一吊箕山客，始信逃尧不为名。"
    ]
  },
  {
    "volume": 540,
    "sequence": 139,
    "title": "子初郊墅",
    "author": "李商隐",
    "content": [
      "看山对酒君思我，听鼓离城我访君。",
      "腊雪已添墙下水，斋钟不散槛前云。",
      "阴移竹柏浓还淡，歌杂渔樵断更闻。",
      "亦拟村南买烟舍，子孙相约事耕耘。"
    ]
  },
  {
    "volume": 540,
    "sequence": 140,
    "title": "汉南书事",
    "author": "李商隐",
    "content": [
      "西师万众几时回，哀痛天书近已裁。",
      "文吏何曾重刀笔，将军犹自舞轮台。",
      "几时拓土成王道，从古穷兵是祸胎。",
      "陛下好生千万寿，玉楼长御白云杯。"
    ]
  },
  {
    "volume": 540,
    "sequence": 141,
    "title": "当句有对",
    "author": "李商隐",
    "content": [
      "密迩平阳接上兰，秦楼鸳瓦汉宫盘。",
      "池光不定花光乱，日气初涵露气干。",
      "但觉游蜂饶舞蝶，岂知孤凤忆离鸾。",
      "三星自转三山远，紫府程遥碧落宽。"
    ]
  },
  {
    "volume": 540,
    "sequence": 142,
    "title": "井络",
    "author": "李商隐",
    "content": [
      "井络天彭一掌中，漫夸天设剑为峰。",
      "阵图东聚燕江石，边柝西悬雪岭松。",
      "堪叹故君成杜宇，可能先主是真龙。",
      "将来为报奸雄辈，莫向金牛访旧踪。"
    ]
  },
  {
    "volume": 540,
    "sequence": 143,
    "title": "写意",
    "author": "李商隐",
    "content": [
      "燕雁迢迢隔上林，高秋望断正长吟。",
      "人间路有潼江险，天外山惟玉垒深。",
      "日向花间留返照，云从城上结层阴。",
      "三年已制思乡泪，更入新年恐不禁。"
    ]
  },
  {
    "volume": 540,
    "sequence": 144,
    "title": "随师东",
    "author": "李商隐",
    "content": [
      "东征日调万黄金，几竭中原买斗心。",
      "军令未闻诛马谡，捷书惟是报孙歆。",
      "但须鸑鷟巢阿阁，岂假鸱鸮在泮林。",
      "可惜前朝玄菟郡，积骸成莽阵云深。"
    ]
  },
  {
    "volume": 540,
    "sequence": 145,
    "title": "宋玉",
    "author": "李商隐",
    "content": [
      "何事荆台百万家，惟教宋玉擅才华。",
      "楚辞已不饶唐勒，风赋何曾让景差。",
      "落日渚宫供观阁，开年云梦送烟花。",
      "可怜庾信寻荒径，犹得三朝托后车。"
    ]
  },
  {
    "volume": 540,
    "sequence": 146,
    "title": "韩同年新居饯韩西迎家室戏赠",
    "author": "李商隐",
    "content": [
      "籍籍征西万户侯，新缘贵婿起朱楼。",
      "一名我漫居先甲，千骑君翻在上头。",
      "云路招邀回彩凤，天河迢递笑牵牛。",
      "南朝禁脔无人近，瘦尽琼枝咏四愁。"
    ]
  },
  {
    "volume": 540,
    "sequence": 147,
    "title": "奉和太原公送前杨秀才戴兼招杨正字戎",
    "author": "李商隐",
    "content": [
      "潼关地接古弘农，万里高飞雁与鸿。",
      "桂树一枝当白日，芸香三代继清风。",
      "仙舟尚惜乖双美，彩服何由得尽同。",
      "谁惮士龙多笑疾，美髭终类晋司空。"
    ]
  },
  {
    "volume": 540,
    "sequence": 148,
    "title": "池边",
    "author": "李商隐",
    "content": [
      "玉管葭灰细细吹，流莺上下燕参差。",
      "日西千绕池边树，忆把枯条撼雪时。"
    ]
  },
  {
    "volume": 540,
    "sequence": 149,
    "title": "贾生",
    "author": "李商隐",
    "content": [
      "宣室求贤访逐臣，贾生才调更无伦。",
      "可怜夜半虚前席，不问苍生问鬼神。"
    ]
  },
  {
    "volume": 540,
    "sequence": 150,
    "title": "送王十三校书分司",
    "author": "李商隐",
    "content": [
      "多少分曹掌秘文，洛阳花雪梦随君。",
      "定知何逊缘联句，每到城东忆范云。"
    ]
  },
  {
    "volume": 540,
    "sequence": 151,
    "title": "寄恼韩同年二首（时韩住萧洞）",
    "author": "李商隐",
    "content": [
      "帘外辛夷定已开，开时莫放艳阳回。",
      "年华若到经风雨，便是胡僧话劫灰。",
      "龙山晴雪凤楼霞，洞里迷人有几家。",
      "我为伤春心自醉，不劳君劝石榴花。"
    ]
  },
  {
    "volume": 540,
    "sequence": 152,
    "title": "谒山",
    "author": "李商隐",
    "content": [
      "从来系日乏长绳，水去云回恨不胜。",
      "欲就麻姑买沧海，一杯春露冷如冰。"
    ]
  },
  {
    "volume": 540,
    "sequence": 153,
    "title": "钧天",
    "author": "李商隐",
    "content": [
      "上帝钧天会众灵，昔人因梦到青冥。",
      "伶伦吹裂孤生竹，却为知音不得听。"
    ]
  },
  {
    "volume": 540,
    "sequence": 154,
    "title": "失猿",
    "author": "李商隐",
    "content": [
      "祝融南去万重云，清啸无因更一闻。",
      "莫遣碧江通箭道，不教肠断忆同群。"
    ]
  },
  {
    "volume": 540,
    "sequence": 155,
    "title": "戏题友人壁",
    "author": "李商隐",
    "content": [
      "花径逶迤柳巷深，小阑亭午啭春禽。",
      "相如解作长门赋，却用文君取酒金。"
    ]
  },
  {
    "volume": 540,
    "sequence": 156,
    "title": "假日",
    "author": "李商隐",
    "content": [
      "素琴弦断酒瓶空，倚坐欹眠日已中。",
      "谁向刘灵天幕内，更当陶令北窗风。"
    ]
  },
  {
    "volume": 540,
    "sequence": 157,
    "title": "寄远",
    "author": "李商隐",
    "content": [
      "姮娥捣药无时已，玉女投壶未肯休。",
      "何日桑田俱变了，不教伊水向东流。"
    ]
  },
  {
    "volume": 540,
    "sequence": 158,
    "title": "王昭君",
    "author": "李商隐",
    "content": [
      "毛延寿画欲通神，忍为黄金不顾人。",
      "马上琵琶行万里，汉宫长有隔生春。"
    ]
  },
  {
    "volume": 540,
    "sequence": 159,
    "title": "旧将军",
    "author": "李商隐",
    "content": [
      "云台高议正纷纷，谁定当时荡寇勋。",
      "日暮灞陵原上猎，李将军是故将军。"
    ]
  },
  {
    "volume": 540,
    "sequence": 160,
    "title": "曼倩辞",
    "author": "李商隐",
    "content": [
      "十八年来堕世间，瑶池归梦碧桃闲。",
      "如何汉殿穿针夜，又向窗中觑阿环。"
    ]
  },
  {
    "volume": 540,
    "sequence": 161,
    "title": "所居",
    "author": "李商隐",
    "content": [
      "窗下寻书细，溪边坐石平。",
      "水风醒酒病，霜日曝衣轻。",
      "鸡黍随人设，蒲鱼得地生。",
      "前贤无不谓，容易即遗名。"
    ]
  },
  {
    "volume": 540,
    "sequence": 162,
    "title": "高松",
    "author": "李商隐",
    "content": [
      "高松出众木，伴我向天涯。",
      "客散初晴候，僧来不语时。",
      "有风传雅韵，无雪试幽姿。",
      "上药终相待，他年访伏龟。"
    ]
  },
  {
    "volume": 540,
    "sequence": 163,
    "title": "访秋",
    "author": "李商隐",
    "content": [
      "酒薄吹还醒，楼危望已穷。",
      "江皋当落日，帆席见归风。",
      "烟带龙潭白，霞分鸟道红。",
      "殷勤报秋意，只是有丹枫。"
    ]
  },
  {
    "volume": 540,
    "sequence": 164,
    "title": "昭州",
    "author": "李商隐",
    "content": [
      "桂水春犹早，昭川日正西。",
      "虎当官道斗，猿上驿楼啼。",
      "绳烂金沙井，松干乳洞梯。",
      "乡音殊可骇，仍有醉如泥。"
    ]
  },
  {
    "volume": 540,
    "sequence": 165,
    "title": "哭刘司户蕡",
    "author": "李商隐",
    "content": [
      "路有论冤谪，言皆在中兴。",
      "空闻迁贾谊，不待相孙弘。",
      "江阔惟回首，天高但抚膺。",
      "去年相送地，春雪满黄陵。"
    ]
  },
  {
    "volume": 540,
    "sequence": 166,
    "title": "裴明府居止",
    "author": "李商隐",
    "content": [
      "爱君茅屋下，向晚水溶溶。",
      "试墨书新竹，张琴和古松。",
      "坐来闻好鸟，归去度疏钟。",
      "明日还相见，桥南贳酒醲。"
    ]
  },
  {
    "volume": 540,
    "sequence": 167,
    "title": "陆发荆南始至商洛",
    "author": "李商隐",
    "content": [
      "昔去真无奈，今还岂自知。",
      "青辞木奴橘，紫见地仙芝。",
      "四海秋风阔，千岩暮景迟。",
      "向来忧际会，犹有五湖期。"
    ]
  },
  {
    "volume": 540,
    "sequence": 168,
    "title": "陈后宫",
    "author": "李商隐",
    "content": [
      "玄武开新苑，龙舟宴幸频。",
      "渚莲参法驾，沙鸟犯句陈。",
      "寿献金茎露，歌翻玉树尘。",
      "夜来江令醉，别诏宿临春。"
    ]
  },
  {
    "volume": 540,
    "sequence": 169,
    "title": "乐游原",
    "author": "李商隐",
    "content": [
      "春梦乱不记，春原登已重。",
      "青门弄烟柳，紫阁舞云松。",
      "拂砚轻冰散，开尊绿酎浓。",
      "无悰托诗遣，吟罢更无悰。"
    ]
  },
  {
    "volume": 540,
    "sequence": 170,
    "title": "赠子直花下（令狐绹字子直）",
    "author": "李商隐",
    "content": [
      "池光忽隐墙，花气乱侵房。",
      "屏缘蝶留粉，窗油蜂印黄。",
      "官书推小吏，侍史从清郎。",
      "并马更吟去，寻思有底忙。"
    ]
  },
  {
    "volume": 540,
    "sequence": 171,
    "title": "小园独酌",
    "author": "李商隐",
    "content": [
      "柳带谁能结，花房未肯开。",
      "空余双蝶舞，竟绝一人来。",
      "半展龙须席，轻斟玛瑙杯。",
      "年年春不定，虚信岁前梅。"
    ]
  },
  {
    "volume": 540,
    "sequence": 172,
    "title": "思归",
    "author": "李商隐",
    "content": [
      "固有楼堪倚，能无酒可倾。",
      "岭云春沮洳，江月夜晴明。",
      "鱼乱书何托，猿哀梦易惊。",
      "旧居连上苑，时节正迁莺。"
    ]
  },
  {
    "volume": 540,
    "sequence": 173,
    "title": "献寄旧府开封公（开封公，令狐楚也）",
    "author": "李商隐",
    "content": [
      "幕府三年远，春秋一字褒。",
      "书论秦逐客，赋续楚离骚。",
      "地理南溟阔，天文北极高。",
      "酬恩抚身世，未觉胜鸿毛。"
    ]
  },
  {
    "volume": 540,
    "sequence": 174,
    "title": "向晚",
    "author": "李商隐",
    "content": [
      "当风横去幰，临水卷空帷。",
      "北土秋千罢，南朝祓禊归。",
      "花情羞脉脉，柳意怅微微。",
      "莫叹佳期晚，佳期自古稀。"
    ]
  },
  {
    "volume": 540,
    "sequence": 175,
    "title": "春游",
    "author": "李商隐",
    "content": [
      "桥峻斑骓疾，川长白鸟高。",
      "烟轻惟润柳，风滥欲吹桃。",
      "徙倚三层阁，摩挲七宝刀。",
      "庾郎年最少，青草妒春袍。"
    ]
  },
  {
    "volume": 540,
    "sequence": 176,
    "title": "离席",
    "author": "李商隐",
    "content": [
      "出宿金尊掩，从公玉帐新。",
      "依依向余照，远远隔芳尘。",
      "细草翻惊雁，残花伴醉人。",
      "杨朱不用劝，只是更沾巾。"
    ]
  },
  {
    "volume": 540,
    "sequence": 177,
    "title": "俳谐",
    "author": "李商隐",
    "content": [
      "短顾何由遂，迟光且莫惊。",
      "莺能歌子夜，蝶解舞宫城。",
      "柳讶眉双浅，桃猜粉太轻。",
      "年华有情状，吾岂怯平生。"
    ]
  },
  {
    "volume": 540,
    "sequence": 178,
    "title": "细雨",
    "author": "李商隐",
    "content": [
      "萧洒傍回汀，依微过短亭。",
      "气凉先动竹，点细未开萍。",
      "稍促高高燕，微疏的的萤。",
      "故园烟草色，仍近五门青。"
    ]
  },
  {
    "volume": 540,
    "sequence": 179,
    "title": "商於新开路",
    "author": "李商隐",
    "content": [
      "六百商於路，崎岖古共闻。",
      "蜂房春欲暮，虎阱日初曛。",
      "路向泉间辨，人从树杪分。",
      "更谁开捷径，速拟上青云。"
    ]
  },
  {
    "volume": 540,
    "sequence": 180,
    "title": "题郑大有隐居",
    "author": "李商隐",
    "content": [
      "结构何峰是，喧闲此地分。",
      "石梁高泻月，樵路细侵云。",
      "偃卧蛟螭室，希夷鸟兽群。",
      "近知西岭上，玉管有时闻。"
    ]
  }
]