[
  {
    "volume": 605,
    "sequence": 1,
    "title": "放歌行",
    "author": "邵谒",
    "content": [
      "龟为秉灵亡，鱼为弄珠死。",
      "心中自有贼，莫怨任公子。",
      "屈原若不贤，焉得沉湘水。"
    ]
  },
  {
    "volume": 605,
    "sequence": 2,
    "title": "长安寒食",
    "author": "邵谒",
    "content": [
      "春日照九衢，春风媚罗绮。",
      "万骑出都门，拥在香尘里。",
      "莫辞吊枯骨，千载长如此。",
      "安知今日身，不是昔时鬼。",
      "但看平地游，亦见摧輈死。"
    ]
  },
  {
    "volume": 605,
    "sequence": 3,
    "title": "贞女墓",
    "author": "邵谒",
    "content": [
      "生持节操心，死作坚贞鬼。",
      "至今坟上春，草木无花卉。"
    ]
  },
  {
    "volume": 605,
    "sequence": 4,
    "title": "自叹",
    "author": "邵谒",
    "content": [
      "春蚕未成茧，已贺箱笼实。",
      "蟢子徒有丝，终年不成匹。",
      "每念古人言，有得则有失。",
      "我命独如何，憔悴长如一。",
      "白日九衢中，幽独暗如漆。",
      "流泉有枯时，穷贱无尽日。",
      "惆怅复惆怅，几回新月出。"
    ]
  },
  {
    "volume": 605,
    "sequence": 5,
    "title": "送徐群宰望江",
    "author": "邵谒",
    "content": [
      "古人力文学，所务安疲甿。",
      "今人力文学，所务惟公卿。",
      "大贤重邦本，屈迹官武城。",
      "劝民勤机杼，自然国用并。",
      "但见富贵者，知食不知耕。",
      "忽尔秋不熟，储廪焉得盈。",
      "贡艺既精苦，用心必公平。",
      "吾道不遗贤，霄汉期芳馨。",
      "一夫若有德，千古称其英。",
      "陶潜虽理邑，崔烈徒台衡。",
      "浊者必恶清，瞽者必恶明。",
      "孤松自有色，岂夺众草荣。",
      "为刀若不利，焉得宰牛名。",
      "为丝若不直，焉得琴上声。",
      "好去立高节，重来振羽翎。"
    ]
  },
  {
    "volume": 605,
    "sequence": 6,
    "title": "秋夕",
    "author": "邵谒",
    "content": [
      "万里凭梦归，骨肉皆在眼。",
      "觉来益惆怅，不信长安远。",
      "人人但为农，我独常逢旱。",
      "恶命如漏卮，滴滴添不满。",
      "天末雁来时，一叫一肠断。"
    ]
  },
  {
    "volume": 605,
    "sequence": 7,
    "title": "览孟东野集",
    "author": "邵谒",
    "content": [
      "蚌死留夜光，剑折留锋铓。",
      "哲人归大夜，千古传珪璋。",
      "珪璋遍四海，人伦多变改。",
      "题花花已无，玩月月犹在。",
      "不知天地间，白日几时昧。"
    ]
  },
  {
    "volume": 605,
    "sequence": 8,
    "title": "送友人江行",
    "author": "邵谒",
    "content": [
      "送君若浪水，叠叠愁思起。",
      "梦魂如月明，相送秋江里。"
    ]
  },
  {
    "volume": 605,
    "sequence": 9,
    "title": "下第有感",
    "author": "邵谒",
    "content": [
      "古人有遗言，天地如掌阔。",
      "我行三十载，青云路未达。",
      "尝闻读书者，所贵免征伐。",
      "谁知失意时，痛于刃伤骨。",
      "身如石上草，根蒂浅难活。",
      "人人皆爱春，我独愁花发。",
      "如何归故山，相携采薇蕨。"
    ]
  },
  {
    "volume": 605,
    "sequence": 10,
    "title": "论政",
    "author": "邵谒",
    "content": [
      "贤哉三握发，为有天下忧。",
      "孙弘不开阁，丙吉宁问牛。",
      "内政由股肱，外政由诸侯。",
      "股肱政若行，诸侯政自修。",
      "一物不得所，蚁穴满山丘。",
      "莫言万木死，不因一叶秋。",
      "朱云若不直，汉帝终自由。",
      "子婴一失国，渭水东悠悠。"
    ]
  },
  {
    "volume": 605,
    "sequence": 11,
    "title": "战城南",
    "author": "邵谒",
    "content": [
      "武皇重征伐，战士轻生死。",
      "朝争刃上功，暮作泉下鬼。",
      "悲风吊枯骨，明月照荒垒。",
      "千载留长声，呜咽城南水。"
    ]
  },
  {
    "volume": 605,
    "sequence": 12,
    "title": "赠郑殷处士",
    "author": "邵谒",
    "content": [
      "善琴不得听，嘉玉不得名。",
      "知音既已死，良匠亦未生。",
      "退居一河湄，山中物景清。",
      "鱼沉池水碧，鹤去松枝轻。",
      "长材靡入用，大厦失巨楹。",
      "颜子不得禄，谁谓天道平。"
    ]
  },
  {
    "volume": 605,
    "sequence": 13,
    "title": "古乐府",
    "author": "邵谒",
    "content": [
      "对酒弹古琴，弦中发新音。",
      "新音不可辨，十指幽怨深。",
      "妾颜不自保，四时如车轮。",
      "不知今夜月，曾照几时人。",
      "露滴芙蓉香，香销心亦死。",
      "良时无可留，残红谢池水。"
    ]
  },
  {
    "volume": 605,
    "sequence": 14,
    "title": "经安容先生旧居",
    "author": "邵谒",
    "content": [
      "羽化留遗踪，千载踪难没。",
      "一泉岩下水，几度换明月。",
      "松老不改柯，龙久皆变骨。",
      "云雨有归时，鸡犬无还日。",
      "至今青山中，寂寞桃花发。"
    ]
  },
  {
    "volume": 605,
    "sequence": 15,
    "title": "望行人",
    "author": "邵谒",
    "content": [
      "登楼恐不高，及高君已远。",
      "云行郎即行，云归郎不返。",
      "嗟为楼上人，望望不相近。",
      "若作辙中泥，不放郎车转。",
      "白日下西山，望尽妾肠断。"
    ]
  },
  {
    "volume": 605,
    "sequence": 16,
    "title": "岁丰",
    "author": "邵谒",
    "content": [
      "皇天降丰年，本忧贫士食。",
      "贫士无良畴，安能得稼穑。",
      "工佣输富家，日落长叹息。",
      "为供豪者粮，役尽匹夫力。",
      "天地莫施恩，施恩强者得。"
    ]
  },
  {
    "volume": 605,
    "sequence": 17,
    "title": "金谷园怀古",
    "author": "邵谒",
    "content": [
      "在富莫骄奢，骄奢多自亡。",
      "为女莫骋容，骋容多自伤。",
      "如何金谷园，郁郁椒兰房。",
      "昨夜绮罗列，今日池馆荒。",
      "竹死不变节，花落有馀香。",
      "美人抱义死，千载名犹彰。",
      "娇歌无遗音，明月留清光。",
      "浮云易改色，衰草难重芳。",
      "不学韩侯妇，衔冤报宋王。"
    ]
  },
  {
    "volume": 605,
    "sequence": 18,
    "title": "春日有感",
    "author": "邵谒",
    "content": [
      "我心如蘖苦，他见如荠甘。",
      "火未到身者，痛楚难共谙。",
      "但言贫者拙，不言富者贪。",
      "谁知苦寒女，力尽为桑蚕。"
    ]
  },
  {
    "volume": 605,
    "sequence": 19,
    "title": "学仙词",
    "author": "邵谒",
    "content": [
      "上仙传秘诀，澹薄与无营。",
      "炼药□□□，变姓不变形。",
      "三尸既无累，百虑自不生。",
      "是知寸心中，有路通上清。",
      "祖龙好仙术，烧却黄金精。"
    ]
  },
  {
    "volume": 605,
    "sequence": 20,
    "title": "妓女",
    "author": "邵谒",
    "content": [
      "天若许人登，青山高不止。",
      "地若许人穷，黄泉深无水。",
      "量诸造化情，物成皆有以。",
      "如何上青冥，视之平若砥。",
      "日下骋琅玕，空中无罗绮。",
      "但见势腾凌，将为长如此。",
      "炫耀一时间，逡巡九泉里。",
      "一种为埃尘，不学堕楼死。"
    ]
  },
  {
    "volume": 605,
    "sequence": 21,
    "title": "寒女行",
    "author": "邵谒",
    "content": [
      "寒女命自薄，生来多贱微。",
      "家贫人不聘，一身无所归。",
      "养蚕多苦心，茧熟他人丝。",
      "织素徒苦力，素成他人衣。",
      "青楼富家女，才生便有主。",
      "终日著罗绮，何曾识机杼。",
      "清夜闻歌声，听之泪如雨。",
      "他人如何欢，我意又何苦。",
      "所以问皇天，皇天竟无语。"
    ]
  },
  {
    "volume": 605,
    "sequence": 22,
    "title": "览镜",
    "author": "邵谒",
    "content": [
      "一照一回悲，再照颜色衰。",
      "日月自流水，不知身老时。",
      "昨日照红颜，今朝照白丝。",
      "白丝与红颜，相去咫尺间。"
    ]
  },
  {
    "volume": 605,
    "sequence": 23,
    "title": "轻薄行",
    "author": "邵谒",
    "content": [
      "薄薄身上衣，轻轻浮云质。",
      "长安一花开，九陌马蹄疾。",
      "谁言公子车，不是天上力。"
    ]
  },
  {
    "volume": 605,
    "sequence": 24,
    "title": "苦别离",
    "author": "邵谒",
    "content": [
      "十五为君婚，二十入君门。",
      "自从入户后，见君长出门。",
      "朝看相送人，暮看相送人。",
      "若遣折杨柳，此地树无根。",
      "愿为陌上土，得作马蹄尘。",
      "愿为曲木枝，得作双车轮。",
      "安得太行山，移来君马前。"
    ]
  },
  {
    "volume": 605,
    "sequence": 25,
    "title": "览张骞传",
    "author": "邵谒",
    "content": [
      "采药不得根，寻河不得源。",
      "此时虚白首，徒感武皇恩。",
      "桑田未闻改，日月曾几昏。",
      "仙骨若求得，垄头无新坟。",
      "不见杜陵草，至今空自繁。"
    ]
  },
  {
    "volume": 605,
    "sequence": 26,
    "title": "白头吟",
    "author": "邵谒",
    "content": [
      "汉家天宇阔，日月不暂闲。",
      "常将古今骨，裨作北邙山。",
      "山高势已极，犹自凋朱颜。"
    ]
  },
  {
    "volume": 605,
    "sequence": 27,
    "title": "瞽者叹",
    "author": "邵谒",
    "content": [
      "我心岂不平，我目自不明。",
      "徒云备双足，天下何由行。"
    ]
  },
  {
    "volume": 605,
    "sequence": 28,
    "title": "送从弟长安下第南归觐亲",
    "author": "邵谒",
    "content": [
      "白日不得照，戴天如戴盆。",
      "青云未见路，丹车劳出门。",
      "采薇秦山镇，养亲湘水源。",
      "心中岂不切，其如行路难。",
      "为文清益峻，为心直且安。",
      "芝兰未入用，馨香志独存。",
      "他门种桃李，犹能荫子孙。",
      "我家有棠阴，枝叶竟不繁。",
      "心醉岂因酒，愁多徒见萱。",
      "征徒忽告归，执袂殷勤论。",
      "在鸟终为凤，为鱼须化鲲。",
      "富贵岂长守，贫贱宁有根。",
      "丈夫志不大，何以佐乾坤。",
      "昼短疾于箭，早来献天言。",
      "莫恋苍梧畔，野烟横破村。"
    ]
  },
  {
    "volume": 605,
    "sequence": 29,
    "title": "少年行",
    "author": "邵谒",
    "content": [
      "丈夫十八九，胆气欺韩彭。",
      "报仇不用剑，辅国不用兵。",
      "以目为水鉴，以心作权衡。",
      "愿君似尧舜，能使天下平。",
      "何必走马夸弓矢，然后致得人心争。"
    ]
  },
  {
    "volume": 605,
    "sequence": 30,
    "title": "汉宫井",
    "author": "邵谒",
    "content": [
      "辘轳声绝离宫静，班姬几度照金井。",
      "梧桐老去残花开，犹似当时美人影。"
    ]
  },
  {
    "volume": 605,
    "sequence": 31,
    "title": "显茂楼",
    "author": "邵谒",
    "content": [
      "秦山渭水尚悠悠，如何草树迷宫阙。",
      "繁华朱翠尽东流，唯有望楼对明月。"
    ]
  },
  {
    "volume": 605,
    "sequence": 32,
    "title": "紫阁峰",
    "author": "邵谒",
    "content": [
      "壮国山河倚空碧，迥拔烟霞侵太白。",
      "绿崖下视千万寻，青天只据百馀尺。"
    ]
  }
]