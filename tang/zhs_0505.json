[
  {
    "volume": 505,
    "sequence": 1,
    "title": "题寺壁二首",
    "author": "吕群",
    "content": [
      "路行三蜀尽，身及一阳生。",
      "赖有残灯火，相依坐到明。",
      "社后辞巢燕，霜前别蒂蓬。",
      "愿为蝴蝶梦，飞去觅关中。"
    ]
  },
  {
    "volume": 505,
    "sequence": 2,
    "title": "黄蜀葵",
    "author": "崔涯",
    "content": [
      "野栏秋景晚，疏散两三枝。",
      "嫩碧浅轻态，幽香闲澹姿。",
      "露倾金盏小，风引道冠欹。",
      "独立悄无语，清愁人讵知。"
    ]
  },
  {
    "volume": 505,
    "sequence": 3,
    "title": "咏春风",
    "author": "崔涯",
    "content": [
      "动地经天物不伤，高情逸韵住何方。",
      "扶持燕雀连天去，断送杨花尽日狂。",
      "绕桂月明过万户，弄帆晴晚渡三湘。",
      "孤云虽是无心物，借便吹教到帝乡。"
    ]
  },
  {
    "volume": 505,
    "sequence": 4,
    "title": "竹",
    "author": "崔涯",
    "content": [
      "领得溪风不放回，傍窗缘砌遍庭栽。",
      "须招野客为邻住，看引山禽入郭来。",
      "幽院独惊秋气早，小门深向绿阴开。",
      "谁怜翠色兼寒影，静落茶瓯与酒杯。"
    ]
  },
  {
    "volume": 505,
    "sequence": 5,
    "title": "侠士诗",
    "author": "崔涯",
    "content": [
      "太行岭上二尺雪，崔涯袖中三尺铁。",
      "一朝若遇有心人，出门便与妻儿别。"
    ]
  },
  {
    "volume": 505,
    "sequence": 6,
    "title": "别妻",
    "author": "崔涯",
    "content": [
      "陇上泉流陇下分，断肠呜咽不堪闻。",
      "嫦娥一入月中去，巫峡千秋空白云。"
    ]
  },
  {
    "volume": 505,
    "sequence": 7,
    "title": "杂嘲二首",
    "author": "崔涯",
    "content": [
      "二年不到宋家东，阿母深居僻巷中。",
      "含泪向人羞不语，琵琶弦断倚屏风。",
      "日暮迎来香閤中，百年心事一宵同。",
      "寒鸡鼓翼纱窗外，已觉恩情逐晓风。"
    ]
  },
  {
    "volume": 505,
    "sequence": 8,
    "title": "悼妓",
    "author": "崔涯",
    "content": [
      "赤板桥西小竹篱，槿花还似去年时。",
      "淡黄衫子浑无色，肠断丁香画雀儿。"
    ]
  },
  {
    "volume": 505,
    "sequence": 9,
    "title": "自苏州至望亭驿有作（一作李嘉祐诗）",
    "author": "郭良骥",
    "content": [
      "南浦菰蒲绕白蘋，东吴黎庶逐黄巾。",
      "野棠自发空流水，江燕初归不见人。",
      "远岫依依如送客，平田渺渺独伤春。",
      "那堪回首长洲苑，烽火年年报虏尘。"
    ]
  },
  {
    "volume": 505,
    "sequence": 10,
    "title": "邺中行",
    "author": "郭良骥",
    "content": [
      "年去年来秋更春，魏家园庙已成尘。",
      "只今惟有西陵在，无复当时歌舞人。"
    ]
  },
  {
    "volume": 505,
    "sequence": 11,
    "title": "公无渡河",
    "author": "王睿",
    "content": [
      "浊波洋洋兮凝晓雾，公无渡河兮公竟渡。",
      "风号水激兮呼不闻，提壶看入兮中流去。",
      "浪摆衣裳兮随步没，沉尸深入兮蛟螭窟。",
      "蛟螭尽醉兮君血干，推出黄沙兮泛君骨。",
      "当时君死妾何适，遂就波涛合魂魄。",
      "愿持精卫衔石心，穷取河源塞泉脉。"
    ]
  },
  {
    "volume": 505,
    "sequence": 12,
    "title": "松",
    "author": "王睿",
    "content": [
      "寒松耸拔倚苍岑，绿叶扶疏自结阴。",
      "丁固梦时还有意，秦王封日岂无心。",
      "常将正节栖孤鹤，不遣高枝宿众禽。",
      "好是特凋群木后，护霜凌雪翠逾深。"
    ]
  },
  {
    "volume": 505,
    "sequence": 13,
    "title": "竹",
    "author": "王睿",
    "content": [
      "庭竹森疏玉质寒，色包葱碧尽琅玕。",
      "翠筠不乐湘娥泪，斑箨堪裁汉主冠。",
      "成韵含风已萧瑟，媚涟凝渌更檀栾。",
      "此君引凤为龙日，耸节稍云直上看。"
    ]
  },
  {
    "volume": 505,
    "sequence": 14,
    "title": "解昭君怨",
    "author": "王睿",
    "content": [
      "莫怨工人丑画身，莫嫌明主遣和亲。",
      "当时若不嫁胡虏，只是宫中一舞人。"
    ]
  },
  {
    "volume": 505,
    "sequence": 15,
    "title": "祠渔山神女歌二首",
    "author": "王睿",
    "content": [
      "蓪草头花椰叶裙，蒲葵树下舞蛮云。",
      "引领望江遥滴酒，白蘋风起水生文。",
      "枨枨山响答琵琶，酒湿青莎肉饲鸦。",
      "树叶无声神去后，纸钱灰出木绵花。"
    ]
  },
  {
    "volume": 505,
    "sequence": 16,
    "title": "牡丹（一作王毂诗）",
    "author": "王睿",
    "content": [
      "牡丹妖艳乱人心，一国如狂不惜金。",
      "曷若东园桃与李，果成无语自成阴。"
    ]
  },
  {
    "volume": 505,
    "sequence": 17,
    "title": "秋（一作王毂诗）",
    "author": "王睿",
    "content": [
      "蝉噪古槐疏叶下，树衔斜日映孤城。",
      "欲知潘鬓愁多少，一夜新添白数茎。"
    ]
  },
  {
    "volume": 505,
    "sequence": 18,
    "title": "燕（一作王毂诗）",
    "author": "王睿",
    "content": [
      "海燕双飞意若何，曲梁呕嘎语声多。",
      "茅檐不必嫌卑陋，犹胜吴宫爇尔窠。"
    ]
  },
  {
    "volume": 505,
    "sequence": 19,
    "title": "白云向空尽（一作周成诗）",
    "author": "焦郁",
    "content": [
      "白云升远岫，摇曳入晴空。",
      "乘化随舒卷，无心任始终。",
      "欲销仍带日，将断更因风。",
      "势薄飞难定，天高色易穷。",
      "影收元气表，光灭太虚中。",
      "倘若从龙去，还施济物功。"
    ]
  },
  {
    "volume": 505,
    "sequence": 20,
    "title": "春雪",
    "author": "焦郁",
    "content": [
      "散漫天涯色，乘春四望平。",
      "不分残照影，何处断鸿声。",
      "缭绕先经塞，霏微近过城。",
      "因风低未敛，带雨重还轻。",
      "干吕知时泰，如膏候岁成。",
      "小儒同品物，无以答皇明。",
      "春雪空濛帘外斜，霏微半入野人家。",
      "长天远树山山白，不辨梅花与柳花。"
    ]
  },
  {
    "volume": 505,
    "sequence": 21,
    "title": "赠去婢",
    "author": "崔郊",
    "content": [
      "公子王孙逐后尘，绿珠垂泪滴罗巾。",
      "侯门一入深如海，从此萧郎是路人。"
    ]
  },
  {
    "volume": 505,
    "sequence": 22,
    "title": "江西投谒所知为典客所阻因赋",
    "author": "刘鲁风",
    "content": [
      "万卷书生刘鲁风，烟波万里谒文翁。",
      "无钱乞与韩知客，名纸毛生不肯通。"
    ]
  },
  {
    "volume": 505,
    "sequence": 23,
    "title": "玉清行",
    "author": "柳泌",
    "content": [
      "遥遥寒冬时，萧萧蹑太无。",
      "仰望蕊宫殿，横天临不虚。",
      "下看白日流，上造真皇居。",
      "西牖日门开，南衢星宿疏。",
      "王母来瑶池，庆云拥琼舆。",
      "嵬峨丹凤冠，摇曳紫霞裾。",
      "照彻圣姿严，飘飖神步徐。",
      "仙郎执玉节，侍女捧金书。",
      "灵香散彩烟，北阙路輧阗。",
      "龙马行无迹，歌钟声沸天。",
      "驭风升宝座，郁景晏华筵。",
      "妙奏三春曲，高罗万古仙。",
      "七珍飞满座，九液酌如泉。",
      "灵佩垂轩下，旗幡列帐前。",
      "狮麟威赫赫，鸾凤影翩翩。",
      "顾盼乃须臾，已是数千年。"
    ]
  },
  {
    "volume": 505,
    "sequence": 24,
    "title": "琼台",
    "author": "柳泌",
    "content": [
      "崖壁盘空天路回，白云行尽见琼台。",
      "洞门黯黯阴云闭，金阙曈曈日殿开。"
    ]
  },
  {
    "volume": 505,
    "sequence": 25,
    "title": "操莲曲",
    "author": "何希尧",
    "content": [
      "锦莲浮处水粼粼，风外香生袜底尘。",
      "荷叶荷裙相映色，闻歌不见采莲人。"
    ]
  },
  {
    "volume": 505,
    "sequence": 26,
    "title": "一枝花",
    "author": "何希尧",
    "content": [
      "几树晴葩映水开，乱红狼藉点苍苔。",
      "东风留得残枝在，为惜余芳独看来。"
    ]
  },
  {
    "volume": 505,
    "sequence": 27,
    "title": "柳枝词",
    "author": "何希尧",
    "content": [
      "大堤杨柳雨沈沈，万缕千条惹恨深。",
      "飞絮满天人去远，东风无力系春心。"
    ]
  },
  {
    "volume": 505,
    "sequence": 28,
    "title": "海棠",
    "author": "何希尧",
    "content": [
      "著雨胭脂点点消，半开时节最妖娆。",
      "谁家更有黄金屋，深锁东风贮阿娇。"
    ]
  },
  {
    "volume": 505,
    "sequence": 29,
    "title": "遗临平监吏",
    "author": "朱冲和",
    "content": [
      "三千里外布干戈，果得鲸鲵入网罗。",
      "今日宝刀无杀气，只缘君处受恩多。"
    ]
  },
  {
    "volume": 505,
    "sequence": 30,
    "title": "荻塘西庄赠房元垂",
    "author": "张光朝",
    "content": [
      "门在荻塘西，塘高何联联。",
      "往昔分地利，远近无闲田。",
      "水国信污下，霖霪即成川。",
      "苗稼尽淹没，兹乡独丰年。",
      "家肥待亲懿，人乐思管弦。",
      "日晏始能起，盥漱看厨烟。",
      "酝酒寒正熟，养鱼长食鲜。",
      "黄昏钟未鸣，偃息早已眠。",
      "何意久城市，寂寥丘中缘。",
      "俯仰在颜色，区区人事间。",
      "忆昔炎汉时，乃知绮季贤。",
      "静默不能仕，养老终南山。"
    ]
  },
  {
    "volume": 505,
    "sequence": 31,
    "title": "天门街西观荣王聘妃（荣王，宪宗幼子）",
    "author": "张光朝",
    "content": [
      "仙媛来朱邸，名山出紫微。",
      "三周初展义，百两遂言归。",
      "郑国通梁苑，天津接帝畿。",
      "桥成乌鹊助，盖转凤凰飞。",
      "霜仗迎秋色，星缸满夜辉。",
      "从兹磐石固，应为得贤妃。"
    ]
  },
  {
    "volume": 505,
    "sequence": 32,
    "title": "天门街西观荣王聘妃",
    "author": "梁铉",
    "content": [
      "帝子乘龙夜，三星照户前。",
      "两行宫火出，十里道铺筵。",
      "罗绮明中识，箫韶暗里传。",
      "灯攒九华扇，帐撒五铢钱。",
      "交颈文鸳合，和鸣彩凤连。",
      "欲知来日美，双拜紫微天。",
      "。"
    ]
  }
]