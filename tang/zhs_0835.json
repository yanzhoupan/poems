[
  {
    "volume": 835,
    "sequence": 1,
    "title": "蜀王入大慈寺听讲（天复三年作）",
    "author": "贯休",
    "content": [
      "玉节金珂响似雷，水晶宫殿步裴回。",
      "只缘支遁谈经妙，所以许询都讲来。",
      "帝释镜中遥仰止，魔军殿上动崔巍。",
      "千重香拥龙鳞立，五种风生锦绣开。",
      "宽似大溟生日月，秀如四岳出尘埃。",
      "一条紫气随高步，九色仙花落古台。",
      "谢太傅须同八凯，姚梁公可并三台。",
      "登楼喜色禾将熟，望国诚明首不回。",
      "驾驭英雄如赤子，雌黄贤哲贡琼瑰。",
      "六条消息心常苦，一剑晶荧敌尽摧。",
      "木铎声中天降福，景星光里地无灾。",
      "百千民拥听经座，始见重天社稷才。"
    ]
  },
  {
    "volume": 835,
    "sequence": 2,
    "title": "蜀王登福感寺塔三首",
    "author": "贯休",
    "content": [
      "天资忠孝佐金轮，香火空王有宿因。",
      "此世喜登金骨塔，前生应是育王身。",
      "封疆岁暮笙歌合，襦裤正初锦绣新。",
      "释子沾恩无以报，只擎章句贡平津。",
      "似圣悲增道不穷，忧民忧国契尧聪。",
      "两髯有雪丹霄外，万里无尘一望中。",
      "南照微明连莽苍，峨嵋拥秀接崆峒。",
      "林僧岁月知何幸，还似支公见谢公。",
      "步步层层孰可陪，相轮边日照三台。",
      "喜欢烝庶皆相逐，惆怅銮舆尚未回。",
      "金铎撼风天乐近，仙花含露瑞烟开。",
      "一年一度常如此，愿见文翁百度来。"
    ]
  },
  {
    "volume": 835,
    "sequence": 3,
    "title": "少监三首",
    "author": "贯休",
    "content": [
      "器琢仙珪美有余，席珍国宝比难如。",
      "衔花乳燕看调瑟，衣锦佳人侍读书。",
      "荀氏门风龙变化，谢家庭树玉扶疏。",
      "即期寰海隆平日，归佐吾皇侍玉除。",
      "益友相随益自强，趋庭问礼日昭彰。",
      "袍新宫锦千人目，马骏桃花一巷香。",
      "偏爱曾颜终必及，或如韩白亦无妨。",
      "八龙三虎森如也，万古千秋瑞圣唐。",
      "具体而微太少年，凤毛五色带非烟。",
      "倚天长剑看无敌，绕树号猿已应弦。",
      "接士开襟清圣熟，分题得句落花前。",
      "即应出将传家法，圣泽恩波浩浩然。"
    ]
  },
  {
    "volume": 835,
    "sequence": 4,
    "title": "再到钟陵作",
    "author": "贯休",
    "content": [
      "六七年来到豫章，旧游知己半凋伤。",
      "春风还有花千树，往事都如梦一场。",
      "无限丘墟侵郭路，几多台榭浸湖光。",
      "只应唯有西山色，依旧崔巍上寺墙。"
    ]
  },
  {
    "volume": 835,
    "sequence": 5,
    "title": "经弟妹坟",
    "author": "贯休",
    "content": [
      "泪不曾垂此日垂，山前弟妹冢离离。",
      "年长于吾未得力，家贫抛尔去多时。",
      "鸿冲□□霜中断，蕙杂黄蒿冢上衰。",
      "恩爱苦情抛未得，不堪回首步迟迟。"
    ]
  },
  {
    "volume": 835,
    "sequence": 6,
    "title": "到蜀与郑中丞相遇",
    "author": "贯休",
    "content": [
      "深隐犹为未死灰，远寻知己遇三台。",
      "如何麋鹿群中出，又见鹓鸾天上来。",
      "剑阁霞粘残雪在，锦江香甚百花开。",
      "谩期王谢来相访，不是支公出世才。"
    ]
  },
  {
    "volume": 835,
    "sequence": 7,
    "title": "别冯使君",
    "author": "贯休",
    "content": [
      "瓦砾文章岂有媒，两三年只在金台。",
      "本师头白须归去，太守门清愿再来。",
      "皓皓玉霜孤雁远，萧萧松岛片帆开。",
      "从兹林下终无事，唯只焚香祝上台。"
    ]
  },
  {
    "volume": 835,
    "sequence": 8,
    "title": "上新定宋使君",
    "author": "贯休",
    "content": [
      "禅坐吟行谁与同，杉松共在寂寥中。",
      "碧云诗里终难到，白藕花经讲始终。",
      "水叠山层擎草疏，砧清月苦立霜风。",
      "十年勤苦今酬了，得句桐江识谢公。"
    ]
  },
  {
    "volume": 835,
    "sequence": 9,
    "title": "和李判官见新榜为兄下第",
    "author": "贯休",
    "content": [
      "失意荆枝滴泪频，陟冈何翅不知春。",
      "心中岐路平如砥，天上文章妙入神。",
      "休说宋风回鹢首，即看雷火燎龙鳞。",
      "从兹相次红霞里，留取方书与世人。"
    ]
  },
  {
    "volume": 835,
    "sequence": 10,
    "title": "送罗邺赴许昌辟",
    "author": "贯休",
    "content": [
      "方得论心又别离，黯然江上步迟迟。",
      "不堪回首崎岖路，正是寒风皴错时。",
      "美似郄超终有日，去依刘表更何疑。",
      "前程不少南飞雁，聊寄新诗慰所思。"
    ]
  },
  {
    "volume": 835,
    "sequence": 11,
    "title": "酬韦相公见寄",
    "author": "贯休",
    "content": [
      "盐梅金鼎美调和，诗寄空林问讯多。",
      "秦客弈棋抛已久，楞严禅髓更无过。",
      "万般如幻希先觉，一丈临山且奈何。",
      "空讽平津好珠玉，不知更得及门么？"
    ]
  },
  {
    "volume": 835,
    "sequence": 12,
    "title": "酬张相公见寄",
    "author": "贯休",
    "content": [
      "周郎怀抱好知音，常爱山僧物外心。",
      "闭户不知芳草歇，无能唯拟住山深。",
      "感通未合三生石，骚雅欢擎九转金。",
      "但似前朝萧与蒋，老僧风雪亦相寻。"
    ]
  },
  {
    "volume": 835,
    "sequence": 13,
    "title": "酬王相公见赠",
    "author": "贯休",
    "content": [
      "孤拙将来岂偶然，不能为漏滴青莲。",
      "一从麟笔题墙后，常只冥心古像前。",
      "九德陶熔空有迹，六窗清净始通禅。",
      "今朝幸捧琼瑶赠，始见玄中更有玄。"
    ]
  },
  {
    "volume": 835,
    "sequence": 14,
    "title": "酬周相公见赠",
    "author": "贯休",
    "content": [
      "三界无家是出家，岂宜拊凤睹新麻。",
      "幸生白发逢今圣，曾梦青莲映玉沙。",
      "境陟名山烹锦水，睡忘东白洞平茶。",
      "喜擎绣段攀金鼎，谢脁余霞始是霞。"
    ]
  },
  {
    "volume": 835,
    "sequence": 15,
    "title": "道情偈三首",
    "author": "贯休",
    "content": [
      "崆峒老人专一一，黄梅真叟却无无。",
      "独坐松根石头上，四溟无限月轮孤。",
      "非色非空非不空，空中真色不玲珑。",
      "可怜卢大担柴者，拾得骊珠橐籥中。",
      "优钵罗花万劫春，频犁田地绝纤尘。",
      "道吾道者相招好，不是香林采叶人。"
    ]
  },
  {
    "volume": 835,
    "sequence": 16,
    "title": "马上作",
    "author": "贯休",
    "content": [
      "柳岸花堤夕照红，风清襟袖辔璁珑。",
      "行人莫讶频回首，家在凝岚一点中。"
    ]
  },
  {
    "volume": 835,
    "sequence": 17,
    "title": "道中逢乞食老僧",
    "author": "贯休",
    "content": [
      "赤棕榈笠眉毫垂，拄楖栗杖行迟迟。",
      "时人只施盂中饭，心似白莲那得知。"
    ]
  },
  {
    "volume": 835,
    "sequence": 18,
    "title": "秋末寄武昌一公",
    "author": "贯休",
    "content": [
      "见说武昌江上住，柏枯槐朽战时风。",
      "知师诗癖难医也，霜洒芦花明月中。"
    ]
  },
  {
    "volume": 835,
    "sequence": 19,
    "title": "陋巷",
    "author": "贯休",
    "content": [
      "坠叶如花欲满沟，破篱荒井一蝉幽。",
      "亦知希骥无希者，作么令人强转头。"
    ]
  },
  {
    "volume": 835,
    "sequence": 20,
    "title": "终南僧",
    "author": "贯休",
    "content": [
      "声利掀天竟不闻，草衣木食度朝昏。",
      "遥思山雪深一丈，时有仙人来打门。"
    ]
  },
  {
    "volume": 835,
    "sequence": 21,
    "title": "听僧弹琴",
    "author": "贯休",
    "content": [
      "家近吴王古战城，海风终日打墙声。",
      "今朝乡思浑堆积，琴上闻师大蟹行。"
    ]
  },
  {
    "volume": 835,
    "sequence": 22,
    "title": "渔者",
    "author": "贯休",
    "content": [
      "风恶波狂身似闲，满头霜雪背青山。",
      "相逢略问家何在，回指芦花满舍间。"
    ]
  },
  {
    "volume": 835,
    "sequence": 23,
    "title": "大蜀皇帝潜龙日述圣德诗五首",
    "author": "贯休",
    "content": [
      "岳渎殊祥日月精，入尧金镜佐休明。",
      "衣严黼黻皇恩重，剑折芙蓉紫气横。",
      "玉甃金汤山岳峻，花藏台榭管弦清。",
      "已闻图上凌烟阁，宠渥穹窿玉不名。",
      "扶持社稷似齐桓，百万雄师贵可观。",
      "神智发中真莫测，贡输天下学应难，风清鼙角□□□，□肃神龙草木寒。",
      "堪羡蜀民恒有福，太平时节一般般。",
      "珠履三千侍玉除，宫花飘锦早莺初。",
      "虽然周孔心相似，其奈龚黄政不如。",
      "浩浩歌谣闻禁掖，重重襦袴满樵渔。",
      "若论朝野艰难日，第一之功美有余。",
      "紫髯青眼代天才，韩白孙吴稍可陪。",
      "只见赤心尧日下，岂知真气梵天来。",
      "听经瑞雪时时落，登塔天花步步开。",
      "尽祝庄椿同寿考，人间岁月岂能催。",
      "丈夫勋业正乾坤，麟凤龟龙尽在门。",
      "西伯最怜耕让畔，曹参空爱酒盈樽。",
      "心慈为受金仙嘱，发白缘酬玉砌恩。",
      "从此于门转高大，可怜子子与孙孙。"
    ]
  },
  {
    "volume": 835,
    "sequence": 24,
    "title": "陈情献蜀皇帝",
    "author": "贯休",
    "content": [
      "河北江东处处灾，唯闻全蜀勿尘埃。",
      "一瓶一钵垂垂老，千水千山得得来，奈菀幽栖多胜景，巴歈陈贡愧非才。",
      "自惭林薮龙钟者，亦得亲登郭隗台。"
    ]
  },
  {
    "volume": 835,
    "sequence": 25,
    "title": "寿春节进大蜀皇帝五首",
    "author": "贯休",
    "content": [
      "上玄大帝降坤维，箕尾为臣副圣期。",
      "岂比赤光盈室日，全同白象下天时。",
      "文经武纬包三古，日角龙颜遏四夷。",
      "今日降神天上会，愿将天福比须弥。",
      "异香滴露降纷纷，紫电环枢照禁门。",
      "先冠百王临亿兆，后称十号震乾坤。",
      "羲轩之道方为道，草木沾恩始是恩。",
      "今以謏才歌睿德，犹如饮海妙难论。",
      "茂祉遐宣胜事并，薰风微入舜弦清。",
      "四洲不必归王化，一统那能计圣情。",
      "合合鼓钟膏雨滴，峨峨宫阙瑞烟横。",
      "西逾昆岳东连海，谁不梯山贺圣明。",
      "远人玉帛尽来归，及物天慈物物肥。",
      "春力遍时皆甲拆，王言闻者尽光辉。",
      "家家锦绣香醪熟，处处笙歌乳燕飞。",
      "为报蜀皇勤祷祝，圣明天子古今稀。",
      "积劫修来似炼金，为皇为帝万灵钦。",
      "能当浊世为清世，始见君心是佛心。",
      "九野黎民耕浩浩，百蛮朝骑日駸駸。",
      "今朝献寿将何比，愿似庄椿一万寻。"
    ]
  },
  {
    "volume": 835,
    "sequence": 26,
    "title": "对雪寄新定冯使君二首",
    "author": "贯休",
    "content": [
      "仙掌空思归未能，焚香冥目对残灯。",
      "岂知瑞雪千山合，空觉春寒半夜增。",
      "翳月素云埋粉堞，堆巢孤鹤下金绳。",
      "因思太守忧民切，吟对琼枝喜不胜。",
      "政化由来通上灵，丰年祥瑞满窗明。",
      "气严坐久灯凝焰，片大更深屋作声。",
      "飘掩烟霞何处去，奇支斜杉竹向帘倾。",
      "雪林中客虽无事，还有新诗半夜成。"
    ]
  },
  {
    "volume": 835,
    "sequence": 27,
    "title": "送刘相公朝觐二首",
    "author": "贯休",
    "content": [
      "九苞仙瑞曜垂衣，一品高标百辟师。",
      "魏相十思常自切，曹溪一句几生知。",
      "久交玉帐虽难别，须佐金轮去已迟。",
      "唯杜荆州最惆怅，柳门回首落花时。",
      "急征只是再登庸，生意人心万国同。",
      "燮理久征殷傅说，谭真欲过李玄通。",
      "程穿岘首春光老，马速商於曙色红。",
      "从此龙颜又应瘦，寰瀛俱荷代天功。"
    ]
  },
  {
    "volume": 835,
    "sequence": 28,
    "title": "避寇游成福山院",
    "author": "贯休",
    "content": [
      "成福僧留不拟归，猕猴菌嫩豆苗肌。",
      "那堪蚕月偏多雨，况复衢城未解围。",
      "翠拥槿篱泉乱入，云开花岛雉双飞。",
      "堪嗟大似悠悠者，只向诗中话息机。"
    ]
  },
  {
    "volume": 835,
    "sequence": 29,
    "title": "别李常侍",
    "author": "贯休",
    "content": [
      "楚水和烟海浪通，又擎杯锡去山东。",
      "道情虽拟攀孤鹤，诗业那堪至远公。",
      "梦入深云香雨滴，吟搜残雪石林空。",
      "朱门再到知何日，一片征帆万里风。"
    ]
  },
  {
    "volume": 835,
    "sequence": 30,
    "title": "送郑阁赴闽辟",
    "author": "贯休",
    "content": [
      "便便书腹德无邻，健笔从知又入闽。",
      "鹦鹉才须归紫禁，真珠履不称清贫。",
      "武夷山夹仙霞薄，螺女潭通海树春。",
      "从此应多好消息，莫忘江上一闲人。"
    ]
  },
  {
    "volume": 835,
    "sequence": 31,
    "title": "寄信州张使君",
    "author": "贯休",
    "content": [
      "水坛柽殿地含烟，领鹤行吟积翠间。",
      "数阁凉飔终日去，满怀明月上方还。",
      "时来自有鹓鸾识，道在从如草木闲。",
      "唯羡灵溪贤太守，一麾清坐似深山。"
    ]
  },
  {
    "volume": 835,
    "sequence": 32,
    "title": "春末寄周琏",
    "author": "贯休",
    "content": [
      "暮角含风雨气曛，寂寥莓翠上衣巾。",
      "道情不向莺花薄，诗意自如天地春。",
      "梦入乱峰仍履雪，吟看芳草只思人。",
      "手中孤桂月中在，来听泉声莫厌频。"
    ]
  },
  {
    "volume": 835,
    "sequence": 33,
    "title": "读《吴越春秋》",
    "author": "贯休",
    "content": [
      "犹来吴越尽须惭，背德违盟又信谗。",
      "宰嚭一言终杀伍，大夫七事只须三。",
      "功成献寿歌飘雪，谁爱扁舟水似蓝。",
      "今日雄图又何在，野花香径鸟喃喃。"
    ]
  },
  {
    "volume": 835,
    "sequence": 34,
    "title": "春游灵泉寺",
    "author": "贯休",
    "content": [
      "水蹴危梁翠拥沙，钟声微径入深花。",
      "嘴红涧鸟啼芳草，头白山僧自扞茶。",
      "松色摧残遭贼火，水声幽咽落人家。",
      "因寻古迹空惆怅，满袖香风白日斜。"
    ]
  },
  {
    "volume": 835,
    "sequence": 35,
    "title": "归东阳临岐上杜使君七首",
    "author": "贯休",
    "content": [
      "小谢清高大谢才，圣君令泰此方来。",
      "一从到后常无事，铃阁公庭满绿苔。",
      "红锦帐中歌白雪，乌皮几畔抚青英。",
      "不知何物为心地，赛却澄江彻底清。",
      "谁报田中有黑虫，一家斋戒减仙容。",
      "分忧若也皆如此，天下家家有剩舂。",
      "忧民心切出冲炎，禾稼如云喜气兼。",
      "林下闲人亦何幸，也随旌旆到银尖。",
      "方恐狱中桃树出，忽闻枯木却生烟。",
      "褚祥为郡曾如此，却恐当时是偶然。",
      "枯骨纵横遍水湄，尽收为冢碧参差。",
      "分明为报精灵辈，好送旌旗到凤池。",
      "舍鲁依刘一片云，好风吹去远纤尘。",
      "犹期明月清风夜，来作西园第八人。"
    ]
  }
]