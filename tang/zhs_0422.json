[
  {
    "volume": 422,
    "sequence": 1,
    "title": "梦游春七十韵",
    "author": "元稹",
    "content": [
      "昔岁梦游春，梦游何所遇。",
      "梦入深洞中，果遂平生趣。",
      "清泠浅漫流，画舫兰篙渡。",
      "过尽万株桃，盘旋竹林路。",
      "长廊抱小楼，门牖相回互。",
      "楼下杂花丛，丛边绕鸳鹭。",
      "池光漾霞影，晓日初明煦。",
      "未敢上阶行，频移曲池步。",
      "乌龙不作声，碧玉曾相慕。",
      "渐到帘幕间，裴回意犹惧。",
      "闲窥东西閤，奇玩参差布。",
      "隔子碧油糊，驼钩紫金镀。",
      "逡巡日渐高，影响人将寤。",
      "鹦鹉饥乱鸣，娇娃睡犹怒。",
      "帘开侍儿起，见我遥相谕。",
      "铺设绣红茵，施张钿妆具。",
      "潜褰翡翠帷，瞥见珊瑚树。",
      "不辨花貌人，空惊香若雾。",
      "身回夜合偏，态敛晨霞聚。",
      "睡脸桃破风，汗妆莲委露。",
      "丛梳百叶髻，金蹙重台屦。",
      "纰软钿头裙，玲珑合欢袴。",
      "鲜妍脂粉薄，暗淡衣裳故。",
      "最似红牡丹，雨来春欲暮。",
      "梦魂良易惊，灵境难久寓。",
      "夜夜望天河，无由重沿溯。",
      "结念心所期，返如禅顿悟。",
      "觉来八九年，不向花回顾。",
      "杂合两京春，喧阗众禽护。",
      "我到看花时，但作怀仙句。",
      "浮生转经历，道性尤坚固。",
      "近作梦仙诗，亦知劳肺腑。",
      "一梦何足云，良时事婚娶。",
      "当年二纪初，嘉节三星度。",
      "朝蕣玉佩迎，高松女萝附。",
      "韦门正全盛，出入多欢裕。",
      "甲第涨清池，鸣驺引朱辂。",
      "广榭舞萎蕤，长筵宾杂厝。",
      "青春讵几日，华实潜幽蠹。",
      "秋月照潘郎，空山怀谢傅。",
      "红楼嗟坏壁，金谷迷荒戍。",
      "石压破阑干，门摧旧梐枑。",
      "虽云觉梦殊，同是终难驻。",
      "悰绪竟何如，棼丝不成絇。",
      "卓女白头吟，阿娇金屋赋。",
      "重璧盛姬台，青冢明妃墓。",
      "尽委穷尘骨，皆随流波注。",
      "幸有古如今，何劳缣比素。",
      "况余当盛时，早岁谐如务。",
      "诏册冠贤良，谏垣陈好恶。",
      "三十再登朝，一登还一仆。",
      "宠荣非不早，邅回亦云屡。",
      "直气在膏肓，氛氲日沉痼。",
      "不言意不快，快意言多忤。",
      "忤诚人所贼，性亦天之付。",
      "乍可沉为香，不能浮作瓠。",
      "诚为坚所守，未为明所措。",
      "事事身已经，营营计何误。",
      "美玉琢文珪，良金填武库。",
      "徒谓自坚贞，安知受砻铸。",
      "长丝羁野马，密网罗阴兔。",
      "物外各迢迢，谁能远相锢。",
      "时来既若飞，祸速当如骛。",
      "曩意自未精，此行何所诉。",
      "努力去江陵，笑言谁与晤。",
      "江花纵可怜，奈非心所慕。",
      "石竹逞奸黠，蔓青夸亩数。",
      "一种薄地生，浅深何足妒。",
      "荷叶水上生，团团水中住。",
      "泻水置叶中，君看不相污。"
    ]
  },
  {
    "volume": 422,
    "sequence": 2,
    "title": "桐花落",
    "author": "元稹",
    "content": [
      "莎草遍桐阴，桐花满莎落。",
      "盖覆相团圆，可怜无厚薄。",
      "昔岁幽院中，深堂下帘幕。",
      "同在后门前，因论花好恶。",
      "君夸沉檀样，云是指撝作。",
      "暗澹灭紫花，句连蹙金萼。",
      "都绣六七枝，斗成双孔雀。",
      "尾上稠叠花，又将金解络。",
      "我爱看不已，君烦睡先著。",
      "我作绣桐诗，系君裙带著。",
      "别来苦修道，此意都萧索。",
      "今日竟相牵，思量偶然错。"
    ]
  },
  {
    "volume": 422,
    "sequence": 3,
    "title": "梦昔时",
    "author": "元稹",
    "content": [
      "闲窗结幽梦，此梦谁人知。",
      "夜半初得处，天明临去时。",
      "山川已久隔，云雨两无期。",
      "何事来相感，又成新别离。"
    ]
  },
  {
    "volume": 422,
    "sequence": 4,
    "title": "恨妆成",
    "author": "元稹",
    "content": [
      "晓日穿隙明，开帷理妆点。",
      "傅粉贵重重，施朱怜冉冉。",
      "柔鬟背额垂，丛鬓随钗敛。",
      "凝翠晕蛾眉，轻红拂花脸。",
      "满头行小梳，当面施圆靥。",
      "最恨落花时，妆成独披掩。"
    ]
  },
  {
    "volume": 422,
    "sequence": 5,
    "title": "古决绝词",
    "author": "元稹",
    "content": [
      "乍可为天上牵牛织女星，不愿为庭前红槿枝。",
      "七月七日一相见，相见故心终不移。",
      "那能朝开暮飞去，一任东西南北吹。",
      "分不两相守，恨不两相思。",
      "对面且如此，背面当可知。",
      "春风撩乱伯劳语，况是此时抛去时。",
      "握手苦相问，竟不言后期。",
      "君情既决绝，妾意已参差。",
      "借如死生别，安得长苦悲。",
      "噫春冰之将泮，何予怀之独结。",
      "有美一人，于焉旷绝。",
      "一日不见，比一日于三年，况三年之旷别。",
      "水得风兮小而已波，笋在苞兮高不见节。",
      "矧桃李之当春，竞众人而攀折。",
      "我自顾悠悠而若云，又安能保君皑皑之如雪。",
      "感破镜之分明，睹泪痕之馀血。",
      "幸他人之既不我先，又安能使他人之终不我夺。",
      "已焉哉，织女别黄姑。",
      "一年一度暂相见，彼此隔河何事无。",
      "夜夜相抱眠，幽怀尚沉结。",
      "那堪一年事，长遣一宵说。",
      "但感久相思，何暇暂相悦。",
      "虹桥薄夜成，龙驾侵晨列。",
      "生憎野鹤性迟回，死恨天鸡识时节。",
      "曙色渐曈曈，华星欲明灭。",
      "一去又一年，一年何可时彻。",
      "有此迢递期，不如死生别。",
      "天公隔是妒相怜，何不便教相决绝。"
    ]
  },
  {
    "volume": 422,
    "sequence": 6,
    "title": "樱桃花",
    "author": "元稹",
    "content": [
      "樱桃花，一枝两枝千万朵。",
      "花砖曾立摘花人，窣破罗裙红似火。"
    ]
  },
  {
    "volume": 422,
    "sequence": 7,
    "title": "曹十九舞绿钿",
    "author": "元稹",
    "content": [
      "急管清弄频，舞衣才揽结。",
      "含情独摇手，双袖参差列。",
      "騕褭柳牵丝，炫转风回雪。",
      "凝眄娇不移，往往度繁节。"
    ]
  },
  {
    "volume": 422,
    "sequence": 8,
    "title": "闺晚",
    "author": "元稹",
    "content": [
      "红裙委砖阶，玉爪朱橘。",
      "素臆光如砑，明瞳艳凝溢。",
      "。",
      "调弦不成曲，学书徒弄笔。",
      "夜色侵洞房，春烟透帘出。"
    ]
  },
  {
    "volume": 422,
    "sequence": 9,
    "title": "晓将别",
    "author": "元稹",
    "content": [
      "风露晓凄凄，月下西墙西。",
      "行人帐中起，思妇枕前啼。",
      "屑屑命僮御，晨装俨已齐。",
      "将去复携手，日高方解携。"
    ]
  },
  {
    "volume": 422,
    "sequence": 10,
    "title": "蔷薇架（清水驿）",
    "author": "元稹",
    "content": [
      "五色阶前架，一张笼上被。",
      "殷红稠叠花，半绿鲜明地。",
      "风蔓罗裙带，露英莲脸泪。",
      "多逢走马郎，可惜帘边思。"
    ]
  },
  {
    "volume": 422,
    "sequence": 11,
    "title": "月暗",
    "author": "元稹",
    "content": [
      "月暗灯残面墙泣，罗缨斗重知啼湿。",
      "真珠帘断蝙蝠飞，燕子巢空萤火入。",
      "深殿门重夜漏严，柔□□□□年急。",
      "君王掌上容一人，更有轻身何处立。"
    ]
  },
  {
    "volume": 422,
    "sequence": 12,
    "title": "新秋",
    "author": "元稹",
    "content": [
      "旦暮已凄凉，离人远思忙。",
      "夏衣临晓薄，秋影入檐长。",
      "前事风随扇，归心燕在梁。",
      "殷勤寄牛女，河汉正相望。"
    ]
  },
  {
    "volume": 422,
    "sequence": 13,
    "title": "赠双文",
    "author": "元稹",
    "content": [
      "艳极翻含怨，怜多转自娇。",
      "有时还暂笑，闲坐爱无憀。",
      "晓月行看堕，春酥见欲消。",
      "何因肯垂手，不敢望回腰。"
    ]
  },
  {
    "volume": 422,
    "sequence": 14,
    "title": "春别",
    "author": "元稹",
    "content": [
      "幽芳本未阑，君去蕙花残。",
      "河汉秋期远，关山世路难。",
      "云屏留粉絮，风幌引香兰。",
      "肠断回文锦，春深独自看。"
    ]
  },
  {
    "volume": 422,
    "sequence": 15,
    "title": "和乐天示杨琼",
    "author": "元稹",
    "content": [
      "我在江陵少年日，知有杨琼初唤出。",
      "腰身瘦小歌圆紧，依约年应十六七。",
      "去年十月过苏州，琼来拜问郎不识。",
      "青衫玉貌何处去，安得红旗遮头白。",
      "我语杨琼琼莫语，汝虽笑我我笑汝。",
      "汝今无复小腰身，不似江陵时好女。",
      "杨琼为我歌送酒，尔忆江陵县中否。",
      "江陵王令骨为灰，车来嫁作尚书妇。",
      "卢戡及第严涧在，其余死者十八九。",
      "我今贺尔亦自多，尔得老成余白首。"
    ]
  },
  {
    "volume": 422,
    "sequence": 16,
    "title": "鱼中素",
    "author": "元稹",
    "content": [
      "重叠鱼中素，幽缄手自开。",
      "斜红馀泪迹，知著脸边来。"
    ]
  },
  {
    "volume": 422,
    "sequence": 17,
    "title": "代九九",
    "author": "元稹",
    "content": [
      "昔年桃李月，颜色共花宜。",
      "回脸莲初破，低蛾柳并垂。",
      "望山多倚树，弄水爱临池。",
      "远被登楼识，潜因倒影窥。",
      "隔林徒想像，上砌转逶迤。",
      "谩掷庭中果，虚攀墙外枝。",
      "强持文玉佩，求结麝香缡。",
      "阿母怜金重，亲兄要马骑。",
      "把将娇小女，嫁与冶游儿。",
      "自隐勤勤索，相要事事随。",
      "每常同坐卧，不省暂参差。",
      "才学羞兼妒，何言宠便移。",
      "青春来易皎，白日誓先亏。",
      "僻性嗔来见，邪行醉后知。",
      "别床铺枕席，当面指瑕疵。",
      "妾貌应犹在，君情遽若斯。",
      "的成终世恨，焉用此宵为。",
      "鸾镜灯前扑，鸳衾手下隳。",
      "参商半夜起，琴瑟一声离。",
      "努力新丛艳，狂风次第吹。"
    ]
  },
  {
    "volume": 422,
    "sequence": 18,
    "title": "卢十九子蒙吟卢七员外洛川怀古六韵，命余和",
    "author": "元稹",
    "content": [
      "闻道卢明府，闲行咏洛神。",
      "浪圆疑靥笑，波斗忆眉颦。",
      "蹀躞桥头马，空濛水上尘。",
      "草芽犹犯雪，冰岸欲消春。",
      "寓目终无限，通辞未有因。",
      "子蒙将此曲，吟似独眠人。"
    ]
  },
  {
    "volume": 422,
    "sequence": 19,
    "title": "刘、阮妻二首",
    "author": "元稹",
    "content": [
      "仙洞千年一度闲，等闲偷入又偷回。",
      "桃花飞尽东风起，何处消沉去不来。",
      "芙蓉脂肉绿云鬟，罨画楼台青黛山。",
      "千树桃花万年药，不知何事忆人间。"
    ]
  },
  {
    "volume": 422,
    "sequence": 20,
    "title": "桃花",
    "author": "元稹",
    "content": [
      "桃花浅深处，似匀深浅妆。",
      "春风助肠断，吹落白衣裳。"
    ]
  },
  {
    "volume": 422,
    "sequence": 21,
    "title": "暮秋",
    "author": "元稹",
    "content": [
      "看著墙西日又沉，步廊回合戟门深。",
      "栖乌满树声声绝，小玉上床铺夜衾。"
    ]
  },
  {
    "volume": 422,
    "sequence": 22,
    "title": "压墙花",
    "author": "元稹",
    "content": [
      "野性大都迷里巷，爱将高树记人家。",
      "春来偏认平阳宅，为见墙头拂面花。"
    ]
  },
  {
    "volume": 422,
    "sequence": 23,
    "title": "舞腰",
    "author": "元稹",
    "content": [
      "裙裾旋旋手迢迢，不趁音声自趁娇。",
      "未必诸郎知曲误，一时偷眼为回腰。"
    ]
  },
  {
    "volume": 422,
    "sequence": 24,
    "title": "白衣裳二首",
    "author": "元稹",
    "content": [
      "雨湿轻尘隔院香，玉人初著白衣裳。",
      "半含惆怅闲看绣，一朵梨花压象床。",
      "藕丝衫子柳花裙，空著沈香慢火熏。",
      "闲倚屏风笑周昉，枉抛心力画朝云。"
    ]
  },
  {
    "volume": 422,
    "sequence": 25,
    "title": "忆事",
    "author": "元稹",
    "content": [
      "夜深闲到戟门边，却绕行廊又独眠。",
      "明月满庭池水渌，桐花垂在翠帘前。"
    ]
  },
  {
    "volume": 422,
    "sequence": 26,
    "title": "寄旧诗与薛涛，因成长句",
    "author": "元稹",
    "content": [
      "诗篇调态人皆有，细腻风光我独知。",
      "月夜咏花怜暗澹，雨朝题柳为欹垂。",
      "长教碧玉藏深处，总向红笺写自随。",
      "老大不能收拾得，与君闲似好男儿。"
    ]
  },
  {
    "volume": 422,
    "sequence": 27,
    "title": "友封体",
    "author": "元稹",
    "content": [
      "雨送浮凉夏簟清，小楼腰褥怕单轻。",
      "微风暗度香囊转，胧月斜穿隔子明。",
      "桦烛焰高黄耳吠，柳堤风静紫骝声。",
      "频频闻动中门锁，桃叶知嗔未敢迎。"
    ]
  },
  {
    "volume": 422,
    "sequence": 28,
    "title": "看花",
    "author": "元稹",
    "content": [
      "努力少年求好官，好花须是少年看。",
      "君看老大逢花树，未折一枝心已阑。"
    ]
  },
  {
    "volume": 422,
    "sequence": 29,
    "title": "斑竹（得之湘流）",
    "author": "元稹",
    "content": [
      "一枝斑竹渡湘沅，万里行人感别魂。",
      "知是娥皇庙前物，远随风雨送啼痕。"
    ]
  },
  {
    "volume": 422,
    "sequence": 30,
    "title": "筝",
    "author": "元稹",
    "content": [
      "莫愁私地爱王昌，夜夜筝声怨隔墙。",
      "火凤有凰求不得，春莺无伴啭空长。",
      "急挥舞破催飞燕，慢逐歌词弄小娘。",
      "死恨相如新索妇，枉将心力为他狂。"
    ]
  },
  {
    "volume": 422,
    "sequence": 31,
    "title": "春晓",
    "author": "元稹",
    "content": [
      "半欲天明半未明，醉闻花气睡闻莺。",
      "□儿撼起钟声动，二十年前晓寺情。"
    ]
  },
  {
    "volume": 422,
    "sequence": 32,
    "title": "所思二首（一作刘禹锡诗，题作有所嗟）",
    "author": "元稹",
    "content": [
      "庾亮楼中初见时，武昌春柳似腰肢。",
      "相逢相失还如梦，为雨为云今不知。",
      "鄂渚濛濛烟雨微，女郎魂逐暮云归。",
      "只应长在汉阳渡，化作鸳鸯一只飞。"
    ]
  },
  {
    "volume": 422,
    "sequence": 33,
    "title": "莺莺诗（一作离思诗之首篇）",
    "author": "元稹",
    "content": [
      "殷红浅碧旧衣裳，取次梳头暗淡妆。",
      "夜合带烟笼晓日，牡丹经雨泣残阳。",
      "低迷隐笑原非笑，散漫清香不似香。",
      "频动横波嗔阿母，等闲教见小儿郎。"
    ]
  },
  {
    "volume": 422,
    "sequence": 34,
    "title": "离思五首（一本并前首作六首）",
    "author": "元稹",
    "content": [
      "自爱残妆晓镜中，环钗谩篸绿丝丛。",
      "须臾日射燕脂颊，一朵红苏旋欲融。",
      "山泉散漫绕阶流，万树桃花映小楼。",
      "闲读道书慵未起，水晶帘下看梳头。",
      "红罗著压逐时新，吉了花纱嫩麹尘。",
      "第一莫嫌材地弱，些些纰缦最宜人。",
      "曾经沧海难为水，除却巫山不是云。",
      "取次花丛懒回顾，半缘修道半缘君。",
      "寻常百种花齐发，偏摘梨花与白人。",
      "今日江头两三树，可怜和叶度残春。"
    ]
  },
  {
    "volume": 422,
    "sequence": 35,
    "title": "杂忆五首",
    "author": "元稹",
    "content": [
      "今年寒食月无光，夜色才侵已上床。",
      "忆得双文通内里，玉栊深处暗闻香。",
      "花笼微月竹笼烟，百尺丝绳拂地悬。",
      "忆得双文人静后，潜教桃叶送秋千。",
      "寒轻夜浅绕回廊，不辨花丛暗辨香。",
      "忆得双文胧月下，小楼前后捉迷藏。",
      "山榴似火叶相兼，亚拂砖阶半拂檐。",
      "忆得双文独披掩，满头花草倚新帘。",
      "春冰消尽碧波湖，漾影残霞似有无。",
      "忆得双文衫子薄，钿头云映褪红酥。"
    ]
  },
  {
    "volume": 422,
    "sequence": 36,
    "title": "有所教",
    "author": "元稹",
    "content": [
      "莫画长眉画短眉，斜红伤竖莫伤垂。",
      "人人总解争时势，都大须看各自宜。"
    ]
  },
  {
    "volume": 422,
    "sequence": 37,
    "title": "襄阳为卢窦纪事（第五首一作马戴诗襄阳席上呈于司空）",
    "author": "元稹",
    "content": [
      "帝下真符召玉真，偶逢游女暂相亲。",
      "素书三卷留为赠，从向人间说向人。",
      "风弄花枝月照阶，醉和春睡倚香怀。",
      "依稀似觉双环动，潜被萧郎卸玉钗。",
      "莺声撩乱曙灯残，暗觅金钗动晓寒。",
      "犹带春酲懒相送，樱桃花下隔帘看。",
      "琉璃波面月笼烟，暂逐萧郎走上天。",
      "今日归时最肠断，回江还是夜来船。",
      "花枝临水复临堤，闲照江流亦照泥。",
      "千万春风好抬举，夜来曾有凤凰栖。"
    ]
  },
  {
    "volume": 422,
    "sequence": 38,
    "title": "会真诗三十韵",
    "author": "元稹",
    "content": [
      "微月透帘栊，萤光度碧空。",
      "遥天初缥缈，低树渐葱茏。",
      "龙吹过庭竹，鸾歌拂井桐。",
      "罗绡垂薄雾，环佩响轻风。",
      "绛节随金母，云心捧玉童。",
      "更深人悄悄，晨会雨濛濛。",
      "珠莹光文履，花明隐绣栊。",
      "宝钗行彩凤，罗帔掩丹虹。",
      "言自瑶华浦，将朝碧帝宫。",
      "因游李城北，偶向宋家东。",
      "戏调初微拒，柔情已暗通。",
      "低鬟蝉影动，回步玉尘蒙。",
      "转面流花雪，登床抱绮丛。",
      "鸳鸯交颈舞，翡翠合欢笼。",
      "眉黛羞频聚，朱唇暖更融。",
      "气清兰蕊馥，肤润玉肌丰。",
      "无力慵移腕，多娇爱敛躬。",
      "汗光珠点点，发乱绿松松。",
      "方喜千年会，俄闻五夜穷。",
      "留连时有限，缱绻意难终。",
      "慢脸含愁态，芳词誓素衷。",
      "赠环明运合，留结表心同。",
      "啼粉流清镜，残灯绕暗虫。",
      "华光犹冉冉，旭日渐曈曈。",
      "警乘还归洛，吹箫亦上嵩。",
      "衣香犹染麝，枕腻尚残红。",
      "幂幂临塘草，飘飘思渚蓬。",
      "素琴鸣怨鹤，清汉望归鸿。",
      "海阔诚难度，天高不易冲。",
      "行云无处所，萧史在楼中。"
    ]
  },
  {
    "volume": 422,
    "sequence": 39,
    "title": "古艳诗二首",
    "author": "元稹",
    "content": [
      "春来频到宋家东，垂袖开怀待好风。",
      "莺藏柳暗无人语，惟有墙花满树红。",
      "深院无人草树光，娇莺不语趁阴藏。",
      "等闲弄水浮花片，流出门前赚阮郎。"
    ]
  }
]