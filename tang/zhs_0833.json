[
  {
    "volume": 833,
    "sequence": 1,
    "title": "寿春节进",
    "author": "贯休",
    "content": [
      "圣运关天纪，龙飞古帝基。",
      "振摇三蜀地，耸发万年枝。",
      "出震同中古，承乾动四夷。",
      "恩颁新命广，泪向旧朝垂。",
      "大宝归玄谶，殊祥出远池。",
      "法天深罔测，体圣妙难知。",
      "俭德为全德，无思契十思。",
      "丕图非力致，英武悉天资。",
      "正直方亲切，回邪岂敢窥。",
      "将排颇与牧，相得稷兼夔。",
      "盐出符真主，麟来合大规。",
      "赓歌随羽籥，奕叶斅伊祁。",
      "寡欲情虽泰，忧民色未怡。",
      "盛如唐创业，宛胜晋朝仪。",
      "旰食宫莺啭，宵衣禁漏迟。",
      "多于汤土地，还有禹胼胝。",
      "视物如伤日，胜残去杀时。",
      "守文情的的，无逸戒孜孜。",
      "轩顼风重振，皇唐鼎创移。",
      "始闻呈瑞石，又报产灵芝。",
      "覆帱高缘大，包容妙在卑。",
      "兄呼春赫日，师指佛牟尼。",
      "佳气宸居合，淳风乐府吹。",
      "急贤彰帝业，解网见天慈。",
      "粟赤千千窖，军雄万万儿。",
      "八蛮须稽颡，四海仰昌期。",
      "玉辇嫔嫱拥，宫花锦绣奇支。",
      "尧云同叆叇，汉祖太驱驰。",
      "氛祲根株尽，浇讹朕兆隳。",
      "山河方有截，野逸诏无遗。",
      "境静消锋镝，田香熟稻縻。",
      "梦中逢傅说，殿上见辛毗。",
      "金镜悬千古，彤云起四维。",
      "盛行唐典法，再睹舜雍熙。",
      "祝寿乾文动，郊天太一随。",
      "煌煌还宿卫，亹亹叶声诗。",
      "饮醴和甘雨，非烟绕御帷。",
      "银轮随宝马，玉沼见金龟。",
      "杳杳闻韵濩，重重降抚绥。",
      "魏徵须却出，葛亮更何之。",
      "简约逾前古，升平美不疑。",
      "触邪羊唅唅，鼓腹叟嘻嘻。",
      "迈五方云大，超三始见奇。",
      "锦霞连紫极，仙鸟下峨眉。",
      "谢傅还为傅，周师又作师。",
      "纳隍为永任，从谏契无为。",
      "子子寰瀛主，孙孙日月旗。",
      "寿春嗟寿域，万国尽虔祈。",
      "捧日三车子，恭思八彩眉。",
      "愿将七万岁，匍匐拜瑶墀。"
    ]
  },
  {
    "volume": 833,
    "sequence": 2,
    "title": "送僧之安南",
    "author": "贯休",
    "content": [
      "安南千万里，师去趣何长。",
      "鬓有炎州雪，心为异国香。",
      "退牙山象恶，过海布帆荒。",
      "早作归吴计，无忘父母乡。"
    ]
  },
  {
    "volume": 833,
    "sequence": 3,
    "title": "送僧归剡山",
    "author": "贯休",
    "content": [
      "远逃为乱处，寺与石城连。",
      "木落归山路，人初刈剡田。",
      "荒林猴咬栗，战地鬼多年。",
      "好去楞伽子，精修莫偶然。"
    ]
  },
  {
    "volume": 833,
    "sequence": 4,
    "title": "送僧入幽州",
    "author": "贯休",
    "content": [
      "高士高无敌，腾腾话入燕。",
      "无人知尔意，向我道非禅。",
      "栗径穿蕃冢，狼声隔远烟。",
      "槃山多道侣，应未有归年。"
    ]
  },
  {
    "volume": 833,
    "sequence": 5,
    "title": "送僧游五台",
    "author": "贯休",
    "content": [
      "羡师游五顶，乞食值年丰。",
      "去去谁为侣，栖栖力已充。",
      "浊河高岸拆，衰草古城空。",
      "必到华严寺，凭师问辨公。"
    ]
  },
  {
    "volume": 833,
    "sequence": 6,
    "title": "送僧入五泄",
    "author": "贯休",
    "content": [
      "五氵曵江山寺，禅林境最奇。",
      "九年吃菜粥，此事少人知。",
      "山响僧担谷，林香豹乳儿。",
      "伊余头已白，不去更何之。"
    ]
  },
  {
    "volume": 833,
    "sequence": 7,
    "title": "题令宣和尚院",
    "author": "贯休",
    "content": [
      "轩窗领岚翠，师得世情忘。",
      "惟爱谈诸祖，曾经宿大荒。",
      "泉声淹卧榻，云片犯炉香。",
      "寄语题门者，看经在上方。"
    ]
  },
  {
    "volume": 833,
    "sequence": 8,
    "title": "寄四明闾丘道士二首",
    "author": "贯休",
    "content": [
      "淮海兵荒日，分飞直至今。",
      "知担诸子出，却入四明深。",
      "衣必编仙草，僧应共栗林。",
      "秋风溪上路，应得一相寻。",
      "三千功未了，大道本无程。",
      "好共禅师好，常将药犬行。",
      "石门红藓剥，柘坞白云生。",
      "莫认无名是，无名已是名。"
    ]
  },
  {
    "volume": 833,
    "sequence": 9,
    "title": "经士马中作",
    "author": "贯休",
    "content": [
      "偷儿成大寇，处处起烟尘。",
      "黄叶满空宅，青山见俗人。",
      "妖星芒刺越，鬼哭势连秦。",
      "惆怅还惆怅，茫茫江海滨。"
    ]
  },
  {
    "volume": 833,
    "sequence": 10,
    "title": "士马后见赤松舒道士",
    "author": "贯休",
    "content": [
      "满眼尽疮痍，相逢相对悲。",
      "乱阶犹未已，一柱若为支。",
      "堰茗蒸红枣，看花似好时。",
      "不知今日后，吾道竟何之。"
    ]
  },
  {
    "volume": 833,
    "sequence": 11,
    "title": "题方公院寄夏侯明府",
    "author": "贯休",
    "content": [
      "银地有余光，方公道益芳。",
      "谁分修藏力，顶有剃头霜。",
      "经勘松风燥，檐垂坞茗香。",
      "终须结西社，此县似柴桑。"
    ]
  },
  {
    "volume": 833,
    "sequence": 12,
    "title": "与刘象正字",
    "author": "贯休",
    "content": [
      "独居三岛上，花竹映柴关。",
      "道广群仙惜，名成万事闲。",
      "病多唯纵酒，静极不思山。",
      "唯有逍遥子，时时自往还。"
    ]
  },
  {
    "volume": 833,
    "sequence": 13,
    "title": "怀智体道人",
    "author": "贯休",
    "content": [
      "栖碧思吾友，庭莺百啭时。",
      "唯应一处住，方得不相思。",
      "云水淹门阃，春雷在树枝。",
      "平生无限事，不独白云知。"
    ]
  },
  {
    "volume": 833,
    "sequence": 14,
    "title": "赠晦公禅人",
    "author": "贯休",
    "content": [
      "流阳为役者，相访叶纷纷。",
      "有句虽如我，无心未似君。",
      "构林青及竹，茆屋暖于云。",
      "何日相将去，千山麋鹿群。"
    ]
  },
  {
    "volume": 833,
    "sequence": 15,
    "title": "寄静林别墅胡进士兄弟",
    "author": "贯休",
    "content": [
      "见说山居好，书楼被翠侵。",
      "烧熛汀岛境，月色弟兄吟。",
      "犬吠黄椑落，牛归红树深。",
      "仍闻多白菌，应许一相寻。"
    ]
  },
  {
    "volume": 833,
    "sequence": 16,
    "title": "怀赤松故舒道士",
    "author": "贯休",
    "content": [
      "可惜复可惜，如今何所之。",
      "信来堪大恸，余复用生为。",
      "乱世今交斗，玄宫玉柱隳。",
      "春风五陵道，回首不胜悲。"
    ]
  },
  {
    "volume": 833,
    "sequence": 17,
    "title": "偶作",
    "author": "贯休",
    "content": [
      "无端为五字，字字鬓星星。",
      "只觉人情薄，空余鹤眼青。",
      "砌莎藏坠果，窗雪浸残经。",
      "只有归山计，茫茫何所营。"
    ]
  },
  {
    "volume": 833,
    "sequence": 18,
    "title": "春日许征君见访",
    "author": "贯休",
    "content": [
      "龙钟多病后，日望遇升平。",
      "远念穿嵩雪，前林啭早莺。",
      "厨香烹瓠叶，道友扣门声。",
      "还似青溪上，微吟踏叶行。"
    ]
  },
  {
    "volume": 833,
    "sequence": 19,
    "title": "经先主庙作",
    "author": "贯休",
    "content": [
      "古庙积烟萝，威灵及物多。",
      "因知曹孟德，争奈此公何。",
      "树古雷痕剥，碑荒篆画讹。",
      "今朝冥祷祝，只望息干戈。"
    ]
  },
  {
    "volume": 833,
    "sequence": 20,
    "title": "寄中条道者",
    "author": "贯休",
    "content": [
      "柏梯杉影里，头白药山孙。",
      "今古管不得，是非争肯论。",
      "虎须悬瀑滴，禅衲带苔痕。",
      "常恨龙钟也，无因接话言。"
    ]
  },
  {
    "volume": 833,
    "sequence": 21,
    "title": "夏日晚望",
    "author": "贯休",
    "content": [
      "登临聊一望，不觉意恞然。",
      "陶侃寒溪寺，如今何处边。",
      "汀沙生旱雾，山火照平川。",
      "终事东归去，干戈满许田。"
    ]
  },
  {
    "volume": 833,
    "sequence": 22,
    "title": "送僧归山",
    "author": "贯休",
    "content": [
      "眼青禅帔赤，气岸出尘埃。",
      "霞外终须去，人间作么来？",
      "崖香泉吐乳，坞燥烧□雷。",
      "他日终相觅，山门何处开。"
    ]
  },
  {
    "volume": 833,
    "sequence": 23,
    "title": "览皎然《渠南乡集》",
    "author": "贯休",
    "content": [
      "学力不相敌，清还仿佛同。",
      "高于宝月月，谁得射雕弓。",
      "至鉴封姚监，良工遇鲁公。",
      "如斯深可羡，千古共清风。"
    ]
  },
  {
    "volume": 833,
    "sequence": 24,
    "title": "览姚合《极玄集》",
    "author": "贯休",
    "content": [
      "至览如日月，今时即古时。",
      "发如边草白，谁念射声□。",
      "好鸟挨花落，清风出院迟。",
      "知音郭有道，始为一吟之。"
    ]
  },
  {
    "volume": 833,
    "sequence": 25,
    "title": "大驾西幸秋日闻雷",
    "author": "贯休",
    "content": [
      "军书日日催，处处起尘埃。",
      "黎庶何由泰，銮舆早晚回。",
      "夏租方减食，秋日更闻雷。",
      "莫道苍苍意，苍苍眼甚开。"
    ]
  },
  {
    "volume": 833,
    "sequence": 26,
    "title": "诗",
    "author": "贯休",
    "content": [
      "经天纬地物，动必计仙才。",
      "几处觅不得，有时还自来。",
      "真风含素发，秋色入灵台。",
      "吟向霜蟾下，终须神鬼哀。"
    ]
  },
  {
    "volume": 833,
    "sequence": 27,
    "title": "秋末江上望",
    "author": "贯休",
    "content": [
      "莽莽古江滨，纷纷坠叶频。",
      "烟霞谁是主，丘陇自伤神。",
      "吞并宁唯汉，凄凉莫问陈。",
      "尽随流水去，寂莫野花春。"
    ]
  },
  {
    "volume": 833,
    "sequence": 28,
    "title": "乞食僧",
    "author": "贯休",
    "content": [
      "擎钵貌清羸，天寒出寺迟。",
      "朱门当大路，风雪立多时。",
      "似月心常净，如麻事不知。",
      "行人莫轻诮，古佛尽如斯。"
    ]
  },
  {
    "volume": 833,
    "sequence": 29,
    "title": "寒望九峰作",
    "author": "贯休",
    "content": [
      "九朵碧芙蕖，王维图未图。",
      "层层皆有瀑，一一合吾居。",
      "雨歇如争出，霜严不例枯。",
      "世犹多事在，为尔久踌躇。"
    ]
  },
  {
    "volume": 833,
    "sequence": 30,
    "title": "蓟北寒月作",
    "author": "贯休",
    "content": [
      "蓟门寒到骨，战碛雁相悲。",
      "古屋不胜雪，严风欲断髭。",
      "清吟得冷句，远念失佳期。",
      "寂寞谁相问，迢迢天一涯。"
    ]
  },
  {
    "volume": 833,
    "sequence": 31,
    "title": "新猿",
    "author": "贯休",
    "content": [
      "寻常看不见，花落树多苔。",
      "忽向高枝发，又从何处来。",
      "风清声更揭，月苦意弥哀。",
      "多少求名者，年年被尔催。"
    ]
  },
  {
    "volume": 833,
    "sequence": 32,
    "title": "怀南岳隐士二首（一作赠隐者）",
    "author": "贯休",
    "content": [
      "千峰映碧湘，真隐此中藏。",
      "饼不煮石吃，眉应似发长。",
      "风榸支酒瓮，鹤虱落琴床。",
      "虽斅忘机者，斯人尚未忘。",
      "见说祝融峰，擎天势似腾。",
      "藏千寻瀑布，出十八高僧。",
      "古路无人迹，新霞出石棱。",
      "终期将尔叟，一一月中登。"
    ]
  },
  {
    "volume": 833,
    "sequence": 33,
    "title": "追忆冯少常",
    "author": "贯休",
    "content": [
      "盛德方清贵，旋闻逐逝波。",
      "令人翻不会，积善合如何。",
      "直道登朝晚，分忧及物多。",
      "至今新定郡，犹咏袴襦歌。"
    ]
  },
  {
    "volume": 833,
    "sequence": 34,
    "title": "闻闵廷言周琏下第",
    "author": "贯休",
    "content": [
      "前榜年年见，高名日日闻。",
      "常因不平事，便欲见吾君。",
      "兄弟居清岛，园林生白云。",
      "相思空怅望，庭叶赤纷纷。"
    ]
  },
  {
    "volume": 833,
    "sequence": 35,
    "title": "寄景地判官",
    "author": "贯休",
    "content": [
      "渚宫江上别，倏忽十余年。",
      "举世唯攻说，多君即不然。",
      "浦珠为履重，园柳助诗玄。",
      "勉力酬知己，昌朝正急贤。"
    ]
  },
  {
    "volume": 833,
    "sequence": 36,
    "title": "读贾区、贾岛集",
    "author": "贯休",
    "content": [
      "区终不下岛，岛亦不多区。",
      "冷格俱无敌，贫根亦似愚。",
      "青云终叹命，白阁久围炉。",
      "今日成名者，还堪为尔吁。"
    ]
  },
  {
    "volume": 833,
    "sequence": 37,
    "title": "送衲僧之江西",
    "author": "贯休",
    "content": [
      "索索复索索，无凭却有凭。",
      "过溪遭恶雨，乞食得干菱。",
      "只有山相伴，终无事可仍。",
      "如逢梅岭旦，向道只宁馨。"
    ]
  },
  {
    "volume": 833,
    "sequence": 38,
    "title": "故林偶作",
    "author": "贯休",
    "content": [
      "朗吟无一事，孤坐瀔江濆。",
      "媚世非吾道，良图有白云。",
      "蠹鱼开卷落，啄木隔花闻。",
      "唯寄壶中客，金丹许共分。"
    ]
  },
  {
    "volume": 833,
    "sequence": 39,
    "title": "寄栖白大师二首",
    "author": "贯休",
    "content": [
      "流浪江湖久，攀缘岁月阑。",
      "高名当世重，好句逼人寒。",
      "月苦蝉声嗄，钟清柿叶干。",
      "龙钟千万里，拟欲访师难。",
      "苍苍龙阙晚，九陌杂香尘。",
      "方外无他事，僧中有近臣。",
      "青门玉露滴，紫阁锦霞新。",
      "莫话三峰去，浇风正荡淳。"
    ]
  },
  {
    "volume": 833,
    "sequence": 40,
    "title": "送人之渤海",
    "author": "贯休",
    "content": [
      "国之东北角，有国每朝天。",
      "海力浸不尽，夷风常宛然。",
      "山藏罗刹宅，水杂巨鳌涎。",
      "好去吴乡子，归来莫隔年。"
    ]
  },
  {
    "volume": 833,
    "sequence": 41,
    "title": "寄李道士",
    "author": "贯休",
    "content": [
      "常见高人说，犹来不偶然。",
      "致身同槁木，话道出忘诠。",
      "长啸仙钟外，眠楂海月边。",
      "倘修阴姹姹，一望寄余焉。"
    ]
  },
  {
    "volume": 833,
    "sequence": 42,
    "title": "秋送夏郢归钱塘",
    "author": "贯休",
    "content": [
      "归客指吴国，风帆几日程。",
      "新诗陶雪字，玄发有霜茎。",
      "微月生沧海，残涛傍石城。",
      "从兹江岛意，应续子陵名。"
    ]
  },
  {
    "volume": 833,
    "sequence": 43,
    "title": "送僧归翠微",
    "author": "贯休",
    "content": [
      "只衲一个衲，翠微归旧岑。",
      "不知何岁月，即得到师心。",
      "径绕千峰细，庵开乱木深。",
      "倘然云外老，他日亦相寻。"
    ]
  },
  {
    "volume": 833,
    "sequence": 44,
    "title": "经友生坟",
    "author": "贯休",
    "content": [
      "多君坟在此，令我过悲凉。",
      "可惜为人好，刚须被数将。",
      "白云从冢出，秋草为谁荒。",
      "不觉频回首，西风满白杨。"
    ]
  },
  {
    "volume": 833,
    "sequence": 45,
    "title": "怀洛下卢缙云",
    "author": "贯休",
    "content": [
      "一减三张价，幽居少室前。",
      "岂应贫似我，不得信经年。",
      "木落多诗藁，山枯见墨烟。",
      "何时深夜坐，共话草堂禅。"
    ]
  },
  {
    "volume": 833,
    "sequence": 46,
    "title": "送李铏赴举",
    "author": "贯休",
    "content": [
      "诗业务经纶，新皆意外新。",
      "因知登第榜，不著不平人。",
      "句得孤舟月，心飞九陌尘。",
      "明年相贺日，应到曲江滨。"
    ]
  },
  {
    "volume": 833,
    "sequence": 47,
    "title": "宝禅师见访",
    "author": "贯休",
    "content": [
      "山兄心似我，岸谷亦难交。",
      "不见还相忆，来唯添寂寥。",
      "茶烟粘衲叶，云水透蘅茆。",
      "因话流年事，斯须不可抛。"
    ]
  },
  {
    "volume": 833,
    "sequence": 48,
    "title": "观棋",
    "author": "贯休",
    "content": [
      "逸格格难及，半先相遇稀。",
      "落花方满地，一局到斜晖。",
      "褚胤死不死，将军飞已飞。",
      "今朝惭一行，无以造玄微。"
    ]
  },
  {
    "volume": 833,
    "sequence": 49,
    "title": "题一上人经阁",
    "author": "贯休",
    "content": [
      "鸟外何须去，衣如藓亦从。",
      "但能无一事，即是住孤峰。",
      "雨歇云埋阁，月明霜洒松。",
      "师心多似我，所以访师重。"
    ]
  },
  {
    "volume": 833,
    "sequence": 50,
    "title": "和毛学士舍人早春",
    "author": "贯休",
    "content": [
      "陋巷冬将尽，东风细杂篮。",
      "解牵窗梦远，先是涧梅谙。",
      "茶癖金铛快，松香玉露含。",
      "书斋山帚撅，盘馔药花甘。",
      "雅得琴中妙，常挪脸似酣。",
      "雪消闻苦蛰，气候似宜蚕。",
      "密勿须清甲，朝归绕碧潭。",
      "丹心空拱北，新作继周南。",
      "竹杖无斑点，纱巾不著簪。",
      "大朝名益重，后进力皆覃。",
      "至理虽亡一，臣时亦说三。",
      "不知门下客，谁上晏婴骖。"
    ]
  }
]