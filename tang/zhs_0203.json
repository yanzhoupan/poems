[
  {
    "volume": 203,
    "sequence": 1,
    "title": "客中作",
    "author": "杜俨",
    "content": [
      "书剑催人不暂闲，洛阳羁旅复秦关。",
      "容颜岁岁愁边改，乡国时时梦里还。"
    ]
  },
  {
    "volume": 203,
    "sequence": 2,
    "title": "三月三日曲江侍宴",
    "author": "赵良器",
    "content": [
      "圣祖发神谋，灵符叶帝求。",
      "一人光锡命，万国荷时休。",
      "雷解圜丘毕，云需曲水游。",
      "岸花迎步辇，仙仗拥行舟。",
      "睿藻天中降，恩波海外流。",
      "小臣同品物，陪此乐皇猷。"
    ]
  },
  {
    "volume": 203,
    "sequence": 3,
    "title": "郑国夫人挽歌词",
    "author": "赵良器",
    "content": [
      "淑德延公胄，宜家接帝姻。",
      "桂宫男掌仆，兰殿女升嫔。",
      "恩泽昭前命，盈虚变此辰。",
      "万年今已矣，彤管列何人。"
    ]
  },
  {
    "volume": 203,
    "sequence": 4,
    "title": "郡中客舍",
    "author": "黄麟",
    "content": [
      "虫响乱啾啾，更人正数筹。",
      "魂归洞庭夜，霜卧洛阳秋。",
      "微月有时隐，长河到晓流。",
      "起来还嘱雁，乡信在吴洲。"
    ]
  },
  {
    "volume": 203,
    "sequence": 5,
    "title": "途中口号（一作卢僎诗）",
    "author": "郭向",
    "content": [
      "抱玉三朝楚，怀书十上秦。",
      "年年洛阳陌，花鸟弄归人。"
    ]
  },
  {
    "volume": 203,
    "sequence": 6,
    "title": "题李将军山亭",
    "author": "郭良",
    "content": [
      "凤辖将军位，龙门司隶家。",
      "衣冠为隐逸，山水作繁华。",
      "径出重林草，池摇两岸花。",
      "谁知贵公第，亭院有烟霞。"
    ]
  },
  {
    "volume": 203,
    "sequence": 7,
    "title": "早行",
    "author": "郭良",
    "content": [
      "早行星尚在，数里未天明。",
      "不辨云林色，空闻风水声。",
      "月从山上落，河入斗间横。",
      "渐至重门外，依稀见洛城。"
    ]
  },
  {
    "volume": 203,
    "sequence": 8,
    "title": "过故人旧宅",
    "author": "王乔",
    "content": [
      "故人轩骑罢归来，旧宅园林闲不开。",
      "唯馀挟瑟楼中妇，哭向平生歌舞台。"
    ]
  },
  {
    "volume": 203,
    "sequence": 9,
    "title": "关山月",
    "author": "徐九皋",
    "content": [
      "玉塞抵长城，金徽映高阙。",
      "遥心万馀里，直望三边月。",
      "霜静影逾悬，露晞光渐没。",
      "思君不可见，空叹将焉歇。"
    ]
  },
  {
    "volume": 203,
    "sequence": 10,
    "title": "战城南",
    "author": "徐九皋",
    "content": [
      "塞北狂胡旅，城南敌汉围。",
      "巉岩一鼓气，拔利五兵威。",
      "虏骑瞻山哭，王师拓地飞。",
      "不应须宠战，当遂勒金徽。"
    ]
  },
  {
    "volume": 203,
    "sequence": 11,
    "title": "咏史",
    "author": "徐九皋",
    "content": [
      "亡国秦韩代，荣身刘项年。",
      "金槌击政后，玉斗碎增前。",
      "圣主称三杰，明离保四贤。",
      "已申黄石祭，方慕赤松仙。"
    ]
  },
  {
    "volume": 203,
    "sequence": 12,
    "title": "途中览镜",
    "author": "徐九皋",
    "content": [
      "四海游长倦，百年愁半侵。",
      "赖窥明镜里，时见丈夫心。"
    ]
  },
  {
    "volume": 203,
    "sequence": 13,
    "title": "送部四镇人往单于别知故",
    "author": "徐九皋",
    "content": [
      "天下今无事，云中独未宁。",
      "忝驱更戍卒，方远送边庭。",
      "马饮长城水，军占太白星。",
      "国恩行可报，何必守经营。"
    ]
  },
  {
    "volume": 203,
    "sequence": 14,
    "title": "松滋江北阻风",
    "author": "阎宽",
    "content": [
      "江风久未歇，山雨复相仍。",
      "巨浪天涯起，馀寒川上凝。",
      "忧人劳夕惕，乡事惫晨兴。",
      "远听知音骇，诚哉不可陵。"
    ]
  },
  {
    "volume": 203,
    "sequence": 15,
    "title": "晓入宜都渚",
    "author": "阎宽",
    "content": [
      "问俗周楚甸，川行眇江浔。",
      "兴随晓光发，道会春言深。",
      "回眺佳气象，远怀得山林。",
      "伫应舟楫用，曷务归闲心。"
    ]
  },
  {
    "volume": 203,
    "sequence": 16,
    "title": "古意",
    "author": "阎宽",
    "content": [
      "庭树发华滋，瑶草复葳蕤。",
      "好鸟飞相从，愁人深此时。",
      "天中有灵匹，日夕嚬蛾眉。",
      "愿逐飘风花，千里入遥帷。",
      "心逝爱不见，空歌悲莫悲。"
    ]
  },
  {
    "volume": 203,
    "sequence": 17,
    "title": "春宵览月",
    "author": "阎宽",
    "content": [
      "月生东荒外，天云收夕阴。",
      "爱见澄清景，象吾虚白心。",
      "耳目静无哗，神超道性深。",
      "乘兴得至乐，寓言因永吟。"
    ]
  },
  {
    "volume": 203,
    "sequence": 18,
    "title": "秋怀",
    "author": "阎宽",
    "content": [
      "下帷长日尽，虚馆早凉生。",
      "芳草犹未荐，如何蜻蛚鸣。",
      "秋风已振衣，客去何时归。",
      "为问当途者，宁知心有违。"
    ]
  },
  {
    "volume": 203,
    "sequence": 19,
    "title": "和中书侍郎院壁画云",
    "author": "李收",
    "content": [
      "粉壁画云成，如能上太清。",
      "影从霄汉发，光照掖垣明。",
      "映筱多幽趣，临轩得野情。",
      "独思作霖雨，流润及生灵。"
    ]
  },
  {
    "volume": 203,
    "sequence": 20,
    "title": "幽情",
    "author": "李收",
    "content": [
      "幽人惜春暮，潭上折芳草。",
      "佳期何时还，欲寄千里道。"
    ]
  },
  {
    "volume": 203,
    "sequence": 21,
    "title": "怀鲁",
    "author": "程弥纶",
    "content": [
      "曲阜国，尼丘山。",
      "周公邈难问，夫子犹启关。",
      "履风雩兮若见，游夏兴兮鲁颜。",
      "天孙天孙，何为今兮学且难，负星明而东游闲闲。"
    ]
  },
  {
    "volume": 203,
    "sequence": 22,
    "title": "燕歌行",
    "author": "屈同仙",
    "content": [
      "君不见渔阳八月塞草腓，征人相对并思归。",
      "云和朔气连天黑，蓬杂惊沙散野飞。",
      "是时天地阴埃遍，瀚海龙城皆习战。",
      "两军鼓角暗相闻，四面旌旗看不见。",
      "昭君远嫁已年多，戎狄无厌不复和。",
      "汉兵候月秋防塞，胡骑乘冰夜渡河。",
      "河塞东西万馀里，地与京华不相似。",
      "燕支山下少春晖，黄沙碛里无流水。",
      "金戈玉剑十年征，红粉青楼多怨情。",
      "厌向殊乡久离别，秋来愁听捣衣声。"
    ]
  },
  {
    "volume": 203,
    "sequence": 23,
    "title": "乌江女",
    "author": "屈同仙",
    "content": [
      "越艳谁家女，朝游江岸傍。",
      "青春犹未嫁，红粉旧来娼。",
      "锦袖盛朱橘，银钩摘紫房。",
      "见人羞不语，回艇入溪藏。"
    ]
  },
  {
    "volume": 203,
    "sequence": 24,
    "title": "昌年宫之作",
    "author": "豆卢复",
    "content": [
      "但有离宫处，君王每不居。",
      "旗门芳草合，辇路小槐疏。",
      "殿闭山烟满，窗凝野霭虚。",
      "丰年多望幸，春色待銮舆。"
    ]
  },
  {
    "volume": 203,
    "sequence": 25,
    "title": "落第归乡留别长安主人",
    "author": "豆卢复",
    "content": [
      "客里愁多不记春，闻莺始叹柳条新。",
      "年年下第东归去，羞见长安旧主人。"
    ]
  },
  {
    "volume": 203,
    "sequence": 26,
    "title": "奉试咏青",
    "author": "荆冬倩",
    "content": [
      "路辟天光远，春还月道临。",
      "草浓河畔色，槐结路边阴。",
      "未映君王史，先标胄子襟。",
      "经明如可拾，自有致云心。"
    ]
  },
  {
    "volume": 203,
    "sequence": 27,
    "title": "观汉水",
    "author": "梁洽",
    "content": [
      "发源自。",
      "冢，东注经襄阳。",
      "一道入溟渤，别流为沧浪。",
      "求思咏游女，投吊悲昭王。",
      "水滨不可问，日暮空汤汤。"
    ]
  },
  {
    "volume": 203,
    "sequence": 28,
    "title": "游越溪",
    "author": "郑绍",
    "content": [
      "溪水碧悠悠，猿声断客愁。",
      "渔潭逢钓楫，月浦值孤舟。",
      "访泊随烟火，迷途视斗牛。",
      "今宵越乡意，还取醉忘忧。"
    ]
  },
  {
    "volume": 203,
    "sequence": 29,
    "title": "登楼（一作王之涣诗）",
    "author": "朱斌",
    "content": [
      "白日依山尽，黄河入海流。",
      "欲穷千里目，更上一重楼。"
    ]
  },
  {
    "volume": 203,
    "sequence": 30,
    "title": "感寓二首",
    "author": "梁德裕",
    "content": [
      "彩云呈瑞质，五色发人寰。",
      "独作龙虎状，孤飞天地间。",
      "隐隐临北极，峨峨象南山。",
      "恨在帝乡外，不逢枝叶攀。",
      "幽涧生蕙若，幽渚老江蓠。",
      "荣落人不见，芳香徒尔为。",
      "不及绿萍草，生君红莲池。",
      "左右美人弄，朝夕春风吹。",
      "叶洗玉泉水，珠清湛露滋。",
      "心亦愿如此，托君君不知。"
    ]
  },
  {
    "volume": 203,
    "sequence": 31,
    "title": "咏谈容娘",
    "author": "常非月",
    "content": [
      "举手整花钿，翻身舞锦筵。",
      "马围行处匝，人压看场圆。",
      "歌要齐声和，情教细语传。",
      "不知心大小，容得许多怜。"
    ]
  },
  {
    "volume": 203,
    "sequence": 32,
    "title": "览史",
    "author": "张良璞",
    "content": [
      "享年八十已，历数穷苍生。",
      "七虎门源上，咆哮关内鸣。",
      "建都用鹑宿，设险因金城。",
      "舜曲烟火起，汾河珠翠明。",
      "海云引天仗，朔雪留边兵。",
      "作孽人怨久，其亡鬼信盈。",
      "素灵感刘季，白马从子婴。",
      "昏虐不务德，百代无芳声。"
    ]
  },
  {
    "volume": 203,
    "sequence": 33,
    "title": "奉试冷井诗",
    "author": "孙欣",
    "content": [
      "仙闱井初凿，灵液沁成泉。",
      "色湛青苔里，寒凝紫绠边。",
      "铜瓶向影落，玉甃抱虚圆。",
      "永愿调神鼎，尧时泰万年。"
    ]
  },
  {
    "volume": 203,
    "sequence": 34,
    "title": "都中闲居",
    "author": "王羡门",
    "content": [
      "君王巡海内，北阙下明台。",
      "云物天中少，烟花岁后来。",
      "河从御苑出，山向国门开。",
      "寂寞东京里，空留贾谊才。"
    ]
  },
  {
    "volume": 203,
    "sequence": 35,
    "title": "江南弄",
    "author": "芮挺章",
    "content": [
      "春江可怜事，最在美人家。",
      "鹦鹉能言鸟，芙蓉巧笑花。",
      "地衔金作埒，水抱玉为沙。",
      "薄晚青丝骑，长鞭赴狭斜。"
    ]
  },
  {
    "volume": 203,
    "sequence": 36,
    "title": "少年行",
    "author": "芮挺章",
    "content": [
      "任气称张放，衔恩在少年。",
      "玉阶朝就日，金屋夜升天。",
      "轩骑青云际，笙歌绿水边。",
      "建章明月好，留醉伴风烟。"
    ]
  },
  {
    "volume": 203,
    "sequence": 37,
    "title": "伊水门",
    "author": "楼颖",
    "content": [
      "朝涉伊水门，伊水入门流。",
      "惬心乃成兴，澹然泛孤舟。",
      "霏微傍青霭，容与随白鸥。",
      "竹阴交前浦，柳花媚中洲。",
      "日落阴云生，弥觉兹路幽。",
      "聊以恣所适，此外知何求。"
    ]
  },
  {
    "volume": 203,
    "sequence": 38,
    "title": "东郊纳凉，忆左威卫李录事收昆季、太原崔参军三首",
    "author": "楼颖",
    "content": [
      "水竹谁家宅，幽庭向苑门。",
      "今知季伦沼，旧是辟疆园。",
      "饥鹭窥鱼静，鸣鸦带子喧。",
      "兴成只自适，欲白返忘言。",
      "纳凉每选地，近是青门东。",
      "林与缭垣接，池将沁水通。",
      "枝交帝女树，桥映美人虹。",
      "想是忘机者，悠悠在兴中。",
      "林间求适意，池上得清飙。",
      "稍稍斜回楫，时时一度桥。",
      "水光壁际动，山影浪中摇。",
      "不见李元礼，神仙何处要。"
    ]
  },
  {
    "volume": 203,
    "sequence": 39,
    "title": "西施石",
    "author": "楼颖",
    "content": [
      "西施昔日浣纱津，石上青苔思杀人。",
      "一去姑苏不复返，岸旁桃李为谁春。"
    ]
  },
  {
    "volume": 203,
    "sequence": 40,
    "title": "江南行",
    "author": "李康成",
    "content": [
      "杨柳青青莺欲啼，风光摇荡绿蘋齐，金阴城头日色低。",
      "日色低，情难极，水中凫鹥双比翼。"
    ]
  },
  {
    "volume": 203,
    "sequence": 41,
    "title": "采莲曲",
    "author": "李康成",
    "content": [
      "采莲去，月没春江曙。",
      "翠钿红袖水中央，青荷莲子杂衣香，云起风生归路长。",
      "归路长，那得久。",
      "各回船，两摇手。"
    ]
  },
  {
    "volume": 203,
    "sequence": 42,
    "title": "玉华仙子歌",
    "author": "李康成",
    "content": [
      "紫阳仙子名玉华，珠盘承露饵丹砂。",
      "转态凝情五云里，娇颜千岁芙蓉花。",
      "紫阳彩女矜无数，遥见玉华皆掩呼。",
      "高堂初日不成妍，洛渚流风徒自怜。",
      "璇阶霓绮阁，碧题霜罗幕。",
      "仙娥桂树长自春，王母桃花未尝落。",
      "上元夫人宾上清，深宫寂历厌层城。",
      "解佩空怜郑交甫，吹箫不逐许飞琼。",
      "溶溶紫庭步，渺渺瀛台路。",
      "兰陵贵士谢相逢，济北书生尚回顾。",
      "沧洲傲吏爱金丹，清心回望云之端。",
      "羽盖霓裳一相识，传情写念长无极。",
      "长无极，永相随。",
      "攀霄历金阙，弄影下瑶池。",
      "夕宿紫府云母帐，朝餐玄圃昆仑芝。",
      "不学兰香中道绝，却教青鸟报相思。"
    ]
  },
  {
    "volume": 203,
    "sequence": 43,
    "title": "自君之出矣",
    "author": "李康成",
    "content": [
      "自君之出矣，弦吹绝无声。",
      "思君如百草，撩乱逐春生。"
    ]
  },
  {
    "volume": 203,
    "sequence": 44,
    "title": "句",
    "author": "李康成",
    "content": [
      "因缘苟会合，万里犹同乡。",
      "运命倘不谐，隔壁无津梁。",
      "（《经籍考》云：",
      "康成编《玉台后集》，中间自载其诗八首，如《河阳居家女》长篇一首，押五十二韵，若欲与《木兰》及《孔雀东南飞》之作方驾者，末四句云云，亦佳）"
    ]
  }
]