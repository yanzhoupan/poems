[
  {
    "volume": 707,
    "sequence": 1,
    "title": "八月十五夜",
    "author": "殷文圭",
    "content": [
      "万里无云镜九州，最团圆夜是中秋。",
      "满衣冰彩拂不落，遍地水光凝欲流。",
      "华岳影寒清露掌，海门风急白潮头。",
      "因君照我丹心事，减得愁人一夕愁。"
    ]
  },
  {
    "volume": 707,
    "sequence": 2,
    "title": "省试夜投献座主",
    "author": "殷文圭",
    "content": [
      "辟开公道选时英，神镜高悬鉴百灵。",
      "混沌分来融间气，欃枪灭处炫文星。",
      "烛然兰省三条白，山束龙门万仞青。",
      "圣教中兴周礼在，不劳干羽舞明庭。"
    ]
  },
  {
    "volume": 707,
    "sequence": 3,
    "title": "观贺皇太子册命",
    "author": "殷文圭",
    "content": [
      "嗣册储皇帝命行，万方臣妾跃欢声。",
      "鸾旃再立星辰正，雉扇双开日月明。",
      "自有汉元争翊戴，不劳商皓定欹倾。",
      "春宫保傅皆周召，致主何忧不太平。"
    ]
  },
  {
    "volume": 707,
    "sequence": 4,
    "title": "行朝早春侍师门宴西溪席上作",
    "author": "殷文圭",
    "content": [
      "西溪水色净于苔，画鹢横风绛帐开。",
      "弦管旋飘蓬岛去，公卿皆是蕊宫来。",
      "金鳞掷浪钱翻荇，玉爵粘香雪泛梅。",
      "三榜生徒逾七十，岂期龙坂纳非才。"
    ]
  },
  {
    "volume": 707,
    "sequence": 5,
    "title": "贺同年第三人刘先辈咸辟命",
    "author": "殷文圭",
    "content": [
      "甲门才子鼎科人，拂地蓝衫榜下新。",
      "脱俗文章笑鹦鹉，凌云头角压麒麟。",
      "金壶藉草溪亭晚，玉勒穿花野寺春。",
      "多愧受恩同阙里，不嫌师僻与颜贫。"
    ]
  },
  {
    "volume": 707,
    "sequence": 6,
    "title": "寄广南刘仆射",
    "author": "殷文圭",
    "content": [
      "战国从今却尚文，品流才子作将军。",
      "画船清宴蛮溪雨，粉阁闲吟瘴峤云。",
      "暴客卸戈归惠政，史官调笔待儒勋。",
      "汉仪一化南人后，牧马无因更夜闻。"
    ]
  },
  {
    "volume": 707,
    "sequence": 7,
    "title": "题吴中陆龟蒙山斋",
    "author": "殷文圭",
    "content": [
      "万卷图书千户贵，十洲烟景四时和。",
      "花心露洗猩猩血，水面风披瑟瑟罗。",
      "庄叟静眠清梦永，客儿芳意小诗多。",
      "天麟不触人间网，拟把公卿换得么。"
    ]
  },
  {
    "volume": 707,
    "sequence": 8,
    "title": "经李翰林墓",
    "author": "殷文圭",
    "content": [
      "诗中日月酒中仙，平地雄飞上九天。",
      "身谪蓬莱金籍外，宝装方丈玉堂前。",
      "虎靴醉索将军脱，鸿笔悲无令子传。",
      "十字遗碑三尺墓，只应吟客吊秋烟。"
    ]
  },
  {
    "volume": 707,
    "sequence": 9,
    "title": "鹦鹉",
    "author": "殷文圭",
    "content": [
      "丹觜如簧翠羽轻，随人呼物旋知名。",
      "金笼夜黯山西梦，玉枕晓憎帘外声。",
      "才子爱奇吟不足，美人怜尔绣初成。",
      "应缘是我邯郸客，相顾咬咬别有情。"
    ]
  },
  {
    "volume": 707,
    "sequence": 10,
    "title": "边将别",
    "author": "殷文圭",
    "content": [
      "地角天涯倍苦辛，十年铅椠未酬身。",
      "朱门泣别同鲛客，紫塞旅游随雁臣。",
      "汉将出师冲晓雪，胡儿奔马扑征尘。",
      "行行独止干戈域，毳帐望谁为主人。"
    ]
  },
  {
    "volume": 707,
    "sequence": 11,
    "title": "江南秋日",
    "author": "殷文圭",
    "content": [
      "水国由来称道情，野人经此顿神清。",
      "一篷秋雨睡初起，半砚冷云吟未成。",
      "青笠渔儿筒钓没，蒨衣菱女画桡轻。",
      "冰绡写上江南景，寄与金銮马长卿。"
    ]
  },
  {
    "volume": 707,
    "sequence": 12,
    "title": "题友人庭竹",
    "author": "殷文圭",
    "content": [
      "丛篁萧瑟拂清阴，贵地栽成碧玉林。",
      "尽待花开添凤食，可怜风击状龙吟。",
      "钿竿离立霜文静，锦箨飘零粉节深。",
      "何事子猷偏寄赏，此君心似古人心。"
    ]
  },
  {
    "volume": 707,
    "sequence": 13,
    "title": "览陆龟蒙旧集",
    "author": "殷文圭",
    "content": [
      "先生文价沸三吴，白雪千编酒一壶。",
      "吟去星辰笔下动，醉来嵩华眼中无。",
      "峭如谢桧虬蟠活，清似缑山凤路孤。",
      "身后独遗封禅草，何人寻得佐鸿图。"
    ]
  },
  {
    "volume": 707,
    "sequence": 14,
    "title": "玉仙道中",
    "author": "殷文圭",
    "content": [
      "莼鲈方美别吴江，笔阵诗魔两未降。",
      "山势北蟠龙偃蹇，泉声东漱玉琤瑽。",
      "古陂狐兔穿蛮冢，破寺荆榛拥佛幢。",
      "信马冷吟迷路处，隔溪烟雨吠村厖。"
    ]
  },
  {
    "volume": 707,
    "sequence": 15,
    "title": "赵侍郎看红白牡丹，因寄杨状头赞图",
    "author": "殷文圭",
    "content": [
      "迟开都为让群芳，贵地栽成对玉堂。",
      "红艳袅烟疑欲语，素华映月只闻香。",
      "剪裁偏得东风意，淡薄似矜西子妆。",
      "雅称花中为首冠，年年长占断春光。"
    ]
  },
  {
    "volume": 707,
    "sequence": 16,
    "title": "题胡州太学丘光庭博士幽居",
    "author": "殷文圭",
    "content": [
      "舜轨尧文混九垓，明堂宏构集良材。",
      "江边云卧如龙稳，天外泥书遣鹤来。",
      "五夜药苗滋沆瀣，四时花影荫莓苔。",
      "草玄门似山中静，不是公卿到不开。"
    ]
  },
  {
    "volume": 707,
    "sequence": 17,
    "title": "初秋留别越中幕客",
    "author": "殷文圭",
    "content": [
      "魂梦飘零落叶洲，北辕南柁几时休。",
      "月中青桂渐看老，星畔白榆还报秋。",
      "鹤禁有知须强进，稽峰无事莫相留。",
      "吴花越柳饶君醉，直待功成始举头。"
    ]
  },
  {
    "volume": 707,
    "sequence": 18,
    "title": "送道者朝见后归山",
    "author": "殷文圭",
    "content": [
      "暂随蒲帛谒金銮，萧洒风仪傲汉官。",
      "天马难将朱索绊，海鳌宁觉碧涛宽。",
      "松坛月作尊前伴，竹箧书为教外欢。",
      "神鼎已乾龙虎伏，一条真气出云端。"
    ]
  },
  {
    "volume": 707,
    "sequence": 19,
    "title": "赠战将",
    "author": "殷文圭",
    "content": [
      "绿沈枪利雪峰尖，犀甲军装称紫髯。",
      "威慑万人长凛凛，礼延群客每谦谦。",
      "阵前战马黄金勒，架上兵书白玉签。",
      "不为已为儒弟子，好依门下学韬钤。"
    ]
  },
  {
    "volume": 707,
    "sequence": 20,
    "title": "九华贺雨吟",
    "author": "殷文圭",
    "content": [
      "陶公焦思念生灵，变旱为丰合杳冥。",
      "雷劈老松疑虎怒，雨冲阴洞觉龙腥。",
      "万畦香稻蓬葱绿，九朵奇峰扑亚青。",
      "吟贺西成饶旅兴，散丝飞洒满长亭。"
    ]
  },
  {
    "volume": 707,
    "sequence": 21,
    "title": "赠池州张太守",
    "author": "殷文圭",
    "content": [
      "神珠无颣玉无瑕，七叶簪貂汉相家。",
      "阵面奔星破犀象，笔头飞电跃龙蛇。",
      "绛帏夜坐穷三史，红旆春行到九华。",
      "只怕池人留不住，别迁征镇拥高牙。"
    ]
  },
  {
    "volume": 707,
    "sequence": 22,
    "title": "中秋自宛陵寄池阳太守",
    "author": "殷文圭",
    "content": [
      "出山三见月如眉，蝶梦终宵绕戟枝。",
      "旅客思归鸿去日，贤侯行化子来时。",
      "郡楼遐想刘琨啸，相阁方窥谢傅棋。",
      "按部况闻秋稼熟，马前迎拜羡并儿。"
    ]
  },
  {
    "volume": 707,
    "sequence": 23,
    "title": "次韵九华杜先辈重阳寄投宛陵丞相",
    "author": "殷文圭",
    "content": [
      "日下飞声彻不毛，酒醒时得广离骚。",
      "先生鬓为吟诗白，上相心因治国劳。",
      "千乘信回鱼榼重，九华秋迥凤巢高。",
      "强酬小谢重阳句，沙恨无金尽日淘。"
    ]
  },
  {
    "volume": 707,
    "sequence": 24,
    "title": "寄贺杜荀鹤及第",
    "author": "殷文圭",
    "content": [
      "一战平畴五字劳，昼归乡去锦为袍。",
      "大鹏出海翎犹湿，骏马辞天气正豪。",
      "九子旧山增秀绝，二南新格变风骚。",
      "由来稽古符公道，平地丹梯甲乙高。"
    ]
  },
  {
    "volume": 707,
    "sequence": 25,
    "title": "春草碧色",
    "author": "殷文圭",
    "content": [
      "细草含愁碧，芊绵南浦滨。",
      "萋萋如恨别，苒苒共伤春。",
      "疏雨烟华润，斜阳细彩匀。",
      "花粘繁斗锦，人藉软胜茵。",
      "浅映宫池水，轻遮辇路尘。",
      "杜回如可结，誓作报恩身。"
    ]
  },
  {
    "volume": 707,
    "sequence": 26,
    "title": "和友人送衡尚书赴池阳副车",
    "author": "殷文圭",
    "content": [
      "淮王上将例分忧，玉帐参承半列侯。",
      "次第选材如创厦，别离排宴向藏舟。",
      "鲲鹏变化知难测，龙蠖升沈各有由。",
      "躞蹀行牵金鋄重，婵娟立唱翠娥愁。",
      "筑头勋业谐三阵，满腹诗书究九流。",
      "金海珠韬乘月读，肉芝牙茗拨云收。",
      "赤鳞旆卷鸥汀晚，青雀船横雁阵秋。",
      "十字细波澄镜面，九华残雪露峰头。",
      "醉沈北海千尊酒，吟上南荆百尺楼。",
      "况是昭明食鱼郡，不妨闲掷钓璜钩。"
    ]
  },
  {
    "volume": 707,
    "sequence": 27,
    "title": "贻李南平",
    "author": "殷文圭",
    "content": [
      "紫殿西头月欲斜，曾草临淮上相麻。",
      "润笔已曾经奏谢，更飞章句问张华。"
    ]
  },
  {
    "volume": 707,
    "sequence": 28,
    "title": "句",
    "author": "殷文圭",
    "content": [
      "龙舒太守人中杰，风韵堂中心似月。",
      "（《方舆胜览》）众口声光夸汉将，筑头勋业佐淮王。",
      "（《贺池阳太守正命》，《唐诗纪事》）"
    ]
  }
]