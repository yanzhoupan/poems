[
  {
    "volume": 635,
    "sequence": 1,
    "title": "送边上从事",
    "author": "周繇",
    "content": [
      "戎装佩镆铘，走马逐轻车。",
      "衰草城边路，残阳垄上笳。",
      "黄河穿汉界，青冢出胡沙。",
      "提笔男儿事，功名立可夸。"
    ]
  },
  {
    "volume": 635,
    "sequence": 2,
    "title": "送洛阳崔员外",
    "author": "周繇",
    "content": [
      "塞诏除嵩洛，观图见废兴。",
      "城迁周古鼎，地列汉诸陵。",
      "日送归朝客，时招住岳僧。",
      "郡斋台阁满，公退即吟登。"
    ]
  },
  {
    "volume": 635,
    "sequence": 3,
    "title": "送人尉黔中",
    "author": "周繇",
    "content": [
      "盘山行几驿，水路复通巴。",
      "峡涨三川雪，园开四季花。",
      "公庭飞白鸟，官俸请丹砂。",
      "知尉黔中后，高吟采物华。"
    ]
  },
  {
    "volume": 635,
    "sequence": 4,
    "title": "送宇文虞",
    "author": "周繇",
    "content": [
      "此别欲何往，未言归故林。",
      "行车新岁近，落日乱山深。",
      "野店寒无客，风巢动有禽。",
      "潜知经目事，大半是愁吟。"
    ]
  },
  {
    "volume": 635,
    "sequence": 5,
    "title": "题东林寺虎掊泉",
    "author": "周繇",
    "content": [
      "胜致通幽感，灵泉有虎掊。",
      "爪抬山脉断，掌托石心拗。",
      "竹蔼疑相近，松阴盖亦交。",
      "转令栖遁者，真境逾难抛。"
    ]
  },
  {
    "volume": 635,
    "sequence": 6,
    "title": "登甘露寺",
    "author": "周繇",
    "content": [
      "盘江上几层，峭壁半垂藤。",
      "殿锁南朝像，龛禅外国僧。",
      "海涛摏砌槛，山雨洒窗灯。",
      "日暮疏钟起，声声彻广陵。"
    ]
  },
  {
    "volume": 635,
    "sequence": 7,
    "title": "甘露寺东轩",
    "author": "周繇",
    "content": [
      "每日怜晴眺，闲吟只自娱。",
      "山从平地有，水到远天无。",
      "老树多封楚，轻烟暗染吴。",
      "虽居此廊下，入户亦踌蹰。"
    ]
  },
  {
    "volume": 635,
    "sequence": 8,
    "title": "甘露寺北轩",
    "author": "周繇",
    "content": [
      "晓色宜闲望，山风远益清。",
      "白云连晋阁，碧树尽芜城。",
      "少静沙痕出，烟消野火平。",
      "最堪佳此境，为我长诗情。"
    ]
  },
  {
    "volume": 635,
    "sequence": 9,
    "title": "咏萤",
    "author": "周繇",
    "content": [
      "熠熠与娟娟，池塘竹树边。",
      "乱飞同曳火，成聚却无烟。",
      "微雨洒不灭，轻风吹欲燃。",
      "旧曾书案上，频把作囊悬。"
    ]
  },
  {
    "volume": 635,
    "sequence": 10,
    "title": "望海",
    "author": "周繇",
    "content": [
      "苍茫空泛日，四顾绝人烟。",
      "半浸中华岸，旁通异域船。",
      "岛间应有国，波外恐无天。",
      "欲作乘槎客，翻愁去隔年。"
    ]
  },
  {
    "volume": 635,
    "sequence": 11,
    "title": "送杨环校书归广南",
    "author": "周繇",
    "content": [
      "天南行李半波涛，滩树枝枝拂戏猱。",
      "初著蓝衫从远峤，乍辞云署泊轻艘。",
      "山村象踏桄榔叶，海外人收翡翠毛。",
      "名宦两成归旧隐，遍寻亲友兴何饶。"
    ]
  },
  {
    "volume": 635,
    "sequence": 12,
    "title": "经故宅有感",
    "author": "周繇",
    "content": [
      "身没南荒雨露赊，朱门空锁旧繁华。",
      "池塘凿就方通水，桃杏栽成未见花。",
      "异代图书藏几箧，倾城罗绮散谁家。",
      "昔年埏埴生灵地，今日生人为叹嗟。"
    ]
  },
  {
    "volume": 635,
    "sequence": 13,
    "title": "送入蕃使",
    "author": "周繇",
    "content": [
      "猎猎旗幡过大荒，敕书犹带御烟香。",
      "滹沱河冻军回探，逻逤孤城雁著行。",
      "远寨风狂移帐幕，平沙日晚卧牛羊。",
      "早终册礼朝天阙，莫遣虬髭染塞霜。"
    ]
  },
  {
    "volume": 635,
    "sequence": 14,
    "title": "白石潭秋霁作",
    "author": "周繇",
    "content": [
      "潭心烟雾破斜晖，殷殷雷声隔翠微。",
      "崖蹙盘涡翻蜃窟，滩吹白石上渔矶。",
      "陵风舴艋讴哑去，出水鸬鹚薄泊飞。",
      "秋霁更谁同此望，远钟时见一僧归。"
    ]
  },
  {
    "volume": 635,
    "sequence": 15,
    "title": "题金陵栖霞寺赠月公",
    "author": "周繇",
    "content": [
      "明家不要买山钱，施作清池种白莲。",
      "松桧老依云外地，楼台深锁洞中天。",
      "风经绝顶回疏雨，石倚危屏挂落泉。",
      "欲结茅庵伴师住，肯饶多少薜萝烟。"
    ]
  },
  {
    "volume": 635,
    "sequence": 16,
    "title": "嘲段成式（一作广阳公宴）",
    "author": "周繇",
    "content": [
      "蹙鞠且徒为，宁如目送时。",
      "报仇惭选耎，存想恨逶迟。",
      "促坐疑辟咡，衔杯强朵颐。",
      "恣情窥窈窕，曾恃好风姿。",
      "色授应难夺，神交愿莫辞。",
      "请君看曲谱，不负少年期。"
    ]
  },
  {
    "volume": 635,
    "sequence": 17,
    "title": "送江州薛尚书",
    "author": "周繇",
    "content": [
      "匡庐千万峰，影匝郡城中。",
      "忽佩虎符去，遥疑鸟道通。",
      "烟霞时满郭，波浪暮连空。",
      "树翳楼台月，帆飞鼓角风。",
      "郡斋多岳客，乡户半渔翁。",
      "王事行春外，题诗寄远公。"
    ]
  },
  {
    "volume": 635,
    "sequence": 18,
    "title": "津头望白水",
    "author": "周繇",
    "content": [
      "晴江暗涨岸吹沙，山畔船冲树杪斜。",
      "城郭半淹桥市闹，鹭鸶缭绕入人家。"
    ]
  },
  {
    "volume": 635,
    "sequence": 19,
    "title": "公子行",
    "author": "周繇",
    "content": [
      "青山薄薄漏春风，日暮鸣鞭柳影中。",
      "回望玉楼人不见，酒旗深处勒花骢。"
    ]
  },
  {
    "volume": 635,
    "sequence": 20,
    "title": "看牡丹赠段成式（柯古前看吝酒）",
    "author": "周繇",
    "content": [
      "金蕊霞英叠彩香，初疑少女出兰房。",
      "逡巡又是一年别，寄语集仙呼索郎。"
    ]
  },
  {
    "volume": 635,
    "sequence": 21,
    "title": "以人参遗段成式",
    "author": "周繇",
    "content": [
      "人形上品传方志，我得真英自紫团。",
      "惭非叔子空持药，更请伯言审细看。"
    ]
  },
  {
    "volume": 635,
    "sequence": 22,
    "title": "和段成式",
    "author": "周繇",
    "content": [
      "回簪转黛喜猜防，粉署裁诗助酒狂。",
      "若遇仙丹偕羽化，但随萧史亦何伤。",
      "玉树琼筵映彩霞，澄虚楼阁似仙家。",
      "只缘存想归兰室，不向春风看夜花。"
    ]
  }
]