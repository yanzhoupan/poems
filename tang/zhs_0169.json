[
  {
    "volume": 169,
    "sequence": 1,
    "title": "秋日炼药院镊白发，赠元六兄林宗",
    "author": "李白",
    "content": [
      "木落识岁秋，瓶冰知天寒。",
      "桂枝日已绿，拂雪凌云端。",
      "弱龄接光景，矫翼攀鸿鸾。",
      "投分三十载，荣枯同所欢。",
      "长吁望青云，镊白坐相看。",
      "秋颜入晓镜，壮发凋危冠。",
      "穷与鲍生贾，饥从漂母餐。",
      "时来极天人，道在岂吟叹。",
      "乐毅方适赵，苏秦初说韩。",
      "卷舒固在我，何事空摧残。"
    ]
  },
  {
    "volume": 169,
    "sequence": 2,
    "title": "书情题蔡舍人雄",
    "author": "李白",
    "content": [
      "尝高谢太傅，携妓东山门。",
      "楚舞醉碧云，吴歌断清猿。",
      "暂因苍生起，谈笑安黎元。",
      "余亦爱此人，丹霄冀飞翻。",
      "遭逢圣明主，敢进兴亡言。",
      "白璧竟何辜，青蝇遂成冤。",
      "一朝去京国，十载客梁园。",
      "猛犬吠九关，杀人愤精魂。",
      "皇穹雪冤枉，白日开氛昏。",
      "泰阶得夔龙，桃李满中原。",
      "倒海索明月，凌山采芳荪。",
      "愧无横草功，虚负雨露恩。",
      "迹谢云台阁，心随天马辕。",
      "夫子王佐才，而今复谁论。",
      "层飙振六翮，不日思腾骞。",
      "我纵五湖棹，烟涛恣崩奔。",
      "梦钓子陵湍，英风缅犹存。",
      "彼希客星隐，弱植不足援。",
      "千里一回首，万里一长歌。",
      "黄鹤不复来，清风愁奈何。",
      "舟浮潇湘月，山倒洞庭波。",
      "投汨笑古人，临濠得天和。",
      "闲时田亩中，搔背牧鸡鹅。",
      "别离解相访，应在武陵多。"
    ]
  },
  {
    "volume": 169,
    "sequence": 3,
    "title": "忆襄阳旧游，赠马少府巨",
    "author": "李白",
    "content": [
      "昔为大堤客，曾上山公楼。",
      "开窗碧嶂满，拂镜沧江流。",
      "高冠佩雄剑，长揖韩荆州。",
      "此地别夫子，今来思旧游。",
      "朱颜君未老，白发我先秋。",
      "壮志恐蹉跎，功名若云浮。",
      "归心结远梦，落日悬春愁。",
      "空思羊叔子，堕泪岘山头。"
    ]
  },
  {
    "volume": 169,
    "sequence": 4,
    "title": "对雪献从兄虞城宰",
    "author": "李白",
    "content": [
      "昨夜梁园里，弟寒兄不知。",
      "庭前看玉树，肠断忆连枝。"
    ]
  },
  {
    "volume": 169,
    "sequence": 5,
    "title": "访道安陵遇盖还为余造真箓，临别留赠",
    "author": "李白",
    "content": [
      "清水见白石，仙人识青童。",
      "安陵盖夫子，十岁与天通。",
      "悬河与微言，谈论安可穷。",
      "能令二千石，抚背惊神聪。",
      "挥毫赠新诗，高价掩山东。",
      "至今平原客，感激慕清风。",
      "学道北海仙，传书蕊珠宫。",
      "丹田了玉阙，白日思云空。",
      "为我草真箓，天人惭妙工。",
      "七元洞豁落，八角辉星虹。",
      "三灾荡璇玑，蛟龙翼微躬。",
      "举手谢天地，虚无齐始终。",
      "黄金满高堂，答荷难克充。",
      "下笑世上士，沉魂北罗酆。",
      "昔日万乘坟，今成一科蓬。",
      "赠言若可重，实此轻华嵩。"
    ]
  },
  {
    "volume": 169,
    "sequence": 6,
    "title": "赠崔郎中宗之（时谪官金陵）",
    "author": "李白",
    "content": [
      "胡雁拂海翼，翱翔鸣素秋。",
      "惊云辞沙朔，飘荡迷河洲。",
      "有如飞蓬人，去逐万里游。",
      "登高望浮云，仿佛如旧丘。",
      "日从海傍没，水向天边流。",
      "长啸倚孤剑，目极心悠悠。",
      "岁晏归去来，富贵安可求。",
      "仲尼七十说，历聘莫见收。",
      "鲁连逃千金，珪组岂可酬。",
      "时哉苟不会，草木为我俦。",
      "希君同携手，长往南山幽。"
    ]
  },
  {
    "volume": 169,
    "sequence": 7,
    "title": "赠崔咨议",
    "author": "李白",
    "content": [
      "绿骥本天马，素非伏枥驹。",
      "长嘶向清风，倏忽凌九区。",
      "何言西北至，却走东南隅。",
      "世道有翻覆，前期难豫图。",
      "希君一翦拂，犹可骋中衢。"
    ]
  },
  {
    "volume": 169,
    "sequence": 8,
    "title": "赠升州王使君忠臣",
    "author": "李白",
    "content": [
      "六代帝王国，三吴佳丽城。",
      "贤人当重寄，天子借高名。",
      "巨海一边静，长江万里清。",
      "应须救赵策，未肯弃侯嬴。"
    ]
  },
  {
    "volume": 169,
    "sequence": 9,
    "title": "赠别从甥高五",
    "author": "李白",
    "content": [
      "鱼目高泰山，不如一玙璠。",
      "贤甥即明月，声价动天门。",
      "能成吾宅相，不减魏阳元。",
      "自顾寡筹略，功名安所存。",
      "五木思一掷，如绳系穷猿。",
      "枥中骏马空，堂上醉人喧。",
      "黄金久已罄，为报故交恩。",
      "闻君陇西行，使我惊心魂。",
      "与尔共飘飖，云天各飞翻。",
      "江水流或卷，此心难具论。",
      "贫家羞好客，语拙觉辞繁。",
      "三朝空错莫，对饭却惭冤。",
      "自笑我非夫，生事多契阔。",
      "蓄积万古愤，向谁得开豁。",
      "天地一浮云，此身乃毫末。",
      "忽见无端倪，太虚可包括。",
      "去去何足道，临歧空复愁。",
      "肝胆不楚越，山河亦衾裯。",
      "云龙若相从，明主会见收。",
      "成功解相访，溪水桃花流。"
    ]
  },
  {
    "volume": 169,
    "sequence": 10,
    "title": "赠裴司马",
    "author": "李白",
    "content": [
      "翡翠黄金缕，绣成歌舞衣。",
      "若无云间月，谁可比光辉。",
      "秀色一如此，多为众女讥。",
      "君恩移昔爱，失宠秋风归。",
      "愁苦不窥邻，泣上流黄机。",
      "天寒素手冷，夜长烛复微。",
      "十日不满匹，鬓蓬乱若丝。",
      "犹是可怜人，容华世中稀。",
      "向君发皓齿，顾我莫相违。"
    ]
  },
  {
    "volume": 169,
    "sequence": 11,
    "title": "叙旧赠江阳宰陆调",
    "author": "李白",
    "content": [
      "泰伯让天下，仲雍扬波涛。",
      "清风荡万古，迹与星辰高。",
      "开吴食东溟，陆氏世英髦。",
      "多君秉古节，岳立冠人曹。",
      "风流少年时，京洛事游遨。",
      "腰间延陵剑，玉带明珠袍。",
      "我昔斗鸡徒，连延五陵豪。",
      "邀遮相组织，呵吓来煎熬。",
      "君开万丛人，鞍马皆辟易。",
      "告急清宪台，脱余北门厄。",
      "间宰江阳邑，翦棘树兰芳。",
      "城门何肃穆，五月飞秋霜。",
      "好鸟集珍木，高才列华堂。",
      "时从府中归，丝管俨成行。",
      "但苦隔远道，无由共衔觞。",
      "江北荷花开，江南杨梅熟。",
      "正好饮酒时，怀贤在心目。",
      "挂席拾海月，乘风下长川。",
      "多沽新丰醁，满载剡溪船。",
      "中途不遇人，直到尔门前。",
      "大笑同一醉，取乐平生年。"
    ]
  },
  {
    "volume": 169,
    "sequence": 12,
    "title": "赠从孙义兴宰铭",
    "author": "李白",
    "content": [
      "天子思茂宰，天枝得英才。",
      "朗然清秋月，独出映吴台。",
      "落笔生绮绣，操刀振风雷。",
      "蠖屈虽百里，鹏鶱望三台。",
      "退食无外事，琴堂向山开。",
      "绿水寂以闲，白云有时来。",
      "河阳富奇藻，彭泽纵名杯。",
      "所恨不见之，犹如仰昭回。",
      "元恶昔滔天，疲人散幽草。",
      "惊川无活鳞，举邑罕遗老。",
      "誓雪会稽耻，将奔宛陵道。",
      "亚相素所重，投刃应桑林。",
      "独坐伤激扬，神融一开襟。",
      "弦歌欣再理，和乐醉人心。",
      "蠹政除害马，倾巢有归禽。",
      "壶浆候君来，聚舞共讴吟。",
      "农人弃蓑笠，蚕女堕缨簪。",
      "欢笑相拜贺，则知惠爱深。",
      "历职吾所闻，称贤尔为最。",
      "化洽一邦上，名驰三江外。",
      "峻节贯云霄，通方堪远大。",
      "能文变风俗，好客留轩盖。",
      "他日一来游，因之严光濑。"
    ]
  },
  {
    "volume": 169,
    "sequence": 13,
    "title": "草创大还，赠柳官迪",
    "author": "李白",
    "content": [
      "天地为橐籥，周流行太易。",
      "造化合元符，交媾腾精魄。",
      "自然成妙用，孰知其指的。",
      "罗络四季间，绵微无一隙。",
      "日月更出没，双光岂云只。",
      "姹女乘河车，黄金充辕轭。",
      "执枢相管辖，摧伏伤羽翮。",
      "朱鸟张炎威，白虎守本宅。",
      "相煎成苦老，消铄凝津液。",
      "仿佛明窗尘，死灰同至寂。",
      "捣冶入赤色，十二周律历。",
      "赫然称大还，与道本无隔。",
      "白日可抚弄，清都在咫尺。",
      "北酆落死名，南斗上生籍。",
      "抑予是何者，身在方士格。",
      "才术信纵横，世途自轻掷。",
      "吾求仙弃俗，君晓损胜益。",
      "不向金阙游，思为玉皇客。",
      "鸾车速风电，龙骑无鞭策。",
      "一举上九天，相携同所适。"
    ]
  },
  {
    "volume": 169,
    "sequence": 14,
    "title": "赠崔司户文昆季",
    "author": "李白",
    "content": [
      "双珠出海底，俱是连城珍。",
      "明月两特达，馀辉傍照人。",
      "英声振名都，高价动殊邻。",
      "岂伊箕山故，特以风期亲。",
      "惟昔不自媒，担簦西入秦。",
      "攀龙九天上，忝列岁星臣。",
      "布衣侍丹墀，密勿草丝纶。",
      "才微惠渥重，谗巧生缁磷。",
      "一去已十载，今来复盈旬。",
      "清霜入晓鬓，白露生衣巾。",
      "侧见绿水亭，开门列华茵。",
      "千金散义士，四坐无凡宾。",
      "欲折月中桂，持为寒者薪。",
      "路傍已窃笑，天路将何因。",
      "垂恩倘丘山，报德有微身。"
    ]
  },
  {
    "volume": 169,
    "sequence": 15,
    "title": "赠溧阳宋少府陟",
    "author": "李白",
    "content": [
      "李斯未相秦，且逐东门兔。",
      "宋玉事襄王，能为高唐赋。",
      "常闻绿水曲，忽此相逢遇。",
      "扫洒青天开，豁然披云雾。",
      "葳蕤紫鸾鸟，巢在昆山树。",
      "惊风西北吹，飞落南溟去。",
      "早怀经济策，特受龙颜顾。",
      "白玉栖青蝇，君臣忽行路。",
      "人生感分义，贵欲呈丹素。",
      "何日清中原，相期廓天步。"
    ]
  },
  {
    "volume": 169,
    "sequence": 16,
    "title": "戏赠郑溧阳",
    "author": "李白",
    "content": [
      "陶令日日醉，不知五柳春。",
      "素琴本无弦，漉酒用葛巾。",
      "清风北窗下，自谓羲皇人。",
      "何时到栗里，一见平生亲。"
    ]
  },
  {
    "volume": 169,
    "sequence": 17,
    "title": "赠僧崖公",
    "author": "李白",
    "content": [
      "昔在朗陵东，学禅白眉空。",
      "大地了镜彻，回旋寄轮风。",
      "揽彼造化力，持为我神通。",
      "晚谒泰山君，亲见日没云。",
      "中夜卧山月，拂衣逃人群。",
      "授余金仙道，旷劫未始闻。",
      "冥机发天光，独朗谢垢氛。",
      "虚舟不系物，观化游江濆。",
      "江濆遇同声，道崖乃僧英。",
      "说法动海岳，游方化公卿。",
      "手秉玉麈尾，如登白楼亭。",
      "微言注百川，亹亹信可听。",
      "一风鼓群有，万籁各自鸣。",
      "启闭八窗牖，托宿掣电霆。",
      "自言历天台，搏壁蹑翠屏。",
      "凌兢石桥去，恍惚入青冥。",
      "昔往今来归，绝景无不经。",
      "何日更携手，乘杯向蓬瀛。"
    ]
  },
  {
    "volume": 169,
    "sequence": 18,
    "title": "游溧阳北湖亭望瓦屋山怀古赠同旅（一作赠孟浩然）",
    "author": "李白",
    "content": [
      "朝登北湖亭，遥望瓦屋山。",
      "天清白露下，始觉秋风还。",
      "游子托主人，仰观眉睫间。",
      "目色送飞鸿，邈然不可攀。",
      "长吁相劝勉，何事来吴关。",
      "闻有贞义女，振穷溧水湾。",
      "清光了在眼，白日如披颜。",
      "高坟五六墩，崒兀栖猛虎。",
      "遗迹翳九泉，芳名动千古。",
      "子胥昔乞食，此女倾壶浆。",
      "运开展宿愤，入楚鞭平王。",
      "凛冽天地间，闻名若怀霜。",
      "壮夫或未达，十步九太行。",
      "与君拂衣去，万里同翱翔。"
    ]
  },
  {
    "volume": 169,
    "sequence": 19,
    "title": "醉后赠从甥高镇",
    "author": "李白",
    "content": [
      "马上相逢揖马鞭，客中相见客中怜。",
      "欲邀击筑悲歌饮，正值倾家无酒钱。",
      "江东风光不借人，枉杀落花空自春。",
      "黄金逐手快意尽，昨日破产今朝贫。",
      "丈夫何事空啸傲，不如烧却头上巾。",
      "君为进士不得进，我被秋霜生旅鬓。",
      "时清不及英豪人，三尺童儿重廉蔺。",
      "匣中盘剑装鱼昔鱼，闲在腰间未用渠。",
      "且将换酒与君醉，醉归托宿吴专诸。"
    ]
  },
  {
    "volume": 169,
    "sequence": 20,
    "title": "赠秋浦柳少府",
    "author": "李白",
    "content": [
      "秋浦旧萧索，公庭人吏稀。",
      "因君树桃李，此地忽芳菲。",
      "摇笔望白云，开帘当翠微。",
      "时来引山月，纵酒酣清晖。",
      "而我爱夫子，淹留未忍归。"
    ]
  },
  {
    "volume": 169,
    "sequence": 21,
    "title": "赠崔秋浦三首",
    "author": "李白",
    "content": [
      "吾爱崔秋浦，宛然陶令风。",
      "门前五杨柳，井上二梧桐。",
      "山鸟下厅事，檐花落酒中。",
      "怀君未忍去，惆怅意无穷。",
      "崔令学陶令，北窗常昼眠。",
      "抱琴时弄月，取意任无弦。",
      "见客但倾酒，为官不爱钱。",
      "东皋春事起，种黍早归田。",
      "河阳花作县，秋浦玉为人。",
      "地逐名贤好，风随惠化春。",
      "水从天汉落，山逼画屏新。",
      "应念金门客，投沙吊楚臣。"
    ]
  },
  {
    "volume": 169,
    "sequence": 22,
    "title": "望九华赠青阳韦仲堪",
    "author": "李白",
    "content": [
      "昔在九江上，遥望九华峰。",
      "天河挂绿水，秀出九芙蓉。",
      "我欲一挥手，谁人可相从。",
      "君为东道主，于此卧云松。"
    ]
  }
]