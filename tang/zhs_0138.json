[
  {
    "volume": 138,
    "sequence": 1,
    "title": "敬酬陈掾亲家翁秋夜有赠",
    "author": "储光羲",
    "content": [
      "大姬配胡公，位乃三恪宾。",
      "盛德百代祀，斯言良不泯。",
      "敬仲为齐卿，当国名益震。",
      "仲举登宰辅，太丘荣缙绅。",
      "武皇受瑶图，爵土封其新。",
      "繁祉既骤集，裔孙生贤臣。",
      "特达逾珪璋，节操方松筠。",
      "云汉一矫翼，天池三振鳞。",
      "曳裾朝赤墀，酌醴侍紫宸。",
      "大君锡车马，时复过平津。",
      "言则广台阶，道亦资天均。",
      "清秋忽高兴，震藻若有神。",
      "曜曜趋宫廷，洸洸迈徐陈。",
      "镐京既赐第，门巷交朱轮。",
      "方将袭伊皋，永以崇夏殷。",
      "宗党无远近，敬恭依仁人。",
      "雪尽宇宙暄，雁归沧海春。",
      "沉吟白华颂，帝闼降丝纶。",
      "驿骑及芜城，相逢在郊鄄。",
      "别离旷南北，谴谪罹苦辛。",
      "昼游还荆吴，迷方客咸秦。",
      "惟贤惠重义，男女期嘉姻。",
      "梧桐生朝阳，鶗鴂鸣萧晨。",
      "岂不畏时暮，坎壈无与邻。",
      "中夜凉风来，顾我阙音尘。",
      "琼瑶不遐弃，寤寐如日新。"
    ]
  },
  {
    "volume": 138,
    "sequence": 2,
    "title": "苏十三瞻登玉泉寺峰入寺中见赠作",
    "author": "储光羲",
    "content": [
      "庆门叠华组，盛列钟英彦。",
      "贞信发天姿，文明叶邦选。",
      "为情贵深远，作德齐隐见。",
      "别业在春山，怀归出芳甸。",
      "逖听多时友，招邀及浮贱。",
      "朝沿霸水穷，暮瞩蓝田遍。",
      "百花照阡陌，万木森乡县。",
      "涧净绿萝深，岩暄新鸟转。",
      "依然造华薄，豁尔开灵院。",
      "淹留火禁辰，愉乐弦歌宴。",
      "肃肃列樽俎，锵锵引缨弁。",
      "天籁激微风，阳光轹奔箭。",
      "以兹小人腹，不胜君子馔。",
      "是日既低迷，中宵方眄眩。",
      "枕上思独往，胸中理交战。",
      "碧云暗雨来，旧原芳色变。",
      "欢然自此绝，心赏何由见。",
      "鸿濛已笑云，列缺仍挥电。",
      "忽与去人远，俄逢归者便。",
      "想像玉泉宫，依稀明月殿。",
      "峰峦若登陟，水木以游衍。",
      "息心幸自忘，点翰仍留眷。",
      "恨无荆文璧，以答丹青绚。"
    ]
  },
  {
    "volume": 138,
    "sequence": 3,
    "title": "酬李处士山中见赠",
    "author": "储光羲",
    "content": [
      "厥初游太学，相与极周旋。",
      "含采共朝暮，知言同古先。",
      "孟阳题剑阁，子云献甘泉。",
      "斯须旷千里，婉娩将十年。",
      "今来艳阳月，好鸟鸣翩翩。",
      "同声既求友，不肖亦怀贤。",
      "引领迟芳信，果枉瑶华篇。",
      "成颂非其德，高文徒自妍。",
      "声尘邈超越，比兴起孤绝。",
      "始信郢中人，乃能歌白雪。",
      "跂予北堂夜，摇笔酬明哲。",
      "绿竹动清风，层轩静华月。",
      "想像南山下，恬然谢朝列。",
      "犹恐鶗鴂鸣，坐看芳草歇。",
      "邀以青松色，同之白华洁。",
      "永愿登龙门，相将持此节。"
    ]
  },
  {
    "volume": 138,
    "sequence": 4,
    "title": "同诸公秋日游昆明池思古",
    "author": "储光羲",
    "content": [
      "仆人理车骑，西出金光逵。",
      "苍苍白帝郊，我将游灵池。",
      "太阴连晦朔，雨与天根违。",
      "凄风披田原，横污益山陂。",
      "农畯尽颠沛，顾望稼穑悲。",
      "皇灵恻群甿，神政张天维。",
      "坤纪戮屏翳，元纲扶逶迤。",
      "回塘清沧流，大曜悬金晖。",
      "秋色浮浑沌，清光随涟漪。",
      "豫章尽莓苔，柳杞成枯枝。",
      "骤闻汉天子，征彼西南夷。",
      "伐棘开洪渊，秉旄训我师。",
      "震云灵鼍鼓，照水蛟龙旂。",
      "锐士千万人，猛气如熊罴。",
      "刑罚一以正，干戈自有仪。",
      "坐作河汉倾，进退楼船飞。",
      "羽发鸿雁落，桧动芙蓉披。",
      "峨峨三云宫，肃肃振旅归。",
      "恶德忽小丑，器用穷地赀。",
      "上兵贵伐谋，此道不能为。",
      "吁哉蒸人苦，始曰征伐非。",
      "穆穆轩辕朝，耀德守方陲。",
      "君臣日安闲，远近无怨思。",
      "石鲸既蹭蹬，女牛亦流离。",
      "猵獭游渚隅，葭芦生漘湄。",
      "坎埳四十里，填游今已微。",
      "江伯方翱翔，天吴亟往来。",
      "桑榆惨无色，伫立暮霏霏。",
      "老幼樵木还，宾从回鞿羁。",
      "帝梦鲜鱼索，明月当报时。"
    ]
  },
  {
    "volume": 138,
    "sequence": 5,
    "title": "同诸公登慈恩寺塔",
    "author": "储光羲",
    "content": [
      "金祠起真宇，直上青云垂。",
      "地静我亦闲，登之秋清时。",
      "苍芜宜春苑，片碧昆明池。",
      "谁道天汉高，逍遥方在兹。",
      "虚形宾太极，携手行翠微。",
      "雷雨傍杳冥，鬼神中躨跜。",
      "灵变在倏忽，莫能穷天涯。",
      "冠上阊阖开，履下鸿雁飞。",
      "宫室低逦迤，群山小参差。",
      "俯仰宇宙空，庶随了义归。",
      "崱屴非大厦，久居亦以危。"
    ]
  },
  {
    "volume": 138,
    "sequence": 6,
    "title": "同诸公秋霁曲江俯见南山",
    "author": "储光羲",
    "content": [
      "天静终南高，俯映江水明。",
      "有若蓬莱下，浅深见澄瀛。",
      "群峰悬中流，石壁如瑶琼。",
      "鱼龙隐苍翠，鸟兽游清泠。",
      "菰蒲林下秋，薜荔波中轻。",
      "山戛浴兰阯，水若居云屏。",
      "岚气浮渚宫，孤光随曜灵。",
      "阴阴豫章馆，宛宛百花亭。",
      "大君及群臣，宴乐方嘤鸣。",
      "吾党二三子，萧辰怡性情。",
      "逍遥沧洲时，乃在长安城。"
    ]
  },
  {
    "volume": 138,
    "sequence": 7,
    "title": "同诸公送李云南伐蛮",
    "author": "储光羲",
    "content": [
      "昆明滨滇池，蠢尔敢逆常。",
      "天星耀鈇锧，吊彼西南方。",
      "冢宰统元戎，太守齿军行。",
      "囊括千万里，矢谟在庙堂。",
      "耀耀金虎符，一息到炎荒。",
      "蒐兵自交趾，茇舍出泸阳。",
      "群山高崭岩，凌越如鸟翔。",
      "封豕骤跧伏，巨象遥披攘。",
      "回溪深天渊，揭厉逾舟梁。",
      "玄武扫孤蜮，蛟龙除方良。",
      "雷霆随神兵，硼磕动穹苍。",
      "斩伐若草木，系缧同犬羊。",
      "馀丑隐弭河，啁啾乱行藏。",
      "君子恶薄险，王师耻重伤。",
      "广车设罝梁，太白收光芒。",
      "边吏静县道，新书行纪纲。",
      "剑关掉鞅归，武弁朝建章。",
      "龙楼加命服，獬豸拥秋霜。",
      "邦人颂灵旗，侧听何洋洋。",
      "京观在七德，休哉我神皇。"
    ]
  },
  {
    "volume": 138,
    "sequence": 8,
    "title": "奉和韦判官献侍郎叔除河东采访使",
    "author": "储光羲",
    "content": [
      "天卿小冢宰，道大名亦大。",
      "丑正在权臣，建旟千里外。",
      "楚山俯江汉，汴水连谯沛。",
      "两持方伯珪，再转诸侯盖。",
      "恬淡轻黜陟，优游邈千载。",
      "乾象变台衡，群贤尽交泰。",
      "聿徕股肱郡，河岳即襟带。",
      "盛德滋冀方，仁风清汾浍。",
      "四封尽高足，相府轺车最。",
      "超超青云器，婉婉竹林会。",
      "贱士敢知言，成颂文明代。",
      "燕雀依大厦，期之保贞悔。"
    ]
  },
  {
    "volume": 138,
    "sequence": 9,
    "title": "同王十三维哭殷遥",
    "author": "储光羲",
    "content": [
      "生理无不尽，念君在中年。",
      "游道虽未深，举世莫能贤。",
      "筮仕苦贫贱，为客少田园。",
      "膏腴不可求，乃在许西偏。",
      "四邻尽桑柘，咫尺开墙垣。",
      "内艰未及虞，形影随化迁。",
      "茅茨俯苫盖，双殡两楹间。",
      "时闻孤女号，迥出陌与阡。",
      "慈乌乱飞鸣，猛兽亦以跧。",
      "故人王夫子，静念无生篇。",
      "哀乐久已绝，闻之将泫然。",
      "太阳蔽空虚，雨雪浮苍山。",
      "迢递亲灵榇，顾予悲绝弦。",
      "处顺与安时，及此乃空言。"
    ]
  },
  {
    "volume": 138,
    "sequence": 10,
    "title": "贻丁主簿仙芝别",
    "author": "储光羲",
    "content": [
      "赫赫明天子，翘翘群秀才。",
      "昭昭皇宇广，隐隐云门开。",
      "摇曳君初起，联翩予复来。",
      "兹年不得意，相命游灵台。",
      "骅骝多逸气，琳琅有清响。",
      "联行击水飞，独影凌虚上。",
      "关河施芳听，江海徼新赏。",
      "敛衽归故山，敷言播天壤。",
      "云峰虽有异，楚越幸相亲。",
      "既别复游处，道深情更殷。",
      "下愚忝闻见，上德犹邅迍。",
      "偃仰东城曲，楼迟依水滨。",
      "脱巾从会府，结绶归海裔。",
      "亲知送河门，邦族迎江澨。",
      "夫子安恬淡，他人怅迢递。",
      "飞艎既眇然，洲渚徒亏蔽。",
      "人谋固无准，天德谅难知。",
      "高名处下位，逸翮栖卑枝。",
      "去去水中沚，摇摇天一涯。",
      "蓬壶不可见，来泛跃龙池。"
    ]
  },
  {
    "volume": 138,
    "sequence": 11,
    "title": "京口送别王四谊",
    "author": "储光羲",
    "content": [
      "江上枫林秋，江中秋水流。",
      "清晨惜分袂，秋日尚同舟。",
      "落潮洗鱼浦，倾荷枕驿楼。",
      "明年菊花熟，洛东泛觞游。"
    ]
  },
  {
    "volume": 138,
    "sequence": 12,
    "title": "同房宪部应旋",
    "author": "储光羲",
    "content": [
      "衡山法王子，慧见息诸苦。",
      "落发自南州，燕居在西土。",
      "养正不因晦，得中宁患旅。",
      "旷然长虚闲，即理寄行补。",
      "四句了自性，一音亦非取。",
      "橘柚故园枝，随人植庭户。",
      "我地少安住，念天时启处。",
      "宪卿文昌归，愉悦来晤语。",
      "车骑践香草，仆人沐花雨。",
      "长风散繁云，万里静天宇。",
      "起灭信易觉，清真知有所。",
      "逍遥高殿阴，六月无炎暑。",
      "微言发新偈，粲粲如悬圃。",
      "直心视惠光，在此大法鼓。"
    ]
  },
  {
    "volume": 138,
    "sequence": 13,
    "title": "奉别长史庾公太守徐公应召",
    "author": "储光羲",
    "content": [
      "烈风起江汉，白浪忽如山。",
      "方伯骤勤王，杞人亦忧天。",
      "酆镐顷霾晦，云龙召我贤。",
      "车骑北艰苦，艅艎西溯沿。",
      "水灵静湍濑，猛兽趋后先。",
      "龙楼开新阳，万里出云间。",
      "宇宙既焜耀，崇德济巨川。",
      "受命在神宗，振兵犹轩辕。",
      "煌煌逾涿鹿，穆穆更坤元。",
      "明王朝太阶，远迩望嘉言。",
      "游子淡何思，江湖将永年。"
    ]
  },
  {
    "volume": 138,
    "sequence": 14,
    "title": "狱中贻姚张薛李郑柳诸公",
    "author": "储光羲",
    "content": [
      "直道时莫亲，起羞见谗口。",
      "舆人是非怪，西子言有咎。",
      "诬善不足悲，失听一何丑。",
      "大来敢遐望，小往且虚受。",
      "中夜囹圄深，初秋缧绁久。",
      "疏萤出暗草，朔风鸣衰柳。",
      "河汉低在户，蟏蛸垂向牖。",
      "雁声远天末，凉气生霁后。",
      "负户愁读书，剑光忿冲斗。",
      "哀哀害神理，恻恻伤慈母。",
      "妻子垂涕泣，家僮日奔走。",
      "书词苦人吏，馈食劳交友。",
      "寒服犹未成，繁霜渐将厚。",
      "吉凶问詹尹，倚伏信北叟。",
      "鬼哭知己冤，鸟言诚所诱。",
      "诸公深惠爱，朝夕相左右。",
      "束湿虽欲操，钩金庶无负。",
      "伤罗念摇翮，踠足思骧首。",
      "瑾瑜颇匿瑕，邦国方含垢。",
      "眷言出深阱，永日常携手。"
    ]
  },
  {
    "volume": 138,
    "sequence": 15,
    "title": "贻鼓吹李丞，时信安王北伐，李公王之所器者也",
    "author": "储光羲",
    "content": [
      "北伐昧天造，王师示有征。",
      "辕门统元律，帝室命宗英。",
      "灵威方首事，仗钺按边城。",
      "膏雨被春草，黄云浮太清。",
      "文儒托后乘，武旅趋前旌。",
      "出车发西洛，营军临北平。",
      "曰予深固陋，志气颇纵横。",
      "尝思骠骑幕，愿逐嫖姚兵。",
      "惟贤美无度，海内依扬声。",
      "河间旧相许，车骑日逢迎。",
      "折节下谋士，深心论客卿。",
      "忠言虽未列，庶以知君诚。"
    ]
  },
  {
    "volume": 138,
    "sequence": 16,
    "title": "贻王侍御出台掾丹阳",
    "author": "储光羲",
    "content": [
      "高高琅琊台，台下生菌簵。",
      "照车十二乘，光彩不足谕。",
      "既当少微星，复隐高山雾。",
      "金丘华阳下，仙伯养晦处。",
      "茅茨对三峰，梧桐开一路。",
      "神溪绕皋陆，樵牧自成趣。",
      "时登青冥游，若从天江度。",
      "墟里献薇蕨，群公致衣缕。",
      "深沉复清净，偃仰视太素。",
      "猛兽识宾仆，赪霞知早暮。",
      "峨峨云龙开，忽有方伯遇。",
      "达人无不可，壮志且驰骛。",
      "融泄长鸡鸣，縯纷大鹏翥。",
      "赤墀高崱屴，一见如三顾。",
      "礼服正邦祀，刑冠肃王度。",
      "三辰明昭代，光启玄元祚。",
      "章台收杞梓，太液满鹓鹭。",
      "丰泽耀纯仁，八方晏黔庶。",
      "沉沉阊阖起，殷殷蓬莱曙。",
      "旌戟俨成行，鸡人传发煦。",
      "翔翼一如鹗，百辟莫不惧。",
      "清庙奉烝尝，灵山扈銮辂。",
      "天街时蹴踘，直指宴梐枑。",
      "四月纯阳初，雷雨始奋豫，逆星孛皇极，鈇锧静天步。",
      "酆镐舒曜灵，干戈藏武库。",
      "析木斯增广运，直道有好恶。",
      "回迹清宪台，传骑东南去。",
      "列城异畴昔，近饯寡徒御。",
      "缠绵西关道，婉娈新丰树。",
      "伊洛不敢息，淮河任沿溯。",
      "乡亭茱萸津，先后非疏附。",
      "炎时方怵惕，有若践霜露。",
      "惆怅长岑长，寂寞梁王傅。",
      "纷吾家延州，结友在童孺。",
      "岑阳沐天德，邦邑持民务。",
      "踯躅望朝阴，如何复沦误。",
      "牙旷三千里，击辕非所慕。",
      "秋涛联沧溟，舟楫凑北固。",
      "江汜日绵眇，朝夕空寐寤。",
      "中洞松栝新，东皋阡陌故。",
      "馀辉方焜耀，可以欢邑聚。",
      "南华在濠上，谁辩魏王瓠。",
      "登陟芙蓉楼，为我时一赋。"
    ]
  },
  {
    "volume": 138,
    "sequence": 17,
    "title": "贻刘高士别",
    "author": "储光羲",
    "content": [
      "夙驾出东城，城傍早霞散。",
      "初日照龙阙，峨峨在天半。",
      "壮哉丽百常，美矣崇两观。",
      "俯视趋朝客，簪珮何璀璨。",
      "而我送将归，裴回霸陵岸。",
      "北云去吴越，南雁离江汉。",
      "伊昔蹈丘园，翩翩理文翰。",
      "高谈闵仲叔，逸气刘公干。",
      "每言竹柏贞，尝轻朝市玩。",
      "山昼猿狖静，溪曛鱼鸟乱。",
      "宁止卧崆峒，直云期汗漫。",
      "圣君既理历，族士咸炳焕。",
      "矫首来天池，振羽泛漪澜。",
      "元淑命不达，伯鸾吟可叹。",
      "东去姑苏台，乃过陟阳馆。",
      "舍辔函关道，浮舟沧海畔。",
      "耳目旷暄凉，怀抱盈悲惋。",
      "沉沉青岁晚，霭霭秋云换。",
      "自言永遁栖，无复从羁绊。",
      "挥手谢知己，知己莫能赞。"
    ]
  },
  {
    "volume": 138,
    "sequence": 18,
    "title": "山中贻崔六琪华",
    "author": "储光羲",
    "content": [
      "恍惚登高岭，裴回看落日。",
      "遥想仲长园，如亲幼安室。",
      "春渚菖蒲登，山中拨谷鸣。",
      "相思不道远，太息未知情。",
      "意君来此地，时复疏林薄。",
      "中夜扫闲门，迎晨闭菌阁。",
      "屣履清池上，家童奉信归。",
      "忧随落花散，目送归云飞。",
      "故交在天末，心知复千里。",
      "无人暂往来，独作中林士。"
    ]
  },
  {
    "volume": 138,
    "sequence": 19,
    "title": "贻余处士",
    "author": "储光羲",
    "content": [
      "故园至新浦，遥复未百里。",
      "北望是他邦，纷吾即游士。",
      "潮来津门启，罢楫信流水。",
      "客意乃成欢，舟人亦相喜。",
      "迟迟菱荇上，泛泛菰蒲里。",
      "渐闻商旅喧，犹见凫鹥起。",
      "市亭忽云构，方物如山峙。",
      "吴王昔丧元，隋帝又灭祀。",
      "停舻一以眺，太息兴亡理。",
      "秋苑故池田，宫门新柳杞。",
      "我行苦炎月，乃及清昊始。",
      "此地日逢迎，终思隐君子。",
      "莫言异舒卷，形音在心耳。"
    ]
  },
  {
    "volume": 138,
    "sequence": 20,
    "title": "刘先生闲居",
    "author": "储光羲",
    "content": [
      "高第后归道，乃居玉华宫。",
      "逍遥人间世，不异浮丘公。",
      "甘寝何秉羽，出门忽从戎。",
      "方将游昆仑，又欲小崆峒。",
      "进退既在我，归来长安中。",
      "焚香东海君，侍坐西山童。",
      "善行无辙迹，吾亦安能穷。",
      "但见神色闲，中心如虚空。",
      "期之比天老，真德辅帝鸿。"
    ]
  },
  {
    "volume": 138,
    "sequence": 21,
    "title": "京口题崇上人山亭",
    "author": "储光羲",
    "content": [
      "清旦历香岩，岩径纡复直。",
      "花林开宿雾，游目清霄极。",
      "分明窗户中，远近山川色。",
      "金沙童子戏，香饭诸天食。",
      "叫叫海鸿声，轩轩江燕翼。",
      "寄言清净者，闾阎徒自踣。"
    ]
  },
  {
    "volume": 138,
    "sequence": 22,
    "title": "朝邑蔡主簿期不会二首",
    "author": "储光羲",
    "content": [
      "下位日趋走，久之宾会疏。",
      "空迟偶词赋，所愧比园庐。",
      "朝念池上酌，暮逢林下书。",
      "方将固封守，暂欲混畋渔。",
      "衰柳隐长路，秋云满太虚。",
      "遥遥望左右，日入未回车。",
      "日入清风至，知君在西偏。",
      "车舆既成列，宾仆复能贤。",
      "迢递下墟坂，逍遥看井田。",
      "苍山起暮雨，极浦浮长烟。",
      "服义大如志，交欢数尽年。",
      "宁言十馀里，不见空来还。"
    ]
  },
  {
    "volume": 138,
    "sequence": 23,
    "title": "巩城南河作寄徐三景晖",
    "author": "储光羲",
    "content": [
      "初年雨候迟，巩洛河流小。",
      "摇摇芳草岸，屡见春山晓。",
      "清露洗云林，轻波戏鱼鸟。",
      "唯言故人远，不念乡川眇。",
      "舟楫去潆回，湍溆行奔峭。",
      "寄书千里路，莫道南鸿少。"
    ]
  },
  {
    "volume": 138,
    "sequence": 24,
    "title": "贻阎处士防卜居终南",
    "author": "储光羲",
    "content": [
      "春风摇杂树，言别还江汜。",
      "坚冰生绿潭，又客三千里。",
      "兆梦唯颜色，悬情乃文史。",
      "涤耳贵清言，披欢迟玉趾。",
      "秦城疑旧庐，伫立问焉如。",
      "稚子跪而说，还山将隐居。",
      "竹林既深远，松宇复清虚。",
      "迹迥事多逸，心安趣有馀。",
      "石门动高韵，草堂新著书。",
      "鶱飞久超绝，蹇足空踌躇。",
      "犹有昔时意，望君当照车。",
      "驱车当六国，何以须潜默。",
      "圣主常征贤，群公每举德。",
      "此时方独往，身志将何欲。",
      "愿谢山中人，回车首归躅。"
    ]
  },
  {
    "volume": 138,
    "sequence": 25,
    "title": "新丰作贻殷四校书",
    "author": "储光羲",
    "content": [
      "汉皇思旧邑，秦地作新丰。",
      "南出华阳路，西分长乐宫。",
      "安知天地久，不与昔年同。",
      "鸡犬暮声合，城池秋霁空。",
      "纷吾从此去，望极咸阳中。",
      "不见芸香阁，徒思文雅雄。"
    ]
  },
  {
    "volume": 138,
    "sequence": 26,
    "title": "华阳作贻祖三咏",
    "author": "储光羲",
    "content": [
      "朝行敷水上，暮出华山东。",
      "高馆宿初静，长亭秋转空。",
      "日余久沦汩，重此闻霜风。",
      "淅沥入溪树，飕飗惊夕鸿。",
      "凄然望伊洛，如见息阳宫。",
      "旧识无高位，新知尽固穷。",
      "夫君独轻举，远近善文雄。",
      "岂念千里驾，崎岖秦塞中。"
    ]
  },
  {
    "volume": 138,
    "sequence": 27,
    "title": "贻袁三拾遗谪作",
    "author": "储光羲",
    "content": [
      "倾盖洛之滨，依然心事亲。",
      "龙门何以峻，曾是好词人。",
      "珥笔朝文陛，含章讽紫宸。",
      "帝城多壮观，被服长如春。",
      "天子俭为德，而能清约身。",
      "公卿尽虚位，天下自趣尘。",
      "如君物望美，令德声何已。",
      "高帝黜儒生，文皇谪才子。",
      "朝廷非不盛，谴谪良难恃。",
      "路出大江阴，川行碧峰里。",
      "斯言徒自玷，白玉岂为滓。",
      "希声尽众人，深识唯知己。",
      "知己怨生离，悠悠天一涯。",
      "寸心因梦断，孤愤为年移。",
      "花满芙蓉阙，春深朝夕池。",
      "空令千万里，长望白云垂。"
    ]
  },
  {
    "volume": 138,
    "sequence": 28,
    "title": "洛中贻朝校书衡，朝即日本人也",
    "author": "储光羲",
    "content": [
      "万国朝天中，东隅道最长。",
      "吾生美无度，高驾仕春坊。",
      "出入蓬山里，逍遥伊水傍。",
      "伯鸾游太学，中夜一相望。",
      "落日悬高殿，秋风入洞房。",
      "屡言相去远，不觉生朝光。"
    ]
  },
  {
    "volume": 138,
    "sequence": 29,
    "title": "贻崔太祝",
    "author": "储光羲",
    "content": [
      "天都分礼阁，肃肃临清渠。",
      "春山照前屏，高槐荫内除。",
      "惟贤尚廪禄，弟去兄来居。",
      "文雅更骧首，风流信有馀。",
      "中年幸从事，乃遇两吹嘘。",
      "何以知君子，交情复淡如。"
    ]
  },
  {
    "volume": 138,
    "sequence": 30,
    "title": "贻王处士子文",
    "author": "储光羲",
    "content": [
      "春草生洞渚，春风入上林。",
      "春皋有黄鹤，抚翮未扬音。",
      "王屋尝嘉遁，伊川复陆沉。",
      "张弦鹍鸡弄，闭室蓬蒿深。",
      "避地歌三乐，游山赋九吟。",
      "大君思左右，无乃化黄金。"
    ]
  },
  {
    "volume": 138,
    "sequence": 31,
    "title": "献华阴罗丞别",
    "author": "储光羲",
    "content": [
      "华山薄游者，玄发当青春。",
      "道德同仙吏，尊卑即丈人。",
      "县城俯京路，获见官舍里。",
      "淹留琼树枝，谑浪春泉水。",
      "昔余在天目，总角奉游从。",
      "寒暑递来往，今复莲花峰。",
      "别情无远近，道别方愁予。",
      "孰想古人言，乃知悲风雨。"
    ]
  },
  {
    "volume": 138,
    "sequence": 32,
    "title": "闲居",
    "author": "储光羲",
    "content": [
      "薄游何所愧，所愧在闲居。",
      "亲故不来往，中园时读书。",
      "步栏滴馀雪，春塘抽新蒲。",
      "梧桐渐覆井，时鸟自相呼。",
      "悠然念故乡，乃在天一隅。",
      "安得如浮云，来往方须臾。"
    ]
  },
  {
    "volume": 138,
    "sequence": 33,
    "title": "送恂上人还吴",
    "author": "储光羲",
    "content": [
      "洛城本天邑，洛水即天池。",
      "君王既行幸，法子复来仪。",
      "虚室香花满，清川杨柳垂。",
      "乘闲道归去，远意谁能知。"
    ]
  },
  {
    "volume": 138,
    "sequence": 34,
    "title": "送周十一",
    "author": "储光羲",
    "content": [
      "秋风陨群木，众草下严霜。",
      "复问子何如，自言之帝乡。",
      "岂无亲所爱，将欲济时康。",
      "握手别征驾，返悲岐路长。"
    ]
  },
  {
    "volume": 138,
    "sequence": 35,
    "title": "新丰主人",
    "author": "储光羲",
    "content": [
      "新丰主人新酒熟，旧客还归旧堂宿。",
      "满酌香含北砌花，盈尊色泛南轩竹。",
      "云散天高秋月明，东家少女解秦筝。",
      "醉来忘却巴陵道，梦中疑是洛阳城。"
    ]
  },
  {
    "volume": 138,
    "sequence": 36,
    "title": "登戏马台作",
    "author": "储光羲",
    "content": [
      "君不见宋公仗钺诛燕后，英雄踊跃争趋走。",
      "小会衣冠吕梁壑，大征甲卒碻磝口。",
      "天门神武树元勋，九日茱萸飨六军。",
      "泛泛楼船游极浦，摇摇歌吹动浮云。",
      "居人满目市朝变，霸业犹存齐楚甸。",
      "泗水南流桐柏川，沂山北走琅琊县。",
      "沧海沉沉晨雾开，彭城烈烈秋风来。",
      "少年自古未得意，日暮萧条登古台。"
    ]
  },
  {
    "volume": 138,
    "sequence": 37,
    "title": "贻从军行",
    "author": "储光羲",
    "content": [
      "取胜小非用，来朝明光殿。",
      "东平不足先，梦出凤林间。",
      "梦还沧海阙，万里尽阴色。",
      "岂为我离别。",
      "马上吹笛起寒风，道傍舞剑飞春雪。",
      "男儿悬弧非一日，君去成高节。"
    ]
  },
  {
    "volume": 138,
    "sequence": 38,
    "title": "酬李壶关奉使行县忆诸公",
    "author": "储光羲",
    "content": [
      "青枫江上沧浪吟，白月宫中鹦鹉林。",
      "非有净清心，同道同房若断金。",
      "离居忽有云山意，清韵遥转舟楫事。",
      "去时能忆竹园游，来时莫忘桃园记。"
    ]
  },
  {
    "volume": 138,
    "sequence": 39,
    "title": "蔷薇",
    "author": "储光羲",
    "content": [
      "袅袅长数寻，青青不作林。",
      "一茎独秀当庭心，数枝分作满庭阴。",
      "春日迟迟欲将半，庭影离离正堪玩。",
      "枝上莺娇不畏人，叶底蛾飞自相乱。",
      "秦家女儿爱芳菲，画眉相伴采葳蕤。",
      "高处红须欲就手，低边绿刺已牵衣。",
      "蒲萄架上朝光满，杨柳园中暝鸟飞。",
      "连袂踏歌从此去，风吹香气逐人归。"
    ]
  },
  {
    "volume": 138,
    "sequence": 40,
    "title": "同张侍御宴北楼",
    "author": "储光羲",
    "content": [
      "今之太守古诸侯，出入双旌垂七旒。",
      "朝览干戈时听讼，暮延宾客复登楼。",
      "西山漠漠崦嵫色，北渚沉沉江汉流。",
      "良宵清净方高会，绣服光辉联皂盖。",
      "鱼龙恍惚阶墀下，云雾杳冥窗户外。",
      "水灵慷慨行泣珠，游女飘飖思解佩。",
      "苍苍低月半遥城，落落疏星满太清。",
      "不分开襟悲楚奏，愿言吹笛退胡兵。",
      "轩后青丘埋猰貐，周王白羽扫欃枪。",
      "期君武节朝龙阙，余亦翱翔归玉京。"
    ]
  }
]