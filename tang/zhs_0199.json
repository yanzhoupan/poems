[
  {
    "volume": 199,
    "sequence": 1,
    "title": "临河客舍呈狄明府兄留题县南楼",
    "author": "岑参",
    "content": [
      "黎阳城南雪正飞，黎阳渡头人未归。",
      "河边酒家堪寄宿，主人小女能缝衣。",
      "故人高卧黎阳县，一别三年不相见。",
      "邑中雨雪偏著时，隔河东郡人遥羡。",
      "邺都唯见古时丘，漳水还如旧日流。",
      "城上望乡应不见，朝来好是懒登楼。"
    ]
  },
  {
    "volume": 199,
    "sequence": 2,
    "title": "客舍悲秋，有怀两省旧游，呈幕中诸公",
    "author": "岑参",
    "content": [
      "三度为郎便白头，一从出守五经秋。",
      "莫言圣主长不用，其那苍生应未休。",
      "人间岁月如流水，客舍秋风今又起。",
      "不知心事向谁论，江上蝉鸣空满耳。"
    ]
  },
  {
    "volume": 199,
    "sequence": 3,
    "title": "白雪歌，送武判官归京",
    "author": "岑参",
    "content": [
      "北风卷地白草折，胡天八月即飞雪。",
      "忽然一夜春风来，千树万树梨花开。",
      "散入珠帘湿罗幕，狐裘不暖锦衾薄。",
      "将军角弓不得控，都护铁衣冷难著。",
      "瀚海阑干百丈冰，愁云黪淡万里凝。",
      "中军置酒饮归客，胡琴琵琶与羌笛。",
      "纷纷暮雪下辕门，风掣红旗冻不翻。",
      "轮台东门送君去，去时雪满天山路。",
      "山回路转不见君，雪上空留马行处。"
    ]
  },
  {
    "volume": 199,
    "sequence": 4,
    "title": "热海行，送崔侍御还京",
    "author": "岑参",
    "content": [
      "侧闻阴山胡儿语，西头热海水如煮。",
      "海上众鸟不敢飞，中有鲤鱼长且肥。",
      "岸傍青草常不歇，空中白雪遥旋灭。",
      "蒸沙烁石然虏云，沸浪炎波煎汉月。",
      "阴火潜烧天地炉，何事偏烘西一隅。",
      "势吞月窟侵太白，气连赤坂通单于。",
      "送君一醉天山郭，正见夕阳海边落。",
      "柏台霜威寒逼人，热海炎气为之薄。"
    ]
  },
  {
    "volume": 199,
    "sequence": 5,
    "title": "轮台歌，奉送封大夫出师西征",
    "author": "岑参",
    "content": [
      "轮台城头夜吹角，轮台城北旄头落。",
      "羽书昨夜过渠黎，单于已在金山西。",
      "戍楼西望烟尘黑，汉兵屯在轮台北。",
      "上将拥旄西出征，平明吹笛大军行。",
      "四边伐鼓雪海涌，三军大呼阴山动。",
      "虏塞兵气连云屯，战场白骨缠草根。",
      "剑河风急雪片阔，沙口石冻马蹄脱。",
      "亚相勤王甘苦辛，誓将报主静边尘。",
      "古来青史谁不见，今见功名胜古人。"
    ]
  },
  {
    "volume": 199,
    "sequence": 6,
    "title": "敷水歌，送窦渐入京",
    "author": "岑参",
    "content": [
      "罗敷昔时秦氏女，千载无人空处所。",
      "昔时流水至今流，万事皆逐东流去。",
      "此水东流无尽期，水声还似旧来时。",
      "岸花仍自羞红脸，堤柳犹能学翠眉。",
      "春去秋来不相待，水中月色长不改。",
      "罗敷养蚕空耳闻，使君五马今何在。",
      "九月霜天水正寒，故人西去度征鞍。",
      "水底鲤鱼幸无数，愿君别后垂尺素。"
    ]
  },
  {
    "volume": 199,
    "sequence": 7,
    "title": "天山雪歌，送萧治归京",
    "author": "岑参",
    "content": [
      "天山有雪常不开，千峰万岭雪崔嵬。",
      "北风夜卷赤亭口，一夜天山雪更厚。",
      "能兼汉月照银山，复逐胡风过铁关。",
      "交河城边飞鸟绝，轮台路上马蹄滑。",
      "晻霭寒氛万里凝，阑干阴崖千丈冰。",
      "将军狐裘卧不暖，都护宝刀冻欲断。",
      "正是天山雪下时，送君走马归京师。",
      "雪中何以赠君别，惟有青青松树枝。"
    ]
  },
  {
    "volume": 199,
    "sequence": 8,
    "title": "火山云歌，送别",
    "author": "岑参",
    "content": [
      "火山突兀赤亭口，火山五月火云厚。",
      "火云满山凝未开，飞鸟千里不敢来。",
      "平明乍逐胡风断，薄暮浑随塞雨回。",
      "缭绕斜吞铁关树，氛氲半掩交河戍。",
      "迢迢征路火山东，山上孤云随马去。"
    ]
  },
  {
    "volume": 199,
    "sequence": 9,
    "title": "青门歌，送东台张判官",
    "author": "岑参",
    "content": [
      "青门金锁平旦开，城头日出使车回。",
      "青门柳枝正堪折，路傍一日几人别。",
      "东出青门路不穷，驿楼官树灞陵东。",
      "花扑征衣看似绣，云随去马色疑骢。",
      "胡姬酒垆日未午，丝绳玉缸酒如乳。",
      "灞头落花没马蹄，昨夜微雨花成泥。",
      "黄鹂翅湿飞转低，关东尺书醉懒题。",
      "须臾望君不可见，扬鞭飞鞚疾如箭。",
      "借问使乎何时来，莫作东飞伯劳西飞燕。"
    ]
  },
  {
    "volume": 199,
    "sequence": 10,
    "title": "梁园歌，送河南王说判官",
    "author": "岑参",
    "content": [
      "君不见梁孝王修竹园，颓墙隐辚势仍存。",
      "娇娥曼脸成草蔓，罗帷珠帘空竹根。",
      "大梁一旦人代改，秋月春风不相待。",
      "池中几度雁新来，洲上千年鹤应在。",
      "梁园二月梨花飞，却似梁王雪下时。",
      "当时置酒延枚叟，肯料平台狐兔走。",
      "万事翻覆如浮云，昔人空在今人口。",
      "单父古来称宓生，只今为政有吾兄。",
      "輶轩若过梁园道，应傍琴台闻政声。"
    ]
  },
  {
    "volume": 199,
    "sequence": 11,
    "title": "走马川行，奉送出师西征",
    "author": "岑参",
    "content": [
      "君不见走马川行雪海边，平沙莽莽黄入天。",
      "轮台九月风夜吼，一川碎石大如斗，随风满地石乱走。",
      "匈奴草黄马正肥，金山西见烟尘飞，汉家大将西出师。",
      "将军金甲夜不脱，半夜军行戈相拨，风头如刀面如割。",
      "马毛带雪汗气蒸，五花连钱旋作冰，幕中草檄砚水凝。",
      "虏骑闻之应胆慑，料知短兵不敢接，车师西门伫献捷。"
    ]
  },
  {
    "volume": 199,
    "sequence": 12,
    "title": "函谷关歌，送刘评事使关西",
    "author": "岑参",
    "content": [
      "君不见函谷关，崩城毁壁至今在。",
      "树根草蔓遮古道，空谷千年长不改。",
      "寂寞无人空旧山，圣朝无外不须关。",
      "白马公孙何处去，青牛老人更不还。",
      "苍苔白骨空满地，月与古时长相似。",
      "野花不省见行人，山鸟何曾识关吏。",
      "故人方乘使者车，吾知郭丹却不如。",
      "请君时忆关外客，行到关西多致书。"
    ]
  },
  {
    "volume": 199,
    "sequence": 13,
    "title": "胡笳歌，送颜真卿使赴河陇",
    "author": "岑参",
    "content": [
      "君不闻胡笳声最悲，紫髯绿眼胡人吹。",
      "吹之一曲犹未了，愁杀楼兰征戍儿。",
      "凉秋八月萧关道，北风吹断天山草。",
      "昆仑山南月欲斜，胡人向月吹胡笳。",
      "胡笳怨兮将送君，秦山遥望陇山云。",
      "边城夜夜多愁梦，向月胡笳谁喜闻。"
    ]
  },
  {
    "volume": 199,
    "sequence": 14,
    "title": "秦筝歌，送外甥萧正归京",
    "author": "岑参",
    "content": [
      "汝不闻秦筝声最苦，五色缠弦十三柱。",
      "怨调慢声如欲语，一曲未终日移午。",
      "红亭水木不知暑，忽弹黄钟和白纻。",
      "清风飒来云不去，闻之酒醒泪如雨。",
      "汝归秦兮弹秦声，秦声悲兮聊送汝。"
    ]
  },
  {
    "volume": 199,
    "sequence": 15,
    "title": "与独孤渐道别长句兼呈严八侍御",
    "author": "岑参",
    "content": [
      "轮台客舍春草满，颍阳归客肠堪断。",
      "穷荒绝漠鸟不飞，万碛千山梦犹懒。",
      "怜君白面一书生，读书千卷未成名。",
      "五侯贵门脚不到，数亩山田身自耕。",
      "兴来浪迹无远近，及至辞家忆乡信。",
      "无事垂鞭信马头，西南几欲穷天尽。",
      "奉使三年独未归，边头词客旧来稀。",
      "借问君来得几日，到家不觉换春衣。",
      "高斋清昼卷帷幕，纱帽接蘺慵不著。",
      "中酒朝眠日色高，弹棋夜半灯花落。",
      "冰片高堆金错盘，满堂凛凛五月寒。",
      "桂林蒲萄新吐蔓，武城刺蜜未可餐。",
      "军中置酒夜挝鼓，锦筵红烛月未午。",
      "花门将军善胡歌，叶河蕃王能汉语。",
      "知尔园林压渭滨，夫人堂上泣罗裙。",
      "鱼龙川北盘谿雨，鸟鼠山西洮水云。",
      "台中严公于我厚，别后新诗满人口。",
      "自怜弃置天西头，因君为问相思否。"
    ]
  },
  {
    "volume": 199,
    "sequence": 16,
    "title": "送费子归武昌",
    "author": "岑参",
    "content": [
      "汉阳归客悲秋草，旅舍叶飞愁不扫。",
      "秋来倍忆武昌鱼，梦著只在巴陵道。",
      "曾随上将过祁连，离家十年恒在边。",
      "剑锋可惜虚用尽，马蹄无事今已穿。",
      "知君开馆常爱客，樗蒱百金每一掷。",
      "平生有钱将与人，江上故园空四壁。",
      "吾观费子毛骨奇，广眉大口仍赤髭。",
      "看君失路尚如此，人生贵贱那得知。",
      "高秋八月归南楚，东门一壶聊出祖。",
      "路指凤凰山北云，衣沾鹦鹉洲边雨。",
      "勿叹蹉跎白发新，应须守道勿羞贫。",
      "男儿何必恋妻子，莫向江村老却人。"
    ]
  },
  {
    "volume": 199,
    "sequence": 17,
    "title": "送韩巽入都觐省便赴举",
    "author": "岑参",
    "content": [
      "槐叶苍苍柳叶黄，秋高八月天欲霜。",
      "青门百壶送韩侯，白云千里连嵩丘。",
      "北堂倚门望君忆，东归扇枕后秋色。",
      "洛阳才子能几人，明年桂枝是君得。"
    ]
  },
  {
    "volume": 199,
    "sequence": 18,
    "title": "送李副使赴碛西官军",
    "author": "岑参",
    "content": [
      "火山六月应更热，赤亭道口行人绝。",
      "知君惯度祁连城，岂能愁见轮台月。",
      "脱鞍暂入酒家垆，送君万里西击胡。",
      "功名只向马上取，真是英雄一丈夫。"
    ]
  },
  {
    "volume": 199,
    "sequence": 19,
    "title": "凉州馆中与诸判官夜集",
    "author": "岑参",
    "content": [
      "弯弯月出挂城头，城头月出照梁州。",
      "凉州七里十万家，胡人半解弹琵琶。",
      "琵琶一曲肠堪断，风萧萧兮夜漫漫。",
      "河西幕中多故人，故人别来三五春。",
      "花门楼前见秋草，岂能贫贱相看老。",
      "一生大笑能几回，斗酒相逢须醉倒。"
    ]
  },
  {
    "volume": 199,
    "sequence": 20,
    "title": "酒泉太守席上醉后作",
    "author": "岑参",
    "content": [
      "琵琶长笛曲相和，羌儿胡雏齐唱歌。",
      "浑炙犁牛烹野驼，交河美酒归叵罗。",
      "三更醉后军中寝，无奈秦山归梦何。"
    ]
  },
  {
    "volume": 199,
    "sequence": 21,
    "title": "偃师东与韩樽同诣景云晖上人即事",
    "author": "岑参",
    "content": [
      "山阴老僧解楞伽，颍阳归客远相过。",
      "烟深草湿昨夜雨，雨后秋风渡漕河。",
      "空山终日尘事少，平郊远见行人小。",
      "尚书碛上黄昏钟，别驾渡头一归鸟。"
    ]
  },
  {
    "volume": 199,
    "sequence": 22,
    "title": "醉题匡城周少府厅壁",
    "author": "岑参",
    "content": [
      "妇姑城南风雨秋，妇姑城中人独愁。",
      "愁云遮却望乡处，数日不上西南楼。",
      "故人薄暮公事闲，玉壶美酒琥珀殷。",
      "颍阳秋草今黄尽，醉卧君家犹未还。"
    ]
  },
  {
    "volume": 199,
    "sequence": 23,
    "title": "敦煌太守后庭歌",
    "author": "岑参",
    "content": [
      "敦煌太守才且贤，郡中无事高枕眠。",
      "太守到来山出泉，黄砂碛里人种田。",
      "敦煌耆旧鬓皓然，愿留太守更五年。",
      "城头月出星满天，曲房置酒张锦筵。",
      "美人红妆色正鲜，侧垂高髻插金钿。",
      "醉坐藏钩红烛前，不知钩在若个边。",
      "为君手把珊瑚鞭，射得半段黄金钱，此中乐事亦已偏。"
    ]
  },
  {
    "volume": 199,
    "sequence": 24,
    "title": "喜韩樽相过",
    "author": "岑参",
    "content": [
      "三月灞陵春已老，故人相逢耐醉倒。",
      "瓮头春酒黄花脂，禄米只充沽酒资。",
      "长安城中足年少，独共韩侯开口笑。",
      "桃花点地红斑斑，有酒留君且莫还。",
      "与君兄弟日携手，世上虚名好是闲。"
    ]
  },
  {
    "volume": 199,
    "sequence": 25,
    "title": "银山碛西馆",
    "author": "岑参",
    "content": [
      "银山碛口风似箭，铁门关西月如练。",
      "双双愁泪沾马毛，飒飒胡沙迸人面。",
      "丈夫三十未富贵，安能终日守笔砚。"
    ]
  },
  {
    "volume": 199,
    "sequence": 26,
    "title": "感遇",
    "author": "岑参",
    "content": [
      "五花骢马七香车，云是平阳帝子家。",
      "凤凰城头日欲斜，门前高树鸣春鸦。",
      "汉家鲁元君不闻，今作城西一古坟。",
      "昔来唯有秦王女，独自吹箫乘白云。"
    ]
  },
  {
    "volume": 199,
    "sequence": 27,
    "title": "太白胡僧歌",
    "author": "岑参",
    "content": [
      "闻有胡僧在太白，兰若去天三百尺。",
      "一持楞伽入中峰，世人难见但闻钟。",
      "窗边锡杖解两虎，床下钵盂藏一龙。",
      "草衣不针复不线，两耳垂肩眉覆面。",
      "此僧年几那得知，手种青松今十围。",
      "心将流水同清净，身与浮云无是非。",
      "商山老人已曾识，愿一见之何由得。",
      "山中有僧人不知，城里看山空黛色。"
    ]
  },
  {
    "volume": 199,
    "sequence": 28,
    "title": "卫节度赤骠马歌",
    "author": "岑参",
    "content": [
      "君家赤骠画不得，一团旋风桃花色。",
      "红缨紫鞚珊瑚鞭，玉鞍锦鞯黄金勒。",
      "请君鞲出看君骑，尾长窣地如红丝。",
      "自矜诸马皆不及，却忆百金新买时。",
      "香街紫陌凤城内，满城见者谁不爱。",
      "扬鞭骤急白汗流，弄影行骄碧蹄碎。",
      "紫髯胡雏金剪刀，平明剪出三鬃高。",
      "枥上看时独意气，众中牵出偏雄豪。",
      "骑将猎向南山口，城南狐兔不复有。",
      "草头一点疾如飞，却使苍鹰翻向后。",
      "忆昨看君朝未央，鸣珂拥盖满路香。",
      "始知边将真富贵，可怜人马相辉光。",
      "男儿称意得如此，骏马长鸣北风起。",
      "待君东去扫胡尘，为君一日行千里。"
    ]
  },
  {
    "volume": 199,
    "sequence": 29,
    "title": "田使君美人舞如莲花北鋋歌（此曲本出北同城）",
    "author": "岑参",
    "content": [
      "美人舞如莲花旋，世人有眼应未见。",
      "高堂满地红氍毹，试舞一曲天下无。",
      "此曲胡人传入汉，诸客见之惊且叹。",
      "慢脸娇娥纤复秾，轻罗金缕花葱茏。",
      "回裾转袖若飞雪，左鋋右鋋生旋风。",
      "琵琶横笛和未匝，花门山头黄云合。",
      "忽作出塞入塞声，白草胡沙寒飒飒。",
      "翻身入破如有神，前见后见回回新。",
      "始知诸曲不可比，采莲落梅徒聒耳。",
      "世人学舞只是舞，恣态岂能得如此。"
    ]
  },
  {
    "volume": 199,
    "sequence": 30,
    "title": "裴将军宅芦管歌",
    "author": "岑参",
    "content": [
      "辽东九月芦叶断，辽东小儿采芦管。",
      "可怜新管清且悲，一曲风飘海头满。",
      "海树萧索天雨霜，管声寥亮月苍苍。",
      "白狼河北堪愁恨，玄兔城南皆断肠。",
      "辽东将军长安宅，美人芦管会佳客。",
      "弄调啾飕胜洞箫，发声窈窕欺横笛。",
      "夜半高堂客未回，祗将芦管送君杯。",
      "巧能陌上惊杨柳，复向园中误落梅。",
      "诸客爱之听未足，高卷珠帘列红烛。",
      "将军醉舞不肯休，更使美人吹一曲。"
    ]
  },
  {
    "volume": 199,
    "sequence": 31,
    "title": "韦员外家花树歌",
    "author": "岑参",
    "content": [
      "今年花似去年好，去年人到今年老。",
      "始知人老不如花，可惜落花君莫扫。",
      "君家兄弟不可当，列卿御史尚书郎。",
      "朝回花底恒会客，花扑玉缸春酒香。"
    ]
  },
  {
    "volume": 199,
    "sequence": 32,
    "title": "醉后戏与赵歌儿",
    "author": "岑参",
    "content": [
      "秦州歌儿歌调苦，偏能立唱濮阳女。",
      "座中醉客不得意，闻之一声泪如雨。",
      "向使逢着汉帝怜，董贤气咽不能语。"
    ]
  },
  {
    "volume": 199,
    "sequence": 33,
    "title": "范公丛竹歌",
    "author": "岑参",
    "content": [
      "世人见竹不解爱，知君种竹府城内。",
      "此君托根幸得地，种来几时闻已大。",
      "盛暑翛翛丛色寒，闲宵槭槭叶声干。",
      "能清案牍帘下见，宜对琴书窗外看。",
      "为君成阴将蔽日，迸笋穿阶踏还出。",
      "守节偏凌御史霜，虚心愿比郎官笔。",
      "君莫爱南山松树枝，竹色四时也不移。",
      "寒天草木黄落尽，犹自青青君始知。"
    ]
  },
  {
    "volume": 199,
    "sequence": 34,
    "title": "玉门关盖将军歌",
    "author": "岑参",
    "content": [
      "盖将军，真丈夫。",
      "行年三十执金吾，身长七尺颇有须。",
      "玉门关城迥且孤，黄沙万里白草枯。",
      "南邻犬戎北接胡，将军到来备不虞。",
      "五千甲兵胆力粗，军中无事但欢娱。",
      "暖屋绣帘红地炉，织成壁衣花氍毹。",
      "灯前侍婢泻玉壶，金铛乱点野酡酥。",
      "紫绂金章左右趋，问著只是苍头奴。",
      "美人一双闲且都，朱唇翠眉映明矑。",
      "清歌一曲世所无，今日喜闻凤将雏。",
      "可怜绝胜秦罗敷，使君五马谩踟蹰。",
      "野草绣窠紫罗襦，红牙缕马对樗蒱。",
      "玉盘纤手撒作卢，众中夸道不曾输。",
      "枥上昂昂皆骏驹，桃花叱拨价最殊。",
      "骑将猎向城南隅，腊日射杀千年狐。",
      "我来塞外按边储，为君取醉酒剩沽。",
      "醉争酒盏相喧呼，忽忆咸阳旧酒徒。"
    ]
  },
  {
    "volume": 199,
    "sequence": 35,
    "title": "赠酒泉韩太守",
    "author": "岑参",
    "content": [
      "太守有能政，遥闻如古人。",
      "俸钱尽供客，家计常清贫。",
      "酒泉西望玉关道，千山万碛皆白草。",
      "辞君走马归长安，忆君倏忽令人老。"
    ]
  },
  {
    "volume": 199,
    "sequence": 36,
    "title": "赠西岳山人李冈",
    "author": "岑参",
    "content": [
      "君隐处，当一星。",
      "莲花峰头饭黄精，仙人掌上演丹经。",
      "鸟可到，人莫攀，隐来十年不下山。",
      "袖中短书谁为达，华阴道士卖药还。"
    ]
  },
  {
    "volume": 199,
    "sequence": 37,
    "title": "送张献心充副使归河西杂句",
    "author": "岑参",
    "content": [
      "将门子弟君独贤，一从受命常在边。",
      "未至三十已高位，腰间金印色赭然。",
      "前日承恩白虎殿，归来见者谁不羡。",
      "箧中赐衣十重馀，案上军书十二卷。",
      "看君谋智若有神，爱君词句皆清新。",
      "澄湖万顷深见底，清冰一片光照人。",
      "云中昨夜使星动，西门驿楼出相送。",
      "玉瓶素蚁腊酒香，金鞭白马紫游缰。",
      "花门南，燕支北，张掖城头云正黑，送君一去天外忆。"
    ]
  },
  {
    "volume": 199,
    "sequence": 38,
    "title": "送郭乂杂言",
    "author": "岑参",
    "content": [
      "地上青草出，经冬今始归。",
      "博陵无近信，犹未换春衣。",
      "怜汝不忍别，送汝上酒楼。",
      "初行莫早发，且宿霸桥头。",
      "功名须及早，岁月莫虚掷。",
      "早年已工诗，近日兼注易。",
      "何时过东洛，早晚度盟津。",
      "朝歌城边柳亸地，邯郸道上花扑人。",
      "去年四月初，我正在河朔。",
      "曾上君家县北楼，楼上分明见恒岳。",
      "中山明府待君来，须计行程及早回。",
      "到家速觅长安使，待汝书封我自开。"
    ]
  },
  {
    "volume": 199,
    "sequence": 39,
    "title": "送魏升卿擢第归东都，因怀魏校书、陆浑、乔潭",
    "author": "岑参",
    "content": [
      "井上桐叶雨，灞亭卷秋风。",
      "故人适战胜，匹马归山东。",
      "问君今年三十几，能使香名满人耳。",
      "君不见三峰直上五千仞，见君文章亦如此。",
      "如君兄弟天下稀，雄辞健笔皆若飞。",
      "将军金印亸紫绶，御史铁冠重绣衣。",
      "乔生作尉别来久，因君为问平安否。",
      "魏侯校理复何如，前日人来不得书。",
      "陆浑山下佳可赏，蓬阁闲时日应往。",
      "自料青云未有期，谁知白发偏能长。",
      "垆头青丝白玉瓶，别时相顾酒如倾。",
      "摇鞭举袂忽不见，千树万树空蝉鸣。"
    ]
  },
  {
    "volume": 199,
    "sequence": 40,
    "title": "送魏四落第还乡",
    "author": "岑参",
    "content": [
      "东归不称意，客舍戴胜鸣。",
      "腊酒饮未尽，春衫缝已成。",
      "长安柳枝春欲来，洛阳梨花在前开。",
      "魏侯池馆今尚在，犹有太师歌舞台。",
      "君家盛德岂徒然，时人注意在吾贤。",
      "莫令别后无佳句，只向垆头空醉眠。"
    ]
  },
  {
    "volume": 199,
    "sequence": 41,
    "title": "送宇文南金放后归太原寓居，因呈太原郝主簿",
    "author": "岑参",
    "content": [
      "归去不得意，北京关路赊。",
      "却投晋山老，愁见汾阳花。",
      "翻作灞陵客，怜君丞相家。",
      "夜眠旅舍雨，晓辞春城鸦。",
      "送君系马青门口，胡姬垆头劝君酒。",
      "为问太原贤主人，春来更有新诗否。"
    ]
  },
  {
    "volume": 199,
    "sequence": 42,
    "title": "西亭子送李司马",
    "author": "岑参",
    "content": [
      "高高亭子郡城西，直上千尺与云齐。",
      "盘崖缘壁试攀跻，群山向下飞鸟低。",
      "使君五马天半嘶，丝绳玉壶为君提。",
      "坐来一望无端倪，红花绿柳莺乱啼。",
      "千家万井连回谿，酒行未醉闻暮鸡，点笔操纸为君题。",
      "为君题，惜解携。",
      "草萋萋，没马蹄。"
    ]
  },
  {
    "volume": 199,
    "sequence": 43,
    "title": "渔父",
    "author": "岑参",
    "content": [
      "扁舟沧浪叟，心与沧浪清。",
      "不自道乡里，无人知姓名。",
      "朝从滩上饭，暮向芦中宿。",
      "歌竟还复歌，手持一竿竹。",
      "竿头钓丝长丈馀，鼓枻乘流无定居。",
      "世人那得识深意，此翁取适非取鱼。"
    ]
  },
  {
    "volume": 199,
    "sequence": 44,
    "title": "登古邺城",
    "author": "岑参",
    "content": [
      "下马登邺城，城空复何见。",
      "东风吹野火，暮入飞云殿。",
      "城隅南对望陵台，漳水东流不复回。",
      "武帝宫中人去尽，年年春色为谁来。"
    ]
  },
  {
    "volume": 199,
    "sequence": 45,
    "title": "邯郸客舍歌",
    "author": "岑参",
    "content": [
      "客从长安来，驱马邯郸道。",
      "伤心丛台下，一带生蔓草。",
      "客舍门临漳水边，垂杨下系钓鱼船。",
      "邯郸女儿夜沽酒，对客挑灯夸数钱。",
      "酩酊醉时日正午，一曲狂歌垆上眠。"
    ]
  },
  {
    "volume": 199,
    "sequence": 46,
    "title": "宿蒲关东店，忆杜陵别业",
    "author": "岑参",
    "content": [
      "关门锁归客，一夜梦还家。",
      "月落河上晓，遥闻秦树鸦。",
      "长安二月归正好，杜陵树边纯是花。"
    ]
  },
  {
    "volume": 199,
    "sequence": 47,
    "title": "感遇",
    "author": "岑参",
    "content": [
      "北山有芳杜，靡靡花正发。",
      "未及得采之，秋风忽吹杀。",
      "君不见拂云百丈青松柯，纵使秋风无奈何。",
      "四时常作青黛色，可怜杜花不相识。"
    ]
  },
  {
    "volume": 199,
    "sequence": 48,
    "title": "优钵罗花歌",
    "author": "岑参",
    "content": [
      "白山南，赤山北。",
      "其间有花人不识，绿茎碧叶好颜色。",
      "叶六瓣，花九房。",
      "夜掩朝开多异香，何不生彼中国兮生西方。",
      "移根在庭，媚我公堂。",
      "耻与众草之为伍，何亭亭而独芳。",
      "何不为人之所赏兮，深山穷谷委严霜。",
      "吾窃悲阳关道路长，曾不得献于君王。"
    ]
  },
  {
    "volume": 199,
    "sequence": 49,
    "title": "蜀葵花歌",
    "author": "岑参",
    "content": [
      "昨日一花开，今日一花开。",
      "今日花正好，昨日花已老。",
      "始知人老不如花，可惜落花君莫扫。",
      "人生不得长少年，莫惜床头沽酒钱。",
      "请君有钱向酒家，君不见，蜀葵花。"
    ]
  },
  {
    "volume": 199,
    "sequence": 50,
    "title": "题李士曹厅壁画度雨云歌",
    "author": "岑参",
    "content": [
      "似出栋梁里，如和风雨飞。",
      "掾曹有时不敢归，谓言雨过湿人衣。"
    ]
  },
  {
    "volume": 199,
    "sequence": 51,
    "title": "入蒲关先寄秦中故人",
    "author": "岑参",
    "content": [
      "秦山数点似青黛，渭上一条如白练。",
      "京师故人不可见，寄将两眼看飞燕。"
    ]
  }
]