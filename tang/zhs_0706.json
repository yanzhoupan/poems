[
  {
    "volume": 706,
    "sequence": 1,
    "title": "塞上",
    "author": "黄滔",
    "content": [
      "掘地破重城，烧山搜伏兵。",
      "金徽互呜咽，玉笛自凄清。",
      "使发西都耸，尘空北岳横。",
      "长河涉有路，旷野宿无程。",
      "沙雨黄莺啭，辕门青草生。",
      "马归秦苑牧，人在虏云耕。",
      "落日牛羊聚，秋风鼓角鸣。",
      "如何汉天子，青冢杳含情。"
    ]
  },
  {
    "volume": 706,
    "sequence": 2,
    "title": "寄献梓橦山侯侍御（时常拾遗谏诤）",
    "author": "黄滔",
    "content": [
      "汉宫行庙略，簪笏落民间。",
      "直道三湘水，高情四皓山。",
      "赐衣僧脱去，奏表主批还。",
      "地得松萝坞，泉通雨雪湾。",
      "东门添故事，南省缺新班。",
      "片石秋从露，幽窗夜不关。",
      "梦馀蟾隐映，吟次鸟绵蛮。",
      "可惜相如作，当时事悉闲。"
    ]
  },
  {
    "volume": 706,
    "sequence": 3,
    "title": "壬癸岁书情",
    "author": "黄滔",
    "content": [
      "故园招隐客，应便笑无成。",
      "谒帝逢移国，投文值用兵。",
      "孤松怜鹤在，疏柳恶蝉鸣。",
      "匹马迷归处，青云失曩情。",
      "江头寒夜宿，垄上歉年耕。",
      "冠盖新人物，渔樵旧弟兄。",
      "易生唯白发，难立是浮名。",
      "惆怅灞桥路，秋风谁入行。"
    ]
  },
  {
    "volume": 706,
    "sequence": 4,
    "title": "河南府试秋夕闻新雁",
    "author": "黄滔",
    "content": [
      "湘南飞去日，蓟北乍惊秋。",
      "叫出陇云夜，闻为客子愁。",
      "一声初触梦，半白已侵头。",
      "旅馆移欹枕，江城起倚楼。",
      "馀灯依古壁，片月下沧洲。",
      "寂听良宵彻，踌躇感岁流。"
    ]
  },
  {
    "volume": 706,
    "sequence": 5,
    "title": "省试奉诏涨曲江池（以春字为韵·时乾符二年）",
    "author": "黄滔",
    "content": [
      "地脉寒来浅，恩波住后新。",
      "引将诸派水，别贮大都春。",
      "幽咽疏通处，清泠迸入辰。",
      "渐平连杏岸，旋阔映楼津。",
      "沙没迷行径，洲宽恣跃鳞。",
      "愿当舟楫便，一附济川人。"
    ]
  },
  {
    "volume": 706,
    "sequence": 6,
    "title": "题宣一僧正院",
    "author": "黄滔",
    "content": [
      "五级凌虚塔，三生落发师。",
      "都僧须有托，孤峤遂无期。",
      "井邑焚香待，君侯减俸资。",
      "山衣随叠破，莱骨逐年羸。",
      "茶取寒泉试，松于远涧移。",
      "吾曹来顶手，不合不题诗。"
    ]
  },
  {
    "volume": 706,
    "sequence": 7,
    "title": "和吴学士对春雪献韦令公次韵",
    "author": "黄滔",
    "content": [
      "春雪下盈空，翻疑腊未穷。",
      "连天宁认月，堕地屡兼风。",
      "忽误边沙上，应平火岭中。",
      "林间妨走兽，云际落飞鸿。",
      "梁苑还吟客，齐都省创宫。",
      "掩扉皆墐北，移律愧居东。",
      "书幌飘全湿，茶铛入旋融。",
      "奔川半留滞，叠树互玲珑。",
      "出户行瑶砌，开园见粉丛。",
      "高才兴咏处，真宰答殊功。"
    ]
  },
  {
    "volume": 706,
    "sequence": 8,
    "title": "省试一一吹竽（乾符二年）",
    "author": "黄滔",
    "content": [
      "齐竽今历试，真伪不难知。",
      "欲使声声别，须令个个吹。",
      "后先无错杂，能否立参差。",
      "次第教单进，宫商乃异宜。",
      "凡音皆窜迹，至艺始呈奇。",
      "以此论文学，终凭一一窥。"
    ]
  },
  {
    "volume": 706,
    "sequence": 9,
    "title": "明月照高楼",
    "author": "黄滔",
    "content": [
      "月满长空朗，楼侵碧落横。",
      "波文流藻井，桂魄拂雕楹。",
      "深鉴罗纨薄，寒搜户牖清。",
      "冰铺梁燕噤，霜覆瓦松倾。",
      "卓午收全影，斜悬转半明。",
      "佳人当此夕，多少别离情。"
    ]
  },
  {
    "volume": 706,
    "sequence": 10,
    "title": "广州试越台怀古",
    "author": "黄滔",
    "content": [
      "南越千年事，兴怀一旦来。",
      "歌钟非旧俗，烟月有层台。",
      "北望人何在，东流水不回。",
      "吹窗风杂瘴，沾槛雨经梅。",
      "壮气曾难揖，空名信可哀。",
      "不堪登览处，花落与花开。"
    ]
  },
  {
    "volume": 706,
    "sequence": 11,
    "title": "襄州试白云归帝乡",
    "author": "黄滔",
    "content": [
      "Ｃ杳复霏霏，应缘有所依。",
      "不言天路远，终望帝乡归。",
      "高岳和霜过，遥关带月飞。",
      "渐怜双阙近，宁恨众山违。",
      "阵触银河乱，光连粉署微。",
      "旅人随计日，自笑比麻衣。"
    ]
  },
  {
    "volume": 706,
    "sequence": 12,
    "title": "省试内出白鹿宣示百官（乾宁二年）",
    "author": "黄滔",
    "content": [
      "上瑞何曾乏，毛群表色难。",
      "推于五灵少，宣示百寮观。",
      "形夺场驹洁，光交月兔寒。",
      "已驯瑶草别，孤立雪花团。",
      "戴豸惭端士，抽毫跃史官。",
      "贵臣歌咏日，皆作白麟看。"
    ]
  },
  {
    "volume": 706,
    "sequence": 13,
    "title": "出关言怀",
    "author": "黄滔",
    "content": [
      "又乞书题出，关西谒列侯。",
      "寄家僧许岳，钓浦雨移洲。",
      "卖马登长陆，沾衣逐胜游。",
      "菜肠终日馁，霜鬓度年秋。",
      "诗苦无人爱，言公是世仇。",
      "却怜庭际草，中有号忘忧。"
    ]
  },
  {
    "volume": 706,
    "sequence": 14,
    "title": "壶公山（古老相传古仙姓陈名壶公于此山成道因而名焉）",
    "author": "黄滔",
    "content": [
      "八面峰峦秀，孤高可偶然。",
      "数人游顶上，沧海见东边。",
      "不信无灵洞，相传有古仙。",
      "橘如珠夏在，池象月垂穿。",
      "仿佛尝闻乐，岧峣半插天。",
      "山寒彻三伏，松偃出千年。",
      "樵牧时迷所，仓箱岁叠川。",
      "严祠风雨管，怪木薜萝缠。",
      "青草方中药，苍苔石里钱。",
      "琼津流乳窦，春色驻芝田。",
      "乌兔中时近，龙蛇蛰处膻。",
      "嘉名光列土，秀气产群贤。",
      "瀑锁瑶台路，溪升钓浦船。",
      "鳌头擎恐没，地轴压应旋。",
      "蠲疾寒甘露，藏珍起瑞烟。",
      "画工飞梦寐，诗客寄林泉。",
      "掘地多云母，缘霜欠木绵。",
      "井通鳅吐脉，僧隔虎栖禅。",
      "危磴千寻拔，奇花四季鲜。",
      "鹤归悬圃少，凤下碧梧偏。",
      "桃易炎凉熟，茶推醉醒煎。",
      "村家蒙枣栗，俗骨爽猿蝉。",
      "谷语升乔鸟，陂开共蒂莲。",
      "落枫丹叶舞，新蕨紫芽拳。",
      "翠竹雕羌笛，悬藤煮蜀笺。",
      "白云长掩映，流水别潺湲。",
      "作赋前儒阙，冲虚南国先。",
      "省郎求牧看，野老葺斋眠。",
      "寺立兴衰创，碑须一二镌。",
      "清吟思却隐，簪绂奈萦牵。"
    ]
  },
  {
    "volume": 706,
    "sequence": 15,
    "title": "和王舍人、崔补阙题天王寺",
    "author": "黄滔",
    "content": [
      "郭内青山寺，难论此崛奇。",
      "白云生院落，流水下城池。",
      "石像雷霆启，江沙鼎鼐期。",
      "岳僧来坐夏，秦客会题诗。",
      "冈转泉根滑，门升藓级危。",
      "紫微今日句，黄绢昔年碑。",
      "歇鹤松低阁，鸣蛩径出篱。",
      "粉垣千堵束，金塔九层支。",
      "啼鸟笙簧韵，开花锦绣姿。",
      "清斋奔井邑，玄发剃熊罴。",
      "极浦征帆小，平芜落日迟。",
      "风篁清却暑，烟草绿无时。",
      "信士三公作，灵踪四绝推。",
      "良游如不宿，明月拟何之。"
    ]
  },
  {
    "volume": 706,
    "sequence": 16,
    "title": "投翰长赵侍郎",
    "author": "黄滔",
    "content": [
      "禹门西面逐飘蓬，忽喜仙都得入踪。",
      "贾氏许频趋季虎，荀家因敢谒头龙。",
      "手扶日月重轮起，数是乾坤正气钟。",
      "五色笔驱神出没，八花砖接帝从容。",
      "诗酬御制风骚古，论似人情鼎鼐浓。",
      "岂有地能先凤掖，别无山更胜鳌峰。",
      "攀鸿日浅魂飞越，为鲤年深势噞喁。",
      "泽国雨荒三径草，秦关雪折一枝筇。",
      "吹成暖景犹葭律，引上纤萝在岳松。",
      "愿向明朝荐幽滞，免教号泣触登庸。"
    ]
  },
  {
    "volume": 706,
    "sequence": 17,
    "title": "鄜畤李相公",
    "author": "黄滔",
    "content": [
      "秦城择日发征辕，斋戒来投节制尊。",
      "分虎名高初命相，攀龙迹下愧登门。",
      "夜听讴咏销尘梦，晓拜旌幢战旅魂。",
      "华舍未开宁有碍，彩毫虽乏敢无言。",
      "生兼文武为人杰，出应乾坤静帝阍。",
      "计吐六奇谁敢敌，学穷三略不须论。",
      "功高马卸黄金甲，台迥宾欢白玉樽。",
      "九穗嘉禾垂绮陌，四时甘雨带雕轩。",
      "推恩每觉东溟浅，吹律能令北陆暄。",
      "青草连沙无血溅，黄榆锁塞有莺翻。",
      "笙歌合沓春风郭，鸡犬连延碧岫村。",
      "游子不缘贪献赋，永依棠树托蓬根。"
    ]
  },
  {
    "volume": 706,
    "sequence": 18,
    "title": "成名后呈同年",
    "author": "黄滔",
    "content": [
      "业诗攻赋荐乡书，二纪如鸿历九衢。",
      "待得至公搜草泽，如从平陆到蓬壶。",
      "虽惭锦鲤成穿额，忝获骊龙不寐珠。",
      "蒙楚数疑休下泣，师刘大喝已为卢。",
      "人间灰管供红杏，天上烟花应白榆。",
      "一字连镳巡甲族，千般唱罚赏皇都。",
      "名推颜柳题金塔，饮自燕秦索玉姝。",
      "退愧单寒终预此，敢将恩岳怠斯须。"
    ]
  },
  {
    "volume": 706,
    "sequence": 19,
    "title": "投刑部裴郎中",
    "author": "黄滔",
    "content": [
      "两榜驱牵别海涔，佗门不合觅知音。",
      "瞻恩虽隔云雷赐，向主终知犬马心。",
      "礼闱后人窥作镜，庙堂前席待为霖。",
      "已齐日月悬千古，肯误风尘使陆沉。",
      "拜首敢将诚吐血，蜕形唯待诺如金。",
      "愁闻南院看期到，恐被东墙旧恨侵。",
      "缁化衣空难抵雪，黑销头尽不胜簪。",
      "数行泪里依投志，直比沧溟未是深。"
    ]
  },
  {
    "volume": 706,
    "sequence": 20,
    "title": "辇下寓题",
    "author": "黄滔",
    "content": [
      "对酒何曾醉，寻僧未觉闲。",
      "无人不惆怅，终日见南山。"
    ]
  },
  {
    "volume": 706,
    "sequence": 21,
    "title": "寄题崔校书郊舍",
    "author": "黄滔",
    "content": [
      "一片寒塘水，寻常立鹭鸶。",
      "主人贫爱客，沽酒往吟诗。"
    ]
  },
  {
    "volume": 706,
    "sequence": 22,
    "title": "秋思",
    "author": "黄滔",
    "content": [
      "碧嶂猿啼夜，新秋雨霁天。",
      "谁人爱明月，露坐洞庭船。"
    ]
  },
  {
    "volume": 706,
    "sequence": 23,
    "title": "芳草",
    "author": "黄滔",
    "content": [
      "泽国多芳草，年年长自春。",
      "应从屈平后，更苦不归人。"
    ]
  },
  {
    "volume": 706,
    "sequence": 24,
    "title": "辇下书事",
    "author": "黄滔",
    "content": [
      "北阙新王业，东城入羽书。",
      "秋风满林起，谁道有鲈鱼。"
    ]
  },
  {
    "volume": 706,
    "sequence": 25,
    "title": "入关言怀",
    "author": "黄滔",
    "content": [
      "背将踪迹向京师，出在先春入后时。",
      "落日灞桥飞雪里，已闻南院有看期。"
    ]
  },
  {
    "volume": 706,
    "sequence": 26,
    "title": "过长江",
    "author": "黄滔",
    "content": [
      "曾搜景象恐通神，地下还应有主人。",
      "若把长江比湘浦，离骚不合自灵均。"
    ]
  },
  {
    "volume": 706,
    "sequence": 27,
    "title": "题灵峰僧院",
    "author": "黄滔",
    "content": [
      "系马松间不忍归，数巡香茗一枰棋。",
      "拟登绝顶留人宿，犹待沧溟月满时。"
    ]
  },
  {
    "volume": 706,
    "sequence": 28,
    "title": "司马长卿",
    "author": "黄滔",
    "content": [
      "一自梁园失意回，无人知有掞天才。",
      "汉宫不锁陈皇后，谁肯量金买赋来。"
    ]
  },
  {
    "volume": 706,
    "sequence": 29,
    "title": "归思",
    "author": "黄滔",
    "content": [
      "蓟北风烟空汉月，湘南云水半蛮边。",
      "寒为旅雁暖还去，秦越离家可十年。"
    ]
  },
  {
    "volume": 706,
    "sequence": 30,
    "title": "东林寺贯休上人篆隶题诗",
    "author": "黄滔",
    "content": [
      "师名自越彻秦中，秦越难寻师所从。",
      "墨迹两般诗一首，香炉峰下似相逢。"
    ]
  },
  {
    "volume": 706,
    "sequence": 31,
    "title": "寓江州李使君",
    "author": "黄滔",
    "content": [
      "使君曾被蝉声苦，每见词文即为愁。",
      "况是楚江鸿到后，可堪西望发孤舟。"
    ]
  },
  {
    "volume": 706,
    "sequence": 32,
    "title": "游南寓题",
    "author": "黄滔",
    "content": [
      "江山节被雪霜遗，毒草过秋未拟衰。",
      "天不当时命邹衍，亦将寒律入南吹。"
    ]
  },
  {
    "volume": 706,
    "sequence": 33,
    "title": "和同年赵先辈观文",
    "author": "黄滔",
    "content": [
      "玉兔轮中方是树，金鳌顶上别无山。",
      "虽然回首见烟水，事主酬恩难便闲。"
    ]
  },
  {
    "volume": 706,
    "sequence": 34,
    "title": "出京别同年",
    "author": "黄滔",
    "content": [
      "一枝仙桂已攀援，归去烟涛浦口村。",
      "虽恨别离还有意，槐花黄日出青门。"
    ]
  },
  {
    "volume": 706,
    "sequence": 35,
    "title": "木芙蓉三首",
    "author": "黄滔",
    "content": [
      "黄鸟啼烟二月朝，若教开即牡丹饶。",
      "天嫌青帝恩光盛，留与秋风雪寂寥。",
      "却假青腰女剪成，绿罗囊绽彩霞呈。",
      "谁怜不及黄花菊，只遇陶潜便得名。",
      "须到露寒方有态，为经霜裛稍无香。",
      "移根若在秦宫里，多少佳人泣晓妆。"
    ]
  },
  {
    "volume": 706,
    "sequence": 36,
    "title": "九日",
    "author": "黄滔",
    "content": [
      "阳数重时阴数残，露浓风硬欲成寒。",
      "莫言黄菊花开晚，独占樽前一日欢。"
    ]
  },
  {
    "volume": 706,
    "sequence": 37,
    "title": "夏州道中",
    "author": "黄滔",
    "content": [
      "陇雁南飞河水流，秦城千里忍回头。",
      "征行浑与求名背，九月中旬往夏州。"
    ]
  },
  {
    "volume": 706,
    "sequence": 38,
    "title": "经慈州感谢郎中",
    "author": "黄滔",
    "content": [
      "金声乃是古诗流，况有池塘春草俦。",
      "莫遣宣城独垂号，云山彼此谢公游。"
    ]
  },
  {
    "volume": 706,
    "sequence": 39,
    "title": "寓题",
    "author": "黄滔",
    "content": [
      "吴中烟水越中山，莫把渔樵谩自宽。",
      "归泛扁舟可容易，五湖高士是抛官。"
    ]
  },
  {
    "volume": 706,
    "sequence": 40,
    "title": "寄宋明府",
    "author": "黄滔",
    "content": [
      "北阙秋期南国身，重关烟月五溪云。",
      "风蝉已有数声急，赖在陶家柳下闻。"
    ]
  },
  {
    "volume": 706,
    "sequence": 41,
    "title": "灵均",
    "author": "黄滔",
    "content": [
      "莫问灵均昔日游，江篱春尽岸枫秋。",
      "至今此事何人雪，月照楚山湘水流。"
    ]
  },
  {
    "volume": 706,
    "sequence": 42,
    "title": "马嵬",
    "author": "黄滔",
    "content": [
      "锦江晴碧剑锋奇，合有千年降圣时。",
      "天意从来知幸蜀，不关胎祸自蛾眉。"
    ]
  },
  {
    "volume": 706,
    "sequence": 43,
    "title": "和陈先辈陪陆舍人春日游曲江",
    "author": "黄滔",
    "content": [
      "刘超游召郄诜陪，为忆池亭旧赏来。",
      "红杏花旁见山色，诗成因触鼓声回。"
    ]
  },
  {
    "volume": 706,
    "sequence": 44,
    "title": "花",
    "author": "黄滔",
    "content": [
      "莫道颜色如渥丹，莫道馨香过蕖兰。",
      "东风吹绽还吹落，明日谁为今日看。"
    ]
  },
  {
    "volume": 706,
    "sequence": 45,
    "title": "卷帘",
    "author": "黄滔",
    "content": [
      "绿鬟侍女手纤纤，新捧嫦娥出素蟾。",
      "卫玠官高难久立，莫辞双卷水精帘。"
    ]
  },
  {
    "volume": 706,
    "sequence": 46,
    "title": "启帐",
    "author": "黄滔",
    "content": [
      "得人憎定绣芙蓉，爱锁嫦娥出月踪。",
      "侍女莫嫌抬素手，拨开珠翠待相逢。"
    ]
  },
  {
    "volume": 706,
    "sequence": 47,
    "title": "去扇",
    "author": "黄滔",
    "content": [
      "城上风生蜡炬寒，锦帷开处露翔鸾。",
      "已知秦女升仙态，休把圆轻隔牡丹。"
    ]
  },
  {
    "volume": 706,
    "sequence": 48,
    "title": "别后",
    "author": "黄滔",
    "content": [
      "梦里相逢无后期，烟中解珮杳何之。",
      "亏蟾便是陈宫镜，莫吐清光照别离。"
    ]
  },
  {
    "volume": 706,
    "sequence": 49,
    "title": "严陵钓台",
    "author": "黄滔",
    "content": [
      "终向烟霞作野夫，一竿竹不换簪裾。",
      "直钩犹逐熊罴起，独是先生真钓鱼。"
    ]
  },
  {
    "volume": 706,
    "sequence": 50,
    "title": "马嵬二首",
    "author": "黄滔",
    "content": [
      "铁马嘶风一渡河，泪珠零便作惊波。",
      "鸣泉亦感上皇意，流下陇头呜咽多。",
      "龙脑移香凤辇留，可能千古永悠悠。",
      "夜台若使香魂在，应作烟花出陇头。"
    ]
  },
  {
    "volume": 706,
    "sequence": 51,
    "title": "闰八月",
    "author": "黄滔",
    "content": [
      "无人不爱今年闰，月看中秋两度圆。",
      "唯恐雨师风伯意，至时还夺上楼天。"
    ]
  },
  {
    "volume": 706,
    "sequence": 52,
    "title": "奉和翁文尧戏寄",
    "author": "黄滔",
    "content": [
      "掘兰宫里数名郎，好是乘轺出帝乡。",
      "两度还家还未有，别论光彩向冠裳。"
    ]
  },
  {
    "volume": 706,
    "sequence": 53,
    "title": "奉和文尧对庭前千叶石榴",
    "author": "黄滔",
    "content": [
      "一朵千英绽晓枝，彩霞堪与别为期。",
      "移根若在芙蓉苑，岂向当年有醒时。"
    ]
  },
  {
    "volume": 706,
    "sequence": 54,
    "title": "翁文尧以美疹暂滞令公大王益得异礼观今日…辄成一章",
    "author": "黄滔",
    "content": [
      "滋赋諴文侯李盛，终求一袭锦衣难。",
      "如何两度还州里，兼借乡人更剩观。"
    ]
  },
  {
    "volume": 706,
    "sequence": 55,
    "title": "赠友人",
    "author": "黄滔",
    "content": [
      "超达陶子性，留琴不设弦。",
      "觅句朝忘食，倾杯夜废眠。",
      "爱月影为伴，吟风声自连。",
      "听此莺飞谷，心怀迷远川。"
    ]
  }
]