[
  {
    "volume": 171,
    "sequence": 1,
    "title": "赠别舍人弟台卿之江南",
    "author": "李白",
    "content": [
      "去国客行远，还山秋梦长。",
      "梧桐落金井，一叶飞银床。",
      "觉罢揽明镜，鬓毛飒已霜。",
      "良图委蔓草，古貌成枯桑。",
      "欲道心下事，时人疑夜光。",
      "因为洞庭叶，飘落之潇湘。",
      "令弟经济士，谪居我何伤。",
      "潜虬隐尺水，著论谈兴亡。",
      "客遇王子乔，口传不死方。",
      "入洞过天地，登真朝玉皇。",
      "吾将抚尔背，挥手遂翱翔。"
    ]
  },
  {
    "volume": 171,
    "sequence": 2,
    "title": "醉后赠王历阳（历阳，和州也）",
    "author": "李白",
    "content": [
      "书秃千兔毫，诗裁两牛腰。",
      "笔踪起龙虎，舞袖拂云霄。",
      "双歌二胡姬，更奏远清朝。",
      "举酒挑朔雪，从君不相饶。"
    ]
  },
  {
    "volume": 171,
    "sequence": 3,
    "title": "赠历阳褚司马（时此公为稚子舞，故作是诗）",
    "author": "李白",
    "content": [
      "北堂千万寿，侍奉有光辉。",
      "先同稚子舞，更著老莱衣。",
      "因为小儿啼，醉倒月下归。",
      "人间无此乐，此乐世中稀。"
    ]
  },
  {
    "volume": 171,
    "sequence": 4,
    "title": "对雪醉后赠王历阳",
    "author": "李白",
    "content": [
      "有身莫犯飞龙鳞，有手莫辫猛虎须。",
      "君看昔日汝南市，白头仙人隐玉壶。",
      "子猷闻风动窗竹，相邀共醉杯中绿。",
      "历阳何异山阴时，白雪飞花乱人目。",
      "君家有酒我何愁，客多乐酣秉烛游。",
      "谢尚自能鸲鹆舞，相如免脱鹔鹴裘。",
      "清晨鼓棹过江去，千里相思明月楼。"
    ]
  },
  {
    "volume": 171,
    "sequence": 5,
    "title": "赠宣城宇文太守兼呈崔侍御",
    "author": "李白",
    "content": [
      "白若白鹭鲜，清如清唳蝉。",
      "受气有本性，不为外物迁。",
      "饮水箕山上，食雪首阳颠。",
      "回车避朝歌，掩口去盗泉。",
      "岧峣广成子，倜傥鲁仲连。",
      "卓绝二公外，丹心无间然。",
      "昔攀六龙飞，今作百炼铅。",
      "怀恩欲报主，投佩向北燕。",
      "弯弓绿弦开，满月不惮坚。",
      "闲骑骏马猎，一射两虎穿。",
      "回旋若流光，转背落双鸢。",
      "胡虏三叹息，兼知五兵权。",
      "枪枪突云将，却掩我之妍。",
      "多逢剿绝儿，先著祖生鞭。",
      "据鞍空矍铄，壮志竟谁宣。",
      "蹉跎复来归，忧恨坐相煎。",
      "无风难破浪，失计长江边。",
      "危苦惜颓光，金波忽三圆。",
      "时游敬亭上，闲听松风眠。",
      "或弄宛溪月，虚舟信洄沿。",
      "颜公二十万，尽付酒家钱。",
      "兴发每取之，聊向醉中仙。",
      "过此无一事，静谈秋水篇。",
      "君从九卿来，水国有丰年。",
      "鱼盐满市井，布帛如云烟。",
      "下马不作威，冰壶照清川。",
      "霜眉邑中叟，皆美太守贤。",
      "时时慰风俗，往往出东田。",
      "竹马数小儿，拜迎白鹿前。",
      "含笑问使君，日晚可回旋。",
      "遂归池上酌，掩抑清风弦。",
      "曾标横浮云，下抚谢脁肩。",
      "楼高碧海出，树古青萝悬。",
      "光禄紫霞杯，伊昔忝相传。",
      "良图扫沙漠，别梦绕旌旃。",
      "富贵日成疏，愿言杳无缘。",
      "登龙有直道，倚玉阻芳筵。",
      "敢献绕朝策，思同郭泰船。",
      "何言一水浅，似隔九重天。",
      "崔生何傲岸，纵酒复谈玄。",
      "身为名公子，英才苦迍邅。",
      "鸣凤托高梧，凌风何翩翩。",
      "安知慕群客，弹剑拂秋莲。"
    ]
  },
  {
    "volume": 171,
    "sequence": 6,
    "title": "赠宣城赵太守悦",
    "author": "李白",
    "content": [
      "赵得宝符盛，山河功业存。",
      "三千堂上客，出入拥平原。",
      "六国扬清风，英声何喧喧。",
      "大贤茂远业，虎竹光南藩。",
      "错落千丈松，虬龙盘古根。",
      "枝下无俗草，所植唯兰荪。",
      "忆在南阳时，始承国士恩。",
      "公为柱下史，脱绣归田园。",
      "伊昔簪白笔，幽都逐游魂。",
      "持斧冠三军，霜清天北门。",
      "差池宰两邑，鹗立重飞翻。",
      "焚香入兰台，起草多芳言。",
      "夔龙一顾重，矫翼凌翔鹓。",
      "赤县扬雷声，强项闻至尊。",
      "惊飙颓秀木，迹屈道弥敦。",
      "出牧历三郡，所居猛兽奔。",
      "迁人同卫鹤，谬上懿公轩。",
      "自笑东郭履，侧惭狐白温。",
      "闲吟步竹石，精义忘朝昏。",
      "憔悴成丑士，风云何足论。",
      "猕猴骑土牛，羸马夹双辕。",
      "愿借羲皇景，为人照覆盆。",
      "溟海不振荡，何由纵鹏鲲。",
      "所期玄津白，倜傥假腾鶱。"
    ]
  },
  {
    "volume": 171,
    "sequence": 7,
    "title": "赠从弟宣州长史昭",
    "author": "李白",
    "content": [
      "淮南望江南，千里碧山对。",
      "我行倦过之，半落青天外。",
      "宗英佐雄郡，水陆相控带。",
      "长川豁中流，千里泻吴会。",
      "君心亦如此，包纳无小大。",
      "摇笔起风霜，推诚结仁爱。",
      "讼庭垂桃李，宾馆罗轩盖。",
      "何意苍梧云，飘然忽相会。",
      "才将圣不偶，命与时俱背。",
      "独立山海间，空老圣明代。",
      "知音不易得，抚剑增感慨。",
      "当结九万期，中途莫先退。"
    ]
  },
  {
    "volume": 171,
    "sequence": 8,
    "title": "于五松山赠南陵常赞府",
    "author": "李白",
    "content": [
      "为草当作兰，为木当作松。",
      "兰秋香风远，松寒不改容。",
      "松兰相因依，萧艾徒丰茸。",
      "鸡与鸡并食，鸾与鸾同枝。",
      "拣珠去沙砾，但有珠相随。",
      "远客投名贤，真堪写怀抱。",
      "若惜方寸心，待谁可倾倒。",
      "虞卿弃赵相，便与魏齐行。",
      "海上五百人，同日死田横。",
      "当时不好贤，岂传千古名。",
      "愿君同心人，于我少留情。",
      "寂寂还寂寂，出门迷所适。",
      "长铗归来乎，秋风思归客。"
    ]
  },
  {
    "volume": 171,
    "sequence": 9,
    "title": "自梁园至敬亭山见会公谈陵阳山水兼期同游因有此赠",
    "author": "李白",
    "content": [
      "我随秋风来，瑶草恐衰歇。",
      "中途寡名山，安得弄云月。",
      "渡江如昨日，黄叶向人飞。",
      "敬亭惬素尚，弭棹流清辉。",
      "冰谷明且秀，陵峦抱江城。",
      "粲粲吴与史，衣冠耀天京。",
      "水国饶英奇，潜光卧幽草。",
      "会公真名僧，所在即为宝。",
      "开堂振白拂，高论横青云。",
      "雪山扫粉壁，墨客多新文。",
      "为余话幽栖，且述陵阳美。",
      "天开白龙潭，月映清秋水。",
      "黄山望石柱，突兀谁开张。",
      "黄鹤久不来，子安在苍茫。",
      "东南焉可穷，山鸟飞绝处。",
      "稠叠千万峰，相连入云去。",
      "闻此期振策，归来空闭关。",
      "相思如明月，可望不可攀。",
      "何当移白足，早晚凌苍山。",
      "且寄一书札，令予解愁颜。"
    ]
  },
  {
    "volume": 171,
    "sequence": 10,
    "title": "赠友人三首",
    "author": "李白",
    "content": [
      "兰生不当户，别是闲庭草。",
      "夙被霜露欺，红荣已先老。",
      "谬接瑶华枝，结根君王池。",
      "顾无馨香美，叨沐清风吹。",
      "馀芳若可佩，卒岁长相随。",
      "袖中赵匕首，买自徐夫人。",
      "玉匣闭霜雪，经燕复历秦。",
      "其事竟不捷，沦落归沙尘。",
      "持此愿投赠，与君同急难。",
      "荆卿一去后，壮士多摧残。",
      "长号易水上，为我扬波澜。",
      "凿井当及泉，张帆当济川。",
      "廉夫唯重义，骏马不劳鞭。",
      "人生贵相知，何必金与钱。",
      "慢世薄功业，非无胸中画。",
      "谑浪万古贤，以为儿童剧。",
      "立产如广费，匡君怀长策。",
      "但苦山北寒，谁知道南宅。",
      "岁酒上逐风，霜鬓两边白。",
      "蜀主思孔明，晋家望安石。",
      "时人列五鼎，谈笑期一掷。",
      "虎伏被胡尘，渔歌游海滨。",
      "弊裘耻妻嫂，长剑托交亲。",
      "夫子秉家义，群公难与邻。",
      "莫持西江水，空许东溟臣。",
      "他日青云去，黄金报主人。"
    ]
  },
  {
    "volume": 171,
    "sequence": 11,
    "title": "陈情赠友人",
    "author": "李白",
    "content": [
      "延陵有宝剑，价重千黄金。",
      "观风历上国，暗许故人深。",
      "归来挂坟松，万古知其心。",
      "懦夫感达节，壮士激青衿。",
      "鲍生荐夷吾，一举置齐相。",
      "斯人无良朋，岂有青云望。",
      "临财不苟取，推分固辞让。",
      "后世称其贤，英风邈难尚。",
      "论交但若此，友道孰云丧。",
      "多君骋逸藻，掩映当时人。",
      "舒文振颓波，秉德冠彝伦。",
      "卜居乃此地，共井为比邻。",
      "清琴弄云月，美酒娱冬春。",
      "薄德中见捐，忽之如遗尘。",
      "英豪未豹变，自古多艰辛。",
      "他人纵以疏，君意宜独亲。",
      "奈向成离居，相去复几许。",
      "飘风吹云霓，蔽目不得语。",
      "投珠冀相报，按剑恐相距。",
      "所思采芳兰，欲赠隔荆渚。",
      "沉忧心若醉，积恨泪如雨。",
      "愿假东壁辉，馀光照贫女。"
    ]
  },
  {
    "volume": 171,
    "sequence": 12,
    "title": "赠从弟冽",
    "author": "李白",
    "content": [
      "楚人不识凤，重价求山鸡。",
      "献主昔云是，今来方觉迷。",
      "自居漆园北，久别咸阳西。",
      "风飘落日去，节变流莺啼。",
      "桃李寒未开，幽关岂来蹊。",
      "逢君发花萼，若与青云齐。",
      "及此桑叶绿，春蚕起中闺。",
      "日出布谷鸣，田家拥锄犁。",
      "顾余乏尺土，东作谁相携。",
      "傅说降霖雨，公输造云梯。",
      "羌戎事未息，君子悲涂泥。",
      "报国有长策，成功羞执圭。",
      "无由谒明主，杖策还蓬藜。",
      "他年尔相访，知我在磻溪。"
    ]
  },
  {
    "volume": 171,
    "sequence": 13,
    "title": "赠闾丘处士",
    "author": "李白",
    "content": [
      "贤人有素业，乃在沙塘陂。",
      "竹影扫秋月，荷衣落古池。",
      "闲读山海经，散帙卧遥帷。",
      "且耽田家乐，遂旷林中期。",
      "野酌劝芳酒，园蔬烹露葵。",
      "如能树桃李，为我结茅茨。"
    ]
  },
  {
    "volume": 171,
    "sequence": 14,
    "title": "赠钱征君少阳（一作送赵云卿）",
    "author": "李白",
    "content": [
      "白玉一杯酒，绿杨三月时。",
      "春风馀几日，两鬓各成丝。",
      "秉烛唯须饮，投竿也未迟。",
      "如逢渭川猎，犹可帝王师。"
    ]
  },
  {
    "volume": 171,
    "sequence": 15,
    "title": "赠宣州灵源寺仲濬公",
    "author": "李白",
    "content": [
      "敬亭白云气，秀色连苍梧。",
      "下映双溪水，如天落镜湖。",
      "此中积龙象，独许浚公殊。",
      "风韵逸江左，文章动海隅。",
      "观心同水月，解领得明珠。",
      "今日逢支遁，高谈出有无。"
    ]
  },
  {
    "volume": 171,
    "sequence": 16,
    "title": "赠僧朝美",
    "author": "李白",
    "content": [
      "水客凌洪波，长鲸涌溟海。",
      "百川随龙舟，嘘吸竟安在。",
      "中有不死者，探得明月珠。",
      "高价倾宇宙，馀辉照江湖。",
      "苞卷金缕褐，萧然若空无。",
      "谁人识此宝，窃笑有狂夫。",
      "了心何言说，各勉黄金躯。"
    ]
  },
  {
    "volume": 171,
    "sequence": 17,
    "title": "赠僧行融",
    "author": "李白",
    "content": [
      "梁有汤惠休，常从鲍照游。",
      "峨眉史怀一，独映陈公出。",
      "卓绝二道人，结交凤与麒。",
      "行融亦俊发，吾知有英骨。",
      "海若不隐珠，骊龙吐明月。",
      "大海乘虚舟，随波任安流。",
      "赋诗旃檀阁，纵酒鹦鹉洲。",
      "待我适东越，相携上白楼。"
    ]
  },
  {
    "volume": 171,
    "sequence": 18,
    "title": "赠黄山胡公求白鹇",
    "author": "李白",
    "content": [
      "请以双白璧，买君双白鹇。",
      "白鹇白如锦，白雪耻容颜。",
      "照影玉潭里，刷毛琪树间。",
      "夜栖寒月静，朝步落花间。",
      "我愿得此鸟，玩之坐碧山。",
      "胡公能辍赠，笼寄里人还。"
    ]
  },
  {
    "volume": 171,
    "sequence": 19,
    "title": "登敬亭山南望怀古，赠窦主簿",
    "author": "李白",
    "content": [
      "敬亭一回首，目尽天南端。",
      "仙者五六人，常闻此游盘。",
      "溪流琴高水，石耸麻姑坛。",
      "白龙降陵阳，黄鹤呼子安。",
      "羽化骑日月，云行翼鸳鸾。",
      "下视宇宙间，四溟空波澜。",
      "汰绝目下事，从之复何难。",
      "百岁落半途，前期浩漫漫。",
      "强食不成味，清晨起长叹。",
      "愿随子明去，炼火烧金丹。"
    ]
  },
  {
    "volume": 171,
    "sequence": 20,
    "title": "经乱后将避地剡中，留赠崔宣城",
    "author": "李白",
    "content": [
      "双鹅飞洛阳，五马渡江徼。",
      "何意上东门，胡雏更长啸。",
      "中原走豺虎，烈火焚宗庙。",
      "太白昼经天，颓阳掩馀照。",
      "王城皆荡覆，世路成奔峭。",
      "四海望长安，颦眉寡西笑。",
      "苍生疑落叶，白骨空相吊。",
      "连兵似雪山，破敌谁能料。",
      "我垂北溟翼，且学南山豹。",
      "崔子贤主人，欢娱每相召。",
      "胡床紫玉笛，却坐青云叫。",
      "杨花满州城，置酒同临眺。",
      "忽思剡溪去，水石远清妙。",
      "雪尽天地明，风开湖山貌。",
      "闷为洛生咏，醉发吴越调。",
      "赤霞动金光，日足森海峤。",
      "独散万古意，闲垂一溪钓。",
      "猿近天上啼，人移月边棹。",
      "无以墨绶苦，来求丹砂要。",
      "华发长折腰，将贻陶公诮。"
    ]
  },
  {
    "volume": 171,
    "sequence": 21,
    "title": "献从叔当涂宰阳冰",
    "author": "李白",
    "content": [
      "金镜霾六国，亡新乱天经。",
      "焉知高光起，自有羽翼生。",
      "萧曹安山兒屼，耿贾摧欃枪。",
      "吾家有季父，杰出圣代英。",
      "虽无三台位，不借四豪名。",
      "激昂风云气，终协龙虎精。",
      "弱冠燕赵来，贤彦多逢迎。",
      "鲁连善谈笑，季布折公卿。",
      "遥知礼数绝，常恐不合并。",
      "惕想结宵梦，素心久已冥。",
      "顾惭青云器，谬奉玉樽倾。",
      "山阳五百年，绿竹忽再荣。",
      "高歌振林木，大笑喧雷霆。",
      "落笔洒篆文，崩云使人惊。",
      "吐辞又炳焕，五色罗华星。",
      "秀句满江国，高才掞天庭。",
      "宰邑艰难时，浮云空古城。",
      "居人若薙草，扫地无纤茎。",
      "惠泽及飞走，农夫尽归耕。",
      "广汉水万里，长流玉琴声。",
      "雅颂播吴越，还如泰阶平。",
      "小子别金陵，来时白下亭。",
      "群凤怜客鸟，差池相哀鸣。",
      "各拔五色毛，意重泰山轻。",
      "赠微所费广，斗水浇长鲸。",
      "弹剑歌苦寒，严风起前楹。",
      "月衔天门晓，霜落牛渚清。",
      "长叹即归路，临川空屏营。"
    ]
  },
  {
    "volume": 171,
    "sequence": 22,
    "title": "书怀赠南陵常赞府",
    "author": "李白",
    "content": [
      "岁星入汉年，方朔见明主。",
      "调笑当时人，中天谢云雨。",
      "一去麒麟阁，遂将朝市乖。",
      "故交不过门，秋草日上阶。",
      "当时何特达，独与我心谐。",
      "置酒凌歊台，欢娱未曾歇。",
      "歌动白泞山，舞回天门月。",
      "问我心中事，为君前致辞。",
      "君看我才能，何似鲁仲尼。",
      "大圣犹不遇，小儒安足悲。",
      "云南五月中，频丧渡泸师。",
      "毒草杀汉马，张兵夺云旗。",
      "至今西二河，流血拥僵尸。",
      "将无七擒略，鲁女惜园葵。",
      "咸阳天下枢，累岁人不足。",
      "虽有数斗玉，不如一盘粟。",
      "赖得契宰衡，持钧慰风俗。",
      "自顾无所用，辞家方来归。",
      "霜惊壮士发，泪满逐臣衣。",
      "以此不安席，蹉跎身世违。",
      "终当灭卫谤，不受鲁人讥。"
    ]
  },
  {
    "volume": 171,
    "sequence": 23,
    "title": "赠汪伦（白游泾县桃花潭，村人汪伦常酝美酒以待白）",
    "author": "李白",
    "content": [
      "李白乘舟将欲行，忽闻岸上踏歌声。",
      "桃花潭水深千尺，不及汪伦送我情。"
    ]
  }
]