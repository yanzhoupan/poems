[
  {
    "volume": 191,
    "sequence": 1,
    "title": "有所思",
    "author": "韦应物",
    "content": [
      "借问堤上柳，青青为谁春。",
      "空游昨日地，不见昨日人。",
      "缭绕万家井，往来车马尘。",
      "莫道无相识，要非心所亲。"
    ]
  },
  {
    "volume": 191,
    "sequence": 2,
    "title": "暮相思",
    "author": "韦应物",
    "content": [
      "朝出自不还，暮归花尽发。",
      "岂无终日会，惜此花间月。",
      "空馆忽相思，微钟坐来歇。"
    ]
  },
  {
    "volume": 191,
    "sequence": 3,
    "title": "夏夜忆卢嵩",
    "author": "韦应物",
    "content": [
      "霭霭高馆暮，开轩涤烦襟。",
      "不知湘雨来，潇洒在幽林。",
      "炎月得凉夜，芳樽谁与斟。",
      "故人南北居，累月间徽音。",
      "人生无闲日，欢会当在今。",
      "反侧候天旦，层城苦沉沉。"
    ]
  },
  {
    "volume": 191,
    "sequence": 4,
    "title": "春思",
    "author": "韦应物",
    "content": [
      "野花如雪绕江城，坐见年芳忆帝京。",
      "阊阖晓开凝碧树，曾陪鸳鹭听流莺。"
    ]
  },
  {
    "volume": 191,
    "sequence": 5,
    "title": "春中忆元二",
    "author": "韦应物",
    "content": [
      "雨歇万井春，柔条已含绿。",
      "徘徊洛阳陌，惆怅杜陵曲。",
      "游丝正高下，啼鸟还断续。",
      "有酒今不同，思君莹如玉。"
    ]
  },
  {
    "volume": 191,
    "sequence": 6,
    "title": "怀素友子西",
    "author": "韦应物",
    "content": [
      "广陌并游骑，公堂接华襟。",
      "方欢遽见别，永日独沉吟。",
      "阶暝流暗驶，气疏露已侵。",
      "层城湛深夜，片月生幽林。",
      "往款良未遂，来觌旷无音。",
      "恒当清觞宴，思子玉山岑。",
      "耿耿何以写，密言空委心。"
    ]
  },
  {
    "volume": 191,
    "sequence": 7,
    "title": "对韩少尹所赠砚有怀",
    "author": "韦应物",
    "content": [
      "故人谪遐远，留砚宠斯文。",
      "白水浮香墨，清池满夏云。",
      "念离心已永，感物思徒纷。",
      "未有桂阳使，裁书一报君。"
    ]
  },
  {
    "volume": 191,
    "sequence": 8,
    "title": "月晦忆去年与亲友曲水游宴",
    "author": "韦应物",
    "content": [
      "晦赏念前岁，京国结良俦。",
      "骑出宣平里，饮对曲池流。",
      "今朝隔天末，空园伤独游。",
      "雨歇林光变，塘绿鸟声幽。",
      "凋氓积逋税，华鬓集新秋。",
      "谁言恋虎符，终当还旧丘。"
    ]
  },
  {
    "volume": 191,
    "sequence": 9,
    "title": "清明日忆诸弟",
    "author": "韦应物",
    "content": [
      "冷食方多病，开襟一忻然。",
      "终令思故郡，烟火满晴川。",
      "杏粥犹堪食，榆羹已稍煎。",
      "唯恨乖亲燕，坐度此芳年。"
    ]
  },
  {
    "volume": 191,
    "sequence": 10,
    "title": "池上怀王卿",
    "author": "韦应物",
    "content": [
      "幽居捐世事，佳雨散园芳。",
      "入门霭已绿，水禽鸣春塘。",
      "重云始成夕，忽霁尚残阳。",
      "轻舟因风泛，郡阁望苍苍。",
      "私燕阻外好，临欢一停觞。",
      "兹游无时尽，旭日愿相将。"
    ]
  },
  {
    "volume": 191,
    "sequence": 11,
    "title": "立夏日忆京师诸弟",
    "author": "韦应物",
    "content": [
      "改序念芳辰，烦襟倦日永。",
      "夏木已成阴，公门昼恒静。",
      "长风始飘阁，叠云才吐岭。",
      "坐想离居人，还当惜徂景。"
    ]
  },
  {
    "volume": 191,
    "sequence": 12,
    "title": "晓至园中忆诸弟、崔都水",
    "author": "韦应物",
    "content": [
      "山郭恒悄悄，林月亦娟娟。",
      "景清神已澄，事简虑绝牵。",
      "秋塘遍衰草，晓露洗红莲。",
      "不见心所爱，兹赏岂为妍。"
    ]
  },
  {
    "volume": 191,
    "sequence": 13,
    "title": "怀琅琊、深标二释子",
    "author": "韦应物",
    "content": [
      "白云埋大壑，阴崖滴夜泉。",
      "应居西石室，月照山苍然。"
    ]
  },
  {
    "volume": 191,
    "sequence": 14,
    "title": "雨夜感怀",
    "author": "韦应物",
    "content": [
      "微雨洒高林，尘埃自萧散。",
      "耿耿心未平，沉沉夜方半。",
      "独惊长簟冷，遽觉愁鬓换。",
      "谁能当此夕，不有盈襟叹。"
    ]
  },
  {
    "volume": 191,
    "sequence": 15,
    "title": "云阳馆怀谷口",
    "author": "韦应物",
    "content": [
      "清泚阶下流，云自谷口源。",
      "念昔白衣士，结庐在石门。",
      "道高杳无累，景静得忘言。",
      "山夕绿阴满，世移清赏存。",
      "吏役岂遑暇，幽怀复朝昏。",
      "云泉非所濯，萝月不可援。",
      "长往遂真性，暂游恨卑喧。",
      "出身既事世，高躅难等论。"
    ]
  },
  {
    "volume": 191,
    "sequence": 16,
    "title": "忆沣上幽居",
    "author": "韦应物",
    "content": [
      "一来当复去，犹此厌樊笼。",
      "况我林栖子，朝服坐南宫。",
      "唯独问啼鸟，还如沣水东。"
    ]
  },
  {
    "volume": 191,
    "sequence": 17,
    "title": "重九登滁城楼忆前岁九日归沣上赴崔都水及诸…凄然怀旧",
    "author": "韦应物",
    "content": [
      "今日重九宴，去岁在京师。",
      "聊回出省步，一赴郊园期。",
      "嘉节始云迈，周辰已及兹。",
      "秋山满清景，当赏属乖离。",
      "凋散民里阔，摧翳众木衰。",
      "楼中一长啸，恻怆起凉飔。"
    ]
  },
  {
    "volume": 191,
    "sequence": 18,
    "title": "始夏南园思旧里",
    "author": "韦应物",
    "content": [
      "夏首云物变，雨馀草木繁。",
      "池荷初帖水，林花已扫园。",
      "萦丛蝶尚乱，依阁鸟犹喧。",
      "对此残芳月，忆在汉陵原。"
    ]
  },
  {
    "volume": 191,
    "sequence": 19,
    "title": "登蒲塘驿沿路见泉谷村墅忽想京师旧居追怀昔年",
    "author": "韦应物",
    "content": [
      "青山导骑绕，春风行旆舒。",
      "均徭视属城，问疾躬里闾。",
      "烟水依泉谷，川陆散樵渔。",
      "忽念故园日，复忆骊山居。",
      "荏苒斑鬓及，梦寝婚宦初。",
      "不觉平生事，咄嗟二纪馀。",
      "存殁阔已永，悲多欢自疏。",
      "高秩非为美，阑干泪盈裾。"
    ]
  },
  {
    "volume": 191,
    "sequence": 20,
    "title": "经函谷关",
    "author": "韦应物",
    "content": [
      "洪河绝山根，单轨出其侧。",
      "万古为要枢，往来何时息。",
      "秦皇既恃险，海内被吞食。",
      "及嗣同覆颠，咽喉莫能塞。",
      "炎灵讵西驾，娄子非经国。",
      "徒欲扼诸侯，不知恢至德。",
      "圣朝及天宝，豺虎起东北。",
      "下沉战死魂，上结穷冤色。",
      "古今虽共守，成败良可识。",
      "藩屏无俊贤，金汤独何力。",
      "驰车一登眺，感慨中自恻。"
    ]
  },
  {
    "volume": 191,
    "sequence": 21,
    "title": "经武功旧宅",
    "author": "韦应物",
    "content": [
      "兹邑昔所游，嘉会常在目。",
      "历载俄二九，始往今来复。",
      "戚戚居人少，茫茫野田绿。",
      "风雨经旧墟，毁垣迷往躅。",
      "门临川流驶，树有羁雌宿。",
      "多累恒悲往，长年觉时速。",
      "欲去中复留，徘徊结心曲。"
    ]
  },
  {
    "volume": 191,
    "sequence": 22,
    "title": "往云门郊居途经回流作",
    "author": "韦应物",
    "content": [
      "兹晨乃休暇，适往田家庐。",
      "原谷径途涩，春阳草木敷。",
      "才遵板桥曲，复此清涧纡。",
      "崩壑方见射，回流忽已舒。",
      "明灭泛孤景，杳霭含夕虚。",
      "无将为邑志，一酌澄波馀。"
    ]
  },
  {
    "volume": 191,
    "sequence": 23,
    "title": "乘月过西郊渡",
    "author": "韦应物",
    "content": [
      "远山含紫氛，春野霭云暮。",
      "值此归时月，留连西涧渡。",
      "谬当文墨会，得与群英遇。",
      "赏逐乱流翻，心将清景悟。",
      "行车俨未转，芳草空盈步。",
      "已举候亭火，犹爱村原树。",
      "还当守故扃，怅恨秉幽素。"
    ]
  },
  {
    "volume": 191,
    "sequence": 24,
    "title": "晚归沣川",
    "author": "韦应物",
    "content": [
      "凌雾朝阊阖，落日返清川。",
      "簪组方暂解，临水一翛然。",
      "昆弟忻来集，童稚满眼前。",
      "适意在无事，携手望秋田。",
      "南岭横爽气，高林绕遥阡。",
      "野庐不锄理，翳翳起荒烟。",
      "名秩斯逾分，廉退愧不全。",
      "已想平门路，晨骑复言旋。"
    ]
  },
  {
    "volume": 191,
    "sequence": 25,
    "title": "授衣还田里",
    "author": "韦应物",
    "content": [
      "公门悬甲令，浣濯遂其私。",
      "晨起怀怆恨，野田寒露时。",
      "气收天地广，风凄草木衰。",
      "山明始重叠，川浅更逶迤。",
      "烟火生闾里，禾黍积东菑。",
      "终然可乐业，时节一来斯。"
    ]
  },
  {
    "volume": 191,
    "sequence": 26,
    "title": "夕次盱眙县",
    "author": "韦应物",
    "content": [
      "落帆逗淮镇，停舫临孤驿。",
      "浩浩风起波，冥冥日沉夕。",
      "人归山郭暗，雁下芦洲白。",
      "独夜忆秦关，听钟未眠客。"
    ]
  },
  {
    "volume": 191,
    "sequence": 27,
    "title": "春月观省属城，始憩东西林精舍",
    "author": "韦应物",
    "content": [
      "因时省风俗，布惠迨高年。",
      "建隼出浔阳，整驾游山川。",
      "白云敛晴壑，群峰列遥天。",
      "。",
      "崎石门状，杳霭香炉烟。",
      "榛荒屡罥挂，逼侧殆覆颠。",
      "方臻释氏庐，时物屡华妍。",
      "昙远昔经始，于兹閟幽玄。",
      "东西竹林寺，灌注寒涧泉。",
      "人事既云泯，岁月复已绵。",
      "殿宇馀丹绀，磴阁峭欹悬。",
      "佳士亦栖息，善身绝尘缘。",
      "今我蒙朝寄，教化敷里厘。",
      "道妙苟为得，出处理无偏。",
      "心当同所尚，迹岂辞缠牵。"
    ]
  },
  {
    "volume": 191,
    "sequence": 28,
    "title": "自蒲塘驿回驾经历山水",
    "author": "韦应物",
    "content": [
      "馆宿风雨滞，始晴行盖转。",
      "浔阳山水多，草木俱纷衍。",
      "崎岖缘碧涧，苍翠践苔藓。",
      "高树夹潺湲，崩石横阴巘。",
      "野杏依寒拆，馀云冒岚浅。",
      "性惬形岂劳，境殊路遗缅。",
      "忆昔终南下，佳游亦屡展。",
      "时禽下流暮，纷思何由遣。"
    ]
  },
  {
    "volume": 191,
    "sequence": 29,
    "title": "山行积雨，归途始霁",
    "author": "韦应物",
    "content": [
      "揽辔穷登降，阴雨遘二旬。",
      "但见白云合，不睹岩中春。",
      "急涧岂易揭，峻途良难遵。",
      "深林猿声冷，沮洳虎迹新。",
      "始霁升阳景，山水阅清晨。",
      "杂花积如雾，百卉萋已陈。",
      "鸣驺屡骧首，归路自忻忻。"
    ]
  },
  {
    "volume": 191,
    "sequence": 30,
    "title": "伤逝（此后十九首，尽同德精舍旧居伤怀时所作）",
    "author": "韦应物",
    "content": [
      "染白一为黑，焚木尽成灰。",
      "念我室中人，逝去亦不回。",
      "结发二十载，宾敬如始来。",
      "提携属时屯，契阔忧患灾。",
      "柔素亮为表，礼章夙所该。",
      "仕公不及私，百事委令才。",
      "一旦入闺门，四屋满尘埃。",
      "斯人既已矣，触物但伤摧。",
      "单居移时节，泣涕抚婴孩。",
      "知妄谓当遣，临感要难裁。",
      "梦想忽如睹，惊起复徘徊。",
      "此心良无已，绕屋生蒿莱。"
    ]
  },
  {
    "volume": 191,
    "sequence": 31,
    "title": "往富平伤怀",
    "author": "韦应物",
    "content": [
      "晨起凌严霜，恸哭临素帷。",
      "驾言百里途，恻怆复何为。",
      "昨者仕公府，属城常载驰。",
      "出门无所忧，返室亦熙熙。",
      "今者掩筠扉，但闻童稚悲。",
      "丈夫须出入，顾尔内无依。",
      "衔恨已酸骨，何况苦寒时。",
      "单车路萧条，回首长逶迟。",
      "飘风忽截野，嘹唳雁起飞。",
      "昔时同往路，独往今讵知。"
    ]
  },
  {
    "volume": 191,
    "sequence": 32,
    "title": "出还",
    "author": "韦应物",
    "content": [
      "昔出喜还家，今还独伤意。",
      "入室掩无光，衔哀写虚位。",
      "凄凄动幽幔，寂寂惊寒吹。",
      "幼女复何知，时来庭下戏。",
      "咨嗟日复老，错莫身如寄。",
      "家人劝我餐，对案空垂泪。"
    ]
  },
  {
    "volume": 191,
    "sequence": 33,
    "title": "冬夜",
    "author": "韦应物",
    "content": [
      "杳杳日云夕，郁结谁为开。",
      "单衾自不暖，霜霰已皑皑。",
      "晚岁沦夙志，惊鸿感深哀。",
      "深哀当何为，桃李忽凋摧。",
      "帏帐徒自设，冥寞岂复来。",
      "平生虽恩重，迁去托穷埃。",
      "抱此女曹恨，顾非高世才。",
      "振衣中夜起，河汉尚裴回。"
    ]
  },
  {
    "volume": 191,
    "sequence": 34,
    "title": "送终",
    "author": "韦应物",
    "content": [
      "奄忽逾时节，日月获其良。",
      "萧萧车马悲，祖载发中堂。",
      "生平同此居，一旦异存亡。",
      "斯须亦何益，终复委山冈。",
      "行出国南门，南望郁苍苍。",
      "日入乃云造，恸哭宿风霜。",
      "晨迁俯玄庐，临诀但遑遑。",
      "方当永潜翳，仰视白日光。",
      "俯仰遽终毕，封树已荒凉。",
      "独留不得还，欲去结中肠。",
      "童稚知所失，啼号捉我裳。",
      "即事犹仓卒，岁月始难忘。"
    ]
  },
  {
    "volume": 191,
    "sequence": 35,
    "title": "除日",
    "author": "韦应物",
    "content": [
      "思怀耿如昨，季月已云暮。",
      "忽惊年复新，独恨人成故。",
      "冰池始泮绿，梅援还飘素。",
      "淑景方转延，朝朝自难度。"
    ]
  },
  {
    "volume": 191,
    "sequence": 36,
    "title": "对芳树",
    "author": "韦应物",
    "content": [
      "迢迢芳园树，列映清池曲。",
      "对此伤人心，还如故时绿。",
      "风条洒馀霭，露叶承新旭。",
      "佳人不再攀，下有往来躅。"
    ]
  },
  {
    "volume": 191,
    "sequence": 37,
    "title": "月夜",
    "author": "韦应物",
    "content": [
      "皓月流春城，华露积芳草。",
      "坐念绮窗空，翻伤清景好。",
      "清景终若斯，伤多人自老。"
    ]
  },
  {
    "volume": 191,
    "sequence": 38,
    "title": "叹杨花",
    "author": "韦应物",
    "content": [
      "空蒙不自定，况值暄风度。",
      "旧赏逐流年，新愁忽盈素。",
      "才萦下苑曲，稍满东城路。",
      "人意有悲欢，时芳独如故。"
    ]
  },
  {
    "volume": 191,
    "sequence": 39,
    "title": "过昭国里故第",
    "author": "韦应物",
    "content": [
      "不复见故人，一来过故宅。",
      "物变知景暄，心伤觉时寂。",
      "池荒野筠合，庭绿幽草积。",
      "风散花意谢，鸟还山光夕。",
      "宿昔方同赏，讵知今念昔。",
      "缄室在东厢，遗器不忍觌。",
      "柔翰全分意，芳巾尚染泽。",
      "残工委筐箧，馀素经刀尺。",
      "收此还我家，将还复愁惕。",
      "永绝携手欢，空存旧行迹。",
      "冥冥独无语，杳杳将何适。",
      "唯思今古同，时缓伤与戚。"
    ]
  },
  {
    "volume": 191,
    "sequence": 40,
    "title": "夏日",
    "author": "韦应物",
    "content": [
      "已谓心苦伤，如何日方永。",
      "无人不昼寝，独坐山中静。",
      "悟澹将遣虑，学空庶遗境。",
      "积俗易为侵，愁来复难整。"
    ]
  },
  {
    "volume": 191,
    "sequence": 41,
    "title": "端居感怀",
    "author": "韦应物",
    "content": [
      "沈沈积素抱，婉婉属之子。",
      "永日独无言，忽惊振衣起。",
      "方如在帏室，复悟永终已。",
      "稚子伤恩绝，盛时若流水。",
      "暄凉同寡趣，朗晦俱无理。",
      "寂性常喻人，滞情今在己。",
      "空房欲云暮，巢燕亦来止。",
      "夏木遽成阴，绿苔谁复履。",
      "感至竟何方，幽独长如此。"
    ]
  },
  {
    "volume": 191,
    "sequence": 42,
    "title": "悲纨扇",
    "author": "韦应物",
    "content": [
      "非关秋节至，讵是恩情改。",
      "掩颦人已无，委箧凉空在。",
      "何言永不发，暗使销光彩。"
    ]
  },
  {
    "volume": 191,
    "sequence": 43,
    "title": "闲斋对雨",
    "author": "韦应物",
    "content": [
      "幽独自盈抱，阴淡亦连朝。",
      "空斋对高树，疏雨共萧条。",
      "巢燕翻泥湿，蕙花依砌消。",
      "端居念往事，倏忽苦惊飙。"
    ]
  },
  {
    "volume": 191,
    "sequence": 44,
    "title": "林园晚霁",
    "author": "韦应物",
    "content": [
      "雨歇见青山，落日照林园。",
      "山多烟鸟乱，林清风景翻。",
      "提携唯子弟，萧散在琴言。",
      "同游不同意，耿耿独伤魂。",
      "寂寞钟已尽，如何还入门。"
    ]
  },
  {
    "volume": 191,
    "sequence": 45,
    "title": "秋夜二首",
    "author": "韦应物",
    "content": [
      "庭树转萧萧，阴虫还戚戚。",
      "独向高斋眠，夜闻寒雨滴。",
      "微风时动牖，残灯尚留壁。",
      "惆怅平生怀，偏来委今夕。",
      "霜露已凄凄，星汉复昭回。",
      "朔风中夜起，惊鸿千里来。",
      "萧条凉叶下，寂寞清砧哀。",
      "岁晏仰空宇，心事若寒灰。"
    ]
  },
  {
    "volume": 191,
    "sequence": 46,
    "title": "感梦",
    "author": "韦应物",
    "content": [
      "岁月转芜漫，形影长寂寥。",
      "仿佛觏微梦，感叹起中宵。",
      "绵思霭流月，惊魂飒回飙。",
      "谁念兹夕永，坐令颜鬓凋。"
    ]
  },
  {
    "volume": 191,
    "sequence": 47,
    "title": "同德精舍旧居伤怀",
    "author": "韦应物",
    "content": [
      "洛京十载别，东林访旧扉。",
      "山河不可望，存没意多违。",
      "时迁迹尚在，同去独来归。",
      "还见窗中鸽，日暮绕庭飞。"
    ]
  },
  {
    "volume": 191,
    "sequence": 48,
    "title": "悲故交",
    "author": "韦应物",
    "content": [
      "白璧众求瑕，素丝易成污。",
      "万里颠沛还，高堂已长暮。",
      "积愤方盈抱，缠哀忽逾度。",
      "念子从此终，黄泉竟谁诉。",
      "一为时事感，岂独平生故。",
      "唯见荒丘原，野草涂朝露。"
    ]
  },
  {
    "volume": 191,
    "sequence": 49,
    "title": "张彭州前与缑氏冯少府各惠寄一篇多故未答…兼远简冯生",
    "author": "韦应物",
    "content": [
      "君昔掌文翰，西垣复石渠。",
      "朱衣乘白马，辉光照里闾。",
      "余时忝南省，接宴愧空虚。",
      "一别守兹郡，蹉跎岁再除。",
      "长怀关河表，永日简牍馀。",
      "郡中有方塘，凉阁对红蕖。",
      "金玉蒙远贶，篇咏见吹嘘。",
      "未答平生意，已没九原居。",
      "秋风吹寝门，长恸涕涟如。",
      "覆视缄中字，奄为昔人书。",
      "发鬓已云白，交友日凋疏。",
      "冯生远同恨，憔悴在田庐。"
    ]
  },
  {
    "volume": 191,
    "sequence": 50,
    "title": "东林精舍见故殿中郑侍御题诗追旧书情涕泗横集…冯少府",
    "author": "韦应物",
    "content": [
      "仲月景气佳，东林一登历。",
      "中有故人诗，凄凉在高壁。",
      "精思长悬世，音容已归寂。",
      "墨泽传洒馀，磨灭亲翰迹。",
      "平生忽如梦，百事皆成昔。",
      "结骑京华年，挥文箧笥积。",
      "朝廷重英彦，时辈分圭璧。",
      "永谢柏梁陪，独阙金门籍。",
      "方婴存殁感，岂暇林泉适。",
      "雨馀山景寒，风散花光夕。",
      "新知虽满堂，故情谁能觌。",
      "唯当同时友，缄寄空凄戚。"
    ]
  },
  {
    "volume": 191,
    "sequence": 51,
    "title": "同李二过亡友郑子故第（李与之故，非予所识）",
    "author": "韦应物",
    "content": [
      "客车名未灭，没世恨应长。",
      "斜月知何照，幽林判自芳。",
      "故人惊逝水，寒雀噪空墙。",
      "不是平生旧，遗踪要可伤。"
    ]
  },
  {
    "volume": 191,
    "sequence": 52,
    "title": "话旧（亭中对兄姊话兰陵崇贤怀真已来故事，泫然而作）",
    "author": "韦应物",
    "content": [
      "存亡三十载，事过悉成空。",
      "不惜沾衣泪，并话一宵中。"
    ]
  },
  {
    "volume": 191,
    "sequence": 53,
    "title": "至开化里寿春公故宅",
    "author": "韦应物",
    "content": [
      "宁知府中吏，故宅一徘徊。",
      "历阶存往敬，瞻位泣馀哀。",
      "废井没荒草，阴牖生绿苔。",
      "门前车马散，非复昔时来。"
    ]
  },
  {
    "volume": 191,
    "sequence": 54,
    "title": "睢阳感怀",
    "author": "韦应物",
    "content": [
      "豺虎犯天纲，升平无内备。",
      "长驱阴山卒，略践三河地。",
      "张侯本忠烈，济世有深智。",
      "坚壁梁宋间，远筹吴楚利。",
      "穷年方绝输，邻援皆携贰。",
      "使者哭其庭，救兵终不至。",
      "重围虽可越，藩翰谅难弃。",
      "饥喉待危巢，悬命中路坠。",
      "甘从锋刃毙，莫夺坚贞志。",
      "宿将降贼庭，儒生独全义。",
      "空城唯白骨，同往无贱贵。",
      "哀哉岂独今，千载当歔欷。"
    ]
  },
  {
    "volume": 191,
    "sequence": 55,
    "title": "广德中洛阳作",
    "author": "韦应物",
    "content": [
      "生长太平日，不知太平欢。",
      "今还洛阳中，感此方苦酸。",
      "饮药本攻病，毒肠翻自残。",
      "王师涉河洛，玉石俱不完。",
      "时节屡迁斥，山河长郁盘。",
      "萧条孤烟绝，日入空城寒。",
      "蹇劣乏高步，缉遗守微官。",
      "西怀咸阳道，踯躅心不安。"
    ]
  },
  {
    "volume": 191,
    "sequence": 56,
    "title": "阊门怀古",
    "author": "韦应物",
    "content": [
      "独鸟下高树，遥知吴苑园。",
      "凄凉千古事，日暮倚阊门。"
    ]
  },
  {
    "volume": 191,
    "sequence": 57,
    "title": "感事",
    "author": "韦应物",
    "content": [
      "霜雪皎素丝，何意坠墨池。",
      "青苍犹可濯，黑色不可移。",
      "女工再三叹，委弃当此时。",
      "岁寒虽无褐，机杼谁肯施。"
    ]
  },
  {
    "volume": 191,
    "sequence": 58,
    "title": "感镜",
    "author": "韦应物",
    "content": [
      "铸镜广陵市，菱花匣中发。",
      "夙昔尝许人，镜成人已没。",
      "如冰结圆器，类璧无丝发。",
      "形影终不临，清光殊不歇。",
      "一感平生言，松枝树秋月。"
    ]
  },
  {
    "volume": 191,
    "sequence": 59,
    "title": "叹白发",
    "author": "韦应物",
    "content": [
      "还同一叶落，对此孤镜晓。",
      "丝缕乍难分，杨花复相绕。",
      "时役人易衰，吾年白犹少。"
    ]
  }
]