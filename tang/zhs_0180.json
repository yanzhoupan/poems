[
  {
    "volume": 180,
    "sequence": 1,
    "title": "登锦城散花楼",
    "author": "李白",
    "content": [
      "日照锦城头，朝光散花楼。",
      "金窗夹绣户，珠箔悬银钩。",
      "飞梯绿云中，极目散我忧。",
      "暮雨向三峡，春江绕双流。",
      "今来一登望，如上九天游。"
    ]
  },
  {
    "volume": 180,
    "sequence": 2,
    "title": "登峨眉山",
    "author": "李白",
    "content": [
      "蜀国多仙山，峨眉邈难匹。",
      "周流试登览，绝怪安可息。",
      "青冥倚天开，彩错疑画出。",
      "泠然紫霞赏，果得锦囊术。",
      "云间吟琼箫，石上弄宝瑟。",
      "平生有微尚，欢笑自此毕。",
      "烟容如在颜，尘累忽相失。",
      "倘逢骑羊子，携手凌白日。"
    ]
  },
  {
    "volume": 180,
    "sequence": 3,
    "title": "大庭库",
    "author": "李白",
    "content": [
      "朝登大庭库，云物何苍然。",
      "莫辨陈郑火，空霾邹鲁烟。",
      "我来寻梓慎，观化入寥天。",
      "古木朔气多，松风如五弦。",
      "帝图终冥没，叹息满山川。"
    ]
  },
  {
    "volume": 180,
    "sequence": 4,
    "title": "登单父陶少府半月台",
    "author": "李白",
    "content": [
      "陶公有逸兴，不与常人俱。",
      "筑台像半月，回向高城隅。",
      "置酒望白云，商飙起寒梧。",
      "秋山入远海，桑柘罗平芜。",
      "水色渌且明，令人思镜湖。",
      "终当过江去，爱此暂踟蹰。"
    ]
  },
  {
    "volume": 180,
    "sequence": 5,
    "title": "天台晓望",
    "author": "李白",
    "content": [
      "天台邻四明，华顶高百越。",
      "门标赤城霞，楼栖沧岛月。",
      "凭高登远览，直下见溟渤。",
      "云垂大鹏翻，波动巨鳌没。",
      "风潮争汹涌，神怪何翕忽。",
      "观奇迹无倪，好道心不歇。",
      "攀条摘朱实，服药炼金骨。",
      "安得生羽毛，千春卧蓬阙。"
    ]
  },
  {
    "volume": 180,
    "sequence": 6,
    "title": "早望海霞边",
    "author": "李白",
    "content": [
      "四明三千里，朝起赤城霞。",
      "日出红光散，分辉照雪崖。",
      "一餐咽琼液，五内发金沙。",
      "举手何所待，青龙白虎车。"
    ]
  },
  {
    "volume": 180,
    "sequence": 7,
    "title": "焦山望寥山",
    "author": "李白",
    "content": [
      "石壁望松寥，宛然在碧霄。",
      "安得五彩虹，驾天作长桥。",
      "仙人如爱我，举手来相招。"
    ]
  },
  {
    "volume": 180,
    "sequence": 8,
    "title": "杜陵绝句",
    "author": "李白",
    "content": [
      "南登杜陵上，北望五陵间。",
      "秋水明落日，流光灭远山。"
    ]
  },
  {
    "volume": 180,
    "sequence": 9,
    "title": "登太白峰",
    "author": "李白",
    "content": [
      "西上太白峰，夕阳穷登攀。",
      "太白与我语，为我开天关。",
      "愿乘泠风去，直出浮云间。",
      "举手可近月，前行若无山。",
      "一别武功去，何时复见还。"
    ]
  },
  {
    "volume": 180,
    "sequence": 10,
    "title": "登邯郸洪波台，置酒观发兵",
    "author": "李白",
    "content": [
      "我把两赤羽，来游燕赵间。",
      "天狼正可射，感激无时闲。",
      "观兵洪波台，倚剑望玉关。",
      "请缨不系越，且向燕然山。",
      "风引龙虎旗，歌钟昔追攀。",
      "击筑落高月，投壶破愁颜。",
      "遥知百战胜，定扫鬼方还。"
    ]
  },
  {
    "volume": 180,
    "sequence": 11,
    "title": "登新平楼",
    "author": "李白",
    "content": [
      "去国登兹楼，怀归伤暮秋。",
      "天长落日远，水净寒波流。",
      "秦云起岭树，胡雁飞沙洲。",
      "苍苍几万里，目极令人愁。"
    ]
  },
  {
    "volume": 180,
    "sequence": 12,
    "title": "谒老君庙",
    "author": "李白",
    "content": [
      "先君怀圣德，灵庙肃神心。",
      "草合人踪断，尘浓鸟迹深。",
      "流沙丹灶灭，关路紫烟沉。",
      "独伤千载后，空馀松柏林。"
    ]
  },
  {
    "volume": 180,
    "sequence": 13,
    "title": "秋日登扬州西灵塔",
    "author": "李白",
    "content": [
      "宝塔凌苍苍，登攀览四荒。",
      "顶高元气合，标出海云长。",
      "万象分空界，三天接画梁。",
      "水摇金刹影，日动火珠光。",
      "鸟拂琼帘度，霞连绣栱张。",
      "目随征路断，心逐去帆扬。",
      "露浴梧楸白，霜催橘柚黄。",
      "玉毫如可见，于此照迷方。"
    ]
  },
  {
    "volume": 180,
    "sequence": 14,
    "title": "登金陵冶城西北谢安墩",
    "author": "李白",
    "content": [
      "晋室昔横溃，永嘉遂南奔。",
      "沙尘何茫茫，龙虎斗朝昏。",
      "胡马风汉草，天骄蹙中原。",
      "哲匠感颓运，云鹏忽飞翻。",
      "组练照楚国，旌旗连海门。",
      "西秦百万众，戈甲如云屯。",
      "投鞭可填江，一扫不足论。",
      "皇运有返正，丑虏无遗魂。",
      "谈笑遏横流，苍生望斯存。",
      "冶城访古迹，犹有谢安墩。",
      "凭览周地险，高标绝人喧。",
      "想像东山姿，缅怀右军言。",
      "梧桐识嘉树，蕙草留芳根。",
      "白鹭映春洲，青龙见朝暾。",
      "地古云物在，台倾禾黍繁。",
      "我来酌清波，于此树名园。",
      "功成拂衣去，归入武陵源。"
    ]
  },
  {
    "volume": 180,
    "sequence": 15,
    "title": "登瓦官阁",
    "author": "李白",
    "content": [
      "晨登瓦官阁，极眺金陵城。",
      "钟山对北户，淮水入南荣。",
      "漫漫雨花落，嘈嘈天乐鸣。",
      "两廊振法鼓，四角吟风筝。",
      "杳出霄汉上，仰攀日月行。",
      "山空霸气灭，地古寒阴生。",
      "寥廓云海晚，苍茫宫观平。",
      "门馀阊阖字，楼识凤凰名。",
      "雷作百山动，神扶万栱倾。",
      "灵光何足贵，长此镇吴京。"
    ]
  },
  {
    "volume": 180,
    "sequence": 16,
    "title": "登梅冈望金陵，赠族侄高座寺僧中孚",
    "author": "李白",
    "content": [
      "钟山抱金陵，霸气昔腾发。",
      "天开帝王居，海色照宫阙。",
      "群峰如逐鹿，奔走相驰突。",
      "江水九道来，云端遥明没。",
      "时迁大运去，龙虎势休歇。",
      "我来属天清，登览穷楚越。",
      "吾宗挺禅伯，特秀鸾凤骨。",
      "众星罗青天，明者独有月。",
      "冥居顺生理，草木不剪伐。",
      "烟窗引蔷薇，石壁老野蕨。",
      "吴风谢安屐，白足傲履袜。",
      "几宿一下山，萧然忘干谒。",
      "谈经演金偈，降鹤舞海雪。",
      "时闻天香来，了与世事绝。",
      "佳游不可得，春风惜远别。",
      "赋诗留岩屏，千载庶不灭。"
    ]
  },
  {
    "volume": 180,
    "sequence": 17,
    "title": "登金陵凤凰台",
    "author": "李白",
    "content": [
      "凤凰台上凤凰游，凤去台空江自流。",
      "吴宫花草埋幽径，晋代衣冠成古丘。",
      "三山半落青天外，二水中分白鹭洲。",
      "总为浮云能蔽日，长安不见使人愁。"
    ]
  },
  {
    "volume": 180,
    "sequence": 18,
    "title": "望庐山瀑布水二首",
    "author": "李白",
    "content": [
      "西登香炉峰，南见瀑布水。",
      "挂流三百丈，喷壑数十里。",
      "欻如飞电来，隐若白虹起。",
      "初惊河汉落，半洒云天里。",
      "仰观势转雄，壮哉造化功。",
      "海风吹不断，江月照还空。",
      "空中乱潈射，左右洗青壁。",
      "飞珠散轻霞，流沫沸穹石。",
      "而我乐名山，对之心益闲。",
      "无论漱琼液，还得洗尘颜。",
      "且谐宿所好，永愿辞人间。",
      "日照香炉生紫烟，遥看瀑布挂前川。",
      "飞流直下三千尺，疑是银河落九天。"
    ]
  },
  {
    "volume": 180,
    "sequence": 19,
    "title": "登庐山五老峰",
    "author": "李白",
    "content": [
      "庐山东南五老峰，青天削出金芙蓉。",
      "九江秀色可揽结，吾将此地巢云松。"
    ]
  },
  {
    "volume": 180,
    "sequence": 20,
    "title": "江上望皖公山",
    "author": "李白",
    "content": [
      "奇峰出奇云，秀木含秀气。",
      "清宴皖公山，巉绝称人意。",
      "独游沧江上，终日淡无味。",
      "但爱兹岭高，何由讨灵异。",
      "默然遥相许，欲往心莫遂。",
      "待吾还丹成，投迹归此地。"
    ]
  },
  {
    "volume": 180,
    "sequence": 21,
    "title": "望黄鹤楼",
    "author": "李白",
    "content": [
      "东望黄鹤山，雄雄半空出。",
      "四面生白云，中峰倚红日。",
      "岩峦行穹跨，峰嶂亦冥密。",
      "颇闻列仙人，于此学飞术。",
      "一朝向蓬海，千载空石室。",
      "金灶生烟埃，玉潭秘清谧。",
      "地古遗草木，庭寒老芝朮。",
      "蹇予羡攀跻，因欲保闲逸。",
      "观奇遍诸岳，兹岭不可匹。",
      "结心寄青松，永悟客情毕。"
    ]
  },
  {
    "volume": 180,
    "sequence": 22,
    "title": "鹦鹉洲",
    "author": "李白",
    "content": [
      "鹦鹉来过吴江水，江上洲传鹦鹉名。",
      "鹦鹉西飞陇山去，芳洲之树何青青。",
      "烟开兰叶香风暖，岸夹桃花锦浪生。",
      "迁客此时徒极目，长洲孤月向谁明。"
    ]
  },
  {
    "volume": 180,
    "sequence": 23,
    "title": "九日登巴陵，置酒望洞庭水军（时贼逼华容县）",
    "author": "李白",
    "content": [
      "九日天气清，登高无秋云。",
      "造化辟川岳，了然楚汉分。",
      "长风鼓横波，合沓蹙龙文。",
      "忆昔传游豫，楼船壮横汾。",
      "今兹讨鲸鲵，旌旆何缤纷。",
      "白羽落酒樽，洞庭罗三军。",
      "黄花不掇手，战鼓遥相闻。",
      "剑舞转颓阳，当时日停曛。",
      "酣歌激壮士，可以摧妖氛。",
      "龌龊东篱下，渊明不足群。"
    ]
  },
  {
    "volume": 180,
    "sequence": 24,
    "title": "秋登巴陵望洞庭",
    "author": "李白",
    "content": [
      "清晨登巴陵，周览无不极。",
      "明湖映天光，彻底见秋色。",
      "秋色何苍然，际海俱澄鲜。",
      "山青灭远树，水绿无寒烟。",
      "来帆出江中，去鸟向日边。",
      "风清长沙浦，山空云梦田。",
      "瞻光惜颓发，阅水悲徂年。",
      "北渚既荡漾，东流自潺湲。",
      "郢人唱白雪，越女歌采莲。",
      "听此更肠断，凭崖泪如泉。"
    ]
  },
  {
    "volume": 180,
    "sequence": 25,
    "title": "与夏十二登岳阳楼",
    "author": "李白",
    "content": [
      "楼观岳阳尽，川迥洞庭开。",
      "雁引愁心去，山衔好月来。",
      "云间连下榻，天上接行杯。",
      "醉后凉风起，吹人舞袖回。"
    ]
  },
  {
    "volume": 180,
    "sequence": 26,
    "title": "登巴陵开元寺西阁，赠衡岳僧方外",
    "author": "李白",
    "content": [
      "衡岳有阐士，五峰秀真骨。",
      "见君万里心，海水照秋月。",
      "大臣南溟去，问道皆请谒。",
      "洒以甘露言，清凉润肌发。",
      "明湖落天镜，香阁凌银阙。",
      "登眺餐惠风，新花期启发。"
    ]
  },
  {
    "volume": 180,
    "sequence": 27,
    "title": "与贾至舍人于龙兴寺剪落梧桐枝望灉湖",
    "author": "李白",
    "content": [
      "剪落青梧枝，灉湖坐可窥。",
      "雨洗秋山净，林光澹碧滋。",
      "水闲明镜转，云绕画屏移。",
      "千古风流事，名贤共此时。"
    ]
  },
  {
    "volume": 180,
    "sequence": 28,
    "title": "挂席江上待月有怀",
    "author": "李白",
    "content": [
      "待月月未出，望江江自流。",
      "倏忽城西郭，青天悬玉钩。",
      "素华虽可揽，清景不可游。",
      "耿耿金波里，空瞻鳷鹊楼。"
    ]
  },
  {
    "volume": 180,
    "sequence": 29,
    "title": "金陵望汉江",
    "author": "李白",
    "content": [
      "汉江回万里，派作九龙盘。",
      "横溃豁中国，崔嵬飞迅湍。",
      "六帝沦亡后，三吴不足观。",
      "我君混区宇，垂拱众流安。",
      "今日任公子，沧浪罢钓竿。"
    ]
  },
  {
    "volume": 180,
    "sequence": 30,
    "title": "秋登宣城谢脁北楼",
    "author": "李白",
    "content": [
      "江城如画里，山晓望晴空。",
      "两水夹明镜，双桥落彩虹。",
      "人烟寒橘柚，秋色老梧桐。",
      "谁念北楼上，临风怀谢公。"
    ]
  },
  {
    "volume": 180,
    "sequence": 31,
    "title": "望天门山",
    "author": "李白",
    "content": [
      "天门中断楚江开，碧水东流至此回。",
      "两岸青山相对出，孤帆一片日边来。"
    ]
  },
  {
    "volume": 180,
    "sequence": 32,
    "title": "望木瓜山",
    "author": "李白",
    "content": [
      "早起见日出，暮见栖鸟还。",
      "客心自酸楚，况对木瓜山。"
    ]
  },
  {
    "volume": 180,
    "sequence": 33,
    "title": "登敬亭北二小山，余时送客，逢崔侍御，并登此地",
    "author": "李白",
    "content": [
      "送客谢亭北，逢君纵酒还。",
      "屈盘戏白马，大笑上青山。",
      "回鞭指长安，西日落秦关。",
      "帝乡三千里，杳在碧云间。"
    ]
  },
  {
    "volume": 180,
    "sequence": 34,
    "title": "过崔八丈水亭",
    "author": "李白",
    "content": [
      "高阁横秀气，清幽并在君。",
      "檐飞宛溪水，窗落敬亭云。",
      "猿啸风中断，渔歌月里闻。",
      "闲随白鸥去，沙上自为群。"
    ]
  },
  {
    "volume": 180,
    "sequence": 35,
    "title": "登广武古战场怀古",
    "author": "李白",
    "content": [
      "秦鹿奔野草，逐之若飞蓬。",
      "项王气盖世，紫电明双瞳。",
      "呼吸八千人，横行起江东。",
      "赤精斩白帝，叱咤入关中。",
      "两龙不并跃，五纬与天同。",
      "楚灭无英图，汉兴有成功。",
      "按剑清八极，归酣歌大风。",
      "伊昔临广武，连兵决雌雄。",
      "分我一杯羹，太皇乃汝翁。",
      "战争有古迹，壁垒颓层穹。",
      "猛虎啸洞壑，饥鹰鸣秋空。",
      "翔云列晓阵，杀气赫长虹。",
      "拨乱属豪圣，俗儒安可通。",
      "沉湎呼竖子，狂言非至公。",
      "抚掌黄河曲，嗤嗤阮嗣宗。"
    ]
  }
]