[
  {
    "volume": 885,
    "sequence": 1,
    "title": "樱桃花",
    "author": "皮日休",
    "content": [
      "婀娜枝香拂酒壶，向阳疑是不融酥。",
      "晚来嵬峨浑如醉，惟有春风独自扶。"
    ]
  },
  {
    "volume": 885,
    "sequence": 2,
    "title": "夜看樱桃花",
    "author": "皮日休",
    "content": [
      "纤枝瑶月弄圆霜，半入邻家半入墙。",
      "刘阮不知人独立，满衣清露到明香。"
    ]
  },
  {
    "volume": 885,
    "sequence": 3,
    "title": "咏白莲",
    "author": "皮日休",
    "content": [
      "腻于琼粉白于脂，京兆夫人未画眉。",
      "静婉舞偷将动处，西施嚬效半开时。",
      "通宵带露妆难洗，尽日凌波步不移。",
      "愿作水仙无别意，年年图与此花期。",
      "细嗅深看暗断肠，从今无意爱红芳。",
      "折来只合琼为客，把种应须玉甃塘。",
      "向日但疑酥滴水，含风浑讶雪生香。",
      "吴王台下开多少，遥似西施上素妆。"
    ]
  },
  {
    "volume": 885,
    "sequence": 4,
    "title": "赤门堰白莲花",
    "author": "皮日休",
    "content": [
      "缟带与纶巾，轻舟漾赤门。",
      "千回紫萍岸，万顷白莲村。",
      "荷露倾衣袖，松风入髻根。",
      "潇疏今若此，争不尽余尊。"
    ]
  },
  {
    "volume": 885,
    "sequence": 5,
    "title": "丙午岁旦",
    "author": "司空图",
    "content": [
      "鸡报已判春，中年抱疾身。",
      "晓催庭火暗，风带寺幡新。",
      "多虑无成事，空休是吉人。",
      "梅花浮寿酒，莫笑又移巡。"
    ]
  },
  {
    "volume": 885,
    "sequence": 6,
    "title": "丁巳元日",
    "author": "司空图",
    "content": [
      "禀朔华夷会，开春气象生。",
      "日随行阙近，岳为寿觞晴。",
      "作睿由稽古，昭仁事措刑。",
      "上玄劳眷佑，高庙保忠贞。",
      "星变当移幸，人心喜奉迎。",
      "传呼清御道，雪涕识臣诚。",
      "鼎饪和方济，台阶润欲平。",
      "扶天咨协力，并日召延英。",
      "金跃洪炉动，云驱众蛰惊。",
      "关中留王气，席上纵奇兵。",
      "累降搜贤诏，兼持进善旌。",
      "短辕收骥步，直路发鹏程。",
      "自乏匡时略，非沽矫俗名。",
      "鹤笼何足献，蜗舍别无营。",
      "羸带漳滨病，吟哀越客声。",
      "移居荒药圃，耗志在棋枰。",
      "醉忘身空老，书怜眼尚明。",
      "偶能甘蹇分，岂是薄浮荣。",
      "虑戒防微浅，□知近利轻。",
      "献陵三百里，寤寐祷时清。"
    ]
  },
  {
    "volume": 885,
    "sequence": 7,
    "title": "光启三年人日逢鹿",
    "author": "司空图",
    "content": [
      "浮世仍逢乱，安排赖佛书。",
      "劳生中寿少，抱疾上升疏。",
      "日暖人逢鹿，园荒雪带锄。",
      "知非今又过，蘧瑗最怜渠。"
    ]
  },
  {
    "volume": 885,
    "sequence": 8,
    "title": "浙上重阳",
    "author": "司空图",
    "content": [
      "登高唯北望，菊助可□明。",
      "离恨初逢节，贫居只喜晴。",
      "好文时可见，学稼老无成。",
      "莫叹关山阻，何当不阻兵。"
    ]
  },
  {
    "volume": 885,
    "sequence": 9,
    "title": "乙巳岁愚春秋四十九辞疾拜章将免左掖重阳独登上方",
    "author": "司空图",
    "content": [
      "雪鬓不禁镊，知非又此年。",
      "退居还有旨，荣路免妨贤。",
      "落落鸣蛩鸟，晴霞度雁天。",
      "自无佳节兴，依旧菊篱边。"
    ]
  },
  {
    "volume": 885,
    "sequence": 10,
    "title": "重阳山居",
    "author": "司空图",
    "content": [
      "此身逃难入乡关，八度重阳在旧山。",
      "篱菊乱来成烂熳，家僮常得解登攀。",
      "年随历日三分尽，醉伴浮生一片闲。",
      "满目秋光还似镜，殷勤为我照衰颜。"
    ]
  },
  {
    "volume": 885,
    "sequence": 11,
    "title": "旅中重阳",
    "author": "司空图",
    "content": [
      "乘时争路只危身，经乱登高有几人。",
      "今岁节唯南至在，旧交坟向北邙新。",
      "当歌共惜初筵乐，且健无辞后会频。",
      "莫道中冬犹有闰，蟾声才尽即青春。"
    ]
  },
  {
    "volume": 885,
    "sequence": 12,
    "title": "南至日",
    "author": "司空图",
    "content": [
      "年年山□□来频，莫强孤危竞要津。",
      "吉卦偶成开病眼，暖檐还葺寄羸身。",
      "求仙自躁非无药，报国当材别有人。",
      "鬓发堪伤白已遍，镜中更待白眉新。"
    ]
  },
  {
    "volume": 885,
    "sequence": 13,
    "title": "五月九日",
    "author": "司空图",
    "content": [
      "金石皆销铄，贤愚共网罗。",
      "达从诗似偈，狂觉哭胜歌。",
      "高燕凌鸿鹄，枯槎压芰荷。",
      "此中无别境，此外是闲魔。"
    ]
  },
  {
    "volume": 885,
    "sequence": 14,
    "title": "庚子腊月五日",
    "author": "司空图",
    "content": [
      "复道朝延火，严城夜涨尘。",
      "骅骝思故第，鹦鹉失佳人。",
      "禁漏虚传点，妖星不振辰。",
      "何当回万乘，重睹玉京春。"
    ]
  },
  {
    "volume": 885,
    "sequence": 15,
    "title": "中元夜看月",
    "author": "罗隐",
    "content": [
      "朦胧南溟月，汹涌出云涛。",
      "下射长鲸眼，遥分玉兔毫。",
      "势来牛斗动，路越宵冥高。",
      "竟夕瞻光影，昂头把白醪。"
    ]
  },
  {
    "volume": 885,
    "sequence": 16,
    "title": "木兰",
    "author": "唐彦谦",
    "content": [
      "众花摇落正无憀，脉脉芳丛契后凋。",
      "舒卷绿苞临小槛，剪裁檀的缀长条。",
      "独当春尽情何限，尚有秋期别未遥。",
      "桃叶近来消息绝，见君长忆渡江桡。"
    ]
  },
  {
    "volume": 885,
    "sequence": 17,
    "title": "玉蕊",
    "author": "唐彦谦",
    "content": [
      "玉蕊两高树，相辉松桂旁。",
      "向来尘不杂，此夜月仍光。",
      "秀掩丛兰色，艳吞秾李芳。",
      "世人嫌具美，何必更清香。"
    ]
  },
  {
    "volume": 885,
    "sequence": 18,
    "title": "莲",
    "author": "唐彦谦",
    "content": [
      "新莲映多浦，迢递绿塘东。",
      "静影摇波日，寒香映水风。",
      "金尘飘落蕊，玉露洗残红。",
      "看著余芳少，无人问的中。"
    ]
  },
  {
    "volume": 885,
    "sequence": 19,
    "title": "望岳时贼据华夏",
    "author": "唐彦谦",
    "content": [
      "长路风埃隔楚氛，忽惊神岳映朝曛。",
      "削成绝壁五千仞，高揖泥金七十君。",
      "祝史秘辞今莫睹，从臣嘉颂久无闻。",
      "幽人闲望封中地，好为吾皇起白云。"
    ]
  },
  {
    "volume": 885,
    "sequence": 20,
    "title": "片石",
    "author": "唐彦谦",
    "content": [
      "小斋庐阜石，寄自沃洲僧。",
      "山客劳携笈，幽人自得朋。",
      "瘦云低作段，野浪冻成云。",
      "便可同清话，何须有物凭。"
    ]
  },
  {
    "volume": 885,
    "sequence": 21,
    "title": "柳",
    "author": "唐彦谦",
    "content": [
      "春风向杨柳，能事尽风流。",
      "有意疑张绪，无情见莫愁。",
      "依然金谷在，宁免武昌偷。",
      "前路难回首，何须苦映楼。"
    ]
  },
  {
    "volume": 885,
    "sequence": 22,
    "title": "垂柳",
    "author": "唐彦谦",
    "content": [
      "垂柳碧髯茸，楼昏带雨容。",
      "思量成昼梦，来去发春慵。",
      "梳洗凭张敞，乘骑笑稚恭。",
      "碧虚从转笠，红烛近高舂。",
      "怨脸明秋水，愁眉淡远峰。",
      "小园花尽蝶，静院酒醒蛩。",
      "旧作琴台凤，今为药店龙。",
      "宝奁抛掷久，一任景阳钟。"
    ]
  },
  {
    "volume": 885,
    "sequence": 23,
    "title": "紫薇花",
    "author": "唐彦谦",
    "content": [
      "素秋寒露重，芳事固应稀。",
      "小槛临清昭，高丛见紫薇。",
      "温磨终有思，暗淡岂无辉。",
      "见欲迷交甫，谁能状宓妃。",
      "妆新犹倚镜，步缓不胜衣。",
      "恍似新相得，伥如久未归。",
      "又疑神女过，犹佩七香帏。",
      "还似星娥织，初临五彩机。",
      "庆云今已集，威凤莫惊飞。",
      "绮笔题难尽，烦君白玉徽。"
    ]
  },
  {
    "volume": 885,
    "sequence": 24,
    "title": "望中条",
    "author": "唐彦谦",
    "content": [
      "虞乡县西郭，改观揖中条。",
      "第蓄终南小，交□□□遥。",
      "崦深应有寺，峰近恐通桥。",
      "为语前村叟，他时寄采樵。"
    ]
  },
  {
    "volume": 885,
    "sequence": 25,
    "title": "蒙穀山",
    "author": "唐彦谦",
    "content": [
      "蒙穀山低碧海枯，仲君闲坐说麻姑。",
      "遥天鹤语知虚实，长夜神光竟有无。",
      "秘祝斋心开九转，侍臣回首听三呼。",
      "交朋漫信文成术，短烛瑶坛漏满壶。"
    ]
  },
  {
    "volume": 885,
    "sequence": 26,
    "title": "菊",
    "author": "唐彦谦",
    "content": [
      "雪菊金英两断肠，蝶翎蜂鼻带清香。",
      "寒村宿雾临幽径，废苑斜晖傍短墙。",
      "近取松筠为伴侣，远将桃李作参商。",
      "年来病肺疏杯酒，每忆龙山似故乡。"
    ]
  },
  {
    "volume": 885,
    "sequence": 27,
    "title": "山中",
    "author": "方干",
    "content": [
      "爱山却把图书卖，嗜酒空教僮仆赊。",
      "只向阶前便渔钓，那知枕上有云霞。",
      "暗泉出石飞仍咽，小径通桥直复斜。",
      "窗竹未抽今夏笋，庭梅曾试当年花。",
      "姓名未及陶弘景，髭鬓白于姜子牙。",
      "松月水烟千古在，未知终久属谁家。"
    ]
  },
  {
    "volume": 885,
    "sequence": 28,
    "title": "次韵和卢先辈避难寺居看牡丹",
    "author": "王驾",
    "content": [
      "乱后寄僧居，看花恨有余。",
      "香宜闲静立，态似别离初。",
      "朵密红相照，栏低画不如。",
      "狂风任吹却，最共野人疏。"
    ]
  },
  {
    "volume": 885,
    "sequence": 29,
    "title": "春宫怨",
    "author": "杜荀鹤",
    "content": [
      "早被婵娟误，欲妆临镜慵。",
      "承恩不在貌，教妾若为容。",
      "风暖鸟声碎，日高花影重。",
      "年年越溪女，相忆采芙蓉。"
    ]
  },
  {
    "volume": 885,
    "sequence": 30,
    "title": "晨兴",
    "author": "翁承赞",
    "content": [
      "鼓绝天街冷雾收，晓来风景已堪愁。",
      "槐无颜色因经雨，菊有精神为傍秋。",
      "自爱鲜飙生户外，不教闲事住心头。",
      "披襟徐步一萧洒，吟绕盆池想狎鸥。"
    ]
  },
  {
    "volume": 885,
    "sequence": 31,
    "title": "江上吟晓",
    "author": "王贞白",
    "content": [
      "一叶野人舟，长将载酒游。",
      "夜来吟思苦，江上月华秋。",
      "晓露满红蓼，轻波飏白鸥。",
      "渔翁似有约，相伴钓中流。"
    ]
  },
  {
    "volume": 885,
    "sequence": 32,
    "title": "过商山",
    "author": "王贞白",
    "content": [
      "一宿白云根，时经采麝村。",
      "数峰虽似蜀，当昼不闻猿。",
      "马立溪沙浅，人争阁道喧。",
      "明朝弃襦罢，步步入金门。"
    ]
  },
  {
    "volume": 885,
    "sequence": 33,
    "title": "泛镜湖□□",
    "author": "王贞白",
    "content": [
      "我泛镜湖日，未生千里莼。",
      "时无贺宾客，谁识谪仙人。",
      "吟对四时雪，忆游三岛春。",
      "恶闻亡越事，洗耳大江滨。"
    ]
  },
  {
    "volume": 885,
    "sequence": 34,
    "title": "太湖石",
    "author": "王贞白",
    "content": [
      "谁怜孤峭质，移在太湖心。",
      "出得风波外，任他池馆深。",
      "不同花逞艳，多愧竹垂阴。",
      "一片至坚操，那忧岁月侵。"
    ]
  },
  {
    "volume": 885,
    "sequence": 35,
    "title": "依韵和幹公题庭中太湖石二首",
    "author": "王贞白",
    "content": [
      "山立只盈寻，高奇药圃阴。",
      "风涛打欲碎，岩穴蛰方深。",
      "藓点晴偏绿，蛩藏晓竞吟。",
      "岁寒终不变，堪比古人心。",
      "徒劳水府寻，宛在玉堂阴。",
      "兰圃安虽窄，盆池映转深。",
      "山僧来尽爱，诗客见先吟。",
      "若是买花者，年年不计心。"
    ]
  },
  {
    "volume": 885,
    "sequence": 36,
    "title": "书陶潜醉石",
    "author": "王贞白",
    "content": [
      "片石陶真性，非为曲蘖昏。",
      "争如累月醉，不笑独醒人。",
      "积叠莓苔色，交加薜荔根。",
      "至今重九日，犹待白衣魂。"
    ]
  },
  {
    "volume": 885,
    "sequence": 37,
    "title": "看天王院牡丹",
    "author": "王贞白",
    "content": [
      "前年帝里探春时，寺寺名花我尽知。",
      "今日长安已灰烬，忍随南国对芳枝。"
    ]
  },
  {
    "volume": 885,
    "sequence": 38,
    "title": "芍药",
    "author": "王贞白",
    "content": [
      "芍药承春宠，何曾羡牡丹。",
      "麦秋能几日，谷雨只微寒。",
      "妒态风频起，娇妆露欲残。",
      "芙蓉浣纱伴，长恨隔波澜。"
    ]
  },
  {
    "volume": 885,
    "sequence": 39,
    "title": "独芙蓉",
    "author": "王贞白",
    "content": [
      "方塘清晓镜，独照玉容秋。",
      "蠹芰不相采，敛蘋空自愁。",
      "日斜还顾影，风起强垂头。",
      "芳意羡何物，双双鸂鶒游。"
    ]
  },
  {
    "volume": 885,
    "sequence": 40,
    "title": "冯氏书斋小松二首",
    "author": "王贞白",
    "content": [
      "孤根生远岳，移植翠枝添。",
      "自秉雪霜操，任他蜂蝶嫌。",
      "微阴连迥竹，清韵入疏帘。",
      "耸势即空碧，时人看莫厌。",
      "得地已经岁，清音昼夜闻。",
      "根涵旧山土，叶间近溪云。",
      "野鹤望长远，庭花笑不群。",
      "须知摇落后，众木始能分。"
    ]
  },
  {
    "volume": 885,
    "sequence": 41,
    "title": "社日村居（一作张演诗）",
    "author": "张蠙",
    "content": [
      "鹅湖山下稻粱肥，豚阱鸡栖对掩扉。",
      "桑柘影斜春社散，家家扶得醉人归。"
    ]
  },
  {
    "volume": 885,
    "sequence": 42,
    "title": "八月十六夜月",
    "author": "卢延让",
    "content": [
      "十六胜三五，中天照大荒。",
      "只讹些子缘，应号没多光。",
      "桂老犹全在，蟾深未煞忙。",
      "难期一年事，到晓泥诗章。"
    ]
  },
  {
    "volume": 885,
    "sequence": 43,
    "title": "冬除夜书情",
    "author": "卢延让",
    "content": [
      "兀兀坐无味，思量谁与邻。",
      "数星深夜火，一个远乡人。",
      "雁翥天微雪，风号树欲春。",
      "愁章自难过，不觉苦吟频。"
    ]
  },
  {
    "volume": 885,
    "sequence": 44,
    "title": "观新岁朝贺",
    "author": "卢延让",
    "content": [
      "龙墀初立仗，鸳鹭列班行。",
      "元日燕脂色，朝天桦烛香。",
      "表章堆玉案，缯帛满牙床。",
      "三百年如此，无因及我唐。"
    ]
  }
]