[
  {
    "volume": 43,
    "sequence": 1,
    "title": "少年行",
    "author": "李百药",
    "content": [
      "少年飞翠盖，上路勒金镳。",
      "始酌文君酒，新吹弄玉箫。",
      "少年不欢乐，何以尽芳朝。",
      "千金笑里面，一搦掌中腰。",
      "挂缨岂惮宿，落珥不胜娇。",
      "寄语少年子，无辞归路遥。"
    ]
  },
  {
    "volume": 43,
    "sequence": 2,
    "title": "渡汉江",
    "author": "李百药",
    "content": [
      "东流既瀰瀰，南纪信滔滔。",
      "水激沉碑岸，波骇弄珠皋。",
      "含星映浅石，浮盖下奔涛。",
      "溜阔霞光近，川长晓气高。",
      "樯乌转轻翼，戏鸟落风毛。",
      "客心既多绪，长歌且代劳。"
    ]
  },
  {
    "volume": 43,
    "sequence": 3,
    "title": "秋晚登古城",
    "author": "李百药",
    "content": [
      "日落征途远，怅然临古城。",
      "颓墉寒雀集，荒堞晚乌惊。",
      "萧森灌木上，迢递孤烟生。",
      "霞景焕余照，露气澄晚清。",
      "秋风转摇落，此志安可平。"
    ]
  },
  {
    "volume": 43,
    "sequence": 4,
    "title": "途中述怀",
    "author": "李百药",
    "content": [
      "伯喈迁塞北，亭伯之辽东。",
      "伊余何为客，独守云台中。",
      "途遥已日暮，时泰道斯穷。",
      "拔心悲岸草，半死落岩桐。",
      "目送衡阳雁，情伤江上枫。",
      "福兮良所伏，今也信难通。",
      "丈夫自有志，宁伤官不公。"
    ]
  },
  {
    "volume": 43,
    "sequence": 5,
    "title": "郢城怀古",
    "author": "李百药",
    "content": [
      "客心悲暮序，登墉塘瞰平陆。",
      "林泽窅芊绵，山川郁重复。",
      "王公资设险，名都拒江隩。",
      "方城次北门，溟海穷南服。",
      "长策挫吴豕，雄图竞周鹿。",
      "万乘重沮漳，九鼎轻伊谷。",
      "大搜云梦掩，壮观章华筑。",
      "人世更盛衰，吉凶良倚伏。",
      "遽见邻交断，仍睹贤臣逐。",
      "南风忽不竞，西师日侵蹙。",
      "运圯属驰驱，时屯恣敲朴。",
      "莫救夷陵火，无复秦庭哭。",
      "鄢郢遂丘墟，风尘俄惨黩。",
      "狐兔时游践，霜露日沾沐。",
      "钓渚故池平，神台层宇覆。",
      "阵云埋夏首，穷阴惨荒谷。",
      "怅矣舟壑迁，悲哉年祀倏。",
      "虽异三春望，终伤千里目。"
    ]
  },
  {
    "volume": 43,
    "sequence": 6,
    "title": "晚渡江津",
    "author": "李百药",
    "content": [
      "寂寂江山晚，苍苍原野暮。",
      "秋气怀易悲，长波淼难溯。",
      "索索风叶下，离离早鸿度。",
      "丘壑列夕阴，葭菼凝寒雾。",
      "日落亭皋远，独此怀旧慕。"
    ]
  },
  {
    "volume": 43,
    "sequence": 7,
    "title": "王师渡汉水经襄阳",
    "author": "李百药",
    "content": [
      "导漾疏源远，归海会流长。",
      "延波接荆梦，通望迩沮漳。",
      "高岸沉碑影，曲溆丽珠光。",
      "云昏翠岛没，水广素涛扬。",
      "阅川已多叹，遐睇几增伤。",
      "临溪犹驻马，望岘欲沾裳。",
      "乔木下寒叶，亭林落晓霜。",
      "山公不可遇，谁与访高阳。"
    ]
  },
  {
    "volume": 43,
    "sequence": 8,
    "title": "谒汉高庙",
    "author": "李百药",
    "content": [
      "纂尧灵命启，灭楚馀闰终。",
      "飞名膺帝箓，沈迹韫神功。",
      "瑞气朝浮砀，祥符夜告丰。",
      "抑扬驾人杰，叱咤掩时雄。",
      "缔构三灵改，经纶五纬同。",
      "干戈革宇内，声教尽寰中。",
      "运谢年逾远，魂归道未穷。",
      "树碑留故邑，抗殿表祠宫。",
      "沐兰祈泗上，谒帝动深衷。",
      "英威肃如在，文物杳成空。",
      "竹皮聚寒径，枌社落霜丛。",
      "萧索阴云晚，长川起大风。"
    ]
  },
  {
    "volume": 43,
    "sequence": 9,
    "title": "登叶县故城谒沈诸梁庙",
    "author": "李百药",
    "content": [
      "总辔临秋原，登城望寒日。",
      "烟暇共掩映，林野俱萧瑟。",
      "楚塞郁不穷，吴山高渐出。",
      "客行殊未已，沐澡期终吉。",
      "椒桂奠芳樽，风云下虚室。",
      "馆宇肃而静，神心康且逸。",
      "伊我非真龙，勿惊疲朽质。"
    ]
  },
  {
    "volume": 43,
    "sequence": 10,
    "title": "安德山池宴集（安德，杨师道封号）",
    "author": "李百药",
    "content": [
      "朝宰论思暇，高宴临方塘。",
      "云飞凤台管，风动令君香。",
      "细草开金埒，流霞泛羽觞。",
      "虹桥分水态，镜石引菱光。",
      "上才同振藻，小技谬连章。",
      "怀音自兰室，徐步返山庄。"
    ]
  },
  {
    "volume": 43,
    "sequence": 11,
    "title": "和许侍郎游昆明池",
    "author": "李百药",
    "content": [
      "神池望不极，沧波接远天。",
      "仪星似河汉，落景类虞泉。",
      "年深平馆宇，道泰偃戈船。",
      "差池下凫雁，掩映生云烟。",
      "浪花开已合，风文直且连。",
      "税马金堤外，横舟石岸前。",
      "羽觞倾绿蚁，飞日落红鲜。",
      "积水浮深智，明珠曜雅篇。",
      "大鲸方远击，沉灰独未然。",
      "知君啸俦侣，短翮徒联翩。"
    ]
  },
  {
    "volume": 43,
    "sequence": 12,
    "title": "赋得魏都",
    "author": "李百药",
    "content": [
      "炎运精华歇，清都宝命开。",
      "帝里三方盛，王庭万国来。",
      "玄武疏遥磴，金凤上层台。",
      "乍进仙童乐，时倾避暑杯。",
      "南馆招奇士，西园引上才。",
      "还惜刘公干，疲病清漳隈。"
    ]
  },
  {
    "volume": 43,
    "sequence": 13,
    "title": "赋礼记",
    "author": "李百药",
    "content": [
      "玉帛资王会，郊丘叶圣情。",
      "重广开环堵，至道轶金籝。",
      "盘薄依厚地，遥裔腾太清。",
      "方悦升中礼，足以慰馀生。"
    ]
  },
  {
    "volume": 43,
    "sequence": 14,
    "title": "奉和正日临朝应诏",
    "author": "李百药",
    "content": [
      "化历昭唐典，承天顺夏正。",
      "百灵警朝禁，三辰扬旆旌。",
      "充庭富礼乐，高宴齿簪缨。",
      "献寿符万岁，移风韵九成。"
    ]
  },
  {
    "volume": 43,
    "sequence": 15,
    "title": "妾薄命",
    "author": "李百药",
    "content": [
      "团扇秋风起，长门夜月明。",
      "羞闻拊背入，恨说舞腰轻。",
      "太常先已醉，刘君恒带酲。",
      "横陈每虚设，吉梦竟何成。"
    ]
  },
  {
    "volume": 43,
    "sequence": 16,
    "title": "火凤词二首",
    "author": "李百药",
    "content": [
      "歌声扇后出，妆影镜中轻。",
      "未能令掩笑，何处欲障声。",
      "知音自不惑，得念是分明。",
      "莫见双嚬敛，疑人含笑情。",
      "佳人靓晚妆，清唱动兰房。",
      "影出含风扇，声飞照日梁。",
      "娇颦眉际敛，逸韵口中香。",
      "自有横陈会，应怜秋夜长。"
    ]
  },
  {
    "volume": 43,
    "sequence": 17,
    "title": "奉和初春出游应令",
    "author": "李百药",
    "content": [
      "鸣笳出望苑，飞盖下芝田。",
      "水光浮落照，霞彩淡轻烟。",
      "柳色迎三月，梅花隔二年。",
      "日斜归骑动，馀兴满山川。"
    ]
  },
  {
    "volume": 43,
    "sequence": 18,
    "title": "寄杨公",
    "author": "李百药",
    "content": [
      "公子盛西京，光华早著名。",
      "分庭接游士，虚馆待时英。",
      "高阁浮香出，长廊宝钏鸣。",
      "面花无隔笑，歌扇不障声。"
    ]
  },
  {
    "volume": 43,
    "sequence": 19,
    "title": "戏赠潘徐城门迎两新妇",
    "author": "李百药",
    "content": [
      "秦晋积旧匹，潘徐有世亲。",
      "三星宿已会，四德婉而嫔。",
      "云光鬓里薄，月影扇中新。",
      "年华与妆面，共作一芳春。"
    ]
  },
  {
    "volume": 43,
    "sequence": 20,
    "title": "送别",
    "author": "李百药",
    "content": [
      "眷言一杯酒，凄怆起离忧。",
      "夜花飘露气，暗水急还流。",
      "雁行遥上月，虫声迥映秋。",
      "明日河梁上，谁与论仙舟。"
    ]
  },
  {
    "volume": 43,
    "sequence": 21,
    "title": "雨后",
    "author": "李百药",
    "content": [
      "晚来风景丽，晴初物色华。",
      "薄云向空尽，轻虹逐望斜。",
      "后窗临岸竹，前阶枕浦沙。",
      "寂寥无与晤，尊酒论风花。"
    ]
  },
  {
    "volume": 43,
    "sequence": 22,
    "title": "文德皇后挽歌",
    "author": "李百药",
    "content": [
      "裴回两仪殿，怅望九成台。",
      "玉辇终辞宴，瑶筐遂不开。",
      "野旷阴风积，川长思鸟来。",
      "寒山寂已暮，虞殡有馀哀。"
    ]
  },
  {
    "volume": 43,
    "sequence": 23,
    "title": "咏蝉",
    "author": "李百药",
    "content": [
      "清心自饮露，哀响乍吟风。",
      "未上华冠侧，先惊翳叶中。"
    ]
  },
  {
    "volume": 43,
    "sequence": 24,
    "title": "咏萤火示情人",
    "author": "李百药",
    "content": [
      "窗里怜灯暗，阶前畏月明。",
      "不辞逢露湿，只为重宵行。"
    ]
  },
  {
    "volume": 43,
    "sequence": 25,
    "title": "春眺",
    "author": "李百药",
    "content": [
      "疲疴荷拙患，沦踬合幽襟。",
      "栖息在何处，丘中鸣素琴。"
    ]
  },
  {
    "volume": 43,
    "sequence": 26,
    "title": "句",
    "author": "李百药",
    "content": [
      "今日持团扇，非是为秋风。",
      "（赋得班去赵姬升见《诗式》）"
    ]
  }
]