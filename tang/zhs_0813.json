[
  {
    "volume": 813,
    "sequence": 1,
    "title": "送吕郎中赴沧州",
    "author": "无可",
    "content": [
      "出守沧州去，西风送旆旌。",
      "路遥经几郡，地尽到孤城。",
      "拜庙千山绿，登楼遍海清。",
      "何人共东望，日向积涛生。"
    ]
  },
  {
    "volume": 813,
    "sequence": 2,
    "title": "书马如文石门居",
    "author": "无可",
    "content": [
      "别业逸高情，暮泉喧客亭。",
      "林回天阙近，雨过石门青。",
      "野果谁来拾，山禽独卧听。",
      "要迎文会友，时复扫柴扃。"
    ]
  },
  {
    "volume": 813,
    "sequence": 3,
    "title": "送章正字秩满东归",
    "author": "无可",
    "content": [
      "朝衣登别席，春色满秦关。",
      "芸阁吏谁替，海门身又还。",
      "寻僧流水僻，见月远林闲。",
      "虽是忘机者，难齐去住间。"
    ]
  },
  {
    "volume": 813,
    "sequence": 4,
    "title": "赋得望远山送客归",
    "author": "无可",
    "content": [
      "遥山寒雨过，正向暮天横。",
      "隐隐凌云出，苍苍与水平。",
      "何时凝厚地，几处映孤城。",
      "归客秋风里，回看伤别情。"
    ]
  },
  {
    "volume": 813,
    "sequence": 5,
    "title": "送宜春裴宰是将军旻之孙",
    "author": "无可",
    "content": [
      "垂白方为县，徒知大父雄。",
      "山春南去棹，楚夜北飞鸿。",
      "叠嶂和云灭，孤城与岭通。",
      "谁知持惠化，一境动清风。"
    ]
  },
  {
    "volume": 813,
    "sequence": 6,
    "title": "送朴山人归日本",
    "author": "无可",
    "content": [
      "海霁晚帆开，应无乡信催。",
      "水从荒外积，人指日边回。",
      "望国乘风久，浮天绝岛来。",
      "傥因华夏使，书札转悠哉。"
    ]
  },
  {
    "volume": 813,
    "sequence": 7,
    "title": "送姚宰任吉州安福县（一作送王明府之任安福）",
    "author": "无可",
    "content": [
      "落絮满衣裳，携琴问酒乡。",
      "挂帆南入楚，到县半浮湘。",
      "吏散翠禽下，庭闲斑竹长。",
      "人安宜远泛，沙上蕙兰香。"
    ]
  },
  {
    "volume": 813,
    "sequence": 8,
    "title": "送李少府之任临邛",
    "author": "无可",
    "content": [
      "邛南方作尉，调补一何卑。",
      "发论唯公干，承家乃帝枝。",
      "山长风袅栈，江荫石和澌。",
      "旧井王孙宅，还寻独有期。"
    ]
  },
  {
    "volume": 813,
    "sequence": 9,
    "title": "游山寺",
    "author": "无可",
    "content": [
      "千峰路盘尽，林寺昔何名。",
      "步步入山影，房房闻水声。",
      "多年人迹断，残照石阴清。",
      "自可求居止，安闲过此生。"
    ]
  },
  {
    "volume": 813,
    "sequence": 10,
    "title": "酬姚员外见过林下",
    "author": "无可",
    "content": [
      "扫苔迎五马，莳药过申钟。",
      "鹤共林僧见，云随野客逢。",
      "入楼山隔水，滴旆露垂松。",
      "日暮题诗去，空知雅调重。"
    ]
  },
  {
    "volume": 813,
    "sequence": 11,
    "title": "寄华州马戴（一作秋中闻马戴游华山因寄）",
    "author": "无可",
    "content": [
      "三峰待秋上，鸟外挂衣巾。",
      "犹见无穷景，应非暂往身。",
      "水寒仙掌路，山远华阳人。",
      "欲问坛边月，寻思阙复新。"
    ]
  },
  {
    "volume": 813,
    "sequence": 12,
    "title": "秋夜寄青龙寺空贞二上人",
    "author": "无可",
    "content": [
      "夜来思道侣，木叶向人飘。",
      "精舍池边古，秋山树下遥。",
      "磬寒彻几里，云白已经宵。",
      "未得同居止，萧然自寂寥。"
    ]
  },
  {
    "volume": 813,
    "sequence": 13,
    "title": "过杏溪寺寄姚员外",
    "author": "无可",
    "content": [
      "门径众峰头，盘岩复转沟。",
      "云僧随树老，杏水落江流。",
      "峡狖有时到，秦人今日游。",
      "谢公多晚眺，此景在南楼。"
    ]
  },
  {
    "volume": 813,
    "sequence": 14,
    "title": "送僧归中条（一作送觉法师往中条旧隐）",
    "author": "无可",
    "content": [
      "夜叶动飘飘，寒来话数宵。",
      "卷经归鸟外，转雪过山椒。",
      "旧长松杉大，难行水石遥。",
      "元戎宗内学，应就白云招。"
    ]
  },
  {
    "volume": 813,
    "sequence": 15,
    "title": "送人罢举东游",
    "author": "无可",
    "content": [
      "东堂今已负，况此远行难。",
      "兼雨风声过，连天草色干。",
      "鸿嘶荒垒闭，兵烧广川寒。",
      "若向龙门宿，悬知拭泪看。"
    ]
  },
  {
    "volume": 813,
    "sequence": 16,
    "title": "金州冬月陪太守游池（一作林下对雪送僧归草堂寺）",
    "author": "无可",
    "content": [
      "残腊雪纷纷，林间起送君。",
      "苦吟行迥野，投迹向寒云。",
      "绝顶晴多去，幽泉冻不闻。",
      "唯应草堂寺，高枕脱人群。"
    ]
  },
  {
    "volume": 813,
    "sequence": 17,
    "title": "寄青龙寺原上人（一作冬日寄僧友）",
    "author": "无可",
    "content": [
      "敛屦入寒竹，安禅过漏声。",
      "高杉残子落，深井冻痕生。",
      "罢磬风枝动，悬灯雪屋明。",
      "何当招我宿，乘月上方行。"
    ]
  },
  {
    "volume": 813,
    "sequence": 18,
    "title": "秋寄从兄贾岛（一作秋夜宿西林寄贾岛）",
    "author": "无可",
    "content": [
      "暝虫喧暮色，默思坐西林。",
      "听雨寒更彻，开门落叶深。",
      "昔因京邑病，并起洞庭心。",
      "亦是吾兄事，迟回共至今。"
    ]
  },
  {
    "volume": 813,
    "sequence": 19,
    "title": "新年",
    "author": "无可",
    "content": [
      "燃灯朝复夕，渐作长年身。",
      "紫阁未归日，青门又见春。",
      "掩关寒过尽，开定草生新。",
      "自有林中趣，谁惊岁去频。"
    ]
  },
  {
    "volume": 813,
    "sequence": 20,
    "title": "夏日送崔秀才游南",
    "author": "无可",
    "content": [
      "南方山水地，念子为贫游。",
      "纵是逢佳景，那能缓旅愁。",
      "夕阳行远道，烦暑在孤舟。",
      "莫向巴江过，猿啼促泪流。"
    ]
  },
  {
    "volume": 813,
    "sequence": 21,
    "title": "晚秋酬姚合见寄",
    "author": "无可",
    "content": [
      "新命起高眠，江湖空浩然。",
      "木衰犹有菊，燕去即无蝉。",
      "分察千官内，孤怀远岳边。",
      "萧条人外寺，暌阻又经年。"
    ]
  },
  {
    "volume": 813,
    "sequence": 22,
    "title": "暮秋宿友人居",
    "author": "无可",
    "content": [
      "招我郊居宿，开门但苦吟。",
      "秋眠山烧尽，暮歇竹园深。",
      "寒浦鸿相叫，风窗月欲沈。",
      "翻嫌坐禅石，不在此松阴。"
    ]
  },
  {
    "volume": 813,
    "sequence": 23,
    "title": "送李骑曹之武宁（一作送威武李骑曹之灵武宁省）",
    "author": "无可",
    "content": [
      "一岁一归宁，凉天数骑行。",
      "河来当塞曲，山远与沙平。",
      "纵猎旗风卷，听笳帐月生。",
      "新鸿引寒色，回日满京城。"
    ]
  },
  {
    "volume": 813,
    "sequence": 24,
    "title": "秋日寄厉玄先辈",
    "author": "无可",
    "content": [
      "杨柳起秋色，故人犹未还。",
      "别离俱自苦，少壮岂能闲。",
      "夜雨吟残烛，秋城忆远山。",
      "何当一相见，语默此林间。"
    ]
  },
  {
    "volume": 813,
    "sequence": 25,
    "title": "冬晚与诸文士会太仆田卿宅",
    "author": "无可",
    "content": [
      "从容启华馆，馔玉复烧兰。",
      "是岁兹旬尽，良宵几刻残。",
      "风回松竹动，人息斗牛寒。",
      "此后思良集，须期月再圆。"
    ]
  },
  {
    "volume": 813,
    "sequence": 26,
    "title": "赠诗僧",
    "author": "无可",
    "content": [
      "寒山对水塘，竹叶影侵堂。",
      "洗药冰生岸，开门月满床。",
      "病多身又老，枕倦夜兼长。",
      "来谒吾曹者，呈诗问否臧。"
    ]
  },
  {
    "volume": 813,
    "sequence": 27,
    "title": "寒夜过睿川师院",
    "author": "无可",
    "content": [
      "长生推献寿，法坐四朝登。",
      "问难无强敌，声名掩古僧。",
      "绝尘苔积地，栖竹鸟惊灯。",
      "语默俱忘寐，残窗半月棱。"
    ]
  },
  {
    "volume": 813,
    "sequence": 28,
    "title": "送颢法师往太原讲兼呈李司徒",
    "author": "无可",
    "content": [
      "近腊辞精舍，并州谒尚公。",
      "路长山忽尽，塞广雪无穷。",
      "讲席开晴垒，禅衣涉远风。",
      "闻经诸弟子，应满此门中。"
    ]
  },
  {
    "volume": 813,
    "sequence": 29,
    "title": "冬日诸禅自商山礼正师真塔回见访",
    "author": "无可",
    "content": [
      "久思今忽来，双屦污青苔。",
      "拂雪从山起，过房礼塔回。",
      "偈留闲夜作，禅请暂时开。",
      "欲作孤云去，赋诗余不才。"
    ]
  },
  {
    "volume": 813,
    "sequence": 30,
    "title": "题青龙寺纵公房",
    "author": "无可",
    "content": [
      "从谁得法印，不离上方传。",
      "夕磬城霜下，寒房竹月圆。",
      "烟残衰木畔，客住积云边。",
      "未隐沧洲去，时来于此禅。"
    ]
  },
  {
    "volume": 813,
    "sequence": 31,
    "title": "赠圭峰禅师（一作寄圭峰宗密师）",
    "author": "无可",
    "content": [
      "绝壑禅床底，泉分落石层。",
      "雾交高顶草，云隐下方灯。",
      "朝满倾心客，溪连学道僧。",
      "半旬持一食，此事有谁能。"
    ]
  },
  {
    "volume": 813,
    "sequence": 32,
    "title": "陪姚合游金州南池（一作金州夏晚陪姚合员外游南池）",
    "author": "无可",
    "content": [
      "柳暗清波涨，冲萍复漱苔。",
      "张筵白鸟起，扫岸使君来。",
      "洲岛秋应没，荷花晚尽开。",
      "高城吹角绝，驺驭尚裴回。"
    ]
  },
  {
    "volume": 813,
    "sequence": 33,
    "title": "金州别姚合",
    "author": "无可",
    "content": [
      "日日西亭上，春留到夏残。",
      "言之离别易，勉以道途难。",
      "山出一千里，溪行三百滩。",
      "松间楼里月，秋入五陵看。"
    ]
  },
  {
    "volume": 813,
    "sequence": 34,
    "title": "夏日送田中丞赴蔡州",
    "author": "无可",
    "content": [
      "出守汝南城，应多恋阙情。",
      "地遥人久望，风起旆初行。",
      "楚庙繁蝉断，淮田细雨生。",
      "赏心知有处，蒋宅古津平。"
    ]
  },
  {
    "volume": 813,
    "sequence": 35,
    "title": "菊",
    "author": "无可",
    "content": [
      "东篱摇落后，密艳被寒催。",
      "夹雨惊新拆，经霜忽尽开。",
      "野香盈客袖，禁蕊泛天杯。",
      "不共春兰并，悠扬远蝶来。"
    ]
  },
  {
    "volume": 813,
    "sequence": 36,
    "title": "松",
    "author": "无可",
    "content": [
      "枝干怪鳞皴，烟梢出涧新。",
      "屈盘高极目，苍翠远惊人。",
      "待鹤移阴过，听风落子频。",
      "青青寒木外，自与九霄邻。"
    ]
  },
  {
    "volume": 813,
    "sequence": 37,
    "title": "兰",
    "author": "无可",
    "content": [
      "兰色结春光，氛氲掩众芳。",
      "过门阶露叶，寻泽径连香。",
      "畹静风吹乱，亭秋雨引长。",
      "灵均曾采撷，纫珮挂荷裳。"
    ]
  },
  {
    "volume": 813,
    "sequence": 38,
    "title": "陨叶",
    "author": "无可",
    "content": [
      "绕巷夹溪红，萧条逐北风。",
      "别林遗宿鸟，浮水载鸣虫。",
      "石小埋初尽，枝长落未终。",
      "带霜书丽什，闲读白云中。"
    ]
  },
  {
    "volume": 813,
    "sequence": 39,
    "title": "李常侍书堂",
    "author": "无可",
    "content": [
      "结构因坟籍，檐前竹未生。",
      "涂油窗日早，阅椠幌风轻。",
      "息架蛩惊客，垂灯雨过城。",
      "已应穷古史，师律孰齐名。"
    ]
  },
  {
    "volume": 813,
    "sequence": 40,
    "title": "寄和蔡州田郎中（一作寄和蔡州中丞题蒋亭）",
    "author": "无可",
    "content": [
      "遗迹仍留蔡，幽人出汉朝。",
      "门深荒径在，台迥数峰遥。",
      "岸石奇支相倚，窗松偃未凋。",
      "寻思方一去，岂待使君招。"
    ]
  },
  {
    "volume": 813,
    "sequence": 41,
    "title": "经贞女祠",
    "author": "无可",
    "content": [
      "朝赛暮还祈，开唐复历隋。",
      "精诚山雨至，岁月庙松衰。",
      "窥穴龙潭黑，过门鸟道危。",
      "不同巫峡女，来往楚王祠。"
    ]
  },
  {
    "volume": 813,
    "sequence": 42,
    "title": "行汉水晚次神滩阻风",
    "author": "无可",
    "content": [
      "惊风山半起，舟子忽停桡。",
      "岸荻吹先乱，滩声落更跳。",
      "听松今欲暮，过岛或明朝。",
      "若尽平生趣，东浮看石桥。"
    ]
  },
  {
    "volume": 813,
    "sequence": 43,
    "title": "送田中丞使西戎（同用旗字）",
    "author": "无可",
    "content": [
      "朝元下赤墀，玉节使西夷。",
      "关陇风回首，河湟雪洒旗。",
      "碛砂行几月，戎帐到何时。",
      "应尽平生志，高全大国仪。"
    ]
  },
  {
    "volume": 813,
    "sequence": 44,
    "title": "送董正字归觐毗陵",
    "author": "无可",
    "content": [
      "暂辞雠校去，未发见新鸿。",
      "路入江波上，人归楚邑东。",
      "山遥晴出树，野极暮连空。",
      "何以念兄弟，应思洁膳同。"
    ]
  },
  {
    "volume": 813,
    "sequence": 45,
    "title": "送邵锡及第归湖州",
    "author": "无可",
    "content": [
      "春关鸟罢啼，归庆浙烟西。",
      "郡守招延重，乡人慕仰齐。",
      "橘青逃暑寺，茶长隔湖溪。",
      "乘暇知高眺，微应辨会稽。"
    ]
  },
  {
    "volume": 813,
    "sequence": 46,
    "title": "送薛重中丞充太原副使",
    "author": "无可",
    "content": [
      "中司出华省，副相晋阳行。",
      "书答偏州启，筹参上将营。",
      "踏沙夜马细，吹雨晓笳清。",
      "正报胡尘灭，桃花汾水生。"
    ]
  },
  {
    "volume": 813,
    "sequence": 47,
    "title": "送灵武李侍御",
    "author": "无可",
    "content": [
      "灵州天一涯，幕客似还家。",
      "地得江南壤，程分碛里砂。",
      "禁盐调上味，麦穗结秋花。",
      "前席因筹画，清吟塞日斜。"
    ]
  },
  {
    "volume": 813,
    "sequence": 48,
    "title": "冬夜姚侍御宅送李廓少府",
    "author": "无可",
    "content": [
      "王事圭峰下，将还禁漏余。",
      "偶欢新岁近，惜别后期疏。",
      "雪罢见来吏，川昏聊整车。",
      "独吟多暇日，应寄柏台书。"
    ]
  },
  {
    "volume": 813,
    "sequence": 49,
    "title": "送喻凫及第归阳羡",
    "author": "无可",
    "content": [
      "姓字载科名，无过子最荣。",
      "宗中初及第，江上觐难兄。",
      "月向波涛没，茶连洞壑生。",
      "石桥高思在，且为看东坑。"
    ]
  },
  {
    "volume": 813,
    "sequence": 50,
    "title": "送沅江宋明府即开府璟之孙",
    "author": "无可",
    "content": [
      "初闻从事日，鄂渚动芳菲。",
      "一遂钧衡荐，今为长吏归。",
      "人临沅水望，雁映楚山飞。",
      "唯有传声政，家风重发挥。"
    ]
  },
  {
    "volume": 813,
    "sequence": 51,
    "title": "送薛秀才游河中兼投任郎中留后",
    "author": "无可",
    "content": [
      "诗古赋纵横，令人畏后生。",
      "驾言游禹迹，知己在蒲城。",
      "日射云烟散，风吹草木荣。",
      "孤吟临寇境，莫问请长缨。"
    ]
  },
  {
    "volume": 813,
    "sequence": 52,
    "title": "寄姚谏议",
    "author": "无可",
    "content": [
      "鸣鞭静路尘，籍籍谏垣臣。",
      "函疏辞专密，炉香立独亲。",
      "箧多临水作，窗宿卧云人。",
      "危坐开寒纸，灯前起草频。"
    ]
  },
  {
    "volume": 813,
    "sequence": 53,
    "title": "大理正任二十和江淹拟古诗二十章寄示",
    "author": "无可",
    "content": [
      "不啻回青眼，应疑似碧云。",
      "古风真往哲，雅道滥朝闻。",
      "活狱威豪右，销时赖典坟。",
      "如何经济意，未克致吾君。"
    ]
  },
  {
    "volume": 813,
    "sequence": 54,
    "title": "寄殿院薛侍御",
    "author": "无可",
    "content": [
      "名高意本闲，浮俗自难攀。",
      "佐蜀连钱出，朝天獬豸还。",
      "回翔历清院，弹奏迥离班。",
      "休浣通玄旨，留僧昼掩关。"
    ]
  },
  {
    "volume": 813,
    "sequence": 55,
    "title": "禅林寺",
    "author": "无可",
    "content": [
      "台山朝佛陇，胜地绝埃氛。",
      "冷色石桥月，素光华顶云。",
      "远泉和雪溜，幽磬带松闻。",
      "终断游方念，炉香继此焚。"
    ]
  }
]