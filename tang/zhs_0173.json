[
  {
    "volume": 173,
    "sequence": 1,
    "title": "庐山谣寄卢侍御虚舟",
    "author": "李白",
    "content": [
      "我本楚狂人，凤歌笑孔丘。",
      "手持绿玉杖，朝别黄鹤楼。",
      "五岳寻仙不辞远，一生好入名山游。",
      "庐山秀出南斗傍，屏风九叠云锦张，影落明湖青黛光。",
      "金阙前开二峰长，银河倒挂三石梁。",
      "香炉瀑布遥相望，回崖沓嶂凌苍苍。",
      "翠影红霞映朝日，鸟飞不到吴天长。",
      "登高壮观天地间，大江茫茫去不还。",
      "黄云万里动风色，白波九道流雪山。",
      "好为庐山谣，兴因庐山发。",
      "闲窥石镜清我心，谢公行处苍苔没。",
      "早服还丹无世情，琴心三叠道初成。",
      "遥见仙人彩云里，手把芙蓉朝玉京。",
      "先期汗漫九垓上，愿接卢敖游太清。"
    ]
  },
  {
    "volume": 173,
    "sequence": 2,
    "title": "下寻阳城泛彭蠡，寄黄判官",
    "author": "李白",
    "content": [
      "浪动灌婴井，寻阳江上风。",
      "开帆入天镜，直向彭湖东。",
      "落景转疏雨，晴云散远空。",
      "名山发佳兴，清赏亦何穷。",
      "石镜挂遥月，香炉灭彩虹。",
      "相思俱对此，举目与君同。"
    ]
  },
  {
    "volume": 173,
    "sequence": 3,
    "title": "书情寄从弟邠州长史昭",
    "author": "李白",
    "content": [
      "自笑客行久，我行定几时。",
      "绿杨已可折，攀取最长枝。",
      "翩翩弄春色，延伫寄相思。",
      "谁言贵此物，意愿重琼蕤。",
      "昨梦见惠连，朝吟谢公诗。",
      "东风引碧草，不觉生华池。",
      "临玩忽云夕，杜鹃夜鸣悲。",
      "怀君芳岁歇，庭树落红滋。"
    ]
  },
  {
    "volume": 173,
    "sequence": 4,
    "title": "寄王汉阳",
    "author": "李白",
    "content": [
      "南湖秋月白，王宰夜相邀。",
      "锦帐郎官醉，罗衣舞女娇。",
      "笛声喧沔鄂，歌曲上云霄。",
      "别后空愁我，相思一水遥。"
    ]
  },
  {
    "volume": 173,
    "sequence": 5,
    "title": "春日归山，寄孟浩然",
    "author": "李白",
    "content": [
      "朱绂遗尘境，青山谒梵筵。",
      "金绳开觉路，宝筏度迷川。",
      "岭树攒飞栱，岩花覆谷泉。",
      "塔形标海月，楼势出江烟。",
      "香气三天下，钟声万壑连。",
      "荷秋珠已满，松密盖初圆。",
      "鸟聚疑闻法，龙参若护禅。",
      "愧非流水韵，叨入伯牙弦。"
    ]
  },
  {
    "volume": 173,
    "sequence": 6,
    "title": "流夜郎永华寺，寄寻阳群官",
    "author": "李白",
    "content": [
      "朝别凌烟楼，贤豪满行舟。",
      "暝投永华寺，宾散予独醉。",
      "愿结九江流，添成万行泪。",
      "写意寄庐岳，何当来此地。",
      "天命有所悬，安得苦愁思。"
    ]
  },
  {
    "volume": 173,
    "sequence": 7,
    "title": "流夜郎至西塞驿，寄裴隐",
    "author": "李白",
    "content": [
      "扬帆借天风，水驿苦不缓。",
      "平明及西塞，已先投沙伴。",
      "回峦引群峰，横蹙楚山断。",
      "砯冲万壑会，震沓百川满。",
      "龙怪潜溟波，俟时救炎旱。",
      "我行望雷雨，安得沾枯散。",
      "鸟去天路长，人愁春光短。",
      "空将泽畔吟，寄尔江南管。"
    ]
  },
  {
    "volume": 173,
    "sequence": 8,
    "title": "自汉阳病酒归，寄王明府",
    "author": "李白",
    "content": [
      "去岁左迁夜郎道，琉璃砚水长枯槁。",
      "今年敕放巫山阳，蛟龙笔翰生辉光。",
      "圣主还听子虚赋，相如却与论文章。",
      "愿扫鹦鹉洲，与君醉百场。",
      "啸起白云飞七泽，歌吟渌水动三湘。",
      "莫惜连船沽美酒，千金一掷买春芳。"
    ]
  },
  {
    "volume": 173,
    "sequence": 9,
    "title": "望汉阳柳色，寄王宰",
    "author": "李白",
    "content": [
      "汉阳江上柳，望客引东枝。",
      "树树花如雪，纷纷乱若丝。",
      "春风传我意，草木别前知。",
      "寄谢弦歌宰，西来定未迟。"
    ]
  },
  {
    "volume": 173,
    "sequence": 10,
    "title": "江夏寄汉阳辅录事",
    "author": "李白",
    "content": [
      "谁道此水广，狭如一匹练。",
      "江夏黄鹤楼，青山汉阳县。",
      "大语犹可闻，故人难可见。",
      "君草陈琳檄，我书鲁连箭。",
      "报国有壮心，龙颜不回眷。",
      "西飞精卫鸟，东海何由填。",
      "鼓角徒悲鸣，楼船习征战。",
      "抽剑步霜月，夜行空庭遍。",
      "长呼结浮云，埋没顾荣扇。",
      "他日观军容，投壶接高宴。"
    ]
  },
  {
    "volume": 173,
    "sequence": 11,
    "title": "早春寄王汉阳",
    "author": "李白",
    "content": [
      "闻道春还未相识，走傍寒梅访消息。",
      "昨夜东风入武阳，陌头杨柳黄金色。",
      "碧水浩浩云茫茫，美人不来空断肠。",
      "预拂青山一片石，与君连日醉壶觞。"
    ]
  },
  {
    "volume": 173,
    "sequence": 12,
    "title": "江上寄巴东故人",
    "author": "李白",
    "content": [
      "汉水波浪远，巫山云雨飞。",
      "东风吹客梦，西落此中时。",
      "觉后思白帝，佳人与我违。",
      "瞿塘饶贾客，音信莫令稀。"
    ]
  },
  {
    "volume": 173,
    "sequence": 13,
    "title": "江上寄元六林宗",
    "author": "李白",
    "content": [
      "霜落江始寒，枫叶绿未脱。",
      "客行悲清秋，永路苦不达。",
      "沧波眇川汜，白日隐天末。",
      "停棹依林峦，惊猿相叫聒。",
      "夜分河汉转，起视溟涨阔。",
      "凉风何萧萧，流水鸣活活。",
      "浦沙净如洗，海月明可掇。",
      "兰交空怀思，琼树讵解渴。",
      "勖哉沧洲心，岁晚庶不夺。",
      "幽赏颇自得，兴远与谁豁。"
    ]
  },
  {
    "volume": 173,
    "sequence": 14,
    "title": "寄从弟宣州长史昭",
    "author": "李白",
    "content": [
      "尔佐宣州郡，守官清且闲。",
      "常夸云月好，邀我敬亭山。",
      "五落洞庭叶，三江游未还。",
      "相思不可见，叹息损朱颜。"
    ]
  },
  {
    "volume": 173,
    "sequence": 15,
    "title": "泾溪东亭寄郑少府谔",
    "author": "李白",
    "content": [
      "我游东亭不见君，沙上行将白鹭群。",
      "白鹭行时散飞去，又如雪点青山云。",
      "欲往泾溪不辞远，龙门蹙波虎眼转。",
      "杜鹃花开春已阑，归向陵阳钓鱼晚。"
    ]
  },
  {
    "volume": 173,
    "sequence": 16,
    "title": "宣州九日闻崔四侍御与宇文太守游敬亭…寄崔侍御二首",
    "author": "李白",
    "content": [
      "九日茱萸熟，插鬓伤早白。",
      "登高望山海，满目悲古昔。",
      "远访投沙人，因为逃名客。",
      "故交竟谁在，独有崔亭伯。",
      "重阳不相知，载酒任所适。",
      "手持一枝菊，调笑二千石。",
      "日暮岸帻归，传呼隘阡陌。",
      "彤襜双白鹿，宾从何辉赫。",
      "夫子在其间，遂成云霄隔。",
      "良辰与美景，两地方虚掷。",
      "晚从南峰归，萝月下水壁。",
      "却登郡楼望，松色寒转碧。",
      "咫尺不可亲，弃我如遗舄。",
      "九卿天上落，五马道傍来。",
      "列戟朱门晓，褰帏碧嶂开。",
      "登高望远海，召客得英才。",
      "紫绶欢情洽，黄花逸兴催。",
      "山从图上见，溪即镜中回。",
      "遥羡重阳作，应过戏马台。"
    ]
  },
  {
    "volume": 173,
    "sequence": 17,
    "title": "寄崔侍御",
    "author": "李白",
    "content": [
      "宛溪霜夜听猿愁，去国长为不系舟。",
      "独怜一雁飞南海，却羡双溪解北流。",
      "高人屡解陈蕃榻，过客难登谢脁楼。",
      "此处别离同落叶，朝朝分散敬亭秋。"
    ]
  },
  {
    "volume": 173,
    "sequence": 18,
    "title": "泾溪南蓝山下有落星潭可以卜筑余泊舟石上寄何判官昌浩",
    "author": "李白",
    "content": [
      "蓝岑竦天壁，突兀如鲸额。",
      "奔蹙横澄潭，势吞落星石。",
      "沙带秋月明，水摇寒山碧。",
      "佳境宜缓棹，清辉能留客。",
      "恨君阻欢游，使我自惊惕。",
      "所期俱卜筑，结茅炼金液。"
    ]
  },
  {
    "volume": 173,
    "sequence": 19,
    "title": "早过漆林渡，寄万巨",
    "author": "李白",
    "content": [
      "西经大蓝山，南来漆林渡。",
      "水色倒空青，林烟横积素。",
      "漏流昔吞翕，沓浪竞奔注。",
      "潭落天上星，龙开水中雾。",
      "峣岩注公栅，突兀陈焦墓。",
      "岭峭纷上干，川明屡回顾。",
      "因思万夫子，解渴同琼树。",
      "何日睹清光，相欢咏佳句。"
    ]
  },
  {
    "volume": 173,
    "sequence": 20,
    "title": "游敬亭寄崔侍御（一本作登古城望府中寄崔侍御）",
    "author": "李白",
    "content": [
      "我家敬亭下，辄继谢公作。",
      "相去数百年，风期宛如昨。",
      "登高素秋月，下望青山郭。",
      "俯视鸳鹭群，饮啄自鸣跃。",
      "夫子虽蹭蹬，瑶台雪中鹤。",
      "独立窥浮云，其心在寥廓。",
      "时来顾我笑，一饭葵与藿。",
      "世路如秋风，相逢尽萧索。",
      "腰间玉具剑，意许无遗诺。",
      "壮士不可轻，相期在云阁。"
    ]
  },
  {
    "volume": 173,
    "sequence": 21,
    "title": "三山望金陵，寄殷淑",
    "author": "李白",
    "content": [
      "三山怀谢脁，水澹望长安。",
      "芜没河阳县，秋江正北看。",
      "卢龙霜气冷，鳷鹊月光寒。",
      "耿耿忆琼树，天涯寄一欢。"
    ]
  },
  {
    "volume": 173,
    "sequence": 22,
    "title": "自金陵溯流过白璧山玩月达天门，寄句容王主簿",
    "author": "李白",
    "content": [
      "沧江溯流归，白璧见秋月。",
      "秋月照白璧，皓如山阴雪。",
      "幽人停宵征，贾客忘早发。",
      "进帆天门山，回首牛渚没。",
      "川长信风来，日出宿雾歇。",
      "故人在咫尺，新赏成胡越。",
      "寄君青兰花，惠好庶不绝。"
    ]
  },
  {
    "volume": 173,
    "sequence": 23,
    "title": "寄上吴王三首",
    "author": "李白",
    "content": [
      "淮王爱八公，携手绿云中。",
      "小子忝枝叶，亦攀丹桂丛。",
      "谬以词赋重，而将枚马同。",
      "何日背淮水，东之观土风。",
      "坐啸庐江静，闲闻进玉觞。",
      "去时无一物，东壁挂胡床。",
      "英明庐江守，声誉广平籍。",
      "洒扫黄金台，招邀青云客。",
      "客曾与天通，出入清禁中。",
      "襄王怜宋玉，愿入兰台宫。",
      "。"
    ]
  }
]