[
  {
    "volume": 339,
    "sequence": 1,
    "title": "刘生诗",
    "author": "韩愈",
    "content": [
      "生名师命其姓刘，自少轩轾非常俦。",
      "弃家如遗来远游，东走梁宋暨扬州。",
      "遂凌大江极东陬，洪涛舂天禹穴幽。",
      "越女一笑三年留，南逾横岭入炎州。",
      "青鲸高磨波山浮，怪魅炫曜堆蛟虬。",
      "山□讙噪猩猩游，毒气烁体黄膏流。",
      "问胡不归良有由，美酒倾水炙肥牛。",
      "妖歌慢舞烂不收，倒心回肠为青眸。",
      "千金邀顾不可酬，乃独遇之尽绸缪。",
      "瞥然一饷成十秋，昔须未生今白头。",
      "五管历遍无贤侯，回望万里还家羞。",
      "阳山穷邑惟猿猴，手持钓竿远相投。",
      "我为罗列陈前修，芟蒿斩蓬利锄耰。",
      "天星回环数才周，文学穰穰囷仓稠。",
      "车轻御良马力优，咄哉识路行勿休，往取将相酬恩雠。"
    ]
  },
  {
    "volume": 339,
    "sequence": 2,
    "title": "郑群赠簟",
    "author": "韩愈",
    "content": [
      "蕲州笛竹天下知，郑君所宝尤瑰奇。",
      "携来当昼不得卧，一府传看黄琉璃。",
      "体坚色净又藏节，尽眼凝滑无瑕疵。",
      "法曹贫贱众所易，腰腹空大何能为，自从五月困暑湿，如坐深甑遭蒸炊。",
      "手磨袖拂心语口，慢肤多汗真相宜。",
      "日暮归来独惆怅，有卖直欲倾家资。",
      "谁谓故人知我意，卷送八尺含风漪。",
      "呼奴扫地铺未了，光彩照耀惊童儿。",
      "青蝇侧翅蚤虱避，肃肃疑有清飙吹。",
      "倒身甘寝百疾愈，却愿天日恒炎曦。",
      "明珠青玉不足报，赠子相好无时衰。"
    ]
  },
  {
    "volume": 339,
    "sequence": 3,
    "title": "丰陵行（顺宗陵也，在富平县东北三十里）",
    "author": "韩愈",
    "content": [
      "羽卫煌煌一百里，晓出都门葬天子。",
      "群臣杂沓驰后先，宫官穰穰来不已。",
      "是时新秋七初，金神按节炎气除。",
      "清风飘飘轻雨洒，偃蹇旗旆卷以舒。",
      "逾梁下坂笳鼓咽，嵽嵲遂走玄宫闾。",
      "哭声訇天百鸟噪，幽坎昼闭空灵舆。",
      "皇帝孝心深且远，资送礼备无赢馀。",
      "设官置卫锁嫔妓，供养朝夕象平居。",
      "臣闻神道尚清净，三代旧制存诸书。",
      "墓藏庙祭不可乱，欲言非职知何如。"
    ]
  },
  {
    "volume": 339,
    "sequence": 4,
    "title": "游青龙寺赠崔大补阙（寺在京城南门之东）",
    "author": "韩愈",
    "content": [
      "秋灰初吹季月管，日出卯南晖景短。",
      "友生招我佛寺行，正值万株红叶满。",
      "光华闪壁见神鬼，赫赫炎官张火伞。",
      "然云烧树火实骈，金乌下啄赪虬卵。",
      "魂翻眼倒忘处所，赤气冲融无间断。",
      "有如流传上古时，九轮照烛乾坤旱。",
      "二三道士席其间，灵液屡进玻黎碗。",
      "忽惊颜色变韶稚，却信灵仙非怪诞。",
      "桃源迷路竟茫茫，枣下悲歌徒纂纂。",
      "前年岭隅乡思发，踯躅成山开不算。",
      "去岁羁帆湘水明，霜枫千里随归伴。",
      "猿呼鼯啸鹧鸪啼，恻耳酸肠难濯浣。",
      "思君携手安能得，今者相从敢辞懒。",
      "由来钝騃寡参寻，况是儒官饱闲散。",
      "惟君与我同怀抱，锄去陵谷置平坦。",
      "年少得途未要忙，时清谏疏尤宜罕。",
      "何人有酒身无事，谁家多竹门可款。",
      "须知节候即风寒，幸及亭午犹妍暖。",
      "南山逼冬转清瘦，刻画圭角出崖窾。",
      "当忧复被冰雪埋，汲汲来窥戒迟缓。"
    ]
  },
  {
    "volume": 339,
    "sequence": 5,
    "title": "赠崔立之评事（崔斯立，字立之，博陵人）",
    "author": "韩愈",
    "content": [
      "崔侯文章苦捷敏，高浪驾天输不尽。",
      "曾从关外来上都，随身卷轴车连轸。",
      "朝为百赋犹郁怒，暮作千诗转遒紧。",
      "摇毫掷简自不供，顷刻青红浮海蜃。",
      "才豪气猛易语言，往往蛟螭杂蝼蚓。",
      "知音自古称难遇，世俗乍见那妨哂。",
      "勿嫌法官未登朝，犹胜赤尉长趋尹。",
      "时命虽乖心转壮，技能虚富家逾窘。",
      "念昔尘埃两相逢，争名龃龉持矛楯。",
      "子时专场夸觜距，余始张军严韅靷。",
      "尔来但欲保封疆，莫学庞涓怯孙膑。",
      "窜逐新归厌闻闹，齿发早衰嗟可闵。",
      "频蒙怨句刺弃遗，岂有闲官敢推引。",
      "深藏箧笥时一发，戢戢已多如束笋。",
      "可怜无益费精神，有似黄金掷虚牝。",
      "当今圣人求侍从，拔擢杞梓收楛箘。",
      "东马严徐已奋飞，枚皋即召穷且忍。",
      "复闻王师西讨蜀，霜风冽冽摧朝菌。",
      "走章驰檄在得贤，燕雀纷拏要鹰隼。",
      "窃料二途必处一，岂比恒人长蠢蠢。",
      "劝君韬养待征招，不用雕琢愁肝肾。",
      "墙根菊花好沽酒，钱帛纵空衣可准。",
      "晖晖檐日暖且鲜，摵摵井梧疏更殒。",
      "高士例须怜曲蘖，丈夫终莫生畦畛。",
      "能来取醉任喧呼，死后贤愚俱泯泯。"
    ]
  },
  {
    "volume": 339,
    "sequence": 6,
    "title": "送区弘南归",
    "author": "韩愈",
    "content": [
      "穆昔南征军不归，虫沙猿鹤伏以飞。",
      "汹汹洞庭莽翠微，九疑镵天荒是非。",
      "野有象犀水贝玑，分散百宝人士稀。",
      "我迁于南日周围，来见者众莫依俙。",
      "爰有区子荧荧晖，观以彝训或从违。",
      "我念前人譬葑菲，落以斧引以纆徽。",
      "虽有不逮驱騑騑，或采于薄渔于矶。",
      "服役不辱言不讥，从我荆州来京畿。",
      "离其母妻绝因依，嗟我道不能自肥。",
      "子虽勤苦终何希，王都观阙双巍巍。",
      "腾蹋众骏事鞍鞿，佩服上色紫与绯。",
      "独子之节可嗟唏，母附书至妻寄衣。",
      "开书拆衣泪痕晞，虽不敕还情庶几。",
      "朝暮盘羞恻庭闱，幽房无人感伊威。",
      "人生此难馀可祈，子去矣时若发机。",
      "蜃沉海底气升霏，彩雉野伏朝扇翚。",
      "处子窈窕王所妃，苟有令德隐不腓。",
      "况今天子铺德威，蔽能者诛荐受禨。",
      "出送抚背我涕挥，行行正直慎脂韦。",
      "业成志树来颀颀，我当为子言天扉。"
    ]
  },
  {
    "volume": 339,
    "sequence": 7,
    "title": "三星行",
    "author": "韩愈",
    "content": [
      "我生之辰，月宿南斗。",
      "牛奋其角，箕张其口。",
      "牛不见服箱，斗不挹酒浆。",
      "箕独有神灵，无时停簸扬。",
      "无善名已闻，无恶声已讙。",
      "名声相乘除，得少失有馀。",
      "三星各在天，什伍东西陈。",
      "嗟汝牛与斗，汝独不能神。"
    ]
  },
  {
    "volume": 339,
    "sequence": 8,
    "title": "剥啄行",
    "author": "韩愈",
    "content": [
      "剥剥啄啄，有客至门。",
      "我不出应，客去而嗔。",
      "从者语我，子胡为然。",
      "我不厌客，困于语言。",
      "欲不出纳，以堙其源。",
      "空堂幽幽，有秸有莞。",
      "门以两板，丛书于间。",
      "窅窅深堑，其墉甚完。",
      "彼宁可隳，此不可干。",
      "从者语我，嗟子诚难。",
      "子虽云尔，其口益蕃。",
      "我为子谋，有万其全。",
      "凡今之人，急名与官。",
      "子不引去，与为波澜。",
      "虽不开口，虽不开关。",
      "变化咀嚼，有鬼有神。",
      "今去不勇，其如后艰。",
      "我谢再拜，汝无复云。",
      "往追不及，来不有年。"
    ]
  },
  {
    "volume": 339,
    "sequence": 9,
    "title": "青青水中蒲三首",
    "author": "韩愈",
    "content": [
      "青青水中蒲，下有一双鱼。",
      "君今上陇去，我在与谁居。",
      "青青水中蒲，长在水中居。",
      "寄语浮萍草，相随我不如。",
      "青青水中蒲，叶短不出水。",
      "妇人不下堂，行子在万里。"
    ]
  },
  {
    "volume": 339,
    "sequence": 10,
    "title": "孟东野失子",
    "author": "韩愈",
    "content": [
      "失子将何尤，吾将上尤天。",
      "女实主下人，与夺一何偏。",
      "彼于女何有，乃令蕃且延。",
      "此独何罪辜，生死旬日间。",
      "上呼无时闻，滴地泪到泉。",
      "地祇为之悲，瑟缩久不安。",
      "乃呼大灵龟，骑云款天门。",
      "问天主下人，薄厚胡不均。",
      "天曰天地人，由来不相关。",
      "吾悬日与月，吾系星与辰。",
      "日月相噬啮，星辰踣而颠。",
      "吾不女之罪，知非女由因。",
      "且物各有分，孰能使之然。",
      "有子与无子，祸福未可原。",
      "鱼子满母腹，一一欲谁怜。",
      "细腰不自乳，举族常孤鳏。",
      "鸱枭啄母脑，母死子始翻。",
      "蝮蛇生子时，坼裂肠与肝。",
      "好子虽云好，未还恩与勤。",
      "恶子不可说，鸱枭蝮蛇然。",
      "有子且勿喜，无子固勿叹。",
      "上圣不待教，贤闻语而迁。",
      "下愚闻语惑，虽教无由悛。",
      "大灵顿头受，即日以命还。",
      "地祇谓大灵，女往告其人。",
      "东野夜得梦，有夫玄衣巾。",
      "闯然入其户，三称天之言。",
      "再拜谢玄夫，收悲以欢忻。"
    ]
  },
  {
    "volume": 339,
    "sequence": 11,
    "title": "陆浑山火和皇甫湜用其韵（湜时为陆浑尉）",
    "author": "韩愈",
    "content": [
      "皇甫补官古贲浑，时当玄冬泽乾源。",
      "山狂谷很相吐吞，风怒不休何轩轩。",
      "摆磨出火以自燔，有声夜中惊莫原。",
      "天跳地踔颠乾坤，赫赫上照穷崖垠。",
      "截然高周烧四垣，神焦鬼烂无逃门。",
      "三光弛隳不复暾，虎熊麋猪逮猴猿。",
      "水龙鼍龟鱼与鼋，鸦鸱雕鹰雉鹄鹍。",
      "燖炰煨爊孰飞奔，祝融告休酌卑尊，错陈齐玫辟华园，芙蓉披猖塞鲜繁。",
      "千钟万鼓咽耳喧。",
      "攒杂啾嚄沸篪埙，彤幢绛旃紫纛幡。",
      "炎官热属朱冠裈，髹其肉皮通髀臀。",
      "颓胸垤腹车掀辕，缇颜靺股豹两鞬。",
      "霞车虹靷日毂轓，丹蕤縓盖绯繙□。",
      "红帷赤幕罗脤膰，□池波风肉陵屯。",
      "谽呀钜壑颇黎盆，豆登五山瀛四尊。",
      "熙熙釂酬笑语言，雷公擘山海水翻。",
      "齿牙嚼啮舌腭反，电光□磹赪目□，顼冥收威避玄根，斥弃舆马背厥孙。",
      "缩身潜喘拳肩跟，君臣相怜加爱恩。",
      "命黑螭侦焚其元，天阙悠悠不可援。",
      "梦通上帝血面论，侧身欲进叱于阍。",
      "帝赐九河湔涕痕，又诏巫阳反其魂。",
      "徐命之前问何冤，火行于冬古所存。",
      "我如禁之绝其飧，女丁妇壬传世婚。",
      "一朝结雠奈后昆，时行当反慎藏蹲。",
      "视桃著花可小骞，月及申酉利复怨。",
      "助汝五龙从九鲲，溺厥邑囚之昆仑。",
      "皇甫作诗止睡昏，辞夸出真遂上焚。",
      "要余和增怪又烦，虽欲悔舌不可扪。"
    ]
  },
  {
    "volume": 339,
    "sequence": 12,
    "title": "县斋读书（在阳山作）",
    "author": "韩愈",
    "content": [
      "出宰山水县，读书松桂林。",
      "萧条捐末事，邂逅得初心。",
      "哀狖醒俗耳，清泉洁尘襟。",
      "诗成有共赋，酒熟无孤斟。",
      "青竹时默钓，白云日幽寻。",
      "南方本多毒，北客恒惧侵。",
      "谪谴甘自守，滞留愧难任。",
      "投章类缟带，伫答逾兼金。"
    ]
  },
  {
    "volume": 339,
    "sequence": 13,
    "title": "新竹",
    "author": "韩愈",
    "content": [
      "笋添南阶竹，日日成清閟。",
      "缥节已储霜，黄苞犹掩翠。",
      "出栏抽五七，当户罗三四。",
      "高标陵秋严，贞色夺春媚。",
      "稀生巧补林，并出疑争地。",
      "纵横乍依行，烂熳忽无次。",
      "风枝未飘吹，露粉先涵泪。",
      "何人可携玩，清景空瞪视。"
    ]
  },
  {
    "volume": 339,
    "sequence": 14,
    "title": "晚菊",
    "author": "韩愈",
    "content": [
      "少年饮酒时，踊跃见菊花。",
      "今来不复饮，每见恒咨嗟。",
      "伫立摘满手，行行把归家。",
      "此时无与语，弃置奈悲何。"
    ]
  },
  {
    "volume": 339,
    "sequence": 15,
    "title": "落齿",
    "author": "韩愈",
    "content": [
      "去年落一牙，今年落一齿。",
      "俄然落七七，落势殊未已。",
      "馀存皆动摇，尽落应始止。",
      "忆初落一时，但念豁可耻。",
      "及至落二三，始忧衰即死。",
      "每一将落时，懔懔恒在已。",
      "叉牙妨食物，颠倒怯漱水。",
      "终焉舍我落，意与崩山比。",
      "今来落既熟，见落空相似。",
      "余存二十余，次第知落矣。",
      "倘常岁落一，自足支两纪。",
      "如其落并空，与渐亦同指。",
      "人言齿之落，寿命理难恃。",
      "我言生有涯，长短俱死尔。",
      "人言齿之豁，左右惊谛视。",
      "我言庄周云，水雁各有喜。",
      "语讹默固好，嚼废软还美。",
      "因歌遂成诗，持用诧妻子。"
    ]
  },
  {
    "volume": 339,
    "sequence": 16,
    "title": "哭杨兵部凝陆歙州参",
    "author": "韩愈",
    "content": [
      "人皆期七十，才半岂蹉跎。",
      "并出知己泪，自然白发多。",
      "晨兴为谁恸，还坐久滂沱。",
      "论文与晤语，已矣可如何。"
    ]
  },
  {
    "volume": 339,
    "sequence": 17,
    "title": "苦寒",
    "author": "韩愈",
    "content": [
      "四时各平分，一气不可兼。",
      "隆寒夺春序，颛顼固不廉。",
      "太昊弛维纲，畏避但守谦。",
      "遂令黄泉下，萌牙夭句尖。",
      "草木不复抽，百味失苦甜。",
      "凶飙搅宇宙，铓刃甚割砭。",
      "日月虽云尊，不能活乌蟾。",
      "羲和送日出，恇怯频窥觇。",
      "炎帝持祝融，呵嘘不相炎。",
      "而我当此时，恩光何由沾。",
      "肌肤生鳞甲，衣被如刀镰。",
      "气寒鼻莫嗅，血冻指不拈。",
      "浊醪沸入喉，口角如衔箝。",
      "将持匕箸食，触指如排签。",
      "侵炉不觉暖，炽炭屡已添。",
      "探汤无所益，何况纩与缣。",
      "虎豹僵穴中，蛟螭死幽潜。",
      "荧惑丧缠次，七龙冰脱髯。",
      "芒砀大包内，生类恐尽歼。",
      "啾啾窗间雀，不知已微纤。",
      "举头仰天鸣，所愿晷刻淹。",
      "不如弹射死，却得亲炰燖。",
      "鸾皇苟不存，尔固不在占。",
      "其馀蠢动俦，俱死谁恩嫌。",
      "伊我称最灵，不能女覆苫。",
      "悲哀激愤叹，五藏难安恬。",
      "中宵倚墙立，淫泪何渐渐。",
      "天王哀无辜，惠我下顾瞻。",
      "褰旒去耳纩，调和进梅盐。",
      "贤能日登御，黜彼傲与憸。",
      "生风吹死气，豁达如褰帘。",
      "悬乳零落堕，晨光入前檐。",
      "雪霜顿销释，土脉膏且黏。",
      "岂徒兰蕙荣，施及艾与蒹。",
      "日萼行铄铄，风条坐襜襜。",
      "天乎苟其能，吾死意亦厌。"
    ]
  },
  {
    "volume": 339,
    "sequence": 18,
    "title": "和虞部卢四酬翰林钱七赤藤杖歌（元和四年作）",
    "author": "韩愈",
    "content": [
      "赤藤为杖世未窥，台郎始携自滇池。",
      "滇王扫宫避使者，跪进再拜语嗢咿。",
      "绳桥拄过免倾堕，性命造次蒙扶持。",
      "途经百国皆莫识，君臣聚观逐旌麾。",
      "共传滇神出水献，赤龙拔须血淋漓。",
      "又云羲和操火鞭，暝到西极睡所遗。",
      "几重包裹自题署，不以珍怪夸荒夷。",
      "归来捧赠同舍子，浮光照手欲把疑。",
      "空堂昼眠倚牖户，飞电著壁搜蛟螭。",
      "南宫清深禁闱密，唱和有类吹埙篪。",
      "妍辞丽句不可继，见寄聊且慰分司。"
    ]
  },
  {
    "volume": 339,
    "sequence": 19,
    "title": "崔十六少府摄伊阳，以诗及书见投，因酬三十韵",
    "author": "韩愈",
    "content": [
      "崔君初来时，相识颇未惯。",
      "但闻赤县尉，不比博士慢。",
      "赁屋得连墙，往来忻莫间。",
      "我时亦新居，触事苦难办。",
      "蔬飧要同吃，破袄请来绽。",
      "谓言安堵后，贷借更何患。",
      "不知孤遗多，举族仰薄宦。",
      "有时未朝餐，得米日已晏。",
      "隔墙闻讙呼，众口极鹅雁。",
      "前计顿乖张，居然见真赝。",
      "娇儿好眉眼，袴脚冻两骭。",
      "捧书随诸兄，累累两角丱。",
      "冬惟茹寒齑，秋始识瓜瓣。",
      "问之不言饥，饫若厌刍豢。",
      "才名三十年，久合居给谏。",
      "白头趋走里，闭口绝谤讪。",
      "府公旧同袍，拔擢宰山涧。",
      "寄诗杂诙俳，有类说鹏鷃。",
      "上言酒味酸，冬衣竟未擐。",
      "下言人吏稀，惟足彪与虥。",
      "又言致猪鹿，此语乃善幻。",
      "三年国子师，肠肚习藜苋。",
      "况住洛之涯，鲂鳟可罩汕。",
      "肯效屠门嚼，久嫌弋者篡。",
      "谋拙日焦拳，活计似锄刬。",
      "男寒涩诗书，妻瘦剩腰襻。",
      "为官不事职，厥罪在欺谩。",
      "行当自劾去，渔钓老葭薍。",
      "岁穷寒气骄，冰雪滑磴栈。",
      "音问难屡通，何由觌清盼。"
    ]
  },
  {
    "volume": 339,
    "sequence": 20,
    "title": "送侯参谋赴河中幕（侯继时从王谔辟）",
    "author": "韩愈",
    "content": [
      "忆昔初及第，各以少年称。",
      "君颐始生须，我齿清如冰。",
      "尔时心气壮，百事谓己能。",
      "一别讵几何，忽如隔晨兴。",
      "我齿豁可鄙，君颜老可憎。",
      "相逢风尘中，相视迭嗟矜。",
      "幸同学省官，末路再得朋。",
      "东司绝教授，游宴以为恒。",
      "秋渔荫密树，夜博然明灯。",
      "雪径抵樵叟，风廊折谈僧。",
      "陆浑桃花间，有汤沸如烝。",
      "三月崧少步，踯躅红千层。",
      "洲沙厌晚坐，岭壁穷晨升。",
      "沈冥不计日，为乐不可胜。",
      "迁满一已异，乖离坐难凭。",
      "行行事结束，人马何蹻腾。",
      "感激生胆勇，从军岂尝曾。",
      "洸洸司徒公，天子爪与肱。",
      "提师十万余，四海钦风棱。",
      "河北兵未进，蔡州帅新薨。",
      "曷不请扫除，活彼黎与烝。",
      "鄙夫诚怯弱，受恩愧徒弘。",
      "犹思脱儒冠，弃死取先登。",
      "又欲面言事，上书求诏征。",
      "侵官固非是，妄作谴可惩。",
      "惟当待责免，耕劚归沟塍。",
      "今君得所附，势若脱鞲鹰。",
      "檄笔无与让，幕谋识其膺。",
      "收绩开史牒，翰飞逐溟鹏。",
      "男儿贵立事，流景不可乘。",
      "岁老阴沴作，云颓雪翻崩。",
      "别袖拂洛水，征车转崤陵。",
      "勤勤酒不进，勉勉恨已仍。",
      "送君出门归，愁肠若牵绳。",
      "默坐念语笑，痴如遇寒蝇。",
      "策马谁可适，晤言谁为应。",
      "席尘惜不扫，残尊对空凝。",
      "信知后会时，日月屡环縆。",
      "生期理行役，欢绪绝难承。",
      "寄书惟在频，无吝简与缯。"
    ]
  },
  {
    "volume": 339,
    "sequence": 21,
    "title": "东都遇春",
    "author": "韩愈",
    "content": [
      "少年气真狂，有意与春竞。",
      "行逢二三月，九州花相映。",
      "川原晓服鲜，桃李晨妆靓。",
      "荒乘不知疲，醉死岂辞病。",
      "饮啖惟所便，文章倚豪横。",
      "尔来曾几时，白发忽满镜。",
      "旧游喜乖张，新辈足嘲评。",
      "心肠一变化，羞见时节盛。",
      "得闲无所作，贵欲辞视听。",
      "深居疑避仇，默卧如当暝。",
      "朝曦入牖来，鸟唤昏不醒。",
      "为生鄙计算，盐米告屡罄。",
      "坐疲都忘起，冠侧懒复正。",
      "幸蒙东都官，获离机与阱。",
      "乖慵遭傲僻，渐染生弊性。",
      "既去焉能追，有来犹莫骋。",
      "有船魏王池，往往纵孤泳。",
      "水容与天色，此处皆绿净。",
      "岸树共纷披，渚牙相纬经。",
      "怀归苦不果，即事取幽迸。",
      "贪求匪名利，所得亦已并。",
      "悠悠度朝昏，落落捐季孟。",
      "群公一何贤，上戴天子圣。",
      "谋谟收禹绩，四面出雄劲。",
      "转输非不勤，稽逋有军令。",
      "在庭百执事，奉职各祗敬。",
      "我独胡为哉，坐与亿兆庆。",
      "譬如笼中鸟，仰给活性命。",
      "为诗告友生，负愧终究竟。"
    ]
  },
  {
    "volume": 339,
    "sequence": 22,
    "title": "感春五首（分司东都作）",
    "author": "韩愈",
    "content": [
      "辛夷高花最先开，青天露坐始此回。",
      "已呼孺人戛鸣瑟，更遣稚子传清杯。",
      "选壮军兴不为用，坐狂朝论无由陪。",
      "如今到死得闲处，还有诗赋歌康哉。",
      "洛阳东风几时来，川波岸柳春全回。",
      "宫门一锁不复启，虽有九陌无尘埃。",
      "策马上桥朝日出，楼阙赤白正崔嵬。",
      "孤吟屡阕莫与和，寸恨至短谁能裁。",
      "春田可耕时已催，王师北讨何当回。",
      "放车载草农事济，战马苦饥谁念哉。",
      "蔡州纳节旧将死，起居谏议联翩来。",
      "朝廷未省有遗策，肯不垂意瓶与罍。",
      "前随杜尹拜表回，笑言溢口何欢咍。",
      "孔丞别我适临汝，风骨峭峻遗尘埃。",
      "音容不接只隔夜，凶讣讵可相寻来。",
      "天公高居鬼神恶，欲保性命诚难哉。",
      "辛夷花房忽全开，将衰正盛须频来。",
      "清晨辉辉烛霞日，薄暮耿耿和烟埃。",
      "朝明夕暗已足叹，况乃满地成摧颓。",
      "迎繁送谢别有意，谁肯留恋少环回。"
    ]
  },
  {
    "volume": 339,
    "sequence": 23,
    "title": "酬裴十六功曹巡府西驿途中见寄",
    "author": "韩愈",
    "content": [
      "相公罢论道，聿至活东人。",
      "御史坐言事，作吏府中尘。",
      "遂令河南治，今古无俦伦。",
      "四海日富庶，道途隘蹄轮。",
      "府西三百里，候馆同鱼鳞。",
      "相公谓御史，劳子去自巡。",
      "是时山水秋，光景何鲜新。",
      "哀鸿鸣清耳，宿雾褰高旻。",
      "遗我行旅诗，轩轩有风神。",
      "譬如黄金盘，照耀荆璞真。",
      "我来亦已幸，事贤友其仁。",
      "持竿洛水侧，孤坐屡穷辰。",
      "多才自劳苦，无用只因循。",
      "辞免期匪远，行行及山春。"
    ]
  },
  {
    "volume": 339,
    "sequence": 24,
    "title": "燕河南府秀才得生字",
    "author": "韩愈",
    "content": [
      "吾皇绍祖烈，天下再太平。",
      "诏下诸郡国，岁贡乡曲英。",
      "元和五年冬，房公尹东京。",
      "功曹上言公，是月当登名。",
      "乃选二十县，试官得鸿生。",
      "群儒负己材，相贺简择精。",
      "怒起簸羽翮，引吭吐铿轰。",
      "此都自周公，文章继名声。",
      "自非绝殊尤，难使耳目惊。",
      "今者遭震薄，不能出声鸣。",
      "鄙夫忝县尹，愧栗难为情。",
      "惟求文章写，不敢妒与争。",
      "还家敕妻儿，具此煎炰烹。",
      "柿红蒲萄紫，肴果相扶檠。",
      "芳荼出蜀门，好酒浓且清。",
      "何能充欢燕，庶以露厥诚。",
      "昨闻诏书下，权公作邦桢。",
      "文人得其职，文道当大行。",
      "阴风搅短日，冷雨涩不晴。",
      "勉哉戒徒驭，家国迟子荣。"
    ]
  },
  {
    "volume": 339,
    "sequence": 25,
    "title": "送李翱",
    "author": "韩愈",
    "content": [
      "广州万里途，山重江逶迤。",
      "行行何时到，谁能定归期。",
      "揖我出门去，颜色异恒时。",
      "虽云有追送，足迹绝自兹。",
      "人生一世间，不自张与弛。",
      "譬如浮江木，纵横岂自知。",
      "宁怀别时苦，勿作别后思。"
    ]
  },
  {
    "volume": 339,
    "sequence": 26,
    "title": "送石洪处士赴河阳幕得起字",
    "author": "韩愈",
    "content": [
      "长把种树书，人云避世士。",
      "忽骑将军马，自号报恩子。",
      "风云入壮怀，泉石别幽耳。",
      "钜鹿师欲老，常山险犹恃。",
      "岂惟彼相忧，固是吾徒耻。",
      "去去事方急，酒行可以起。"
    ]
  },
  {
    "volume": 339,
    "sequence": 27,
    "title": "送湖南李正字归",
    "author": "韩愈",
    "content": [
      "长沙入楚深，洞庭值秋晚。",
      "人随鸿雁少，江共蒹葭远。",
      "历历余所经，悠悠子当返。",
      "孤游怀耿介，旅宿梦婉娩。",
      "风土稍殊音，鱼虾日异饭。",
      "亲交俱在此，谁与同息偃。"
    ]
  }
]