[
  {
    "volume": 387,
    "sequence": 1,
    "title": "月蚀诗",
    "author": "卢仝",
    "content": [
      "新天子即位五年，岁次庚寅，斗柄插子，律调黄钟。",
      "森森万木夜僵立，寒气赑屃顽无风。",
      "烂银盘从海底出，出来照我草屋东。",
      "天色绀滑凝不流，冰光交贯寒曈曨。",
      "初疑白莲花，浮出龙王宫。",
      "八月十五夜，比并不可双。",
      "此时怪事发，有物吞食来。",
      "轮如壮士斧斫坏，桂似雪山风拉摧。",
      "百炼镜，照见胆，平地埋寒灰。",
      "火龙珠，飞出脑，却入蚌蛤胎。",
      "摧环破璧眼看尽，当天一搭如煤炱。",
      "磨踪灭迹须臾间，便似万古不可开。",
      "不料至神物，有此大狼狈。",
      "星如撒沙出，争头事光大。",
      "奴婢炷暗灯，掩菼如玳瑁。",
      "今夜吐焰长如虹，孔隙千道射户外。",
      "玉川子，涕泗下，中庭独自行。",
      "念此日月者，太阴太阳精。",
      "皇天要识物，日月乃化生。",
      "走天汲汲劳四体，与天作眼行光明。",
      "此眼不自保，天公行道何由行。",
      "吾见阴阳家有说，望日蚀月月光灭，朔月掩日日光缺。",
      "两眼不相攻，此说吾不容。",
      "又孔子师老子云，五色令人目盲。",
      "吾恐天似人，好色即丧明。",
      "幸且非春时，万物不娇荣。",
      "青山破瓦色，绿水冰峥嵘。",
      "花枯无女艳，鸟死沉歌声。",
      "顽冬何所好，偏使一目盲。",
      "传闻古老说，蚀月虾蟆精。",
      "径圆千里入汝腹，汝此痴骸阿谁生。",
      "可从海窟来，便解缘青冥。",
      "恐是眶睫间，掩塞所化成。",
      "黄帝有二目，帝舜重瞳明。",
      "二帝悬四目，四海生光辉。",
      "吾不遇二帝，滉漭不可知。",
      "何故瞳子上，坐受虫豸欺。",
      "长嗟白兔捣灵药，恰似有意防奸非。",
      "药成满臼不中度，委任白兔夫何为。",
      "忆昔尧为天，十日烧九州。",
      "金烁水银流，玉煼丹砂焦。",
      "六合烘为窑，尧心增百忧。",
      "帝见尧心忧，勃然发怒决洪流。",
      "立拟沃杀九日妖，天高日走沃不及，但见万国赤子々生鱼头。",
      "此时九御导九日，争持节幡麾幢旒。",
      "驾车六九五十四头蛟螭虬，掣电九火輈。",
      "汝若蚀开齱齵轮，御辔执索相爬钩，推荡轰訇入汝喉。",
      "红鳞焰鸟烧口快，翎鬣倒侧声醆邹。",
      "撑肠拄肚礧傀如山丘，自可饱死更不偷。",
      "不独填饥坑，亦解尧心忧。",
      "恨汝时当食，藏头擫脑不肯食。",
      "不当食，张唇哆觜食不休。",
      "食天之眼养逆命，安得上帝请汝刘。",
      "呜呼，人养虎，被虎啮。",
      "天媚蟆，被蟆瞎。",
      "乃知恩非类，一一自作孽。",
      "吾见患眼人，必索良工诀。",
      "想天不异人，爱眼固应一。",
      "安得常娥氏，来习扁鹊术。",
      "手操舂喉戈，去此睛上物。",
      "其初犹朦胧，既久如抹漆。",
      "但恐功业成，便此不吐出。",
      "玉川子又涕泗下，心祷再拜额榻砂土中，地上虮虱臣仝告愬帝天皇。",
      "臣心有铁一寸，可刳妖蟆痴肠。",
      "上天不为臣立梯磴，臣血肉身，无由飞上天，扬天光。",
      "封词付与小心风，颰排阊阖入紫宫。",
      "密迩玉几前擘坼，奏上臣仝顽愚胸。",
      "敢死横干天，代天谋其长。",
      "东方苍龙角，插戟尾捭风。",
      "当心开明堂。",
      "统领三百六十鳞虫，坐理东方宫。",
      "月蚀不救援，安用东方龙。",
      "南方火鸟赤泼血，项长尾短飞跋躠，头戴井冠高逵枿。",
      "月蚀鸟宫十三度，鸟为居停主人不觉察，贪向何人家。",
      "行赤口毒舌，毒虫头上吃却月，不啄杀。",
      "虚眨鬼眼明，鸟罪不可雪。",
      "西方攫虎立踦踦，斧为牙，凿为齿。",
      "偷牺牲，食封豕。",
      "大蟆一脔，固当软美。",
      "见似不见，是何道理。",
      "爪牙根天不念天，天若准拟错准拟。",
      "北方寒龟被蛇缚，藏头入壳如入狱。",
      "蛇筋束紧束破壳，寒龟夏鳖一种味。",
      "且当以其肉充臛，死壳没信处，唯堪支床脚，不堪钻灼与天卜。",
      "岁星主福德，官爵奉董秦。",
      "忍使黔娄生，覆尸无衣巾。",
      "天失眼不吊，岁星胡其仁。",
      "荧惑矍铄翁，执法大不中。",
      "月明无罪过，不纠蚀月虫。",
      "年年十月朝太微。",
      "支卢谪罚何灾凶。",
      "土星与土性相背，反养福德生祸害。",
      "到人头上死破败，今夜月蚀安可会。",
      "太白真将军，怒激锋铓生。",
      "恒州阵斩郦定进，项骨脆甚春蔓菁。",
      "天唯两眼失一眼，将军何处行天兵。",
      "辰星任廷尉，天律自主持。",
      "人命在盆底，固应乐见天盲时。",
      "天若不肯信，试唤皋陶鬼一问。",
      "一如今日，三台文昌宫，作上天纪纲。",
      "环天二十八宿，磊磊尚书郎。",
      "整顿排班行，剑握他人将。",
      "一四太阳侧，一四天市傍。",
      "操斧代大匠，两手不怕伤。",
      "弧矢引满反射人，天狼呀啄明煌煌。",
      "痴牛与騃女，不肯勤农桑。",
      "徒劳含淫思，旦夕遥相望。",
      "蚩尤簸旗弄旬朔，始捶天鼓鸣珰琅。",
      "枉矢能蛇行，眊目森森张。",
      "天狗下舐地，血流何滂滂。",
      "谲险万万党，架构何可当。",
      "眯目衅成就，害我光明王。",
      "请留北斗一星相北极，指麾万国悬中央。",
      "此外尽扫除，堆积如山冈，赎我父母光。",
      "当时常星没，殒雨如迸浆。",
      "似天会事发，叱喝诛奸强。",
      "何故中道废，自遗今日殃。",
      "善善又恶恶，郭公所以亡。",
      "愿天神圣心，无信他人忠。",
      "玉川子词讫，风色紧格格。",
      "近月黑暗边，有似动剑戟。",
      "须臾痴蟆精，两吻自决坼。",
      "初露半个璧，渐吐满轮魄。",
      "众星尽原赦，一蟆独诛磔。",
      "腹肚忽脱落，依旧挂穹碧。",
      "光彩未苏来，惨澹一片白。",
      "奈何万里光，受此吞吐厄。",
      "再得见天眼，感荷天地力。",
      "或问玉川子，孔子修春秋。",
      "二百四十年，月蚀尽不收。",
      "今子咄咄词，颇合孔意不。",
      "玉川子笑答，或请听逗留。",
      "孔子父母鲁，讳鲁不讳周。",
      "书外书大恶，故月蚀不见收。",
      "予命唐天，口食唐土。",
      "唐礼过三，唐乐过五。",
      "小犹不说，大不可数。",
      "灾沴无有小大愈，安得引衰周，研核其可否。",
      "日分昼，月分夜，辨寒暑。",
      "一主刑，二主德，政乃举。",
      "孰为人面上，一目偏可去。",
      "愿天完两目，照下万方士，万古更不瞽，万万古，更不瞽，照万古。"
    ]
  },
  {
    "volume": 387,
    "sequence": 2,
    "title": "哭玉碑子",
    "author": "卢仝",
    "content": [
      "山有洞左峡，拾得玉碑子。",
      "其长一周尺，其阔一药匕。",
      "颜色九秋天，棱角四面起。",
      "轻敲吐寒流。",
      "清悲动神鬼。",
      "稽首置手中，只似一片水。",
      "至文反无文，上帝应有以。",
      "予疑仙石灵，愿以仙人比。",
      "心期香汤洗，归送箓堂里。",
      "颇奈穷相驴，行动如跛鳖。",
      "十里五里行，百蹶复千蹶。",
      "颜子不少夭，玉碑中路折。",
      "横文寻龟兆，直理任瓦裂。",
      "劈竹不可合，破环永离别。",
      "向人如有情，似痛滴无血。",
      "勘斗平地上，罅坼多啮缺。",
      "百见百伤心，不堪再提挈。",
      "怪哉坚贞姿，忽脆不坚固。",
      "矧曰人间人，安能保常度。",
      "敢问生物成，败为有真素。",
      "为禀灵异气，不得受秽污。",
      "驴罪真不厚，驴生亦错误。",
      "更将前前行，复恐山神怒。",
      "白云蓊闭岭，高松吟古墓。",
      "置此忍其伤，驱驴下山路。"
    ]
  },
  {
    "volume": 387,
    "sequence": 3,
    "title": "观放鱼歌",
    "author": "卢仝",
    "content": [
      "常州贤刺史，从谏议大夫除。",
      "天地好生物，刺史性与天地俱。",
      "见山客，狎鱼鸟。",
      "坐山客，北亭湖。",
      "命舟人，驾舫子，漾漾菰蒲。",
      "酒兴引行处，正见渔人鱼。",
      "刺史密会山客意，复念网罗婴无辜。",
      "忽脱身上殷绯袍，尽买罟擭尽有无。",
      "鳗鳣鲇鳢鳅，涎恶最顽愚。",
      "鳟鲂见豳风，质干稍高流。",
      "时白喷雪鲫鲤，此辈肥脆为绝尤。",
      "老鲤变化颇神异，三十六鳞如抹朱。",
      "水苞弘窟有蛟鼍，饵非龙饵唯无鲈。",
      "丛杂百千头，性命悬须臾。",
      "天心应刺史，刺史尽活诸。",
      "一一投深泉，跳脱不复拘。",
      "得水竞腾突，动作诡怪殊。",
      "或透藻而出，或破浪而趋。",
      "或掉尾孑孑，或奋鬣愉愉。",
      "或如莺掷梭，或如蛇衔珠。",
      "四散渐不见，岛屿徒萦纡。",
      "鸂鶒鴒鸥凫，喜观争叫呼。",
      "小虾亦相庆，绕岸摇其须。",
      "乃知贪生不独顽痴夫。",
      "可怜百千命，几为中肠菹。",
      "若养圣贤真，大烹龙髓敢惜乎。",
      "苦痛如今人，尽是鱼食鱼。",
      "族类恣饮啖，强力无亲疏。",
      "明明刺史心，不欲与物相欺诬。",
      "岸虫两与命，无意杀此活彼用贼徒。",
      "亦忆清江使，横遭乎余且。",
      "圣神七十钻，不及泥中鳅。",
      "哀哉托非贤，五脏生冤仇。",
      "若当刺史时，圣物保不囚。",
      "不疑且不卜，二子安能谀。",
      "二子倘故谀，吾知心受诛。",
      "礼重一草木，易封称中孚。",
      "又曰钓不纲，又曰远庖厨。",
      "故仁人用心，刺史尽合符。",
      "昔鲁公观棠距箴，遂被孔子贬而书。",
      "今刺史好生，德洽民心，谁为刺史一褒誉。",
      "刺史自上来，德风如草铺。",
      "衣冠兴废礼，百姓减暴租。",
      "豪猾不豪猾，鳏孤不鳏孤。",
      "开古孟渎三十里，四千顷泥坑为膏腴，刺史视之总若无。",
      "讼庭雀噪坐不得，湖上拔茭植芙蕖。",
      "胜业庄中二桑门，时时对坐谈真如。",
      "因说十千天子事，福力当与刺史俱。",
      "天雨曼陀罗花深没膝，四十千真珠璎珞堆高楼。",
      "此中怪特不可会，但慕刺史仁有馀。",
      "刺史敕左右兼小家奴，慎勿背我沉毒钩。",
      "念鱼承奉刺史仁，深僻处，远远游。",
      "刺史官职小，教化未能敷。",
      "第一莫近人，恶人唯口腴。",
      "第一莫出境，四境多网罟。",
      "重伤刺史心，丧尔微贱躯。"
    ]
  },
  {
    "volume": 387,
    "sequence": 4,
    "title": "示添丁",
    "author": "卢仝",
    "content": [
      "春风苦不仁，呼逐马蹄行人家。",
      "惭愧瘴气却怜我，入我憔悴骨中为生涯。",
      "数日不食强强行，何忍索我抱看满树花。",
      "不知四体正困惫，泥人啼哭声呀呀。",
      "忽来案上翻墨汁，涂抹诗书如老鸦。",
      "父怜母惜掴不得，却生痴笑令人嗟。",
      "宿舂连晓不成米，日高始进一碗茶。",
      "气力龙钟头欲白，凭仗添丁莫恼爷。"
    ]
  },
  {
    "volume": 387,
    "sequence": 5,
    "title": "寄男抱孙",
    "author": "卢仝",
    "content": [
      "别来三得书，书道违离久。",
      "书处甚粗杀，且喜见汝手。",
      "殷十七又报，汝文颇新有。",
      "别来才经年，囊盎未合斗。",
      "当是汝母贤，日夕加训诱。",
      "尚书当毕功，礼记速须剖。",
      "喽罗儿读书，何异摧枯朽。",
      "寻义低作声，便可养年寿。",
      "莫学村学生，粗气强叫吼。",
      "下学偷功夫，新宅锄蔾莠。",
      "乘凉劝奴婢，园里耨葱韭。",
      "远篱编榆棘，近眼栽桃柳。",
      "引水灌竹中，蒲池种莲藕。",
      "捞漉蛙蟆脚，莫遣生科斗。",
      "竹林吾最惜，新笋好看守。",
      "万箨苞龙儿，攒迸溢林薮。",
      "吾眼恨不见，心肠痛如搊。",
      "宅钱都未还，债利日日厚。",
      "箨龙正称冤，莫杀入汝口。",
      "丁宁嘱托汝，汝活箨龙不。",
      "殷十七老儒，是汝父师友。",
      "传读有疑误，辄告谘问取。",
      "两手莫破拳，一吻莫饮酒。",
      "莫学捕鸠鸽，莫学打鸡狗。",
      "小时无大伤，习性防已后。",
      "顽发苦恼人，汝母必不受。",
      "任汝恼弟妹，任汝恼姨舅。",
      "姨舅非吾亲，弟妹多老丑。",
      "莫恼添丁郎，泪子作面垢。",
      "莫引添丁郎，赫赤日里走。",
      "添丁郎小小，别吾来久久。",
      "脯脯不得吃，兄兄莫捻搜。",
      "他日吾归来，家人若弹纠。",
      "一百放一下，打汝九十九。"
    ]
  },
  {
    "volume": 387,
    "sequence": 6,
    "title": "自咏三首",
    "author": "卢仝",
    "content": [
      "为报玉川子，知君未是贤。",
      "低头虽有地，仰面辄无天。",
      "骨肉清成瘦，莴蔓老觉膻。",
      "家书与心事，相伴过流年。",
      "卢子躘踵也，贤愚总莫惊。",
      "蚊虻当家口，草石是亲情。",
      "万卷堆胸朽，三光撮眼明。",
      "翻悲广成子，闲气说长生。",
      "物外无知己，人间一癖王。",
      "生涯身是梦，耽乐酒为乡。",
      "日月黏髭须，云山锁肺肠。",
      "愚公只公是，不用谩惊张。"
    ]
  },
  {
    "volume": 387,
    "sequence": 7,
    "title": "送王储詹事西游献兵书",
    "author": "卢仝",
    "content": [
      "美酒拨醅酌，杨花飞尽时。",
      "落日长安道，方寸无人知。",
      "箧中制胜术，气雄屈指算。",
      "半醉千殷勤，仰天一长叹。",
      "玉匣百炼剑，龟文又龙吼。",
      "抽赠王将军，勿使虚白首。"
    ]
  },
  {
    "volume": 387,
    "sequence": 8,
    "title": "送邵兵曹归江南",
    "author": "卢仝",
    "content": [
      "春风杨柳陌，连骑醉离觞。",
      "千里远山碧，一条归路长。",
      "花开愁北渚，云去渡南湘。",
      "东望濛濛处，烟波是故乡。"
    ]
  },
  {
    "volume": 387,
    "sequence": 9,
    "title": "寄外兄魏澈",
    "author": "卢仝",
    "content": [
      "何处堪惆怅，情亲不得亲。",
      "兴宁楼上月，辜负酒家春。"
    ]
  },
  {
    "volume": 387,
    "sequence": 10,
    "title": "喜逢郑三游山",
    "author": "卢仝",
    "content": [
      "相逢之处花茸茸，石壁攒峰千万重。",
      "他日期君何处好，寒流石上一株松。"
    ]
  },
  {
    "volume": 387,
    "sequence": 11,
    "title": "卓女怨",
    "author": "卢仝",
    "content": [
      "妾本怀春女，春愁不自任。",
      "迷魂随凤客，娇思入琴心。",
      "托援交情重，当垆酌意深。",
      "谁家有夫婿，作赋得黄金。"
    ]
  },
  {
    "volume": 387,
    "sequence": 12,
    "title": "守岁二首",
    "author": "卢仝",
    "content": [
      "去年留不住，年来也任他。",
      "当垆一榼酒，争奈两年何。",
      "老来经节腊，乐事甚悠悠。",
      "不及儿童日，都卢不解愁。"
    ]
  },
  {
    "volume": 387,
    "sequence": 13,
    "title": "新月",
    "author": "卢仝",
    "content": [
      "仙宫云箔卷，露出玉帘钩。",
      "清光无所赠，相忆凤凰楼。"
    ]
  },
  {
    "volume": 387,
    "sequence": 14,
    "title": "解闷",
    "author": "卢仝",
    "content": [
      "人生都几日，一半是离忧。",
      "但有尊中物，从他万事休。"
    ]
  },
  {
    "volume": 387,
    "sequence": 15,
    "title": "扬子津",
    "author": "卢仝",
    "content": [
      "风卷鱼龙暗楚关，白波沉却海门山。",
      "鹏腾鳌倒且快性，地坼天开总是闲。"
    ]
  },
  {
    "volume": 387,
    "sequence": 16,
    "title": "人日立春",
    "author": "卢仝",
    "content": [
      "春度春归无限春，今朝方始觉成人。",
      "从今克己应犹及，颜与梅花俱自新。"
    ]
  },
  {
    "volume": 387,
    "sequence": 17,
    "title": "送尉迟羽之归宣州",
    "author": "卢仝",
    "content": [
      "君归乎，君归兴不孤。",
      "谢脁澄江今夜月，也应忆著此山夫。"
    ]
  },
  {
    "volume": 387,
    "sequence": 18,
    "title": "悲新年",
    "author": "卢仝",
    "content": [
      "新年何事最堪悲，病客遥听百舌儿。",
      "太岁只游桃李径，春风肯管岁寒枝。"
    ]
  },
  {
    "volume": 387,
    "sequence": 19,
    "title": "忆酒寄刘侍郎",
    "author": "卢仝",
    "content": [
      "爱酒如偷蜜，憎醒似见刀。",
      "君为麹糵主，酒醴莫辞劳。"
    ]
  },
  {
    "volume": 387,
    "sequence": 20,
    "title": "白鹭鸶",
    "author": "卢仝",
    "content": [
      "刻成片玉白鹭鸶，欲捉纤鳞心自急。",
      "翘足沙头不得时，傍人不知谓闲立。"
    ]
  },
  {
    "volume": 387,
    "sequence": 21,
    "title": "风中琴",
    "author": "卢仝",
    "content": [
      "五音六律十三徽，龙吟鹤响思庖羲。",
      "一弹流水一弹月，水月风生松树枝。"
    ]
  },
  {
    "volume": 387,
    "sequence": 22,
    "title": "感秋别怨",
    "author": "卢仝",
    "content": [
      "霜秋自断魂，楚调怨离分。",
      "魄散瑶台月，心随巫峡云。",
      "蛾眉谁共画，凤曲不同闻。",
      "莫似湘妃泪，斑斑点翠裙。"
    ]
  },
  {
    "volume": 387,
    "sequence": 23,
    "title": "新蝉",
    "author": "卢仝",
    "content": [
      "泉溜潜幽咽，琴鸣乍往还。",
      "长风翦不断，还在树枝间。"
    ]
  },
  {
    "volume": 387,
    "sequence": 24,
    "title": "题褚遂良孙庭竹",
    "author": "卢仝",
    "content": [
      "负霜停雪旧根枝，龙笙凤管君莫截。",
      "春风一番琴上来，摇碎金尊碧天月。"
    ]
  },
  {
    "volume": 387,
    "sequence": 25,
    "title": "访含曦上人",
    "author": "卢仝",
    "content": [
      "三入寺，曦未来。",
      "辘轳无人井百尺，渴心归去生尘埃。"
    ]
  },
  {
    "volume": 387,
    "sequence": 26,
    "title": "客淮南病",
    "author": "卢仝",
    "content": [
      "扬州蒸毒似燂汤，客病清枯鬓欲霜。",
      "且喜闭门无俗物，四肢安稳一张床。"
    ]
  },
  {
    "volume": 387,
    "sequence": 27,
    "title": "村醉",
    "author": "卢仝",
    "content": [
      "昨夜村饮归，健倒三四五。",
      "摩挲青莓苔，莫嗔惊著汝。"
    ]
  },
  {
    "volume": 387,
    "sequence": 28,
    "title": "萧宅二三子赠答诗二十首·客赠石",
    "author": "卢仝",
    "content": [
      "竹下青莎中，细长三四片。",
      "主人虽不归，长见主人面。"
    ]
  },
  {
    "volume": 387,
    "sequence": 29,
    "title": "萧宅二三子赠答诗二十首·石让竹",
    "author": "卢仝",
    "content": [
      "自顾拨不转，何敢当主人。",
      "竹弟有清风，可以娱嘉宾。"
    ]
  },
  {
    "volume": 387,
    "sequence": 30,
    "title": "萧宅二三子赠答诗二十首·竹答客",
    "author": "卢仝",
    "content": [
      "竹弟谢石兄，清风非所任。",
      "随分有萧瑟，实无坚重心。"
    ]
  },
  {
    "volume": 387,
    "sequence": 31,
    "title": "萧宅二三子赠答诗二十首·石请客",
    "author": "卢仝",
    "content": [
      "竹弟虽让客，不敢当客恩。",
      "自惭埋没久，满面苍苔痕。"
    ]
  },
  {
    "volume": 387,
    "sequence": 32,
    "title": "萧宅二三子赠答诗二十首·客答石",
    "author": "卢仝",
    "content": [
      "遍索天地间，彼此最痴癖。",
      "主人幸未来，与君为莫逆。"
    ]
  },
  {
    "volume": 387,
    "sequence": 33,
    "title": "萧宅二三子赠答诗二十首·石答竹",
    "author": "卢仝",
    "content": [
      "石报孤竹君，此客甚高调。",
      "共我相共痴，不怕主人天下笑。",
      "我非蛱蝶儿，我非桃李枝。",
      "不要儿女扑，不要春风吹。",
      "苔藓印我面，雨露皴我皮。",
      "此故不嫌我，突兀蒙相知。",
      "此客即西归，我心徒依依。",
      "我欲随客去，累重不解飞。",
      "知弟虚心亦待客，此客何以共报之。"
    ]
  },
  {
    "volume": 387,
    "sequence": 34,
    "title": "萧宅二三子赠答诗二十首·竹请客",
    "author": "卢仝",
    "content": [
      "我本泰山阿，避地到南国。",
      "主人欲移家，我亦要归北。",
      "上客幸先归，愿托归飞翼。",
      "唯将翛翛风，累路报恩德。"
    ]
  },
  {
    "volume": 387,
    "sequence": 35,
    "title": "萧宅二三子赠答诗二十首·客谢竹",
    "author": "卢仝",
    "content": [
      "扬州驳杂地，不辨龙蜥蜴。",
      "客身正干枯，行处无膏泽。",
      "太山道不远，相庇实无力。",
      "君若随我行，必有煎茶厄。"
    ]
  },
  {
    "volume": 387,
    "sequence": 36,
    "title": "萧宅二三子赠答诗二十首·石请客",
    "author": "卢仝",
    "content": [
      "启母是诸母，三十六峰是诸父。",
      "知君家近父母家，小人安得不怀土。",
      "怜君与我金石交，君归可得共载否。",
      "小人无以报君恩，使君池亭风月古。"
    ]
  },
  {
    "volume": 387,
    "sequence": 37,
    "title": "萧宅二三子赠答诗二十首·客谢石",
    "author": "卢仝",
    "content": [
      "我有水竹庄，甚近嵩之巅。",
      "是君归休处，可以终天年。",
      "虽有提携劳，不忧粮食钱。",
      "但恐主人心，疑我相钓竿。"
    ]
  },
  {
    "volume": 387,
    "sequence": 38,
    "title": "萧宅二三子赠答诗二十首·石再请客",
    "author": "卢仝",
    "content": [
      "主人若知我，应喜我结得君。",
      "主人不知我，我住何求于主人。",
      "我在天地间，自是一片物。",
      "可得杠压我，使我头不出。"
    ]
  },
  {
    "volume": 387,
    "sequence": 39,
    "title": "萧宅二三子赠答诗二十首·客许石",
    "author": "卢仝",
    "content": [
      "石公说道理，句句出凡格。",
      "相知贵知心，岂恨主为客。",
      "过须归去来，旦晚上无厄。",
      "主人诚贤人，多应不相责。"
    ]
  },
  {
    "volume": 387,
    "sequence": 40,
    "title": "萧宅二三子赠答诗二十首·井请客",
    "author": "卢仝",
    "content": [
      "我生天地间，颇是往还数。",
      "已效炊爨劳，我亦不愿住。",
      "君有造化力，在君一降顾。",
      "我愿拔黄泉，轻举随君去。"
    ]
  },
  {
    "volume": 387,
    "sequence": 41,
    "title": "萧宅二三子赠答诗二十首·客谢井",
    "author": "卢仝",
    "content": [
      "改邑不改井，此是井卦辞。",
      "井公莫怪惊，说我成憨痴。",
      "我纵有神力，争敢将公归。",
      "扬州恶百姓，疑我卷地皮。"
    ]
  },
  {
    "volume": 387,
    "sequence": 42,
    "title": "萧宅二三子赠答诗二十首·马兰请客",
    "author": "卢仝",
    "content": [
      "兰兰是小草，不怕郎君骂。",
      "愿得随君行，暂到嵩山下。"
    ]
  },
  {
    "volume": 387,
    "sequence": 43,
    "title": "萧宅二三子赠答诗二十首·客请马兰",
    "author": "卢仝",
    "content": [
      "嵩山未必怜兰兰，兰兰已受郎君恩。",
      "不须刷帚跳踪走，只拟兰浪出其门。"
    ]
  },
  {
    "volume": 387,
    "sequence": 44,
    "title": "萧宅二三子赠答诗二十首·蛱蝶请客",
    "author": "卢仝",
    "content": [
      "粉末为四体，春风为生涯。",
      "愿得纷飞去，与君为眼花。"
    ]
  },
  {
    "volume": 387,
    "sequence": 45,
    "title": "萧宅二三子赠答诗二十首·客答蛱蝶",
    "author": "卢仝",
    "content": [
      "君是轻薄子，莫窥君子肠。",
      "且须看雀儿，雀儿衔尔将。"
    ]
  },
  {
    "volume": 387,
    "sequence": 46,
    "title": "萧宅二三子赠答诗二十首·虾蟆请客",
    "author": "卢仝",
    "content": [
      "凡有水竹处，我曹长先行。",
      "愿君借我一勺水，与君昼夜歌德声。"
    ]
  },
  {
    "volume": 387,
    "sequence": 47,
    "title": "萧宅二三子赠答诗二十首·客请虾蟆",
    "author": "卢仝",
    "content": [
      "虾蟆蟆，叩头莫语人闻声。",
      "扬州虾蚬忽得便，腥臊臭秽逐我行。",
      "我身化作青泥坑。"
    ]
  }
]