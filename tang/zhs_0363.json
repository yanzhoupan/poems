[
  {
    "volume": 363,
    "sequence": 1,
    "title": "和李六侍御文宣王庙释奠作",
    "author": "刘禹锡",
    "content": [
      "叹息鲁先师，生逢周室卑。",
      "有心律天道，无位救陵夷。",
      "历聘不能用，领徒空尔为。",
      "儒风正礼乐，旅象入蓍龟。",
      "西狩非其应，中都安足施。",
      "世衰由我贱，泣下为人悲。",
      "遗教光文德，兴王叶梦期。",
      "土田封后胤，冕服饰虚仪。",
      "钟鼓胶庠荐，牲牢郡邑祠。",
      "闻君喟然叹，偏在上丁时。"
    ]
  },
  {
    "volume": 363,
    "sequence": 2,
    "title": "和窦中丞晚入容江作",
    "author": "刘禹锡",
    "content": [
      "汉郡三十六，郁林东南遥。",
      "人伦选清臣，天外颁诏条。",
      "桂水步秋浪，火山凌雾朝。",
      "分圻辨风物，入境闻讴谣。",
      "莎岸见长亭，烟林隔丽谯。",
      "日落舟益驶，川平旗自飘。",
      "珠浦远明灭，金沙晴动摇。",
      "一吟道中作，离思悬层霄。"
    ]
  },
  {
    "volume": 363,
    "sequence": 3,
    "title": "南海马大夫见惠著述三通勒成四帙…钦受嘉贶诗以谢之",
    "author": "刘禹锡",
    "content": [
      "红旗阅五兵，绛帐领诸生。",
      "味道轻鼎食，退公犹笔耕。",
      "青箱传学远，金匮纳书成。",
      "一瞬见前事，九流当抗行。",
      "编蒲曾苦思，垂竹愧无名。",
      "今日承芳讯，谁言赠衮荣。"
    ]
  },
  {
    "volume": 363,
    "sequence": 4,
    "title": "和杨侍郎初至郴州纪事书情题郡斋八韵",
    "author": "刘禹锡",
    "content": [
      "旌节下朝台，分圭从北回。",
      "城头鹤立处，驿树凤栖来。",
      "旧路芳尘在，新恩馹骑催。",
      "里闾风偃草，鼓舞抃成雷。",
      "吏散山禽啭，庭香夏蕊开。",
      "郡斋堪四望，壁记有三台。",
      "人讶征黄晚，文非吊屈哀。",
      "一吟梁甫曲，知是卧龙才。"
    ]
  },
  {
    "volume": 363,
    "sequence": 5,
    "title": "和东川王相公新涨驿池八韵",
    "author": "刘禹锡",
    "content": [
      "今日池塘上，初移造物权。",
      "苞蔵成别岛，沿浊致清涟。",
      "变化生言下，蓬瀛落眼前。",
      "泛觞惊翠羽，开幕对红莲。",
      "远写风光入，明含气象全。",
      "渚烟笼驿树，波日漾宾筵。",
      "曲岸留缇骑，中流转彩船。",
      "无因接元礼，共载比神仙。"
    ]
  },
  {
    "volume": 363,
    "sequence": 6,
    "title": "酬杨八庶子喜韩吴兴与余同迁见赠（依本韵次用）",
    "author": "刘禹锡",
    "content": [
      "早遇圣明朝，雁行登九霄。",
      "文轻傅武仲，酒逼盖宽饶。",
      "舍矢同瞻鹄，当筵共赛枭。",
      "琢磨三益重，唱和五音调。",
      "台柏烟常起，池荷香暗飘。",
      "星文辞北极，旗影度东辽。",
      "直道由来黜，浮名岂敢要。",
      "三湘与百越，雨散又云摇。",
      "远守惭侯籍，征还荷诏条。",
      "悴容唯舌在，别恨几魂销。",
      "满眼悲陈事，逢人少旧僚。",
      "烟霞为老伴，蒲柳任先凋。",
      "虎绶悬新印，龙舼理去桡。",
      "断肠天北郡，携手洛阳桥。",
      "幢盖今虽贵，弓旌会见招。",
      "其如草玄客，空宇久寥寥。"
    ]
  },
  {
    "volume": 363,
    "sequence": 7,
    "title": "和兵部郑侍郎省中四松诗十韵",
    "author": "刘禹锡",
    "content": [
      "右相历中台，移松武库栽。",
      "紫茸抽组绶，青实长玫瑰。",
      "便有干霄势，看成构厦材。",
      "数分天柱半，影逐日轮回。",
      "旧赏台阶去，新知谷口来。",
      "息阴常仰望，玩境几裴回。",
      "翠粒晴悬露，苍鳞雨起苔。",
      "凝音助瑶瑟，飘蕊泛金罍。",
      "月桂花遥烛，星榆叶对开。",
      "终须似鸡树，荣茂近昭回。"
    ]
  },
  {
    "volume": 363,
    "sequence": 8,
    "title": "酬郑州权舍人见寄二十韵",
    "author": "刘禹锡",
    "content": [
      "朱户凌晨启，碧梧含早凉。",
      "人从桔柣至，书到漆沮傍。",
      "抃会因佳句，情深取断章。",
      "惬心同笑语，入耳胜笙簧。",
      "忆昔三条路，居邻数仞墙。",
      "学堂青玉案，彩服紫罗囊。",
      "麟角看成就，龙驹见抑扬。",
      "彀中飞一箭，云际落双鶬。",
      "甸邑叨前列，天台愧后行。",
      "鲤庭传事业，鸡树遂翱翔。",
      "书殿连鳷鹊，神池接凤凰。",
      "追游蒙尚齿，惠好结中肠。",
      "铩翮方抬举，危根易损伤。",
      "一麾怜弃置，五字借恩光。",
      "汝海崆峒秀，溱流芍药芳。",
      "风行能偃草，境静不争桑。",
      "转旆趋关右，颁条匝渭阳。",
      "病吟犹有思，老醉已无狂。",
      "尘满鸿沟道，沙惊白狄乡。",
      "伫闻黄纸诏，促召紫微郎。"
    ]
  },
  {
    "volume": 363,
    "sequence": 9,
    "title": "和牛相公题姑苏所寄太湖石兼寄李苏州",
    "author": "刘禹锡",
    "content": [
      "震泽生奇石，沉潜得地灵。",
      "初辞水府出，犹带龙宫腥。",
      "发自江湖国，来荣卿相庭。",
      "从风夏云势，上汉古查形。",
      "拂拭鱼鳞见，铿锵玉韵聆。",
      "烟波含宿润，苔藓助新青。",
      "嵌穴胡雏貌，纤铓虫篆铭。",
      "孱颜傲林薄，飞动向雷霆。",
      "烦热近还散，馀酲见便醒。",
      "凡禽不敢息，浮壒莫能停。",
      "静称垂松盖，鲜宜映鹤翎。",
      "忘忧常目击，素尚与心冥。",
      "眇小欺湘燕，团圆笑落星。",
      "徒然想融结，安可测年龄。",
      "采取询乡耋，搜求按旧经。",
      "垂钩入空隙，隔浪动晶荧。",
      "有获人争贺，欢谣众共听。",
      "一州惊阅宝，千里远扬舲。",
      "睹物洛阳陌，怀人吴御亭。",
      "寄言垂天翼，早晚起沧溟。"
    ]
  },
  {
    "volume": 363,
    "sequence": 10,
    "title": "浙西李大夫述梦四十韵并浙东元相公酬和斐然继声",
    "author": "刘禹锡",
    "content": [
      "位是才能取，时因际会遭。",
      "羽仪呈鸑鷟，铓刃试豪曹。",
      "洛下推年少，山东许地高。",
      "门承金铉鼎，家有玉璜韬。",
      "海浪扶鹏翅，天风引骥髦。",
      "便知蓬阁閟，不识鲁衣褒。",
      "兴发春塘草，魂交益部刀。",
      "形开犹抱膝，烛尽遽挥毫。",
      "昔仕当初筮，逢时咏载橐。",
      "怀铅辨虫蠹，染素学鹅毛。",
      "车骑方休汝，归来欲效陶。",
      "南台资謇谔，内署选风骚。",
      "羽化如乘鲤，楼居旧冠鳌。",
      "美香焚湿麝，名果赐干萄。",
      "议赦蝇栖笔，邀歌蚁泛醪。",
      "代言无所戏，谢表自称叨。",
      "兰焰凝芳泽，芝泥莹玉膏。",
      "对频声价出，直久梦魂劳。",
      "草诏令归马，批章答献獒。",
      "银花悬院榜，翠羽映帘绦。",
      "讽谏欣然纳，奇觚率尔操。",
      "禁中时谔谔，天下免忉忉。",
      "左顾龟成印，双飞鹄织袍。",
      "谢宾缘地密，洁己是心豪。",
      "五日思归沐，三春羡众邀。",
      "茶炉依绿笋，棋局就红桃。",
      "溟海桑潜变，阴阳炭暗熬。",
      "仙成脱屣去，臣恋捧弓号。",
      "建节辞乌柏，宣风看鹭涛。",
      "土山京口峻，铁瓮郡城牢。",
      "曲岛花千树，官池水一篙。",
      "莺来和丝管，雁起拂麾旄。",
      "宛转倾罗扇，回旋堕玉搔。",
      "罚筹长竖纛，觥盏样如舠。",
      "山是千重障，江为四面濠。",
      "卧龙曾得雨，孤鹤尚鸣皋。",
      "剑用雄开匣，弓闲蛰受弢。",
      "凤姿尝在竹，鷃羽不离蒿。",
      "吴越分双镇，东西接万艘。",
      "今朝比潘陆，江海更滔滔。"
    ]
  },
  {
    "volume": 363,
    "sequence": 11,
    "title": "和浙西李大夫伊川卜居",
    "author": "刘禹锡",
    "content": [
      "早入八元数，尝承三接恩。",
      "飞鸣天上路，镇压海西门。",
      "清望寰中许，高情物外存。",
      "时来诚不让，归去每形言。",
      "洛下思招隐，江干厌作藩。",
      "按经修道具，依样买山村。",
      "开凿随人化，幽阴为律暄。",
      "远移难得树，立变旧荒园。",
      "绝塞通潜径，平泉占上原。",
      "烟霞遥在想，簿领益为繁。",
      "丹禁虚东閤，苍生望北辕。",
      "徒令双白鹤，五里自翩翻。"
    ]
  },
  {
    "volume": 363,
    "sequence": 12,
    "title": "省试风光草际浮",
    "author": "刘禹锡",
    "content": [
      "熙熙春景霁，草绿春光丽。",
      "的历乱相鲜，葳蕤互亏蔽。",
      "乍疑芊绵里，稍动丰茸际。",
      "影碎翻崇兰，浮香转丛蕙。",
      "含烟绚碧彩，带露如珠缀。",
      "幸因采掇日，况此临芳岁。"
    ]
  },
  {
    "volume": 363,
    "sequence": 13,
    "title": "历阳书事七十韵",
    "author": "刘禹锡",
    "content": [
      "一夕为湖地，千年列郡名。",
      "霸王迷路处，亚父所封城。",
      "汉置东南尉，梁分肘腋兵。",
      "本吴风俗剽，兼楚语音伧。",
      "沸井今无涌，乌江旧有名。",
      "土台游柱史，石室隐彭铿。",
      "曹操祠犹在，濡须坞未平。",
      "海潮随月大，江水应春生。",
      "忆昨深山里，终朝看火耕。",
      "鱼书来北阙，鹢首下南荆。",
      "云雨巫山暗，蕙兰湘水清。",
      "章华树已失，鄂渚草来迎。",
      "庐阜香炉出，湓城粉堞明。",
      "雁飞彭蠡暮，鸦噪大雷晴。",
      "平野分风使，恬和趁夜程。",
      "贵池登陆峻，舂谷渡桥鸣。",
      "骆驿主人问，悲欢故旧情。",
      "几年方一面，卜昼便三更。",
      "助喜杯盘盛，忘机笑语訇。",
      "管清疑警鹤，弦巧似娇莺。",
      "炽炭烘蹲兽，华茵织斗鲸。",
      "回裾飘雾雨，急节堕琼英。",
      "敛黛凝愁色，施钿耀翠晶。",
      "容华本南国，妆束学西京。",
      "日落方收鼓，天寒更炙笙。",
      "促筵交履舄，痛饮倒簪缨。",
      "谑浪容优孟，娇怜许智琼。",
      "蔽明添翠帟，命烛拄金茎。",
      "坐久罗衣皱，杯频粉面騂。",
      "兴来从请曲，意堕即飞觥。",
      "令急重须改，欢冯醉尽呈。",
      "诘朝还选胜，来日又寻盟。",
      "道别殷勤惜，邀筵次第争。",
      "唯闻嗟短景，不复有馀酲。",
      "众散扃朱户，相携话素诚。",
      "晤言犹亹亹，残漏自丁丁。",
      "出祖千夫拥，行厨五熟烹。",
      "离亭临野水，别思入哀筝。",
      "接境人情洽，方冬馔具精。",
      "中流为界道，隔岸数飞甍。",
      "沙浦王浑镇，沧洲谢脁城。",
      "望夫人化石，梦帝日环营。",
      "半渡趋津吏，缘堤簇郡甿。",
      "场黄堆晚稻，篱碧见冬菁。",
      "里社争来献，壶浆各自擎。",
      "鸱夷倾底写，粔籹斗成□。",
      "采石风传柝，新林暮击钲。",
      "茧纶牵拨剌，犀焰照澄泓。",
      "露冕观原野，前驱抗旆旌。",
      "分庭展宾主，望阙拜恩荣。",
      "比屋惸嫠辈，连年水旱并。",
      "遐思常后已，下令必先庚。",
      "远岫低屏列，支流曲带萦。",
      "湖鱼香胜肉，官酒重于饧。",
      "忆昔泉源变，斯须地轴倾。",
      "鸡笼为石颗，龟眼入泥坑。",
      "事系人风重，官从物论轻。",
      "江春俄澹荡，楼月几亏盈。",
      "柳长千丝宛，田塍一线絣。",
      "游鱼将婢从，野雉见媒惊。",
      "波净攒凫鹊，洲香发杜蘅。",
      "一钟菰葑米，千里水葵羹。",
      "受谴时方久，分忧政未成。",
      "比琼虽碌碌，于铁尚铮铮。",
      "早忝登三署，曾闻奏六英。",
      "无能甘负弩，不慎在提衡。",
      "口语成中遘，毛衣阻上征。",
      "时闻关利钝，智亦有聋盲。",
      "昔愧山东妙，今惭海内兄。",
      "后来登甲乙，早已在蓬瀛。",
      "心托秦明镜，才非楚白珩。",
      "齿衰亲药物，宦薄傲公卿。",
      "捧日皆元老，宣风尽大彭。",
      "好令朝集使，结束赴新正。"
    ]
  },
  {
    "volume": 363,
    "sequence": 14,
    "title": "和武中丞秋日寄怀简诸僚故",
    "author": "刘禹锡",
    "content": [
      "退朝还公府，骑吹息繁阴。",
      "吏散秋庭寂，乌啼烟树深。",
      "威生奉白简，道胜外华簪。",
      "风物清远目，功名怀寸阴。",
      "云衢念前侣，彩翰写冲襟。",
      "凉菊照幽径，败荷攒碧浔。",
      "感时江海思，报国松筠心。",
      "空愧寿陵步，芳尘何处寻。"
    ]
  },
  {
    "volume": 363,
    "sequence": 15,
    "title": "和令狐相公春日寻花有怀白侍郎阁老",
    "author": "刘禹锡",
    "content": [
      "芳菲满雍州，鸾凤许同游。",
      "花径须深入，时光不少留。",
      "色鲜由树嫩，枝亚为房稠。",
      "静对仍持酒，高看特上楼。",
      "晴宜连夜赏，雨便一年休。",
      "共忆秋官处，馀霞曲水头。"
    ]
  }
]