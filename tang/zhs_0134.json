[
  {
    "volume": 134,
    "sequence": 1,
    "title": "塞下曲",
    "author": "李颀",
    "content": [
      "少年学骑射，勇冠并州儿。",
      "直爱出身早，边功沙漠垂。",
      "戎鞭腰下插，羌笛雪中吹。",
      "膂力今应尽，将军犹未知。"
    ]
  },
  {
    "volume": 134,
    "sequence": 2,
    "title": "寄镜湖朱处士",
    "author": "李颀",
    "content": [
      "澄霁晚流阔，微风吹绿蘋。",
      "鳞鳞远峰见，淡淡平湖春。",
      "芳草日堪把，白云心所亲。",
      "何时可为乐，梦里东山人。"
    ]
  },
  {
    "volume": 134,
    "sequence": 3,
    "title": "宴陈十六楼（楼枕金谷）",
    "author": "李颀",
    "content": [
      "西楼对金谷，此地古人心。",
      "白日落庭内，黄花生涧阴。",
      "四邻见疏木，万井度寒砧。",
      "石上题诗处，千年留至今。"
    ]
  },
  {
    "volume": 134,
    "sequence": 4,
    "title": "送相里造入京",
    "author": "李颀",
    "content": [
      "子月过秦正，寒云覆洛城。",
      "嗟君未得志，犹作苦辛行。",
      "暖酒嫌衣薄，瞻风候雨晴。",
      "春官含笑待，驱马速前程。"
    ]
  },
  {
    "volume": 134,
    "sequence": 5,
    "title": "送钱子入京",
    "author": "李颀",
    "content": [
      "夜梦还京北，乡心恨捣衣。",
      "朝逢入秦使，走马唤君归。",
      "驿路清霜下，关门黄叶稀。",
      "还家应信宿，看子速如飞。"
    ]
  },
  {
    "volume": 134,
    "sequence": 6,
    "title": "送綦毋三寺中赋得纱灯",
    "author": "李颀",
    "content": [
      "禅室吐香烬，轻纱笼翠烟。",
      "长绳挂青竹，百尺垂红莲。",
      "熠爚众星下，玲珑双塔前。",
      "含光待明发，此别岂徒然。"
    ]
  },
  {
    "volume": 134,
    "sequence": 7,
    "title": "送人尉闽中",
    "author": "李颀",
    "content": [
      "可叹芳菲日，分为万里情。",
      "阊门折垂柳，御苑听残莺。",
      "海戍通闽邑，江航过楚城。",
      "客心君莫问，春草是王程。"
    ]
  },
  {
    "volume": 134,
    "sequence": 8,
    "title": "送人归沔南",
    "author": "李颀",
    "content": [
      "梅花今正发，失路复何如。",
      "旧国云山在，新年风景馀。",
      "春饶汉阳梦，日寄武陵书。",
      "可即明时老，临川莫羡鱼。"
    ]
  },
  {
    "volume": 134,
    "sequence": 9,
    "title": "送卢逸人",
    "author": "李颀",
    "content": [
      "洛阳为此别，携手更何时。",
      "不复人间见，只应海上期。",
      "清谿入云木，白首卧茅茨。",
      "共惜卢敖去，天边望所思。"
    ]
  },
  {
    "volume": 134,
    "sequence": 10,
    "title": "送顾朝阳还吴",
    "author": "李颀",
    "content": [
      "寂寞俱不偶，裹粮空入秦。",
      "宦途已可识，归卧包山春。",
      "旧国指飞鸟，沧波愁旅人。",
      "开樽洛水上，怨别柳花新。"
    ]
  },
  {
    "volume": 134,
    "sequence": 11,
    "title": "送窦参军",
    "author": "李颀",
    "content": [
      "城南送归客，举酒对林峦。",
      "暄鸟迎风啭，春衣度雨寒。",
      "桃花开翠幕，柳色拂金鞍。",
      "公子何时至，无令芳草阑。"
    ]
  },
  {
    "volume": 134,
    "sequence": 12,
    "title": "望秦川",
    "author": "李颀",
    "content": [
      "秦川朝望迥，日出正东峰。",
      "远近山河净，逶迤城阙重。",
      "秋声万户竹，寒色五陵松。",
      "客有归欤叹，凄其霜露浓。"
    ]
  },
  {
    "volume": 134,
    "sequence": 13,
    "title": "晚归东园",
    "author": "李颀",
    "content": [
      "荆扉带郊郭，稼穑满东菑。",
      "倚杖寒山暮，鸣梭秋叶时。",
      "回云覆阴谷，返景照霜梨。",
      "澹泊真吾事，清风别自兹。"
    ]
  },
  {
    "volume": 134,
    "sequence": 14,
    "title": "觉公院施鸟石台",
    "author": "李颀",
    "content": [
      "石台置香饭，斋后施诸禽。",
      "童子亦知善，众生无惧心。",
      "苔痕苍晓露，盘势出香林。",
      "锡杖或围绕，吾师一念深。"
    ]
  },
  {
    "volume": 134,
    "sequence": 15,
    "title": "篱笋",
    "author": "李颀",
    "content": [
      "东园长新笋，映日复穿篱。",
      "迸出依青嶂，攒生伴绿池。",
      "色因林向背，行逐地高卑。",
      "但恐春将老，青青独尔为。"
    ]
  },
  {
    "volume": 134,
    "sequence": 16,
    "title": "达奚吏部夫人寇氏挽歌",
    "author": "李颀",
    "content": [
      "存殁令名传，青青松柏田。",
      "事姑称孝妇，生子继先贤。",
      "露湿铭旌重，风吹卤簿前。",
      "阴堂从此闭，谁诵女师篇。"
    ]
  },
  {
    "volume": 134,
    "sequence": 17,
    "title": "寄司勋卢员外",
    "author": "李颀",
    "content": [
      "流澌腊月下河阳，草色新年发建章。",
      "秦地立春传太史，汉宫题柱忆仙郎。",
      "归鸿欲度千门雪，侍女新添五夜香。",
      "早晚荐雄文似者，故人今已赋长杨。"
    ]
  },
  {
    "volume": 134,
    "sequence": 18,
    "title": "寄綦毋三",
    "author": "李颀",
    "content": [
      "新加大邑绶仍黄，近与单车去洛阳。",
      "顾眄一过丞相府，风流三接令公香。",
      "南川粳稻花侵县，西岭云霞色满堂。",
      "共道进贤蒙上赏，看君几岁作台郎。"
    ]
  },
  {
    "volume": 134,
    "sequence": 19,
    "title": "送魏万之京",
    "author": "李颀",
    "content": [
      "朝闻游子唱离歌，昨夜微霜初渡河。",
      "鸿雁不堪愁里听，云山况是客中过。",
      "关城树色催寒近，御苑砧声向晚多。",
      "莫见长安行乐处，空令岁月易蹉跎。"
    ]
  },
  {
    "volume": 134,
    "sequence": 20,
    "title": "送李回",
    "author": "李颀",
    "content": [
      "知君官属大司农，诏幸骊山职事雄。",
      "岁发金钱供御府，昼看仙液注离宫。",
      "千岩曙雪旌门上，十月寒花辇路中。",
      "不睹声明与文物，自伤流滞去关东。"
    ]
  },
  {
    "volume": 134,
    "sequence": 21,
    "title": "宿莹公禅房闻梵",
    "author": "李颀",
    "content": [
      "花宫仙梵远微微，月隐高城钟漏稀。",
      "夜动霜林惊落叶，晓闻天籁发清机。",
      "萧条已入寒空静，飒沓仍随秋雨飞。",
      "始觉浮生无住著，顿令心地欲皈依。"
    ]
  },
  {
    "volume": 134,
    "sequence": 22,
    "title": "题璿公山池",
    "author": "李颀",
    "content": [
      "远公遁迹庐山岑，开士幽居祇树林。",
      "片石孤峰窥色相，清池皓月照禅心。",
      "指挥如意天花落，坐卧闲房春草深。",
      "此外俗尘都不染，惟馀玄度得相寻。"
    ]
  },
  {
    "volume": 134,
    "sequence": 23,
    "title": "题卢五旧居",
    "author": "李颀",
    "content": [
      "物在人亡无见期，闲庭系马不胜悲。",
      "窗前绿竹生空地，门外青山如旧时。",
      "怅望秋天鸣坠叶，巑岏枯柳宿寒鸱。",
      "忆君泪落东流水，岁岁花开知为谁。"
    ]
  },
  {
    "volume": 134,
    "sequence": 24,
    "title": "赠别张兵曹",
    "author": "李颀",
    "content": [
      "汉家萧相国，功盖五诸侯。",
      "勋业河山重，丹青锡命优。",
      "君为禁脔婿，争看玉人游。",
      "荀令焚香日，潘郎振藻秋。",
      "新成鹦鹉赋，能衣鹔鹴裘。",
      "不惮轩车远，仍寻薜荔幽。",
      "苑梨飞绛叶，伊水净寒流。",
      "雪满故关道，云遮祥凤楼。",
      "一身轻寸禄，万物任虚舟。",
      "别后如相问，沧波双白鸥。"
    ]
  },
  {
    "volume": 134,
    "sequence": 25,
    "title": "宿香山寺石楼",
    "author": "李颀",
    "content": [
      "夜宿翠微半，高楼闻暗泉。",
      "渔舟带远火，山磬发孤烟。",
      "衣拂云松外，门清河汉边。",
      "峰峦低枕席，世界接人天。",
      "霭霭花出雾，辉辉星映川。",
      "东林曙莺满，惆怅欲言旋。"
    ]
  },
  {
    "volume": 134,
    "sequence": 26,
    "title": "圣善阁送裴迪入京",
    "author": "李颀",
    "content": [
      "云华满高阁，苔色上钩栏。",
      "药草空阶静，梧桐返照寒。",
      "清吟可愈疾，携手暂同欢。",
      "坠叶和金磬，饥乌鸣露盘。",
      "伊流惜东别，灞水向西看。",
      "旧托含香署，云霄何足难。"
    ]
  },
  {
    "volume": 134,
    "sequence": 27,
    "title": "奉送漪叔游颍川兼谒淮阳太守",
    "author": "李颀",
    "content": [
      "罢吏今何适，辞家方独行。",
      "嵩阳入归梦，颍水半前程。",
      "闻道淮阳守，东南卧理清。",
      "郡斋观政日，人马望乡情。",
      "叠岭雪初霁，寒砧霜后鸣。",
      "临川嗟拜手，寂寞事躬耕。"
    ]
  },
  {
    "volume": 134,
    "sequence": 28,
    "title": "二妃庙送裴侍御使桂阳",
    "author": "李颀",
    "content": [
      "沅上秋草晚，苍苍尧女祠。",
      "无人见精魄，万古寒猿悲。",
      "桂水身殁后，椒浆神降时。",
      "回云迎赤豹，骤雨飒文狸。",
      "受命出炎海，焚香征楚词。",
      "乘骢感遗迹，一吊清川湄。"
    ]
  },
  {
    "volume": 134,
    "sequence": 29,
    "title": "送暨道士还玉清观",
    "author": "李颀",
    "content": [
      "仙宫有名籍，度世吴江濆。",
      "大道本无我，青春长与君。",
      "中州俄已到，至理得而闻。",
      "明主降黄屋，时人看白云。",
      "空山何窈窕，三秀日氛氲。",
      "遂此留书客，超遥烟驾分。"
    ]
  },
  {
    "volume": 134,
    "sequence": 30,
    "title": "送刘主簿归金坛",
    "author": "李颀",
    "content": [
      "与子十年旧，其如离别何。",
      "宦游邻故国，归梦是沧波。",
      "京口青山远，金陵芳草多。",
      "云帆晓容裔，江日昼清和。",
      "县郭舟人饮，津亭渔者歌。",
      "茅山有仙洞，羡尔再经过。"
    ]
  },
  {
    "volume": 134,
    "sequence": 31,
    "title": "送卢少府赴延陵",
    "author": "李颀",
    "content": [
      "问君从宦所，何日府中趋。",
      "遥指金陵县，青山天一隅。",
      "行人怀寸禄，小吏献新图。",
      "北固波涛险，南天风俗殊。",
      "春江连橘柚，晚景媚菰蒲。",
      "漠漠花生渚，亭亭云过湖。",
      "滩沙映村火，水雾敛樯乌。",
      "回首东门路，乡书不可无。"
    ]
  },
  {
    "volume": 134,
    "sequence": 32,
    "title": "送皇甫曾游襄阳山水兼谒韦太守",
    "author": "李颀",
    "content": [
      "岘山枕襄阳，滔滔江汉长。",
      "山深卧龙宅，水净斩蛟乡。",
      "元凯春秋传，昭明文选堂。",
      "风流满今古，烟岛思微茫。",
      "白雁暮冲雪，青林寒带霜。",
      "芦花独戍晚，柑实万家香。",
      "旧国欲兹别，轻舟眇未央。",
      "百花亭漫漫，一柱观苍苍。",
      "按俗荆南牧，持衡吏部郎。",
      "逢君立五马，应醉习家塘。"
    ]
  },
  {
    "volume": 134,
    "sequence": 33,
    "title": "龙门送裴侍御监五岭选",
    "author": "李颀",
    "content": [
      "万里番禺地，官人继帝忧。",
      "君为柱下史，将命出东周。",
      "歇马傍川路，张灯临石楼。",
      "棱棱静疏木，濞濞响寒流。",
      "榔叶四荒外，梅花五岭头。",
      "明珠尉佗国，翠羽夜郎洲。",
      "夷俗富珍产，土风资宦游。",
      "心清物不杂，弊革事无留。",
      "举善必称最，持奸当去尤。",
      "何辞桂江远，今日用贤秋。"
    ]
  },
  {
    "volume": 134,
    "sequence": 34,
    "title": "送乔琳",
    "author": "李颀",
    "content": [
      "草绿小平津，花开伊水滨。",
      "今君不得意，孤负帝乡春。",
      "口不言金帛，心常任屈伸。",
      "阮公惟饮酒，陶令肯羞贫。",
      "阳羡风流地，沧江游寓人。",
      "菱歌五湖远，桂树八公邻。",
      "青鸟迎孤棹，白云随一身。",
      "潮随秣陵上，月映石头新。",
      "未可逃名利，应须在缙绅。",
      "汀洲芳杜色，劝尔暂垂纶。"
    ]
  },
  {
    "volume": 134,
    "sequence": 35,
    "title": "题少府监李丞山池",
    "author": "李颀",
    "content": [
      "能向府亭内，置兹山与林。",
      "他人骕骦马，而我薜萝心。",
      "雨止禁门肃，莺啼官柳深。",
      "长廊閟军器，积水背城阴。",
      "窗外王孙草，床头中散琴。",
      "清风多仰慕，吾亦尔知音。"
    ]
  },
  {
    "volume": 134,
    "sequence": 36,
    "title": "长寿寺粲公院新甃井",
    "author": "李颀",
    "content": [
      "僧房来往久，露井每同观。",
      "白石抱新甃，苍苔依旧栏。",
      "空瓶宛转下，长绠辘轳盘。",
      "境界因心净，泉源见底寒。",
      "钟鸣时灌顶，对此日闲安。"
    ]
  },
  {
    "volume": 134,
    "sequence": 37,
    "title": "魏仓曹宅各赋一物得当轩石竹",
    "author": "李颀",
    "content": [
      "罗生殊众色，独为表华滋。",
      "虽杂蕙兰处，无争桃李时。",
      "同人趋府暇，落日后庭期。",
      "密叶散红点，灵条惊紫蕤。",
      "芳菲看不厌，采摘愿来兹。"
    ]
  },
  {
    "volume": 134,
    "sequence": 38,
    "title": "奉送五叔入京兼寄綦毋三",
    "author": "李颀",
    "content": [
      "云阴带残日，怅别此何时。",
      "欲望黄山道，无由见所思。"
    ]
  },
  {
    "volume": 134,
    "sequence": 39,
    "title": "寄韩鹏",
    "author": "李颀",
    "content": [
      "为政心闲物自闲，朝看飞鸟暮飞还。",
      "寄书河上神明宰，羡尔城头姑射山。"
    ]
  },
  {
    "volume": 134,
    "sequence": 40,
    "title": "百花原（一作王昌龄《出塞行》）",
    "author": "李颀",
    "content": [
      "百花原头望京师，黄河水流无已时。",
      "穷秋旷野行人绝，马首东来知是谁"
    ]
  },
  {
    "volume": 134,
    "sequence": 41,
    "title": "遇刘五",
    "author": "李颀",
    "content": [
      "洛阳一别梨花新，黄鸟飞飞逢故人。",
      "携手当年共为乐，无惊蕙草惜残春。"
    ]
  },
  {
    "volume": 134,
    "sequence": 42,
    "title": "送崔婴赴汉阳",
    "author": "李颀",
    "content": [
      "中外相连弟与兄，新加小县子男名。",
      "才年三十佩铜印，知尔弦歌汉水清。"
    ]
  },
  {
    "volume": 134,
    "sequence": 43,
    "title": "送五叔入京兼寄綦毋三",
    "author": "李颀",
    "content": [
      "吏部明年拜官后，西城必与故人期。",
      "寄书春草年年色，莫道相逢玉女祠。"
    ]
  },
  {
    "volume": 134,
    "sequence": 44,
    "title": "野老曝背",
    "author": "李颀",
    "content": [
      "百岁老翁不种田，惟知曝背乐残年。",
      "有时扪虱独搔首，目送归鸿篱下眠。"
    ]
  },
  {
    "volume": 134,
    "sequence": 45,
    "title": "送东阳王太守（末缺）",
    "author": "李颀",
    "content": [
      "江皋杜蘅绿，芳草日迟迟。",
      "桧楫今何去，星郎出守时。",
      "彤襜问风俗，明主寄惸嫠。",
      "令下不徒尔，人和当在兹。",
      "昔年经此地，微月有佳期。",
      "洞口桂花白，岩前春草滋。",
      "素沙静津濑，青壁带川坻。",
      "野鹤每孤立，林鼯常昼悲。"
    ]
  },
  {
    "volume": 134,
    "sequence": 46,
    "title": "咏张諲山水（末缺）",
    "author": "李颀",
    "content": [
      "小山破体闲支策，落日梨花照空壁。",
      "诗堪记室妒风流，画与将军作勍敌。"
    ]
  },
  {
    "volume": 134,
    "sequence": 47,
    "title": "失题（末缺）",
    "author": "李颀",
    "content": [
      "紫极殿前朝伏奏，龙华会里日相望。",
      "别离岁岁如流水，谁辨他乡与故乡。"
    ]
  }
]