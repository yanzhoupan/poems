[
  {
    "volume": 490,
    "sequence": 1,
    "title": "登长安慈恩寺塔",
    "author": "卢宗回",
    "content": [
      "东方晓日上翔鸾，西转苍龙拂露盘。",
      "渭水寒光摇藻井，玉峰晴色上朱阑。",
      "九重宫阙参差见，百二山河表里观。",
      "暂辍去蓬悲不定，一凭金界望长安。"
    ]
  },
  {
    "volume": 490,
    "sequence": 2,
    "title": "古镜歌",
    "author": "周匡物",
    "content": [
      "轩辕铸镜谁将去，曾被良工泻金取。",
      "明月中心桂不生，轻冰面上菱初吐。",
      "蛟龙久无雷雨声，鸾凤空踏莓苔舞。",
      "欲向高台对晓开，不知谁是孤光主。"
    ]
  },
  {
    "volume": 490,
    "sequence": 3,
    "title": "及第谣",
    "author": "周匡物",
    "content": [
      "水国寒消春日长，燕莺催促花枝忙。",
      "风吹金榜落凡世，三十三人名字香。",
      "遥望龙墀新得意，九天敕下多狂醉。",
      "骅骝一百三十蹄，踏破蓬莱五云地。",
      "物经千载出尘埃，从此便为天下瑞。"
    ]
  },
  {
    "volume": 490,
    "sequence": 4,
    "title": "及第后谢座主",
    "author": "周匡物",
    "content": [
      "一从东越入西秦，十度闻莺不见春。",
      "试向昆山投瓦砾，便容灵沼濯埃尘。",
      "悲欢暗负风云力，感激潜生草木身。",
      "中夜自将形影语，古来吞炭是何人。"
    ]
  },
  {
    "volume": 490,
    "sequence": 5,
    "title": "自题读书堂",
    "author": "周匡物",
    "content": [
      "窗外卷帘侵碧落，槛前敲竹响青冥。",
      "黄昏不欲留人宿，云起风生龙虎醒。"
    ]
  },
  {
    "volume": 490,
    "sequence": 6,
    "title": "应举题钱塘公馆",
    "author": "周匡物",
    "content": [
      "万里茫茫天堑遥，秦皇底事不安桥。",
      "钱塘江口无钱过，又阻西陵两信潮。"
    ]
  },
  {
    "volume": 490,
    "sequence": 7,
    "title": "题旅榇（一作葬宝鸡逆旅士人铭诗）",
    "author": "廖有方",
    "content": [
      "嗟君没世委空囊，几度劳心翰墨场。",
      "半面为君申一恸，不知何处是家乡。"
    ]
  },
  {
    "volume": 490,
    "sequence": 8,
    "title": "立春日呈宫傅侍郎",
    "author": "皇甫曙",
    "content": [
      "朝旦微风吹晓霞，散为和气满家家。",
      "不知容貌潜消落，且喜春光动物华。",
      "出问池冰犹塞岸，归寻园柳未生芽。",
      "摩娑酒瓮重封闭，待入新年共赏花。"
    ]
  },
  {
    "volume": 490,
    "sequence": 9,
    "title": "赋得玉声如乐",
    "author": "潘存实",
    "content": [
      "表质自坚贞，因人一扣鸣。",
      "静将金并响，妙与乐同声。",
      "杳杳疑风送，泠泠似曲成。",
      "韵含湘瑟切，音带舜弦清。",
      "不独藏虹气，犹能畅物情。",
      "后夔如为听，从此振琮琤。"
    ]
  },
  {
    "volume": 490,
    "sequence": 10,
    "title": "送林刺史简言之漳州",
    "author": "陈去疾",
    "content": [
      "江树欲含曛，清歌一送君。",
      "征骖辞荔浦，别袂暗松云。",
      "路狭横柯度，山深坠叶闻。",
      "明朝宿何处，未忍醉中分。"
    ]
  },
  {
    "volume": 490,
    "sequence": 11,
    "title": "忆山中",
    "author": "陈去疾",
    "content": [
      "长吟重悒然，为忆山中年。",
      "清瑟泛遥夜，乱花随暮烟。",
      "珠林馀露气，乳窦滴香泉。",
      "迹远尘埃外，花开绮藻前。",
      "岩罗云貌逸，竹抱水容妍。",
      "蕙磴飞英绕，萍潭片影悬。",
      "林藏诸曲胜，台擅一峰偏。",
      "会可标真寄，焚香对石筵。"
    ]
  },
  {
    "volume": 490,
    "sequence": 12,
    "title": "元夕京城和欧阳衮",
    "author": "陈去疾",
    "content": [
      "兰焰芳芬彻晓开，珠光新霭映人来。",
      "歌迎甲夜催银管，影动繁星缀玉台。",
      "别有朱门春澹荡，不妨芝火翠崔嵬。",
      "此时月色同沾醉，何处游轮陌上回。"
    ]
  },
  {
    "volume": 490,
    "sequence": 13,
    "title": "送韩将军之雁门",
    "author": "陈去疾",
    "content": [
      "荒塞峰烟百道驰，雁门风色暗旌旗。",
      "破围铁骑长驱疾，饮血将军转战危。",
      "画角吹开边月静，缦缨不信虏尘窥。",
      "归来长揖功成后，黄石当年故有期。"
    ]
  },
  {
    "volume": 490,
    "sequence": 14,
    "title": "赋得骐骥长鸣",
    "author": "陈去疾",
    "content": [
      "骐骥忻知己，嘶鸣忽异常。",
      "积悲摅怨抑，一举彻穹苍。",
      "迹类三年鸟，心驰五达庄。",
      "何言从蹇踬，今日逐腾骧。",
      "牛皂休维絷，天衢恣陆梁。",
      "向非逢伯乐，谁足见其长。"
    ]
  },
  {
    "volume": 490,
    "sequence": 15,
    "title": "偶题",
    "author": "陈去疾",
    "content": [
      "魂梦天南垂，宿昔万里道。",
      "池台花气深，到处生春草。"
    ]
  },
  {
    "volume": 490,
    "sequence": 16,
    "title": "春宫曲",
    "author": "陈去疾",
    "content": [
      "流莺春晓唤樱桃，花外传呼殿影高。",
      "抱里琵琶最承宠，君王敕赐玉檀槽。"
    ]
  },
  {
    "volume": 490,
    "sequence": 17,
    "title": "采莲曲",
    "author": "陈去疾",
    "content": [
      "粉光花色叶中开，荷气衣香水上来。",
      "棹响清潭见斜领，双鸳何事亦相猜。"
    ]
  },
  {
    "volume": 490,
    "sequence": 18,
    "title": "踏歌行",
    "author": "陈去疾",
    "content": [
      "鸳鸯楼下万花新，翡翠宫前百戏陈。",
      "夭矫翔龙衔火树，飞来瑞凤散芳春。",
      "仙跸初传紫禁香，瑞云开处夜花芳。",
      "繁弦促管升平调，绮缀丹莲借月光。"
    ]
  },
  {
    "volume": 490,
    "sequence": 19,
    "title": "塞下曲",
    "author": "陈去疾",
    "content": [
      "春至金河雪似花，萧条玉塞但胡沙。",
      "晓来重上关城望，惟见惊尘不见家。"
    ]
  },
  {
    "volume": 490,
    "sequence": 20,
    "title": "送人谪幽州",
    "author": "陈去疾",
    "content": [
      "临路深怀放废惭，梦中犹自忆江南。",
      "莫言塞北春风少，还胜炎荒入瘴岚。"
    ]
  },
  {
    "volume": 490,
    "sequence": 21,
    "title": "西上辞母坟",
    "author": "陈去疾",
    "content": [
      "高盖山头日影微，黄昏独立宿禽稀。",
      "林间滴酒空垂泪，不见丁宁嘱早归。"
    ]
  }
]