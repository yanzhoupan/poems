[
  {
    "volume": 625,
    "sequence": 1,
    "title": "袭美以纱巾见惠继以雅音，因次韵酬谢",
    "author": "陆龟蒙",
    "content": [
      "薄如蝉翅背斜阳，不称春前赠罱郎。",
      "初觉顶寒生远吹，预忧头白透新霜。",
      "堪窥水槛澄波影，好拂花墙亚蕊香。",
      "知有芙蓉留自戴，欲峨烟雾访黄房。"
    ]
  },
  {
    "volume": 625,
    "sequence": 2,
    "title": "闻袭美有亲迎之期因以寄贺",
    "author": "陆龟蒙",
    "content": [
      "梁鸿夫妇欲双飞，细雨轻寒拂雉衣。",
      "初下雪窗因眷恋，次乘烟幰奈光辉。",
      "参差扇影分华月，断续箫声落翠微。",
      "见说春风偏有贺，露花千朵照庭闱。"
    ]
  },
  {
    "volume": 625,
    "sequence": 3,
    "title": "袭美以巨鱼之半见分因以酬谢",
    "author": "陆龟蒙",
    "content": [
      "谁与春江上信鱼，可怜霜刃截来初。",
      "鳞隳似撤骚人屋，腹断疑伤远客书。",
      "避网几跳山影破，逆风曾蹙浪花虚。",
      "今朝最是家童喜，免泥荒畦掇野蔬。"
    ]
  },
  {
    "volume": 625,
    "sequence": 4,
    "title": "奉和袭美馆娃宫怀古次韵",
    "author": "陆龟蒙",
    "content": [
      "镂楣消落濯春雨，苍翠无言空断崖。",
      "草碧未能忘帝女，燕轻犹自识宫钗。",
      "江山只有愁容在，剑珮应和愧色埋。",
      "赖在伍员骚思少，吴王才免似荆怀。"
    ]
  },
  {
    "volume": 625,
    "sequence": 5,
    "title": "同袭美游北禅院（院即故司勋陆郎中旧宅）",
    "author": "陆龟蒙",
    "content": [
      "连延花蔓映风廊，岸帻披襟到竹房。",
      "居士只今开梵处，先生曾是草玄堂。",
      "清尊林下看香印，远岫窗中挂钵囊。",
      "今日有情消未得，欲将名理问思光。"
    ]
  },
  {
    "volume": 625,
    "sequence": 6,
    "title": "袭美以紫石砚见赠以诗迎之",
    "author": "陆龟蒙",
    "content": [
      "霞骨坚来玉自愁，琢成飞燕古钗头。",
      "澄沙脆弱闻应伏，青铁沈埋见亦羞。",
      "最称风亭批碧简，好将云窦渍寒流。",
      "君能把赠闲吟客，遍写江南物象酬。"
    ]
  },
  {
    "volume": 625,
    "sequence": 7,
    "title": "和袭美送孙发百篇游天台",
    "author": "陆龟蒙",
    "content": [
      "直应天授与诗情，百咏唯消一日成。",
      "去把彩毫挥下国，归参黄绶别春卿。",
      "闲窥碧落怀烟雾，暂向金庭隐姓名。",
      "珍重兴公徒有赋，石梁深处是君行。"
    ]
  },
  {
    "volume": 625,
    "sequence": 8,
    "title": "奉和袭美闻开元寺开笋园寄章上人",
    "author": "陆龟蒙",
    "content": [
      "春龙争地养檀栾，况是双林雨后看。",
      "迸出似毫当垤土臬，孤生如恨倚栏干。",
      "凌虚势欲齐金刹，折赠光宜照玉盘。",
      "更得锦苞零落后，粉环高下挶烟寒。"
    ]
  },
  {
    "volume": 625,
    "sequence": 9,
    "title": "蔷薇",
    "author": "陆龟蒙",
    "content": [
      "倚墙当户自横陈，致得贫家似不贫。",
      "外布芳菲虽笑日，中含芒刺欲伤人。",
      "清香往往生遥吹，狂蔓看看及四邻。",
      "遇有客来堪玩处，一端晴绮照烟新。"
    ]
  },
  {
    "volume": 625,
    "sequence": 10,
    "title": "奉和袭美开元寺佛钵诗",
    "author": "陆龟蒙",
    "content": [
      "空王初受逞神功，四钵须臾现一重。",
      "持次想添香积饭，覆时应带步罗钟。",
      "光寒好照金毛鹿，响静堪降白耳龙。",
      "从此宝函香里见，不须西去诣灵峰。"
    ]
  },
  {
    "volume": 625,
    "sequence": 11,
    "title": "酬袭美夏首病愈见招次韵",
    "author": "陆龟蒙",
    "content": [
      "雨多青合是垣衣，一幅蛮笺夜款扉。",
      "蕙带又闻宽沈约，茅斋犹自忆王微。",
      "方灵只在君臣正，篆古须抛点画肥。",
      "除却伴谈秋水外，野鸥何处更忘机。"
    ]
  },
  {
    "volume": 625,
    "sequence": 12,
    "title": "新夏东郊闲泛有怀袭美",
    "author": "陆龟蒙",
    "content": [
      "迟于春日好于秋，野客相携上钓舟。",
      "经略彴时冠暂亚，佩笭箵后带频搊。",
      "蒹葭鹭起波摇笠，村落蚕眠树挂钩。",
      "料得祇君能爱此，不争烟水似封侯。"
    ]
  },
  {
    "volume": 625,
    "sequence": 13,
    "title": "四月十五日道室书事寄袭美",
    "author": "陆龟蒙",
    "content": [
      "乌饭新炊芼臛香，道家斋日以为常。",
      "月苗杯举存三洞，云蕊函开叩九章。",
      "一掬阳泉堪作雨，数铢秋石欲成霜。",
      "可中值著雷平信，为觅闲眠苦竹床。"
    ]
  },
  {
    "volume": 625,
    "sequence": 14,
    "title": "看压新醅寄怀袭美",
    "author": "陆龟蒙",
    "content": [
      "晓压糟床渐有声，旋如荒涧野泉清。",
      "身前古态熏应出，世上愁痕滴合平。",
      "饮啄断年同鹤俭，风波终日看人争。",
      "尊中若使常能渌，两绶通侯总强名。"
    ]
  },
  {
    "volume": 625,
    "sequence": 15,
    "title": "奉和袭美登初阳楼寄怀北平郎中",
    "author": "陆龟蒙",
    "content": [
      "远窗浮槛亦成年，几伴杨公白昼筵。",
      "日暖烟花曾扑地，气浮星象却归天。",
      "闲将水石侵军垒，醉引笙歌上钓船。",
      "无限恩波犹在目，东风吹起细漪涟。"
    ]
  },
  {
    "volume": 625,
    "sequence": 16,
    "title": "奉和夏初袭美见访题小斋次韵",
    "author": "陆龟蒙",
    "content": [
      "四邻多是老农家，百树鸡桑半顷麻。",
      "尽趁晴明修网架，每和烟雨掉缲车。",
      "啼鸾偶坐身藏叶，饷妇归来鬓有花。",
      "不是对君吟复醉，更将何事送年华。"
    ]
  },
  {
    "volume": 625,
    "sequence": 17,
    "title": "奉和袭美所居首夏水木尤清，适然有作次韵",
    "author": "陆龟蒙",
    "content": [
      "柿阴成列药花空，却忆桐江下钓筒。",
      "亦以鱼虾供熟鹭，近缘樱笋识邻翁。",
      "闲分酒剂多还少，自记书签白间红。",
      "更爱夜来风月好，转思玄度对支公。"
    ]
  },
  {
    "volume": 625,
    "sequence": 18,
    "title": "奉和袭美题达上人药圃二首",
    "author": "陆龟蒙",
    "content": [
      "药味多从远客赍，旋添花圃旋成畦。",
      "三桠旧种根应异，九节初移叶尚低。",
      "山荚便和幽涧石，水芝须带本池泥。",
      "从今直到清秋日，又有香苗几番齐。",
      "净名无语示清羸，药草搜来喻更微。",
      "一雨一风皆遂性，花开花落尽忘机。",
      "教疏兔镂金弦乱，自拥龙刍紫汞肥。",
      "莫怪独亲幽圃坐，病容销尽欲依归。"
    ]
  },
  {
    "volume": 625,
    "sequence": 19,
    "title": "奉和袭美怀华阳润卿博士三首",
    "author": "陆龟蒙",
    "content": [
      "几降真官授隐书，洛公曾到梦中无。",
      "眉间入静三辰影，肘后通灵五岳图。",
      "北洞树形如曲盖，东凹山色入薰炉。",
      "金墟福地能容否，愿作冈前蒋负刍。",
      "火景应难到洞宫，萧闲堂冷任天风。",
      "谈玄麈尾抛云底，服散龙胎在酒中。",
      "有路还将赤城接，无泉不共紫河通。",
      "奇编早晚教传授，免以神仙问葛洪。",
      "终日焚香礼洞云，更思琪树转劳神。",
      "曾寻下泊常经月，不到中峰又累春。",
      "仙道最高黄玉箓，暑天偏称白纶巾。",
      "清斋若见茅司命，乞取朱儿十二斤。"
    ]
  },
  {
    "volume": 625,
    "sequence": 20,
    "title": "以竹夹膝寄赠袭美",
    "author": "陆龟蒙",
    "content": [
      "截得筼筜冷似龙，翠光横在暑天中。",
      "堪临薤簟闲凭月，好向松窗卧跂风。",
      "持赠敢齐青玉案，醉吟偏称碧荷筒。",
      "添君雅具教多著，为著西斋谱一通。"
    ]
  },
  {
    "volume": 625,
    "sequence": 21,
    "title": "奉和袭美夏景无事因怀章来二上人次韵",
    "author": "陆龟蒙",
    "content": [
      "檐外青阳有二梅，折来堪下冻醪杯。",
      "高杉自欲生龙脑，小弁谁能寄鹿胎。",
      "丽事肯教饶沈谢，谈微何必减宗雷。",
      "还闻拟结东林社，争奈渊明醉不来。",
      "忽忆高僧坐夏堂，厌泉声闹笑云忙。",
      "山重海澹怀中印，月冷风微宿上方。",
      "病后书求嵩少药，定回衣染贝多香。",
      "何时更问逍遥义，五粒松阴半石床。"
    ]
  },
  {
    "volume": 625,
    "sequence": 22,
    "title": "顷自桐江得一钓车以袭美乐烟波之思因出以为玩…酬答",
    "author": "陆龟蒙",
    "content": [
      "旋屈金钩劈翠筠，手中盘作钓鱼轮。",
      "忘情不效孤醒客，有意闲窥百丈鳞。",
      "雨似轻埃时一起，云如高盖强相亲。",
      "任他华毂低头笑，此地终无覆败人。",
      "曾招渔侣下清浔，独茧初随一锤深。",
      "细辗烟华无辙迹，静含风力有车音。",
      "相呼野饭依芳草，迭和山歌逗远林。",
      "得失任渠但取乐，不曾生个是非心。",
      "病来悬著脆缗丝，独喜高情为我持。",
      "数幅尚凝烟雨态，三篇能赋蕙兰词。",
      "云深石静闲眠稳，月上江平放溜迟。",
      "第一莫教谙此境，倚天功业待君为。"
    ]
  },
  {
    "volume": 625,
    "sequence": 23,
    "title": "奉和袭美吴中书事寄汉南裴尚书",
    "author": "陆龟蒙",
    "content": [
      "风清地古带前朝，遗事纷纷未寂寥。",
      "三泖凉波鱼蕝动，五茸春草雉媒娇。",
      "云藏野寺分金刹，月在江楼倚玉箫。",
      "不用怀归忘此景，吴王看即奉弓招。"
    ]
  },
  {
    "volume": 625,
    "sequence": 24,
    "title": "奉和袭美夏景冲澹偶作次韵二首",
    "author": "陆龟蒙",
    "content": [
      "蝉雀参差在扇纱，竹襟轻利箨冠斜。",
      "垆中有酒文园会，琴上无弦靖节家。",
      "芝畹烟霞全覆穗，橘洲风浪半浮花。",
      "闲思两地忘名者，不信人间发解华。",
      "只于池曲象山幽，便是潇湘浸石楼。",
      "斜拂芡盘轻鹜下，细穿菱线小鲵游。",
      "闲开茗焙尝须遍，醉拨书帷卧始休。",
      "莫道仙家无好爵，方诸还拜碧琳侯。"
    ]
  },
  {
    "volume": 625,
    "sequence": 25,
    "title": "奉和袭美送李明府之任南海",
    "author": "陆龟蒙",
    "content": [
      "春尽之官直到秋，岭云深处凭泷楼。",
      "居人爱近沈珠浦，候吏多来拾翠洲。",
      "賨税尽应输紫贝，蛮童多学佩金钩。",
      "之君不恋南枝久，抛却经冬白罽裘。"
    ]
  },
  {
    "volume": 625,
    "sequence": 26,
    "title": "奉和袭美寄题罗浮轩辕先生所居",
    "author": "陆龟蒙",
    "content": [
      "鼎成仙驭入崆峒，百世犹传至道风。",
      "暂应青词为穴凤，却思丹徼伴冥鸿。",
      "金公的的生炉际，琼刃时时到梦中。",
      "预恐浮山归有日，载将云室十洲东。"
    ]
  },
  {
    "volume": 625,
    "sequence": 27,
    "title": "奉和袭美寄琼州杨舍人",
    "author": "陆龟蒙",
    "content": [
      "明时非罪谪何偏，鵩鸟巢南更数千。",
      "酒满椰杯消毒雾，风随蕉叶下泷船。",
      "人多药户生狂蛊，吏有珠官出俸钱。",
      "只以直诚天自信，不劳诗句咏贪泉。"
    ]
  },
  {
    "volume": 625,
    "sequence": 28,
    "title": "奉和袭美宿报恩寺水阁",
    "author": "陆龟蒙",
    "content": [
      "峰抱池光曲岸平，月临虚槛夜何清。",
      "僧穿小桧才分影，鱼掷高荷渐有声。",
      "因忆故山吟易苦，各横秋簟梦难成。",
      "周颙不用裁书劝，自得凉天证道情。"
    ]
  },
  {
    "volume": 625,
    "sequence": 29,
    "title": "奉和袭美醉中偶作见寄次韵",
    "author": "陆龟蒙",
    "content": [
      "海鹤飘飘韵莫侪，在公犹与俗情乖。",
      "初呈酒务求专判，合祷山祠请自差。",
      "永夜谭玄侵罔象，一生交态忘形骸。",
      "怜君醉墨风流甚，几度题诗小谢斋。"
    ]
  },
  {
    "volume": 625,
    "sequence": 30,
    "title": "奉和袭美寄滑州李副使员外",
    "author": "陆龟蒙",
    "content": [
      "洛生闲咏正抽毫，忽傍旌旗著战袍。",
      "檄下连营皆破胆，剑离孤匣欲吹毛。",
      "清秋月色临军垒，半夜淮声入贼壕。",
      "除却征南为上将，平徐功业更谁高。"
    ]
  },
  {
    "volume": 625,
    "sequence": 31,
    "title": "奉和袭美吴中言怀寄南海二同年",
    "author": "陆龟蒙",
    "content": [
      "曾见凌风上赤霄，尽将华藻赴嘉招。",
      "城连虎踞山图丽，路入龙编海舶遥。",
      "江客渔歌冲白荇，野禽人语映红蕉。",
      "庭中必有君迁树，莫向空台望汉朝。"
    ]
  },
  {
    "volume": 625,
    "sequence": 32,
    "title": "奉和袭美伤史拱山人",
    "author": "陆龟蒙",
    "content": [
      "曾说山栖欲去寻，岂知霜骨葬寒林。",
      "常依净住师冥目，兼事容成学算心。",
      "逋客预斋还梵唱，老猿窥祭亦悲吟。",
      "唯君独在江云外，谁诔孤贞置岘岑。"
    ]
  },
  {
    "volume": 625,
    "sequence": 33,
    "title": "白鸥诗",
    "author": "陆龟蒙",
    "content": [
      "惯向溪头漾浅沙，薄烟微雨是生涯。",
      "时时失伴沈山影，往往争飞杂浪花。",
      "晚树清凉还鸀鳿，旧巢零落寄蒹葭。",
      "池塘信美应难恋，针在鱼唇剑在虾。"
    ]
  },
  {
    "volume": 625,
    "sequence": 34,
    "title": "怀杨台文杨鼎文二秀才",
    "author": "陆龟蒙",
    "content": [
      "秋早相逢待得春，崇兰清露小山云。",
      "寒花独自愁中见，曙角多同醒后闻。",
      "钓具每随轻舸去，诗题闲上小楼分。",
      "重思醉墨纵横甚，书破羊欣白练裙。"
    ]
  },
  {
    "volume": 625,
    "sequence": 35,
    "title": "奉和袭美谢友人惠人参",
    "author": "陆龟蒙",
    "content": [
      "五叶初成椵树阴，紫团峰外即鸡林。",
      "名参鬼盖须难见，材似人形不可寻。",
      "品第已闻升碧简，携持应合重黄金。",
      "殷勤润取相如肺，封禅书成动帝心。"
    ]
  },
  {
    "volume": 625,
    "sequence": 36,
    "title": "严子重以诗游于名胜间旧矣余晚于江南相遇甚乐…之和",
    "author": "陆龟蒙",
    "content": [
      "每值江南日落春，十年诗酒爱逢君。",
      "芙蓉湖上吟船倚，翡翠岩前醉马分。",
      "只有汀洲连旧业，岂无章疏动遗文。",
      "犹怜未卜佳城处，更劚要离冢畔云。"
    ]
  },
  {
    "volume": 625,
    "sequence": 37,
    "title": "算山",
    "author": "陆龟蒙",
    "content": [
      "水绕苍山固护来，当时盘踞实雄才。",
      "周郎计策清宵定，曹氏楼船白昼灰。",
      "五十八年争虎视，三千余骑骋龙媒。",
      "何如今日家天下，阊阖门临万国开。"
    ]
  },
  {
    "volume": 625,
    "sequence": 38,
    "title": "寄茅山何威仪二首",
    "author": "陆龟蒙",
    "content": [
      "大小三峰次九华，灵踪今尽属何家。",
      "汉时仙上云巅鹤，蜀地春开洞底花。",
      "闲傍积岚寻瀑眼，便凌残雪探芝芽。",
      "年来已奉黄庭教，夕炼腥魂晓吸霞。",
      "曾向人间拜节旄，乍疑因梦到仙曹。",
      "身轻曳羽霞襟狭，髻耸峨烟鹿帻高。",
      "山暖不荤峰上薤，水寒仍落洞中桃。",
      "从闻此日搜奇话，转觉魂飞夜夜劳。"
    ]
  }
]