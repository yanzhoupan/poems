[
  {
    "volume": 674,
    "sequence": 1,
    "title": "感兴",
    "author": "郑谷",
    "content": [
      "禾黍不阳艳，竞栽桃李春。",
      "翻令力耕者，半作卖花人。"
    ]
  },
  {
    "volume": 674,
    "sequence": 2,
    "title": "望湘亭",
    "author": "郑谷",
    "content": [
      "湘水似伊水，湘人非故人。",
      "登临独无语，风柳自摇春。"
    ]
  },
  {
    "volume": 674,
    "sequence": 3,
    "title": "采桑",
    "author": "郑谷",
    "content": [
      "晓陌携笼去，桑林路隔淮。",
      "何如斗百草，赌取凤凰钗？"
    ]
  },
  {
    "volume": 674,
    "sequence": 4,
    "title": "闷题",
    "author": "郑谷",
    "content": [
      "落第春相困，无心惜落花。",
      "荆山归不得，归得亦无家。"
    ]
  },
  {
    "volume": 674,
    "sequence": 5,
    "title": "中台五题·乳毛松",
    "author": "郑谷",
    "content": [
      "松格一何高，何人号乳毛？",
      "霜天寓直夜，愧尔伴闲曹。"
    ]
  },
  {
    "volume": 674,
    "sequence": 6,
    "title": "中台五题·樗里子墓",
    "author": "郑谷",
    "content": [
      "贤人骨已销，墓树几荣凋。",
      "正直魂如在，斋心愿一招。"
    ]
  },
  {
    "volume": 674,
    "sequence": 7,
    "title": "中台五题·牡丹",
    "author": "郑谷",
    "content": [
      "乱前看不足，乱后眼偏明。",
      "却得蓬蒿力，遮藏见太平。"
    ]
  },
  {
    "volume": 674,
    "sequence": 8,
    "title": "中台五题·玉蕊（乱前唐昌观玉蕊最盛）",
    "author": "郑谷",
    "content": [
      "唐昌树已荒，天意眷文昌。",
      "晓入微风起，春时雪满墙。"
    ]
  },
  {
    "volume": 674,
    "sequence": 9,
    "title": "中台五题·石柱（外祖在南宫，七转名曹，镌记皆在）",
    "author": "郑谷",
    "content": [
      "暴乱免遗折，森罗贤达名。",
      "末郎何所取，叨继外门荣。"
    ]
  },
  {
    "volume": 674,
    "sequence": 10,
    "title": "别同志",
    "author": "郑谷",
    "content": [
      "所立共寒苦，平生同与游。",
      "相看临远水，独自上孤舟。",
      "天淡沧浪晚，风悲兰杜秋。",
      "前程吟此景，为子上高楼。"
    ]
  },
  {
    "volume": 674,
    "sequence": 11,
    "title": "送进士卢棨东归",
    "author": "郑谷",
    "content": [
      "灞岸草萋萋，离觞我独携。",
      "流年俱老大，失意又东西。",
      "晓楚山云满，春吴水树低。",
      "到家梅雨歇，犹有子规啼。"
    ]
  },
  {
    "volume": 674,
    "sequence": 12,
    "title": "从叔郎中諴辍自秋曹分符安陆属群盗倡炽流毒…因有寄献",
    "author": "郑谷",
    "content": [
      "华省称前任，何惭削一麾。",
      "沧洲失孤垒，白发出重围。",
      "苦节翻多难，空山自喜归。",
      "悠悠清汉上，渔者日相依。"
    ]
  },
  {
    "volume": 674,
    "sequence": 13,
    "title": "送徐涣端公南归",
    "author": "郑谷",
    "content": [
      "青衿离白社，朱绶始言归。",
      "此去应多羡，初心尽不违。",
      "江帆和日落，越鸟近乡飞。",
      "一路春风里，杨花雪满衣。"
    ]
  },
  {
    "volume": 674,
    "sequence": 14,
    "title": "送祠部曹郎中邺出守洋州",
    "author": "郑谷",
    "content": [
      "为儒欣出守，上路亦戎装。",
      "旧制诗多讽，分忧俗必康。",
      "开怀江稻熟，寄信露橙香。",
      "郡阁清吟夜，寒星识望郎。"
    ]
  },
  {
    "volume": 674,
    "sequence": 15,
    "title": "送进士许彬",
    "author": "郑谷",
    "content": [
      "泗上未休兵，壶关事可惊。",
      "流年催我老，远道念君行。",
      "残雪临晴水，寒梅发故城。",
      "何当食新稻，岁稔又时平。"
    ]
  },
  {
    "volume": 674,
    "sequence": 16,
    "title": "次韵和王驾校书结绶见寄之什",
    "author": "郑谷",
    "content": [
      "直应归谏署，方肯别山村。",
      "勤苦常同业，孤单共感恩。",
      "醉披仙鹤氅，吟扣野僧门。",
      "梦见君高趣，天凉自灌园。"
    ]
  },
  {
    "volume": 674,
    "sequence": 17,
    "title": "秘阁伴直",
    "author": "郑谷",
    "content": [
      "秘阁锁书深，墙南列晚岑。",
      "吏人同野鹿，庭木似山林。",
      "浅井寒芜入，回廊叠藓侵。",
      "闲看薛稷鹤，共起五湖心。"
    ]
  },
  {
    "volume": 674,
    "sequence": 18,
    "title": "送太学颜明经及第东归",
    "author": "郑谷",
    "content": [
      "平楚干戈后，田园失耦耕。",
      "艰难登一第，离乱省诸兄。",
      "树没春江涨，人繁野渡晴。",
      "闲来思学馆，犹梦雪窗明。"
    ]
  },
  {
    "volume": 674,
    "sequence": 19,
    "title": "送进士赵能卿下第南归",
    "author": "郑谷",
    "content": [
      "不归何慰亲，归去旧风尘。",
      "洒泪惭关吏，无言对越人。",
      "远帆花月夜，微岸水天春。",
      "莫便随渔钓，平生已苦辛。"
    ]
  },
  {
    "volume": 674,
    "sequence": 20,
    "title": "送人游边",
    "author": "郑谷",
    "content": [
      "春亦怯边游，此行风正秋。",
      "别离逢雨夜，道路向云州。",
      "碛树藏城近，沙河漾日流。",
      "将军方破虏，莫惜献良筹。"
    ]
  },
  {
    "volume": 674,
    "sequence": 21,
    "title": "送人之九江谒郡侯苗员外绅",
    "author": "郑谷",
    "content": [
      "泽国寻知己，南浮不偶游。",
      "湓城分楚塞，庐岳对江州。",
      "晓饭临孤屿，春帆入乱流。",
      "双旌相望处，月白庾公楼。"
    ]
  },
  {
    "volume": 674,
    "sequence": 22,
    "title": "送许棠先辈之官泾县",
    "author": "郑谷",
    "content": [
      "白头新作尉，县在故山中。",
      "高第能卑宦，前贤尚此风。",
      "芜湖春荡漾，梅雨昼溟濛。",
      "佐理人安后，篇章莫废功。"
    ]
  },
  {
    "volume": 674,
    "sequence": 23,
    "title": "送司封从叔员外徼赴华州裴尚书均辟",
    "author": "郑谷",
    "content": [
      "如何抛锦帐，莲府对莲峰。",
      "旧有云霞约，暂留鹓鹭踪。",
      "敷溪秋雪岸，树谷夕阳钟。",
      "尽入新吟境，归朝兴莫慵。"
    ]
  },
  {
    "volume": 674,
    "sequence": 24,
    "title": "送京参翁先辈归闽中",
    "author": "郑谷",
    "content": [
      "解印东归去，人情此际多。",
      "名高五七字，道胜两重科。",
      "宿馆明寒烧，吟船兀夜波。",
      "家山春更好，越鸟在庭柯。"
    ]
  },
  {
    "volume": 674,
    "sequence": 25,
    "title": "赠别",
    "author": "郑谷",
    "content": [
      "南游曾共游，相别倍相留。",
      "行色回灯晓，离声满竹秋。",
      "稳眠彭蠡浪，好醉岳阳楼。",
      "明日逢佳景，为君成白头。"
    ]
  },
  {
    "volume": 674,
    "sequence": 26,
    "title": "南游",
    "author": "郑谷",
    "content": [
      "凄凉怀古意，湘浦吊灵均。",
      "故国经新岁，扁舟寄病身。",
      "山城多晓瘴，泽国少晴春。",
      "渐远无相识，青梅独向人。"
    ]
  },
  {
    "volume": 674,
    "sequence": 27,
    "title": "巴賨旅寓寄朝中从叔",
    "author": "郑谷",
    "content": [
      "惊秋思浩然，信美向巴天。",
      "独倚临江树，初闻落日蝉。",
      "哀荣悲往事，漂泊念多年。",
      "未便甘休去，吾宗尽见怜。"
    ]
  },
  {
    "volume": 674,
    "sequence": 28,
    "title": "寄司勋张员外学士",
    "author": "郑谷",
    "content": [
      "平昔偏知我，司勋张外郎。",
      "昨来闻俶扰，忧甚欲颠狂。",
      "烟暝搔愁鬓，春阴赖酒乡。",
      "江楼倚不得，横笛数声长。"
    ]
  },
  {
    "volume": 674,
    "sequence": 29,
    "title": "寄边上从事",
    "author": "郑谷",
    "content": [
      "男儿怀壮节，何不事嫖姚。",
      "高叠观诸寨，全师护大朝。",
      "浅山寒放马，乱火夜防苗。",
      "下第春愁甚，劳君远见招。"
    ]
  },
  {
    "volume": 674,
    "sequence": 30,
    "title": "寄左省韦起居序",
    "author": "郑谷",
    "content": [
      "风神何蕴藉，张绪正当年。",
      "端简炉香里，濡毫洞案边。",
      "饰装无雨备，著述减春眠。",
      "旦夕应弥入，银台晓候宣。"
    ]
  },
  {
    "volume": 674,
    "sequence": 31,
    "title": "寄赠蓝田韦少府先辈",
    "author": "郑谷",
    "content": [
      "王畿第一县，县尉是词人。",
      "馆殿非初意，图书是旧贫。",
      "斫冰泉窦响，赛雪庙松春。",
      "自此升通籍，清华日近身。"
    ]
  },
  {
    "volume": 674,
    "sequence": 32,
    "title": "寄怀元秀上人",
    "author": "郑谷",
    "content": [
      "悠悠干禄利，草草废渔樵。",
      "身世堪惆怅，风骚颇寂寥。",
      "高秋期野步，积雨放趋朝。",
      "得句如相忆，莎斋且见招。"
    ]
  },
  {
    "volume": 674,
    "sequence": 33,
    "title": "赠圆昉公（昉，蜀僧·僖宗幸蜀，昉坚免紫衣）",
    "author": "郑谷",
    "content": [
      "天阶让紫衣，冷格鹤犹卑。",
      "道胜嫌名出，身闲觉老迟。",
      "晚香延宿火，寒磬度高枝。",
      "长说长松寺，他年与我期。"
    ]
  },
  {
    "volume": 674,
    "sequence": 34,
    "title": "寄题方干处士",
    "author": "郑谷",
    "content": [
      "山雪照湖水，漾舟湖畔归。",
      "松篁调远籁，台榭发清辉。",
      "野岫分闲径，渔家并掩扉。",
      "暮年诗力在，新句更幽微。"
    ]
  },
  {
    "volume": 674,
    "sequence": 35,
    "title": "寄献湖州从叔员外",
    "author": "郑谷",
    "content": [
      "顾渚山边郡，溪将罨画通。",
      "远看城郭里，全在水云中。",
      "西阁归何晚，东吴兴未穷。",
      "茶香紫笋露，洲回白蘋风。",
      "歌缓眉低翠，杯明蜡翦红。",
      "政成寻往事，辍棹问渔翁。"
    ]
  },
  {
    "volume": 674,
    "sequence": 36,
    "title": "访姨兄王斌渭口别墅",
    "author": "郑谷",
    "content": [
      "枯桑河上村，寥落旧田园。",
      "少小曾来此，悲凉不可言。",
      "访邻多指冢，问路半移原。",
      "久歉家僮散，初晴野荠繁。",
      "客帆悬极浦，渔网晒危轩。",
      "苦涩诗盈箧，荒唐酒满尊。",
      "高枝霜果在，幽渚暝禽喧。",
      "远霭笼樵响，微烟起烧痕。",
      "哀荣孤族分，感激外兄恩。",
      "三宿忘归去，圭峰恰对门。"
    ]
  },
  {
    "volume": 674,
    "sequence": 37,
    "title": "放朝偶作",
    "author": "郑谷",
    "content": [
      "寒极放朝天，欣闻半夜宣。",
      "时安逢密雪，日晏得高眠。",
      "拥褐同休假，吟诗贺有年。",
      "坐来幽兴在，松亚小窗前。"
    ]
  },
  {
    "volume": 674,
    "sequence": 38,
    "title": "顺动后蓝田偶作（时丙辰初夏月）",
    "author": "郑谷",
    "content": [
      "小谏升中谏，三年侍玉除。",
      "且言无所补，浩叹欲何如。",
      "宫阙飞灰烬，嫔嫱落里闾。",
      "蓝峰秋更碧，沾洒望銮舆。"
    ]
  },
  {
    "volume": 674,
    "sequence": 39,
    "title": "府中寓止寄赵大谏",
    "author": "郑谷",
    "content": [
      "老作含香客，贫无僦舍钱。",
      "神州容寄迹，大尹是同年。",
      "密迩都忘倦，乖慵益见怜。",
      "雪风花月好，中夜便招延。"
    ]
  },
  {
    "volume": 674,
    "sequence": 40,
    "title": "峡中寓止二首",
    "author": "郑谷",
    "content": [
      "荆州未解围，小县结茅茨。",
      "强对官人笑，甘为野鹤欺。",
      "江春铺网阔，市晚鬻蔬迟。",
      "子美犹如此，翻然不敢悲。",
      "传闻殊不定，銮辂几时还。",
      "俗易无常性，江清见老颜。",
      "夜船归草市，春步上茶山。",
      "寨将来相问，儿童竞启关。"
    ]
  },
  {
    "volume": 674,
    "sequence": 41,
    "title": "颜惠詹事即孤侄舅氏谪官黔巫舟中相遇怆然有寄",
    "author": "郑谷",
    "content": [
      "犹子在天末，念渠怀渭阳。",
      "巴山偶会遇，江浦共悲凉。",
      "谪宦君何远，穷游我自强。",
      "瘴村三月暮，雨熟野梅黄。"
    ]
  },
  {
    "volume": 674,
    "sequence": 42,
    "title": "访题进士孙秦延福南街居",
    "author": "郑谷",
    "content": [
      "多病久离索，相寻聊解颜。",
      "短墙通御水，疏树出南山。",
      "岁月何难老，园林未得还。",
      "无门共荣达，孤坐却如闲。"
    ]
  },
  {
    "volume": 674,
    "sequence": 43,
    "title": "访题进士张乔延兴门外所居",
    "author": "郑谷",
    "content": [
      "平生苦节同，旦夕会原东。",
      "掩卷斜阳里，看山落木中。",
      "星霜今欲老，江海业全空。",
      "近日文场内，因君起古风。"
    ]
  },
  {
    "volume": 674,
    "sequence": 44,
    "title": "寄南浦谪官",
    "author": "郑谷",
    "content": [
      "多才翻得罪，天末抱穷忧。",
      "白首为迁客，青山绕万州。",
      "醉欹梅障晓，歌厌竹枝秋。",
      "望阙怀乡泪，荆江水共流。"
    ]
  },
  {
    "volume": 674,
    "sequence": 45,
    "title": "李夷遇侍御久滞水乡因抒寄怀",
    "author": "郑谷",
    "content": [
      "簪豸年何久，悬帆兴甚长。",
      "江流爱吴越，诗格愈齐梁。",
      "竹寺晴吟远，兰洲晚泊香。",
      "高闲徒自任，华省待为郎。"
    ]
  },
  {
    "volume": 674,
    "sequence": 46,
    "title": "寄膳部李郎中昌符",
    "author": "郑谷",
    "content": [
      "鄠郊陪野步，早岁偶因诗。",
      "自后吟新句，长愁减旧知。",
      "静灯微落烬，寒砚旋生澌。",
      "夜夜冥搜苦，那能鬓不衰。"
    ]
  },
  {
    "volume": 674,
    "sequence": 47,
    "title": "寄前水部贾员外嵩",
    "author": "郑谷",
    "content": [
      "谢病别文昌，仙舟向越乡。",
      "贵为金马客，雅称水曹郎。",
      "白鹭同孤洁，清波共渺茫。",
      "相如词赋外，骚雅趣何长。"
    ]
  },
  {
    "volume": 674,
    "sequence": 48,
    "title": "寄棋客",
    "author": "郑谷",
    "content": [
      "松窗楸局稳，相顾思皆凝。",
      "几局赌山果，一先饶海僧。",
      "覆图闻夜雨，下子对秋灯。",
      "何日无羁束，期君向杜陵。"
    ]
  },
  {
    "volume": 674,
    "sequence": 49,
    "title": "闻进士许彬罢举归睦州怅然怀寄",
    "author": "郑谷",
    "content": [
      "桐庐归旧庐，垂老复樵渔。",
      "吾子虽言命，乡人懒读书。",
      "烟舟撑晚浦，雨屐剪春蔬。",
      "异代名方振，哀吟莫废初。"
    ]
  },
  {
    "volume": 674,
    "sequence": 50,
    "title": "长安夜坐寄怀湖外嵇处士",
    "author": "郑谷",
    "content": [
      "万里念江海，浩然天地秋。",
      "风高群木落，夜久数星流。",
      "钟绝分宫漏，萤微隔御沟。",
      "遥思洞庭上，苇露滴渔舟。"
    ]
  },
  {
    "volume": 674,
    "sequence": 51,
    "title": "赠文士王雄",
    "author": "郑谷",
    "content": [
      "知己竟何人，哀君尚苦辛。",
      "图书长在手，文学老于身。",
      "公道天难废，贞姿世任嗔。",
      "小斋松菊静，愿卜子为邻。"
    ]
  },
  {
    "volume": 674,
    "sequence": 52,
    "title": "赠富平李宰",
    "author": "郑谷",
    "content": [
      "夫君清且贫，琴鹤最相亲。",
      "简肃诸曹事，安闲一境人。",
      "陵山云里拜，渠路雨中巡。",
      "易得连宵醉，千缸石冻春。"
    ]
  },
  {
    "volume": 674,
    "sequence": 53,
    "title": "赠尚颜上人",
    "author": "郑谷",
    "content": [
      "相寻喜可知，放锡便论诗。",
      "酷爱山兼水，唯应我与师。",
      "风雷吟不觉，猿鹤老为期。",
      "近辈推栖白，其如趣向卑。"
    ]
  },
  {
    "volume": 674,
    "sequence": 54,
    "title": "赠泗口苗居士",
    "author": "郑谷",
    "content": [
      "岁晏乐园林，维摩契道心。",
      "江云寒不散，庭雪夜方深。",
      "酒劝渔人饮，诗怜稚子吟。",
      "四郊多垒日，勉我舍朝簪。"
    ]
  },
  {
    "volume": 674,
    "sequence": 55,
    "title": "梁烛处士辞金陵，相国杜公归旧山，因以寄赠",
    "author": "郑谷",
    "content": [
      "相庭留不得，江野有苔矶。",
      "两浙寻山遍，孤舟载鹤归。",
      "世间书读尽，云外客来稀。",
      "谏署搜贤急，应难惜布衣。"
    ]
  },
  {
    "volume": 674,
    "sequence": 56,
    "title": "哭建州李员外频",
    "author": "郑谷",
    "content": [
      "令终归故里，末岁道如初。",
      "旧友谁为志，清风岂易书。",
      "雨坟生野蕨，乡奠钓江鱼。",
      "独夜吟还泣，前年伴直庐。"
    ]
  },
  {
    "volume": 674,
    "sequence": 57,
    "title": "哭进士李洞二首",
    "author": "郑谷",
    "content": [
      "所惜绝吟声，不悲君不荣。",
      "李端终薄宦，贾岛得高名。",
      "旅葬新坟小，遗孤远俗轻。",
      "犹疑随计晚，昨夜草虫鸣。",
      "自闻东蜀病，唯我独关情。",
      "若近长江死，想君胜在生。",
      "瘴蒸丹旐湿，灯隔素帷清。",
      "冢树僧栽后，新蝉一两声。"
    ]
  },
  {
    "volume": 674,
    "sequence": 58,
    "title": "南康郡牧陆肱郎中辟许棠先辈为郡从事，因有寄赠",
    "author": "郑谷",
    "content": [
      "末路思前侣，犹为恋故巢。",
      "江山多胜境，宾主是贫交。",
      "饮舫闲依苇，琴堂雅结茅。",
      "夜清僧伴宿，水月在松梢。"
    ]
  },
  {
    "volume": 674,
    "sequence": 59,
    "title": "久不得张乔消息",
    "author": "郑谷",
    "content": [
      "天末去程孤，沿淮复向吴。",
      "乱离何处甚，安稳到家无。",
      "树尽云垂野，樯稀月满湖。",
      "伤心绕村落，应少旧耕夫。"
    ]
  },
  {
    "volume": 674,
    "sequence": 60,
    "title": "题嵩高隐者居",
    "author": "郑谷",
    "content": [
      "岂易访仙踪，云萝千万重。",
      "他年来卜隐，此景愿相容。",
      "乱水林中路，深山雪里钟。",
      "见君琴酒乐，回首兴何慵。"
    ]
  },
  {
    "volume": 674,
    "sequence": 61,
    "title": "赵璘郎中席上赋蝴蝶",
    "author": "郑谷",
    "content": [
      "寻艳复寻香，似闲还似忙。",
      "暖烟沈蕙径，微雨宿花房。",
      "书幌轻随梦，歌楼误采妆。",
      "王孙深属意，绣入舞衣裳。"
    ]
  },
  {
    "volume": 674,
    "sequence": 62,
    "title": "贺进士骆用锡登第",
    "author": "郑谷",
    "content": [
      "苦辛垂二纪，擢第却沾裳。",
      "春榜到春晚，一家荣一乡。",
      "题名登塔喜，醵宴为花忙。",
      "好是东归日，高槐蕊半黄。"
    ]
  },
  {
    "volume": 674,
    "sequence": 63,
    "title": "兴州东池",
    "author": "郑谷",
    "content": [
      "南连乳郡流，阔碧浸晴楼。",
      "彻底千峰影，无风一片秋。",
      "垂杨拂莲叶，返照媚渔舟。",
      "鉴貌还惆怅，难遮两鬓羞。"
    ]
  },
  {
    "volume": 674,
    "sequence": 64,
    "title": "渠江旅思",
    "author": "郑谷",
    "content": [
      "流落复蹉跎，交亲半逝波。",
      "谋身非不切，言命欲如何。",
      "故楚春田废，穷巴瘴雨多。",
      "引人乡泪尽，夜夜竹枝歌。"
    ]
  },
  {
    "volume": 674,
    "sequence": 65,
    "title": "登杭州城（一作题杭州樟亭，一作题樟亭驿楼）",
    "author": "郑谷",
    "content": [
      "漠漠江天外，登临返照间。",
      "潮来无别浦，木落见他山。",
      "沙鸟晴飞远，渔人夜唱闲。",
      "岁穷归未得，心逐片帆还。"
    ]
  },
  {
    "volume": 674,
    "sequence": 66,
    "title": "曲江",
    "author": "郑谷",
    "content": [
      "细草岸西东，酒旗摇水风。",
      "楼台在烟杪，鸥鹭下沙中。",
      "翠幄晴相接，芳洲夜暂空。",
      "何人赏秋景，兴与此时同。"
    ]
  },
  {
    "volume": 674,
    "sequence": 67,
    "title": "沙苑",
    "author": "郑谷",
    "content": [
      "茫茫信马行，不似近都城。",
      "苑吏犹迷路，江人莫问程。",
      "聚来千嶂出，落去一川平。",
      "日暮客心速，愁闻雁数声。"
    ]
  },
  {
    "volume": 674,
    "sequence": 68,
    "title": "通川客舍",
    "author": "郑谷",
    "content": [
      "奔走失前计，淹留非本心。",
      "已难消永夜，况复听秋霖。",
      "渐解巴儿语，谁怜越客吟？",
      "黄花徒满手，白发不胜簪。"
    ]
  },
  {
    "volume": 674,
    "sequence": 69,
    "title": "潼关道中",
    "author": "郑谷",
    "content": [
      "白道晓霜迷，离灯照马嘶。",
      "秋风满关树，残月隔河鸡。",
      "来往非无倦，穷通岂易齐。",
      "何年归故社，披雨剪春畦。"
    ]
  },
  {
    "volume": 674,
    "sequence": 70,
    "title": "终南白鹤观",
    "author": "郑谷",
    "content": [
      "步步景通真，门前众水分。",
      "柽萝诸洞合，钟磬上清闻。",
      "古木千寻雪，寒山万丈云。",
      "终期扫坛级，来事紫阳君。"
    ]
  },
  {
    "volume": 674,
    "sequence": 71,
    "title": "题兴善寺寂上人院",
    "author": "郑谷",
    "content": [
      "客来风雨后，院静似荒凉。",
      "罢讲蛩离砌，思山叶满廊。",
      "腊高兴故疾，炉暖发余香。",
      "自说匡庐侧，杉阴半石床。"
    ]
  },
  {
    "volume": 674,
    "sequence": 72,
    "title": "题水部李羽员外招国里居",
    "author": "郑谷",
    "content": [
      "野色入前轩，翛然琴与尊。",
      "画僧依寺壁，栽苇学江村。",
      "自酝花前酒，谁敲雪里门？",
      "不辞朝谒远，唯要近慈恩。"
    ]
  },
  {
    "volume": 674,
    "sequence": 73,
    "title": "信美寺岑上人（一作司空图诗）",
    "author": "郑谷",
    "content": [
      "巡礼诸方遍，湘南颇有缘。",
      "焚香老山寺，乞食向江船。",
      "纱碧笼名画，灯寒照净禅。",
      "我来能永日，莲漏滴阶前。"
    ]
  },
  {
    "volume": 674,
    "sequence": 74,
    "title": "池上",
    "author": "郑谷",
    "content": [
      "池榭惬幽独，狂吟学解嘲。",
      "露荷香自在，风竹冷相敲。",
      "丧志嫌孤宦，忘机爱澹交。",
      "仙山如有分，必拟访三茅。"
    ]
  },
  {
    "volume": 674,
    "sequence": 75,
    "title": "游贵侯城南林墅",
    "author": "郑谷",
    "content": [
      "韦杜八九月，亭台高下风。",
      "独来新霁后，闲步澹烟中。",
      "荷密连池绿，柿繁和叶红。",
      "主人贪贵达，清境属邻翁。"
    ]
  },
  {
    "volume": 674,
    "sequence": 76,
    "title": "江行",
    "author": "郑谷",
    "content": [
      "漂泊病难任，逢人泪满襟。",
      "关东多事日，天末未归心。",
      "夜雨荆江涨，春云郢树深。",
      "殷勤听渔唱，渐次入吴音。"
    ]
  },
  {
    "volume": 674,
    "sequence": 77,
    "title": "舟次通泉精舍",
    "author": "郑谷",
    "content": [
      "江清如洛汭，寺好似香山。",
      "劳倦孤舟里，登临半日间。",
      "树凉巢鹤健，岩响语僧闲。",
      "更共幽云约，秋随绛帐还。"
    ]
  },
  {
    "volume": 674,
    "sequence": 78,
    "title": "水轩",
    "author": "郑谷",
    "content": [
      "日日狎沙禽，偷安且放吟。",
      "读书老不入，爱酒病还深。",
      "歉后为羁客，兵余问故林。",
      "杨花满床席，搔首度春阴。"
    ]
  },
  {
    "volume": 674,
    "sequence": 79,
    "title": "浔阳姚宰厅作",
    "author": "郑谷",
    "content": [
      "县幽公事稀，庭草是山薇。",
      "足得招棋侣，何妨著道衣。",
      "野泉当案落，汀鹭入衙飞。",
      "寺去东林近，多应隔宿归。"
    ]
  },
  {
    "volume": 674,
    "sequence": 80,
    "title": "梓潼岁暮",
    "author": "郑谷",
    "content": [
      "江城无宿雪，风物易为春。",
      "酒美消磨日，梅香著莫人。",
      "老吟穷景象，多难损精神。",
      "渐有还京望，绵州减战尘。"
    ]
  },
  {
    "volume": 674,
    "sequence": 81,
    "title": "咸阳",
    "author": "郑谷",
    "content": [
      "咸阳城下宿，往事可悲思。",
      "未有谋身计，频迁反正期。",
      "冻河孤棹涩，老树叠巢危。",
      "莫问今行止，漂漂不自知。"
    ]
  },
  {
    "volume": 674,
    "sequence": 82,
    "title": "长安感兴",
    "author": "郑谷",
    "content": [
      "徒劳悲丧乱，自古戒繁华。",
      "落日狐兔径，近年公相家。",
      "可悲闻玉笛，不见走香车。",
      "寂寞墙匡里，春阴挫杏花。"
    ]
  },
  {
    "volume": 674,
    "sequence": 83,
    "title": "闻所知游樊川有寄",
    "author": "郑谷",
    "content": [
      "谁无泉石趣，朝下少同过。",
      "贪胜觉程近，爱闲经宿多。",
      "片沙留白鸟，高木引青萝。",
      "醉把渔竿去，殷勤藉岸莎。"
    ]
  },
  {
    "volume": 674,
    "sequence": 84,
    "title": "张谷田舍",
    "author": "郑谷",
    "content": [
      "县官清且俭，深谷有人家。",
      "一径入寒竹，小桥穿野花。",
      "碓喧春涧满，梯倚绿桑斜。",
      "自说年来稔，前村酒可赊。"
    ]
  },
  {
    "volume": 674,
    "sequence": 85,
    "title": "深居",
    "author": "郑谷",
    "content": [
      "吾道有谁同，深居自固穷。",
      "殷勤谢绿树，朝夕惠清风。",
      "书满闲窗下，琴横野艇中。",
      "年来头更白，雅称钓鱼翁。"
    ]
  },
  {
    "volume": 674,
    "sequence": 86,
    "title": "端居",
    "author": "郑谷",
    "content": [
      "叶叶下高梧，端居失所图。",
      "乱离时辈少，风月夜吟孤。",
      "旧疾衰还有，穷愁醉暂无。",
      "秋光如水国，不语理霜须。"
    ]
  },
  {
    "volume": 674,
    "sequence": 87,
    "title": "郊园",
    "author": "郑谷",
    "content": [
      "相近复相寻，山僧与水禽。",
      "烟蓑春钓静，雪屋夜棋深。",
      "雅道谁开口，时风未醒心。",
      "溪光何以报，只有醉和吟。"
    ]
  },
  {
    "volume": 674,
    "sequence": 88,
    "title": "郊野",
    "author": "郑谷",
    "content": [
      "蓼水菊篱边，新晴有乱蝉。",
      "秋光终寂寞，晚醉自留连。",
      "野湿禾中露，村闲社后天。",
      "题诗满红叶，何必浣花笺？"
    ]
  },
  {
    "volume": 674,
    "sequence": 89,
    "title": "旅寓洛南村舍",
    "author": "郑谷",
    "content": [
      "村落清明近，秋千稚女夸。",
      "春阴妨柳絮，月黑见梨花。",
      "白鸟窥鱼网，青帘认酒家。",
      "幽栖虽自适，交友在京华。"
    ]
  },
  {
    "volume": 674,
    "sequence": 90,
    "title": "杏花",
    "author": "郑谷",
    "content": [
      "不学梅欺雪，轻红照碧池。",
      "小桃新谢后，双燕却来时。",
      "香属登龙客，烟笼宿蝶枝。",
      "临轩须貌取，风雨易离披。"
    ]
  },
  {
    "volume": 674,
    "sequence": 91,
    "title": "水林檎花",
    "author": "郑谷",
    "content": [
      "一露一朝新，帘栊晓景分。",
      "艳和蜂蝶动，香带管弦闻。",
      "笑拟春无力，妆浓酒渐醺。",
      "直疑风起夜，飞去替行云。"
    ]
  },
  {
    "volume": 674,
    "sequence": 92,
    "title": "蓼花",
    "author": "郑谷",
    "content": [
      "蔟蔟复悠悠，年年拂漫流。",
      "差池伴黄菊，冷淡过清秋。",
      "晚带鸣虫急，寒藏宿鹭愁。",
      "故溪归不得，凭仗系渔舟。"
    ]
  },
  {
    "volume": 674,
    "sequence": 93,
    "title": "江梅",
    "author": "郑谷",
    "content": [
      "江梅且缓飞，前辈有歌词。",
      "莫惜黄金缕，难忘白雪枝。",
      "吟看归不得，醉嗅立如痴。",
      "和雨和烟折，含情寄所思。"
    ]
  },
  {
    "volume": 674,
    "sequence": 94,
    "title": "荔枝",
    "author": "郑谷",
    "content": [
      "平昔谁相爱，骊山遇贵妃。",
      "枉教生处远，愁见摘来稀。",
      "晚夺红霞色，晴欺瘴日威。",
      "南荒何所恋，为尔即忘归。"
    ]
  },
  {
    "volume": 674,
    "sequence": 95,
    "title": "驻跸华下同年司封员外从翁许共游西溪久违前契戏成寄赠",
    "author": "郑谷",
    "content": [
      "北渚牵吟兴，西溪爽共游。",
      "指期乘禁马，无暇狎沙鸥。",
      "纵目怀青岛，澄心想碧流。",
      "明公非不爱，应待泛龙舟。"
    ]
  },
  {
    "volume": 674,
    "sequence": 96,
    "title": "谷自乱离之后在西蜀半纪之馀多寓止精舍…四韵以吊之",
    "author": "郑谷",
    "content": [
      "每思闻净话，雨夜对禅床。",
      "未得重相见，秋灯照影堂。",
      "孤云终负约，薄宦转堪伤。",
      "梦绕长松塔，遥焚一炷香。"
    ]
  },
  {
    "volume": 674,
    "sequence": 97,
    "title": "投时相十韵",
    "author": "郑谷",
    "content": [
      "何以保孤危，操修自不知。",
      "众中常杜口，梦里亦吟诗。",
      "失计辞山早，非才得仕迟。",
      "薄冰安可履，暗室岂能欺。",
      "勤苦流萤信，吁嗟宿燕知。",
      "残钟残漏晓，落叶落花时。",
      "故旧寒门少，文章外族衰。",
      "此生多轗轲，半世足漂离。",
      "省署随清品，渔舟爽素期。",
      "恋恩休未遂，双鬓渐成丝。"
    ]
  }
]