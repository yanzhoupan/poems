[
  {
    "volume": 445,
    "sequence": 1,
    "title": "和微之诗二十三首·和晨霞（此后在上都作）",
    "author": "白居易",
    "content": [
      "君歌仙氏真，我歌慈氏真。",
      "慈氏发真念，念此阎浮人。",
      "左命大迦叶，右召桓提因。",
      "千万化菩萨，百亿诸鬼神。",
      "上自非相顶，下及风水轮。",
      "胎卵湿化类，蠢蠢难具陈。",
      "弘愿在救拔，大悲忘辛勤。",
      "无论善不善，岂间冤与亲。",
      "抉开生盲眼，摆去烦恼尘。",
      "烛以智慧日，洒之甘露津。",
      "千界一时度，万法无与邻。",
      "借问晨霞子，何如朝玉宸。"
    ]
  },
  {
    "volume": 445,
    "sequence": 2,
    "title": "和微之诗二十三首·和送刘道士游天台",
    "author": "白居易",
    "content": [
      "闻君梦游仙，轻举超世雰。",
      "握持尊皇节，统卫吏兵军。",
      "灵旗星月象，天衣龙凤纹。",
      "佩服交带箓，讽吟蕊珠文。",
      "阆宫缥缈间，钧乐依稀闻。",
      "斋心谒西母，暝拜朝东君。",
      "烟霏子晋裾，霞烂麻姑裙。",
      "倏忽别真侣，怅望随归云。",
      "人生同大梦，梦与觉谁分。",
      "况此梦中梦，悠哉何足云。",
      "假如金阙顶，设使银河濆。",
      "既未出三界，犹应在五蕴。",
      "饮咽日月精，茹嚼沆瀣芬。",
      "尚是色香味，六尘之所熏。",
      "仙中有大仙，首出梦幻群。",
      "慈光一照烛，奥法相絪缊。",
      "不知万龄暮，不见三光曛。",
      "一性自了了，万缘徒纷纷。",
      "苦海不能漂，劫火不能焚。",
      "此是竺乾教，先生垂典坟。"
    ]
  },
  {
    "volume": 445,
    "sequence": 3,
    "title": "和微之诗二十三首·和栉沐寄道友",
    "author": "白居易",
    "content": [
      "栉沐事朝谒，中门初动关。",
      "盛服去尚早，假寐须臾间。",
      "钟声发东寺，夜色藏南山。",
      "停骖待五漏，人马同时闲。",
      "高星粲金粟，落月沉玉环。",
      "出门向关路，坦坦无阻艰。",
      "始出里北閈，稍转市西闤。",
      "晨烛照朝服，紫烂复朱殷。",
      "由来朝廷士，一入多不还。",
      "因循掷白日，积渐凋朱颜。",
      "青云已难致，碧落安能攀。",
      "但且知止足，尚可销忧患。"
    ]
  },
  {
    "volume": 445,
    "sequence": 4,
    "title": "和微之诗二十三首·和祝苍华",
    "author": "白居易",
    "content": [
      "日居复月诸，环回照下土。",
      "使我玄云发，化为素丝缕。",
      "禀质本羸劣，养生仍莽卤。",
      "痛饮困连宵，悲吟饥过午。",
      "遂令头上发，种种无尺五。",
      "根稀比黍苗，梢细同钗股。",
      "岂是乏膏沐，非关栉风雨。",
      "最为悲伤多，心焦衰落苦。",
      "馀者能有几，落者不可数。",
      "秃似鹊填河，堕如乌解羽。",
      "苍华何用祝，苦辞亦休吐。",
      "匹如剃头僧，岂要巾冠主。"
    ]
  },
  {
    "volume": 445,
    "sequence": 5,
    "title": "和微之诗二十三首·和我年三首",
    "author": "白居易",
    "content": [
      "我年五十七，荣名得几许。",
      "甲乙三道科，苏杭两州主。",
      "才能本浅薄，心力虚劳苦。",
      "可能随众人，终老于尘土。",
      "我年五十七，归去诚已迟。",
      "历官十五政，数若珠累累。",
      "野萍始宾荐，场苗初絷维。",
      "因读管萧书，窃慕大有为。",
      "及遭荣遇来，乃觉才力羸。",
      "黄纸诏频草，朱轮车载脂。",
      "妻孥及仆使，皆免寒与饥。",
      "省躬私自愧，知我者微之。",
      "永怀山阴守，未遂嵩阳期。",
      "如何坐留滞，头白江之湄。",
      "我年五十七，荣名得非少。",
      "报国竟何如，谋身犹未了。",
      "昔尝速官谤，恩大而惩小。",
      "一黜鹤辞轩，七年鱼在沼。",
      "将枯鳞再跃，经铩翮重矫。",
      "白日上昭昭，青云高渺渺。",
      "平生颇同病，老大宜相晓。",
      "紫绶足可荣，白头不为夭。",
      "夙怀慕箕颍，晚节期松筱。",
      "何当阙下来，同拜陈情表。"
    ]
  },
  {
    "volume": 445,
    "sequence": 6,
    "title": "和微之诗二十三首·和三月三十日四十韵",
    "author": "白居易",
    "content": [
      "送春君何在，君在山阴署。",
      "忆我苏杭时，春游亦多处。",
      "为君歌往事，岂敢辞劳虑。",
      "莫怪言语狂，须知酬答遽。",
      "江南腊月半，水冻凝如瘀。",
      "寒景尚苍茫，和风已吹嘘。",
      "女墙城似灶，雁齿桥如锯。",
      "鱼尾上奫沦，草芽生沮洳。",
      "律迟太簇管，日缓羲和驭。",
      "布泽木龙催，迎春土牛助。",
      "雨师习习洒，云将飘飘翥。",
      "四野万里晴，千山一时曙。",
      "杭土丽且康，苏民富而庶。",
      "善恶有惩劝，刚柔无吐茹。",
      "两衙少辞牒，四境稀书疏。",
      "俗以劳俫安，政因闲暇著。",
      "仙亭日登眺，虎丘时游豫。",
      "寻幽驻旌轩，选胜回宾御。",
      "舟移溪鸟避，乐作林猿觑。",
      "池古莫耶沉，石奇罗刹踞。",
      "水苗泥易耨，畬粟灰难锄。",
      "紫蕨抽出畦，白莲埋在淤。",
      "萎花红带黯，湿叶黄含菸。",
      "镜动波飐菱，雪回风旋絮。",
      "手经攀桂馥，齿为尝梅楚。",
      "坐并船脚欹，行多马蹄跙。",
      "圣贤清浊醉，水陆鲜肥饫。",
      "鱼鲙芥酱调，水葵盐豉絮。",
      "虽微五袴咏，幸免兆人诅。",
      "但令乐不荒，何必游无倨。",
      "吴苑仆寻罢，越城公尚据。",
      "旧游几客存，新宴谁人与。",
      "莫空文举酒，强下何曾箸。",
      "江上易优游，城中多毁誉。",
      "分应当自尽，事勿求人恕。",
      "我既无子孙，君仍毕婚娶。",
      "久为云雨别，终拟江湖去。",
      "范蠡有扁舟，陶潜有篮舆。",
      "两心苦相忆，两口遥相语。",
      "最恨七年春，春来各一处。"
    ]
  },
  {
    "volume": 445,
    "sequence": 7,
    "title": "和微之诗二十三首·和寄乐天",
    "author": "白居易",
    "content": [
      "贤愚类相交，人情之大率。",
      "然自古今来，几人号胶漆。",
      "近闻屈指数，元某与白乙。",
      "旁爱及弟兄，中权避家室。",
      "松筠与金石，未足喻坚密。",
      "在车如轮辕，在身如肘腋。",
      "又如风云会，天使相召匹。",
      "不似势利交，有名而无实。",
      "顷我在杭岁，值君之越日。",
      "望愁来仪迟，宴惜流景疾。",
      "坐耀黄金带，酌酡赪玉质。",
      "酣歌口不停，狂舞衣相拂。",
      "平生赏心事，施展十未一。",
      "会笑始哑哑，离嗟乃唧唧。",
      "饯筵才收拾，征棹遽排比。",
      "后恨苦绵绵，前欢何卒卒。",
      "居人色惨淡，行子心纡郁。",
      "风袂去时挥，云帆望中失。",
      "宿酲和别思，目眩心忽忽。",
      "病魂黯然销，老泪凄其出。",
      "别君只如昨，芳岁换六七。",
      "俱是官家身，后期难自必。"
    ]
  },
  {
    "volume": 445,
    "sequence": 8,
    "title": "和微之诗二十三首·和寄问刘、白",
    "author": "白居易",
    "content": [
      "正与刘梦得，醉笑大开口。",
      "适值此诗来，欢喜君知否。",
      "遂令高卷幕，兼遣重添酒。",
      "起望会稽云，东南一回首。",
      "爱君金玉句，举世谁人有。",
      "功用随日新，资材本天授。",
      "吟哦不能散，自午将及酉。",
      "遂留梦得眠，匡床宿东牖。"
    ]
  },
  {
    "volume": 445,
    "sequence": 9,
    "title": "和微之诗二十三首·和新楼北园偶集从孙公度…皆先归",
    "author": "白居易",
    "content": [
      "闻君新楼宴，下对北园花。",
      "主人既贤豪，宾客皆才华。",
      "初筵日未高，中饮景已斜。",
      "天地为幕席，富贵如泥沙。",
      "嵇刘陶阮徒，不足置齿牙。",
      "卧瓮鄙毕卓，落帽嗤孟嘉。",
      "芳草供枕藉，乱莺助喧哗。",
      "醉乡得道路，狂海无津涯。",
      "一岁春又尽，百年期不赊。",
      "同醉君莫辞，独醒古所嗟。",
      "销愁若沃雪，破闷如割瓜。",
      "称觞起为寿，此乐无以加。",
      "歌声凝贯珠，舞袖飘乱麻。",
      "相公谓四座，今日非自夸。",
      "有奴善吹笙，有婢弹琵琶。",
      "十指纤若笋，双鬟黳如鸦。",
      "履舄起交杂，杯盘散纷拏。",
      "归去勿拥遏，倒载逃难遮。",
      "明日宴东武，后日游若耶。",
      "岂独相公乐，讴歌千万家。"
    ]
  },
  {
    "volume": 445,
    "sequence": 10,
    "title": "和微之诗二十三首·和除夜作",
    "author": "白居易",
    "content": [
      "君赋此诗夜，穷阴岁之馀。",
      "我和此诗日，微和春之初。",
      "老知颜状改，病觉肢体虚。",
      "头上毛发短，口中牙齿疏。",
      "一落老病界，难逃生死墟。",
      "况此促促世，与君多索居。",
      "君在浙江东，荣驾方伯舆。",
      "我在魏阙下，谬乘大夫车。",
      "妻孥常各饱，奴婢亦盈庐。",
      "唯是利人事，比君全不如。",
      "我统十郎官，君领百吏胥。",
      "我掌四曹局，君管十乡闾。",
      "君为父母君，大惠在资储。",
      "我为刀笔吏，小恶乃诛锄。",
      "君提七郡籍，我按三尺书。",
      "俱已佩金印，尝同趋玉除。",
      "外宠信非薄，中怀何不摅。",
      "恩光未报答，日月空居诸。",
      "磊落尝许君，跼促应笑予。",
      "所以自知分，欲先歌归欤。"
    ]
  },
  {
    "volume": 445,
    "sequence": 11,
    "title": "和微之诗二十三首·和知非",
    "author": "白居易",
    "content": [
      "因君知非问，诠较天下事。",
      "第一莫若禅，第二无如醉。",
      "禅能泯人我，醉可忘荣悴。",
      "与君次第言，为我少留意。",
      "儒教重礼法，道家养神气。",
      "重礼足滋彰，养神多避忌。",
      "不如学禅定，中有甚深味。",
      "旷廓了如空，澄凝胜于睡。",
      "屏除默默念，销尽悠悠思。",
      "春无伤春心，秋无感秋泪。",
      "坐成真谛乐，如受空王赐。",
      "既得脱尘劳，兼应离惭愧。",
      "除禅其次醉，此说非无谓。",
      "一酌机即忘，三杯性咸遂。",
      "逐臣去室妇，降虏败军帅。",
      "思苦膏火煎，忧深扃锁秘。",
      "须凭百杯沃，莫惜千金费。",
      "便似罩中鱼，脱飞生两翅。",
      "劝君虽老大，逢酒莫回避。",
      "不然即学禅，两途同一致。"
    ]
  },
  {
    "volume": 445,
    "sequence": 12,
    "title": "和微之诗二十三首·和望晓",
    "author": "白居易",
    "content": [
      "休吟稽山晓，听咏秦城旦。",
      "鸣鸡初有声，宿鸟犹未散。",
      "丁丁漏向尽，冬冬鼓过半。",
      "南山青沈沈，东方白漫漫。",
      "街心若流水，城角如断岸。",
      "星河稍隅落，宫阙方轮焕。",
      "朝车雷四合，骑火星一贯。",
      "赫奕冠盖盛，荧煌朱紫烂。",
      "沙堤亘蟆池，市路绕龙断。",
      "白日忽照耀，红尘纷散乱。",
      "贵教过客避，荣任行人看。",
      "祥烟满虚空，春色无边畔。",
      "鹓行候晷刻，龙尾登霄汉。",
      "台殿暖宜攀，风光晴可玩。",
      "草铺地茵褥，云卷天帏幔。",
      "莺杂佩锵锵，花饶衣粲粲。",
      "何言终日乐，独起临风叹。",
      "叹我同心人，一别春七换。",
      "相望山隔碍，欲去官羁绊。",
      "何日到江东，超然似张翰。"
    ]
  },
  {
    "volume": 445,
    "sequence": 13,
    "title": "和微之诗二十三首·和李势女",
    "author": "白居易",
    "content": [
      "减一分太短，增一分太长。",
      "不朱面若花，不粉肌如霜。",
      "色为天下艳，心乃女中郎。",
      "自言重不幸，家破身未亡。",
      "人各有一死，此死职所当。",
      "忍将先人体，与主为疣疮。",
      "妾死主意快，从此两无妨。",
      "愿信赤心语，速即白刃光。",
      "南郡忽感激，却立舍锋铓。",
      "抚背称阿姉，归我如归乡。",
      "竟以恩信待，岂止猜妒忘。",
      "由来几上肉，不足挥干将。",
      "南郡死已久，骨枯墓苍苍。",
      "愿于墓上头，立石镌此章。",
      "劝诫天下妇，不令阴胜阳。"
    ]
  },
  {
    "volume": 445,
    "sequence": 14,
    "title": "和微之诗二十三首·和酬郑侍御东阳春闷放怀追越游见寄",
    "author": "白居易",
    "content": [
      "君得嘉鱼置宾席，乐如南有嘉鱼时。",
      "劲气森爽竹竿竦，妍文焕烂芙蓉披。",
      "载笔在幕名已重，补衮于朝官尚卑。",
      "一缄疏入掩谷永，三都赋成排左思。",
      "自言拜辞主人后，离心荡飏风前旗。",
      "东南门馆别经岁，春眼怅望秋心悲。",
      "昨日嘉鱼来访我，方驾同出何所之。",
      "乐游原头春尚早，百舌新语声椑椑。",
      "日趁花忙向南拆，风催柳急从东吹。",
      "流年惝怳不饶我，美景鲜妍来为谁。",
      "红尘三条界阡陌，碧草千里铺郊畿。",
      "馀霞断时绮幅裂，斜云展处罗文纰。",
      "暮钟远近声互动，暝鸟高下飞追随。",
      "酒酣将归未能去，怅然回望天四垂。",
      "生何足养嵇著论，途何足泣杨涟洏。",
      "胡不花下伴春醉，满酌绿酒听黄鹂。",
      "嘉鱼点头时一叹，听我此言不知疲。",
      "语终兴尽各分散，东西轩骑分逶迤。",
      "此诗勿遣闲人见，见恐与他为笑资。",
      "白首旧寮知我者，凭君一咏向周师。"
    ]
  },
  {
    "volume": 445,
    "sequence": 15,
    "title": "和微之诗二十三首·和自劝二首",
    "author": "白居易",
    "content": [
      "稀稀疏疏绕篱竹，窄窄狭狭向阳屋。",
      "屋中有一曝背翁，委置形骸如土木。",
      "日暮半炉麸炭火，夜深一醆纱笼烛。",
      "不知有益及民无，二十年来食官禄。",
      "就暖移盘檐下食，防寒拥被帷中宿。",
      "秋官月俸八九万，岂徒遣尔身温足。",
      "勤操丹笔念黄沙，莫使饥寒囚滞狱。",
      "急景凋年急于水，念此揽衣中夜起。",
      "门无宿客共谁言，暖酒挑灯对妻子。",
      "身饮数杯妻一醆，馀酌分张与儿女。",
      "微酣静坐未能眠，风霰萧萧打窗纸。",
      "自问有何才与术，入为丞郎出刺史。",
      "争知寿命短复长，岂得营营心不止。",
      "请看韦孔与钱崔，半月之间四人死。"
    ]
  },
  {
    "volume": 445,
    "sequence": 16,
    "title": "和微之诗二十三首·和雨中花",
    "author": "白居易",
    "content": [
      "真宰倒持生杀柄，闲物命长人短命。",
      "松枝上鹤蓍下龟，千年不死仍无病。",
      "人生不得似龟鹤，少去老来同旦暝。",
      "何异花开旦暝间，未落仍遭风雨横。",
      "草得经年菜连月，唯花不与多时节。",
      "一年三百六十日，花能几日供攀折。",
      "桃李无言难自诉，黄莺解语凭君说。",
      "莺虽为说不分明，叶底枝头谩饶舌。"
    ]
  },
  {
    "volume": 445,
    "sequence": 17,
    "title": "和微之诗二十三首·和晨兴因报问龟儿",
    "author": "白居易",
    "content": [
      "冬旦寒惨澹，云日无晶辉。",
      "当此岁暮感，见君晨兴诗。",
      "君诗亦多苦，苦在兄远离。",
      "我苦不在远，缠绵肝与脾。",
      "西院病孀妇，后床孤侄儿。",
      "黄昏一恸后，夜半十起时。",
      "病眼两行血，衰鬓万茎丝。",
      "咽绝五脏脉，瘦消百骸脂。",
      "双目失一目，四肢断两肢。",
      "不如溘然逝，安用半活为。",
      "谁谓荼檗苦，荼檗甘如饴。",
      "谁谓汤火热，汤火冷如澌。",
      "前时君寄诗，忧念问阿龟。",
      "喉燥声气窒，经年无报辞。",
      "及睹晨兴句，未吟先涕垂。",
      "因兹涟洳际，一吐心中悲。",
      "茫茫四海间，此苦唯君知。",
      "去我四千里，使我告诉谁。",
      "仰头向青天，但见雁南飞。",
      "凭雁寄一语，为我达微之。",
      "弦绝有续胶，树斩可接枝。",
      "唯我中肠断，应无连得期。"
    ]
  },
  {
    "volume": 445,
    "sequence": 18,
    "title": "和微之诗二十三首·和朝回与王炼师游南山下",
    "author": "白居易",
    "content": [
      "蔼蔼春景馀，峨峨夏云初。",
      "躞蹀退朝骑，飘飖随风裾。",
      "晨从四丞相，入拜白玉除。",
      "暮与一道士，出寻青溪居。",
      "吏隐本齐致，朝野孰云殊。",
      "道在有中适，机忘无外虞。",
      "但愧烟霄上，鸾凤为吾徒。",
      "又惭云林间，鸥鹤不我疏。",
      "坐倾数杯酒，卧枕一卷书。",
      "兴酣头兀兀，睡觉心于于。",
      "以此送日月，问师为何如。"
    ]
  },
  {
    "volume": 445,
    "sequence": 19,
    "title": "和微之诗二十三首·和尝新酒",
    "author": "白居易",
    "content": [
      "空腹尝新酒，偶成卯时醉。",
      "醉来拥褐裘，直至斋时睡。",
      "睡酣不语笑，真寝无梦寐。",
      "殆欲忘形骸，讵知属天地。",
      "醒馀和未散，起坐澹无事。",
      "举臂一欠伸，引琴弹秋思。"
    ]
  },
  {
    "volume": 445,
    "sequence": 20,
    "title": "和微之诗二十三首·和顺之琴者",
    "author": "白居易",
    "content": [
      "阴阴花院月，耿耿兰房烛。",
      "中有弄琴人，声貌俱如玉。",
      "清泠石泉引，雅澹风松曲。",
      "遂使君子心，不爱凡丝竹。"
    ]
  },
  {
    "volume": 445,
    "sequence": 21,
    "title": "感旧写真",
    "author": "白居易",
    "content": [
      "李放写我真，写来二十载。",
      "莫问真何如，画亦销光彩。",
      "朱颜与玄鬓，日夜改复改。",
      "无磋貌遽非，且喜身犹在。"
    ]
  },
  {
    "volume": 445,
    "sequence": 22,
    "title": "授太子宾客归洛（自此后东都作）",
    "author": "白居易",
    "content": [
      "南省去拂衣，东都来掩扉。",
      "病将老齐至，心与身同归。",
      "白首外缘少，红尘前事非。",
      "怀哉紫芝叟，千载心相依。"
    ]
  },
  {
    "volume": 445,
    "sequence": 23,
    "title": "秋池二首",
    "author": "白居易",
    "content": [
      "身闲无所为，心闲无所思。",
      "况当故园夜，复此新秋池。",
      "岸暗鸟栖后，桥明月出时。",
      "菱风香散漫，桂露光参差。",
      "静境多独得，幽怀竟谁知。",
      "悠然心中语，自问来何迟。",
      "朝衣薄且健，晚簟清仍滑。",
      "社近燕影稀，雨馀蝉声歇。",
      "闲中得诗境，此境幽难说。",
      "露荷珠自倾，风竹玉相戛。",
      "谁能一同宿，共玩新秋月。",
      "暑退早凉归，池边好时节。"
    ]
  },
  {
    "volume": 445,
    "sequence": 24,
    "title": "中隐",
    "author": "白居易",
    "content": [
      "大隐住朝市，小隐入丘樊。",
      "丘樊太冷落，朝市太嚣喧。",
      "不如作中隐，隐在留司官。",
      "似出复似处，非忙亦非闲。",
      "不劳心与力，又免饥与寒。",
      "终岁无公事，随月有俸钱。",
      "君若好登临，城南有秋山。",
      "君若爱游荡，城东有春园。",
      "君若欲一醉，时出赴宾筵。",
      "洛中多君子，可以恣欢言。",
      "君若欲高卧，但自深掩关。",
      "亦无车马客，造次到门前。",
      "人生处一世，其道难两全。",
      "贱即苦冻馁，贵则多忧患。",
      "唯此中隐士，致身吉且安。",
      "穷通与丰约，正在四者间。"
    ]
  },
  {
    "volume": 445,
    "sequence": 25,
    "title": "问秋光",
    "author": "白居易",
    "content": [
      "殷卿领北镇，崔尹开南幕。",
      "外事信为荣，中怀未必乐。",
      "何如不才者，兀兀无所作。",
      "不引窗下琴，即举池上酌。",
      "淡交唯对水，老伴无如鹤。",
      "自适颇从容，旁观诚濩落。",
      "身心转恬泰，烟景弥淡泊。",
      "回首语秋光，东来应不错。"
    ]
  },
  {
    "volume": 445,
    "sequence": 26,
    "title": "引泉",
    "author": "白居易",
    "content": [
      "一为止足限，二为衰疾牵。",
      "邴罢不因事，陶归非待年。",
      "归来嵩洛下，闭户何翛然。",
      "静扫林下地，闲疏池畔泉。",
      "伊流狭似带，洛石大如拳。",
      "谁教明月下，为我声溅溅。",
      "竟夕舟中坐，有时桥上眠。",
      "何用施屏障，水竹绕床前。"
    ]
  },
  {
    "volume": 445,
    "sequence": 27,
    "title": "知足吟（和崔十八未贫作）",
    "author": "白居易",
    "content": [
      "不种一陇田，仓中有馀粟。",
      "不采一株桑，箱中有馀服。",
      "官闲离忧责，身泰无羁束。",
      "中人百户税，宾客一年禄。",
      "樽中不乏酒，篱下仍多菊。",
      "是物皆有馀，非心无所欲。",
      "吟君未贫作，同歌知足曲。",
      "自问此时心，不足何时足。"
    ]
  },
  {
    "volume": 445,
    "sequence": 28,
    "title": "酬集贤刘郎中对月见寄，兼怀元浙东",
    "author": "白居易",
    "content": [
      "月在洛阳天，天高净如水。",
      "下有白头人，揽衣中夜起。",
      "思远镜亭上，光深书殿里。",
      "眇然三处心，相去各千里。"
    ]
  },
  {
    "volume": 445,
    "sequence": 29,
    "title": "太湖石",
    "author": "白居易",
    "content": [
      "远望老嵯峨，近观怪。",
      "崟。",
      "才高八九尺，势若千万寻。",
      "嵌空华阳洞，重叠匡山岑。",
      "邈矣仙掌迥，呀然剑门深。",
      "形质冠今古，气色通晴阴。",
      "未秋已瑟瑟，欲雨先沈沈。",
      "天姿信为异，时用非所任。",
      "磨刀不如砺，捣帛不如砧。",
      "何乃主人意，重之如万金。",
      "岂伊造物者，独能知我心。"
    ]
  },
  {
    "volume": 445,
    "sequence": 30,
    "title": "偶作二首",
    "author": "白居易",
    "content": [
      "扰扰贪生人，几何不夭阏。",
      "遑遑爱名人，几何能贵达。",
      "伊余信多幸，拖紫垂白发。",
      "身为三品官，年已五十八。",
      "筋骸虽早衰，尚未苦羸惙。",
      "资产虽不丰，亦不甚贫竭。",
      "登山力犹在，遇酒兴时发。",
      "无事日月长，不羁天地阔。",
      "安身有处所，适意无时节。",
      "解带松下风，抱琴池上月。",
      "人间所重者，相印将军钺。",
      "谋虑系安危，威权主生杀。",
      "焦心一身苦，炙手旁人热。",
      "未必方寸间，得如吾快活。",
      "日出起盥栉，振衣入道场。",
      "寂然无他念，但对一炉香。",
      "日高始就食，食亦非膏粱。",
      "精粗随所有，亦足饱充肠。",
      "日午脱巾簪，燕息窗下床。",
      "清风飒然至，卧可致羲皇。",
      "日西引杖屦，散步游林塘。",
      "或饮茶一醆，或吟诗一章。",
      "日入多不食，有时唯命觞。",
      "何以送闲夜，一曲秋霓裳。",
      "一日分五时，作息率有常。",
      "自喜老后健，不嫌闲中忙。",
      "是非一以贯，身世交相忘。",
      "若问此何许，此是无何乡。"
    ]
  },
  {
    "volume": 445,
    "sequence": 31,
    "title": "葺池上旧亭",
    "author": "白居易",
    "content": [
      "池月夜凄凉，池风晓萧飒。",
      "欲入池上冬，先葺池上閤。",
      "向暖窗户开，迎寒帘幕合。",
      "苔封旧瓦木，水照新朱蜡。",
      "软火深土炉，香醪小瓷榼。",
      "中有独宿翁，一灯对一榻。"
    ]
  },
  {
    "volume": 445,
    "sequence": 32,
    "title": "崔十八新池",
    "author": "白居易",
    "content": [
      "爱君新小池，池色无人知。",
      "见底月明夜，无波风定时。",
      "忽看不似水，一泊稀琉璃。"
    ]
  },
  {
    "volume": 445,
    "sequence": 33,
    "title": "玩止水",
    "author": "白居易",
    "content": [
      "动者乐流水，静者乐止水。",
      "利物不如流，鉴形不如止。",
      "凄清早霜降，淅沥微风起。",
      "中面红叶开，四隅绿萍委。",
      "广狭八九丈，湾环有涯涘。",
      "浅深三四尺，洞彻无表里。",
      "净分鹤翘足，澄见鱼掉尾。",
      "迎眸洗眼尘，隔胸荡心滓。",
      "定将禅不别，明与诚相似。",
      "清能律贪夫，淡可交君子。",
      "岂唯空狎玩，亦取相伦拟。",
      "欲识静者心，心源只如此。"
    ]
  },
  {
    "volume": 445,
    "sequence": 34,
    "title": "闻崔十八宿予新昌弊宅时予亦宿崔家依仁新亭…聊以写怀",
    "author": "白居易",
    "content": [
      "陋巷掩弊庐，高居敞华屋。",
      "新昌七株松，依仁万茎竹。",
      "松前月台白，竹下风池绿。",
      "君向我斋眠，我在君亭宿。",
      "平生有微尚，彼此多幽独。",
      "何必本主人，两心聊自足。"
    ]
  },
  {
    "volume": 445,
    "sequence": 35,
    "title": "日长",
    "author": "白居易",
    "content": [
      "日长昼加餐，夜短朝余睡。",
      "春来寝食间，虽老犹有味。",
      "林塘得芳景，园曲生幽致。",
      "爱水多棹舟，惜花不扫地。",
      "幸无眼下病，且向樽前醉。",
      "身外何足言，人间本无事。"
    ]
  },
  {
    "volume": 445,
    "sequence": 36,
    "title": "三月三十日作",
    "author": "白居易",
    "content": [
      "今朝三月尽，寂寞春事毕。",
      "黄鸟渐无声，朱樱新结实。",
      "临风独长叹，此叹意非一。",
      "半百过九年，艳阳残一日。",
      "随年减欢笑，逐日添衰疾。",
      "且遣花下歌，送此杯中物。"
    ]
  },
  {
    "volume": 445,
    "sequence": 37,
    "title": "慵不能",
    "author": "白居易",
    "content": [
      "架上非无书，眼慵不能看。",
      "匣中亦有琴，手慵不能弹。",
      "腰慵不能带，头慵不能冠。",
      "午后恣情寝，午时随事餐。",
      "一餐终日饱，一寝至夜安。",
      "饥寒亦闲事，况乃不饥寒。"
    ]
  },
  {
    "volume": 445,
    "sequence": 38,
    "title": "晨兴",
    "author": "白居易",
    "content": [
      "宿鸟动前林，晨光上东屋。",
      "铜炉添早香，纱笼灭残烛。",
      "头醒风稍愈，眼饱睡初足。",
      "起坐兀无思，叩齿三十六。",
      "何以解宿斋，一杯云母粥。"
    ]
  },
  {
    "volume": 445,
    "sequence": 39,
    "title": "朝课",
    "author": "白居易",
    "content": [
      "平甃白石渠，静扫青苔院。",
      "池上好风来，新荷大如扇。",
      "小亭中何有，素琴对黄卷。",
      "蕊珠讽数篇，秋思弹一遍。",
      "从容朝课毕，方与客相见。"
    ]
  },
  {
    "volume": 445,
    "sequence": 40,
    "title": "天竺寺七叶堂避暑",
    "author": "白居易",
    "content": [
      "郁郁复郁郁，伏热何时毕。",
      "行入七叶堂，烦暑随步失。",
      "檐雨稍霏微，窗风正萧瑟。",
      "清宵一觉睡，可以销百疾。"
    ]
  },
  {
    "volume": 445,
    "sequence": 41,
    "title": "香山寺石楼潭夜浴",
    "author": "白居易",
    "content": [
      "炎光昼方炽，暑气宵弥毒。",
      "摇扇风甚微，褰裳汗霢霂。",
      "起向月下行，来就潭中浴。",
      "平石为浴床，洼石为浴斛。",
      "绡巾薄露顶，草屦轻乘足。",
      "清凉咏而归，归上石楼宿。"
    ]
  },
  {
    "volume": 445,
    "sequence": 42,
    "title": "嗟发落",
    "author": "白居易",
    "content": [
      "朝亦嗟发落，暮亦嗟发落。",
      "落尽诚可嗟，尽来亦不恶。",
      "既不劳洗沐，又不烦梳掠。",
      "最宜湿暑天，头轻无髻缚。",
      "脱置垢巾帻，解去尘缨络。",
      "银瓶贮寒泉，当顶倾一勺。",
      "有如醍醐灌，坐受清凉乐。",
      "因悟自在僧，亦资于剃削。"
    ]
  },
  {
    "volume": 445,
    "sequence": 43,
    "title": "安稳眠",
    "author": "白居易",
    "content": [
      "家虽日渐贫，犹未苦饥冻。",
      "身虽日渐老，幸无急病痛。",
      "眼逢闹处合，心向闲时用。",
      "既得安稳眠，亦无颠倒梦。"
    ]
  },
  {
    "volume": 445,
    "sequence": 44,
    "title": "池上夜境",
    "author": "白居易",
    "content": [
      "晴空星月落池塘，澄鲜净绿表里光。",
      "露簟清莹迎夜滑，风襟潇洒先秋凉。",
      "无人惊处野禽下，新睡觉时幽草香。",
      "但问尘埃能去否，濯缨何必向沧浪。"
    ]
  },
  {
    "volume": 445,
    "sequence": 45,
    "title": "书绅",
    "author": "白居易",
    "content": [
      "仕有职役劳，农有畎亩勤。",
      "优哉分司叟，心力无苦辛。",
      "岁晚头又白，自问何欣欣。",
      "新酒始开瓮，旧谷犹满囷。",
      "吾尝静自思，往往夜达晨。",
      "何以送吾老，何以安吾贫。",
      "岁计莫如谷，饱则不干人。",
      "日计莫如醉，醉则兼忘身。",
      "诚知有道理，未敢劝交亲。",
      "恐为人所哂，聊自书诸绅。"
    ]
  },
  {
    "volume": 445,
    "sequence": 46,
    "title": "秋游平泉，赠韦处士、闲禅师",
    "author": "白居易",
    "content": [
      "秋景引闲步，山游不知疲。",
      "杖藜舍舆马，十里与僧期。",
      "昔尝忧六十，四体不支持。",
      "今来已及此，犹未苦衰羸。",
      "心兴遇境发，身力因行知。",
      "寻云到起处，爱泉听滴时。",
      "南村韦处士，西寺闲禅师。",
      "山头与涧底，闻健且相随。"
    ]
  },
  {
    "volume": 445,
    "sequence": 47,
    "title": "游坊口悬泉，偶题石上（时为河南尹）",
    "author": "白居易",
    "content": [
      "济源山水好，老尹知之久。",
      "常日听人言，今秋入吾手。",
      "孔山刀剑立，沁水龙蛇走。",
      "危磴上悬泉，澄湾转坊口。",
      "虚明见深底，净绿无纤垢。",
      "仙棹浪悠扬，尘缨风斗薮。",
      "岩寒松柏短，石古莓苔厚。",
      "锦坐缨高低，翠屏张左右。",
      "虽无安石妓，不乏文举酒。",
      "谈笑逐身来，管弦随事有。",
      "时逢杖锡客，或值垂纶叟。",
      "相与澹忘归，自辰将及酉。",
      "公门欲返驾，溪路犹回首。",
      "早晚重来游，心期罢官后。"
    ]
  },
  {
    "volume": 445,
    "sequence": 48,
    "title": "对火玩雪",
    "author": "白居易",
    "content": [
      "平生所心爱，爱火兼怜雪。",
      "火是腊天春，雪为阴夜月。",
      "鹅毛纷正堕，兽炭敲初折。",
      "盈尺白盐寒，满炉红玉热。",
      "稍宜杯酌动，渐引笙歌发。",
      "但识欢来由，不知醉时节。",
      "银盘堆柳絮，罗袖抟琼屑。",
      "共愁明日销，便作经年别。"
    ]
  },
  {
    "volume": 445,
    "sequence": 49,
    "title": "六年寒食洛下宴游，赠冯、李二少尹",
    "author": "白居易",
    "content": [
      "丰年寒食节，美景洛阳城。",
      "三尹皆强健，七日尽晴明。",
      "东郊蹋青草，南园攀紫荆。",
      "风拆海榴艳，露坠木兰英。",
      "假开春未老，宴合日屡倾。",
      "珠翠混花影，管弦藏水声。",
      "佳会不易得，良辰亦难并。",
      "听吟歌暂辍，看舞杯徐行。",
      "米价贱如土，酒味浓于饧。",
      "此时不尽醉，但恐负平生。",
      "殷勤二曹长，各捧一银觥。"
    ]
  },
  {
    "volume": 445,
    "sequence": 50,
    "title": "苦热中寄舒员外",
    "author": "白居易",
    "content": [
      "何堪日衰病，复此时炎燠。",
      "厌对俗杯盘，倦听凡丝竹。",
      "藤床铺晚雪，角枕截寒玉。",
      "安得清瘦人，新秋夜同宿。",
      "非君固不可，何夕枉高躅。"
    ]
  },
  {
    "volume": 445,
    "sequence": 51,
    "title": "闲夕",
    "author": "白居易",
    "content": [
      "一声早蝉发，数点新萤度。",
      "兰釭耿无烟，筠簟清有露。",
      "未归后房寝，且下前轩步。",
      "斜月入低廊，凉风满高树。",
      "放怀常自适，遇境多成趣。",
      "何法使之然，心中无细故。"
    ]
  },
  {
    "volume": 445,
    "sequence": 52,
    "title": "寄情",
    "author": "白居易",
    "content": [
      "灼灼早春梅，东南枝最早。",
      "持来玩未足，花向手中老。",
      "芳香销掌握，怅望生怀抱。",
      "岂无后开花，念此先开好。"
    ]
  },
  {
    "volume": 445,
    "sequence": 53,
    "title": "舒员外游香山寺数日不归兼辱尺书大夸胜事…长句以赠之",
    "author": "白居易",
    "content": [
      "香山石楼倚天开，翠屏壁立波环回。",
      "黄菊繁时好客到，碧云合处佳人来。",
      "酡颜一笑夭桃绽，清吟数声寒玉哀。",
      "轩骑逶迟棹容与，留连三日不能回。",
      "白头老尹府中坐，早衙才退暮衙催。",
      "庭前阶上何所有，累囚成贯案成堆。",
      "岂无池塘长秋草，亦有丝竹生尘埃。",
      "今日清光昨夜月，竟无人来劝一杯。",
      "知"
    ]
  },
  {
    "volume": 445,
    "sequence": 54,
    "title": "早冬游王屋自灵都抵阳台上方望天坛偶吟成章寄…李相公",
    "author": "白居易",
    "content": [
      "霜降山水清，王屋十月时。",
      "石泉碧漾漾，岩树红离离。",
      "朝为灵都游，暮有阳台期。",
      "飘然世尘外，鸾鹤如可追。",
      "忽念公程尽，复惭身力衰。",
      "天坛在天半，欲上心迟迟。",
      "尝闻此游者，隐客与损之。",
      "各抱贵仙骨，俱非泥垢姿。",
      "二人相顾言，彼此称男儿。",
      "若不为松乔，即须作皋夔。",
      "今果如其语，光彩双葳蕤。",
      "一人佩金印，一人翳玉芝。",
      "我来高其事，咏叹偶成诗。",
      "为君题石上，欲使故山知。"
    ]
  },
  {
    "volume": 445,
    "sequence": 55,
    "title": "吴宫辞",
    "author": "白居易",
    "content": [
      "淡红花帔浅檀蛾，睡脸初开似剪波。",
      "坐对珠笼闲理曲，琵琶鹦鹉语相和。"
    ]
  }
]