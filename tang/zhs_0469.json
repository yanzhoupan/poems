[
  {
    "volume": 469,
    "sequence": 1,
    "title": "拟古咏河边枯树",
    "author": "长孙佐辅",
    "content": [
      "野火烧枝水洗根，数围孤树半心存。",
      "应是无机承雨露，却将春色寄苔痕。"
    ]
  },
  {
    "volume": 469,
    "sequence": 2,
    "title": "别友人",
    "author": "长孙佐辅",
    "content": [
      "愁多不忍醒时别，想极还寻静处行。",
      "谁遣同衾又分手，不如行路本无情。"
    ]
  },
  {
    "volume": 469,
    "sequence": 3,
    "title": "伤故人歌妓",
    "author": "长孙佐辅",
    "content": [
      "愁脸无红衣满尘，万家门户不容身。",
      "曾将一笑君前去，误杀几多回顾人。"
    ]
  },
  {
    "volume": 469,
    "sequence": 4,
    "title": "南中客舍对雨送故人归北",
    "author": "长孙佐辅",
    "content": [
      "猿声啾啾雁声苦，卷帘相对愁不语。",
      "几年客吴君在楚，况送君归我犹阻。",
      "家书作得不忍封，北风吹断阶前雨。"
    ]
  },
  {
    "volume": 469,
    "sequence": 5,
    "title": "杭州秋日别故友",
    "author": "长孙佐辅",
    "content": [
      "相见又相别，大江秋水深。",
      "悲欢一世事，去住两乡心。",
      "淅沥篱下叶，凄清阶上琴。",
      "独随孤棹去，何处更同衾。"
    ]
  },
  {
    "volume": 469,
    "sequence": 6,
    "title": "代别后梦别",
    "author": "长孙佐辅",
    "content": [
      "别中还梦别，悲后更生悲。",
      "觉梦俱千里，追随难再期。",
      "翻思梦里苦，却恨觉来迟。",
      "纵是非真事，何妨梦会时。"
    ]
  },
  {
    "volume": 469,
    "sequence": 7,
    "title": "答边信（一作代答边信同心结）",
    "author": "长孙佐辅",
    "content": [
      "征人去年戍辽水，夜得边书字盈纸。",
      "挥刀就烛裁红绮，结作同心答千里。",
      "君寄边书书莫绝，妾答同心心自结。",
      "同心再解心不离，书字频看字愁灭。",
      "结成一夜和泪封，贮书只在怀袖中。",
      "莫如书字故难久，愿学同心长可同。"
    ]
  },
  {
    "volume": 469,
    "sequence": 8,
    "title": "对镜吟",
    "author": "长孙佐辅",
    "content": [
      "忆昔逢君新纳娉，青铜铸出千年镜。",
      "意怜光彩固无瑕，义比恩情永相映。",
      "每将鉴面兼鉴心，鉴来不辍情逾深。",
      "君非结心空结带，结处尚新恩已背。",
      "开帘览镜悲难语，对面相看孟门阻。",
      "掩匣徒惭双凤飞，悬台欲效孤鸾舞。",
      "昔日照来人共许，今朝照罢自生疑。",
      "镜上有尘犹可淬，君恩讵肯无回时。"
    ]
  },
  {
    "volume": 469,
    "sequence": 9,
    "title": "山行书事",
    "author": "长孙佐辅",
    "content": [
      "日落风风高风高，驱车行远郊。",
      "中心有所悲，古墓穿黄茅。",
      "茅中狐兔窠，四面乌鸢巢。",
      "鬼火时独出，人烟不相交。",
      "行行近破村，一径欹还坳。",
      "迎霜听蟋蟀，向月看蟏蛸。",
      "翁喜客来至，客业羞厨庖。",
      "浊醪夸泼蚁，时果仍新苞。",
      "相劝对寒灯，呼儿爇枯梢。",
      "性朴颇近古，其言无斗筲。",
      "忧欢世上并，岁月途中抛。",
      "谁知问津客，空作扬雄嘲。"
    ]
  },
  {
    "volume": 469,
    "sequence": 10,
    "title": "古宫怨",
    "author": "长孙佐辅",
    "content": [
      "窗前好树名玫瑰，去年花落今年开。",
      "无情春色尚识返，君心忽断何时来。",
      "忆昔妆成候仙仗，宫琐玲珑日新上。",
      "拊心却笑西子嚬，掩鼻谁忧郑姬谤。",
      "草染文章衣下履，花黏甲乙床前帐。",
      "三千玉貌休自夸，十二金钗独相向。",
      "盛衰倾夺欲何如，娇爱翻悲逐佞谀。",
      "重远岂能惭沼鹄，弃前方见泣船鱼。",
      "看笼不记熏龙脑，咏扇空曾秃鼠须。",
      "始喜类萝新托柏，终伤如荠却甘荼。",
      "院深独开还独闭，鹦鹉惊飞苔覆地。",
      "满箱旧赐前日衣，渍枕新垂夜来泪。",
      "痕多开镜照还悲，绿髻青蛾尚未衰。",
      "莫道新缣长绝比，犹逢故剑会相追。"
    ]
  },
  {
    "volume": 469,
    "sequence": 11,
    "title": "关山月",
    "author": "长孙佐辅",
    "content": [
      "凄凄还切切，戍客多离别。",
      "何处最伤心，关山见秋月。",
      "关月竟如何，由来远近过。",
      "始经玄菟塞，终绕白狼河。",
      "忽忆秦楼妇，流光应共有。",
      "已得并蛾眉，还知揽纤手。",
      "去岁照同行，比翼复连形。",
      "今宵照独立，顾影自茕茕。",
      "余晖惭西落，夜夜看如昨。",
      "借问映旌旗，何如鉴帷幕。",
      "拂晓朔风悲，蓬惊雁不飞。",
      "几时征戍罢，还向月中归。"
    ]
  },
  {
    "volume": 469,
    "sequence": 12,
    "title": "陇西行",
    "author": "长孙佐辅",
    "content": [
      "阴云凝朔气，陇上正飞雪。",
      "四月草不生，北风劲如切。",
      "朝来羽书急，夜救长城窟。",
      "道隘行不前，相呼抱鞍歇。",
      "人寒指欲堕，马冻蹄亦裂。",
      "射雁旋充饥，斧冰还止渴。",
      "宁辞解围斗，但恐乘疲没。",
      "早晚边候空，归来养羸卒。"
    ]
  },
  {
    "volume": 469,
    "sequence": 13,
    "title": "寻山家（见《才调集》，《纪事》作羊士谔诗）",
    "author": "长孙佐辅",
    "content": [
      "独访山家歇还涉，茅屋斜连隔松叶。",
      "主人闻语未开门，绕篱野菜飞黄蝶。"
    ]
  },
  {
    "volume": 469,
    "sequence": 14,
    "title": "山居",
    "author": "长孙佐辅",
    "content": [
      "看书爱幽寂，结宇青冥间。",
      "飞泉引风听，古桂和云攀。",
      "地深草木稠，境静鱼鸟闲。",
      "阴气晚出谷，朝光先照山。",
      "有时独杖藜，入夜犹启关。",
      "星昏归鸟过，火出樵童还。",
      "神体自和适，不是离人寰。"
    ]
  },
  {
    "volume": 469,
    "sequence": 15,
    "title": "楚州盐壒古墙望海",
    "author": "长孙佐辅",
    "content": [
      "混沌本冥冥，泄为洪川流。",
      "雄哉大造化，万古横中州。",
      "我从西北来，登高望蓬丘。",
      "阴晴乍开合，天地相沉浮。",
      "长风卷繁云，日出扶桑头。",
      "水净露鲛室，烟销凝蜃楼。",
      "时来会云翔，道蹇即津游。",
      "明发促归轸，沧波非宿谋。"
    ]
  },
  {
    "volume": 469,
    "sequence": 16,
    "title": "闻韦驸马使君迁拜台州",
    "author": "长孙佐辅",
    "content": [
      "溟藩轸帝忧，见说初鸣驺。",
      "德胜祸先戢，情闲思自流。",
      "蚕殷桑柘空，廪实雀鼠稠。",
      "谏虎昔赐骏，安人将问牛。",
      "曾陪后乘光，共逐平津游。",
      "旌旆拥追赏，歌钟催献酬。",
      "音徽一寂寥，贵贱双沉浮。",
      "北郭乏中崖，东方称上头。",
      "跻山望百城，目尽增遐愁。",
      "海逼日月近，天高星汉秋。",
      "无阶异渐鸿，有志惭驯鸥。",
      "终期促孤棹，暂访天台幽。"
    ]
  },
  {
    "volume": 469,
    "sequence": 17,
    "title": "山行经村径",
    "author": "长孙佐辅",
    "content": [
      "一径有人迹，到来唯数家。",
      "依稀听机杼，寂历看桑麻。",
      "雨湿渡头草，风吹坟上花。",
      "却驱羸马去，数点归林鸦。"
    ]
  },
  {
    "volume": 469,
    "sequence": 18,
    "title": "野田行",
    "author": "张碧",
    "content": [
      "风昏昼色飞斜雨，冤骨千堆髑髅语。",
      "八纮牢落人物悲，是个田园荒废主。",
      "悲嗟自古争天下，几度乾坤复如此。",
      "秦皇矻矻筑长城，汉祖区区白蛇死。",
      "野田之骨兮又成尘，楼阁风烟兮还复新。",
      "愿得华山之下长归马，野田无复堆冤者。"
    ]
  },
  {
    "volume": 469,
    "sequence": 19,
    "title": "贫女",
    "author": "张碧",
    "content": [
      "岂是昧容华，岂不知机织。",
      "自是生寒门，良媒不相识。"
    ]
  },
  {
    "volume": 469,
    "sequence": 20,
    "title": "幽思",
    "author": "张碧",
    "content": [
      "金炉烟霭微，银釭残影灭。",
      "出户独裴回，落花满明月。"
    ]
  },
  {
    "volume": 469,
    "sequence": 21,
    "title": "惜花三首",
    "author": "张碧",
    "content": [
      "千枝万枝占春开，彤霞著地红成堆。",
      "一窖闲愁驱不去，殷勤对尔酌金杯。",
      "老鸦拍翼盘空疾，准拟浮生如瞬息。",
      "阿母蟠桃香未齐，汉皇骨葬秋山碧。",
      "朝开暮落煎人老，无人为报东君道。",
      "留取秾红伴醉吟，莫教少女来吹扫。"
    ]
  },
  {
    "volume": 469,
    "sequence": 22,
    "title": "游春引三首",
    "author": "张碧",
    "content": [
      "句芒爱弄春风权，开萌发翠无党偏。",
      "句芒小女精神巧，机罗杼绮满平川。",
      "五陵年少轻薄客，蛮锦花多春袖窄。",
      "酌桂鸣金玩物华，星蹄绣毂填香陌。",
      "千条碧绿轻拖水，金毛泣怕春江死。",
      "万汇俱含造化恩，见我春工无私理。"
    ]
  },
  {
    "volume": 469,
    "sequence": 23,
    "title": "农父",
    "author": "张碧",
    "content": [
      "运锄耕劚侵星起，陇亩丰盈满家喜。",
      "到头禾黍属他人，不知何处抛妻子。"
    ]
  },
  {
    "volume": 469,
    "sequence": 24,
    "title": "古意",
    "author": "张碧",
    "content": [
      "銮舆不碾香尘灭，更残三十六宫月。",
      "手持纨扇独含情，秋风吹落横波血。"
    ]
  },
  {
    "volume": 469,
    "sequence": 25,
    "title": "秋日登岳阳楼晴望",
    "author": "张碧",
    "content": [
      "三秋倚练飞金盏，洞庭波定平如刬。",
      "天高云卷绿罗低，一点君山碍人眼。",
      "漫漫万顷铺琉璃，烟波阔远无鸟飞。",
      "西南东北竞无际，直疑侵断青天涯。",
      "屈原回日牵愁吟，龙宫感激致应沈。",
      "贾生憔悴说不得，茫茫烟霭堆湖心。"
    ]
  },
  {
    "volume": 469,
    "sequence": 26,
    "title": "鸿沟",
    "author": "张碧",
    "content": [
      "毒龙衔日天地昏，八纮叆叇生愁云。",
      "秦园走鹿无藏处，纷纷争处蜂成群。",
      "四溟波立鲸相吞，荡摇五岳崩山根。",
      "鱼虾舞浪狂鳅鲲，龙蛇胆战登鸿门。",
      "星旗羽镞强者尊，黑风白雨东西屯。",
      "山河欲拆人烟分，壮士鼓勇君王存。",
      "项庄愤气吐不得，亚父斗声天上闻。",
      "玉光堕地惊昆仑，留侯气魄吞太华。",
      "舌头一寸生阳春，神农女娲愁不言。",
      "蛇枯老媪啼泪痕，星曹定秤秤王孙。",
      "项籍骨轻迷精魂，沛公仰面争乾坤。",
      "须臾垓下贼星起，歌声缭绕凄人耳。",
      "吴娃捧酒横秋波，霜天月照空城垒。",
      "力拔山兮忽到此，骓嘶懒渡乌江水。",
      "新丰瑞色生楼台，西楚寒蒿哭愁鬼。",
      "三尺霜鸣金匣里，神光一掉八千里。",
      "汉皇骤马意气生，西南扫地迎天子。"
    ]
  },
  {
    "volume": 469,
    "sequence": 27,
    "title": "美人梳头",
    "author": "张碧",
    "content": [
      "玉堂花院小枝红，绿窗一片春光晓。",
      "玉容惊觉浓睡醒，圆蟾挂出妆台表。",
      "金盘解下丛鬟碎，三尺巫云绾朝翠。",
      "皓指高低寸黛愁，水精梳滑参差坠。",
      "须臾拢掠蝉鬓生，玉钗冷透冬冰明。",
      "芙蓉拆向新开脸，秋泉慢转眸波横。",
      "鹦鹉偷来话心曲，屏风半倚遥山绿。"
    ]
  },
  {
    "volume": 469,
    "sequence": 28,
    "title": "题祖山人池上怪石",
    "author": "张碧",
    "content": [
      "寒姿数片奇突兀，曾作秋江秋水骨。",
      "先生应是厌风云，著向江边塞龙窟。",
      "我来池上倾酒尊，半酣书破青烟痕。",
      "参差翠缕摆不落，笔头惊怪黏秋云。",
      "我闻吴中项容水墨有高价，邀得将来倚松下。",
      "铺却双缯直道难，掉首空归不成画。"
    ]
  },
  {
    "volume": 469,
    "sequence": 29,
    "title": "山居雨霁即事（一作长孙佐辅诗）",
    "author": "张碧",
    "content": [
      "结茅苍岭下，自与喧卑隔。",
      "况值雷雨晴，郊原转岑寂。",
      "出门看反照，绕屋残溜滴。",
      "古路绝人行，荒陂响蝼蝈。",
      "篱崩瓜豆蔓，圃坏牛羊迹。",
      "断续古祠鸦，高低远村笛。",
      "喜闻东皋润，欲往未通屐。",
      "杖策试危桥，攀萝瞰苔壁。",
      "邻翁夜相访，缓酌聊跂石。",
      "新月出污尊，浮云在巾舄。",
      "常隳腐儒操，谬习经邦画。",
      "有待时未知，非关慕沮溺。"
    ]
  },
  {
    "volume": 469,
    "sequence": 30,
    "title": "赠琴棋僧歌",
    "author": "张瀛",
    "content": [
      "我尝听师法一说，波上莲花水中月。",
      "不垢不净是色空，无法无空亦无灭。",
      "我尝听师禅一观，浪溢鳌头蟾魄满。",
      "河沙世界尽空空，一寸寒灰冷灯畔。",
      "我又听师琴一抚，长松唤住秋山雨。",
      "弦中雅弄若铿金，指下寒泉流太古。",
      "我又听师棋一著，山顶坐沈红日脚。",
      "阿谁称是国手人，罗浮道士赌却鹤，输却药。",
      "法怀斟下红霞丹，束手不敢争头角。"
    ]
  }
]