[
  {
    "volume": 596,
    "sequence": 1,
    "title": "感古",
    "author": "司马扎",
    "content": [
      "九折无停波，三光如转烛。",
      "玄珠人不识，徒爱燕赵玉。",
      "祖龙已深惑，汉氏远徇欲。",
      "骊山与茂陵，相对秋草绿。"
    ]
  },
  {
    "volume": 596,
    "sequence": 2,
    "title": "赠王道士",
    "author": "司马扎",
    "content": [
      "玉洞秋有花，蓬山夜无鬼。",
      "岂知浮云世，生死逐流水。",
      "瑶台歌一曲，曲尽五烟起。",
      "悠然望虚路，玉京在海里。",
      "青箓秘不闻，黄鹤去不止。",
      "愿随执轻策，往结周太子。"
    ]
  },
  {
    "volume": 596,
    "sequence": 3,
    "title": "古思",
    "author": "司马扎",
    "content": [
      "春华惜妾态，秋草念妾心。",
      "始知井边桐，不如堂上琴。",
      "月落却羡镜，花飞犹委苔。",
      "门前长江水，一去终不回。"
    ]
  },
  {
    "volume": 596,
    "sequence": 4,
    "title": "猎客",
    "author": "司马扎",
    "content": [
      "五陵射雕客，走马占春光。",
      "下马青楼前，华裾独煌煌。",
      "自言家咸京，世族如金张。",
      "击钟传鼎食，尔来八十强。",
      "朱门争先开，车轮满路傍。",
      "娥娥燕赵人，珠箔闭高堂。",
      "清歌杂妙舞，临欢度曲长。",
      "朝游园花新，夜宴池月凉。",
      "更以驰骤多，意气事强梁。",
      "君王正年少，终日在长杨。"
    ]
  },
  {
    "volume": 596,
    "sequence": 5,
    "title": "送进士苗纵归紫逻山居",
    "author": "司马扎",
    "content": [
      "汝上多奇山，高怀惬清境。",
      "强来干名地，冠带不能整。",
      "常言梦归处，泉石寒更静。",
      "鹤声夜无人，空月随松影。",
      "今朝抛我去，春物伤明景。",
      "怅望相送还，微阳在东岭。"
    ]
  },
  {
    "volume": 596,
    "sequence": 6,
    "title": "卖花者",
    "author": "司马扎",
    "content": [
      "少壮彼何人，种花荒苑外。",
      "不知力田苦，却笑耕耘辈。",
      "当春卖春色，来往经几代。",
      "长安甲第多，处处花堪爱。",
      "良金不惜费，竞取园中最。",
      "一蕊才占烟，歌声已高会。",
      "自言种花地，终日拥轩盖。",
      "农夫官役时，独与花相对。",
      "那令卖花者，久为生人害。",
      "贵粟不贵花，生人自应泰。"
    ]
  },
  {
    "volume": 596,
    "sequence": 7,
    "title": "弹琴",
    "author": "司马扎",
    "content": [
      "凉室无外响，空桑七弦分。",
      "所弹非新声，俗耳安肯闻。",
      "月落未终曲，暗中泣湘君。",
      "如传我心苦，千里苍梧云。"
    ]
  },
  {
    "volume": 596,
    "sequence": 8,
    "title": "古边卒思归",
    "author": "司马扎",
    "content": [
      "有田不得耕，身卧辽阳城。",
      "梦中稻花香，觉后战血腥。",
      "汉武在深殿，唯思廓寰瀛。",
      "中原半烽火，比屋皆点行。",
      "边土无膏腴，闲地何必争。",
      "徒令执耒者，刀下死纵横。"
    ]
  },
  {
    "volume": 596,
    "sequence": 9,
    "title": "美刘太保",
    "author": "司马扎",
    "content": [
      "常爱鲁仲连，退身得其趣。",
      "不知鸱夷子，更入五湖去。",
      "云霞恣摇曳，鸿鹄无低翥。",
      "万里天地空，清飙在平楚。",
      "藏名向宠节，辞疾去公务。",
      "夜尽醉弦歌，日高卧烟树。",
      "岂嗤生前乐，千载自垂裕。",
      "论道复论功，皆可黄金铸。"
    ]
  },
  {
    "volume": 596,
    "sequence": 10,
    "title": "蚕女",
    "author": "司马扎",
    "content": [
      "养蚕先养桑，蚕老人亦衰。",
      "苟无园中叶，安得机上丝。",
      "妾家非豪门，官赋日相追。",
      "鸣梭夜达晓，犹恐不及时。",
      "但忧蚕与桑，敢问结发期。",
      "东邻女新嫁，照镜弄蛾眉。"
    ]
  },
  {
    "volume": 596,
    "sequence": 11,
    "title": "效陶彭泽",
    "author": "司马扎",
    "content": [
      "一梦倏已尽，百年如露草。",
      "独有南山高，不与人共老。",
      "尊中贮灵味，无事即醉倒。",
      "何必鸣鼓钟，然后乐怀抱。",
      "轻波向海疾，浮云归谷早。",
      "形役良可嗟，唯能徇天道。"
    ]
  },
  {
    "volume": 596,
    "sequence": 12,
    "title": "锄草怨",
    "author": "司马扎",
    "content": [
      "种田望雨多，雨多长蓬蒿。",
      "亦念官赋急，宁知荷锄劳。",
      "亭午霁日明，邻翁醉陶陶。",
      "乡吏不到门，禾黍苗自高。",
      "独有辛苦者，屡为州县徭。",
      "罢锄田又废，恋乡不忍逃。",
      "出门吏相促，邻家满仓谷。",
      "邻翁不可告，尽日向田哭。"
    ]
  },
  {
    "volume": 596,
    "sequence": 13,
    "title": "山中晚兴寄裴侍御",
    "author": "司马扎",
    "content": [
      "雷息疏雨散，空山夏云晴。",
      "南轩对林晚，篱落新蛩鸣。",
      "白酒一樽满，坐歌天地清。",
      "十年身未闲，心在人间名。",
      "永怀君亲恩，久贱难退情。",
      "安得蓬丘侣，提携采瑶英。"
    ]
  },
  {
    "volume": 596,
    "sequence": 14,
    "title": "筑台",
    "author": "司马扎",
    "content": [
      "魏国昔强盛，宫中金玉多。",
      "征丁筑层台，唯恐不巍峨。",
      "结构切星汉，跻攀横绮罗。",
      "朝观细腰舞，夜听皓齿歌。",
      "讵念人力劳，安问黍与禾。",
      "一朝国既倾，千仞堂亦平。",
      "舞模衰柳影，歌留草虫声。",
      "月照白露寒，苍苍故邺城。",
      "汉文有遗美，对此清飙生。"
    ]
  },
  {
    "volume": 596,
    "sequence": 15,
    "title": "道中早发",
    "author": "司马扎",
    "content": [
      "野店鸡一声，萧萧客车动。",
      "西峰带晓月，十里犹相送。",
      "繁弦满长道，羸马四蹄重。",
      "遥羡青楼人，锦衾方远梦。",
      "功名不我与，孤剑何所用。",
      "行役难自休，家山忆秋洞。"
    ]
  },
  {
    "volume": 596,
    "sequence": 16,
    "title": "沧浪峡",
    "author": "司马扎",
    "content": [
      "山下水声深，水边山色聚。",
      "月照秋自清，花名春不去。",
      "似非人间境，又近红尘路。",
      "乍入洞中天，更移云外步。",
      "我殊惺惺者，犹得沧浪趣。",
      "可以濯吾缨，斯言诚所慕。"
    ]
  },
  {
    "volume": 596,
    "sequence": 17,
    "title": "感萤",
    "author": "司马扎",
    "content": [
      "爱尔持照书，临书叹吾道。",
      "青荧一点光，曾误几人老。",
      "夜久独此心，环垣闭秋草。"
    ]
  },
  {
    "volume": 596,
    "sequence": 18,
    "title": "自渭南晚次华州",
    "author": "司马扎",
    "content": [
      "前楼仙鼎原，西经赤水渡。",
      "火云入村巷，余雨依驿树。",
      "我行伤去国，疲马屡回顾。",
      "有如无窠鸟，触热不得住。",
      "峨峨华峰近，城郭生夕雾。",
      "逆旅何人寻，行客暗中住。",
      "却思林丘卧，自惬平生素。",
      "劳役今若兹，羞吟招隐句。"
    ]
  },
  {
    "volume": 596,
    "sequence": 19,
    "title": "近别",
    "author": "司马扎",
    "content": [
      "咫尺不相见，便同天一涯。",
      "何必隔关山，乃言伤别离。",
      "君心与我心，脉脉无由知。",
      "谁堪近别苦，远别犹有期。"
    ]
  },
  {
    "volume": 596,
    "sequence": 20,
    "title": "江上秋夕",
    "author": "司马扎",
    "content": [
      "茂陵归路绝，谁念此淹留。",
      "极目月沈浦，苦吟霜满舟。",
      "孤猿啼后夜，久客病高秋。",
      "欲寄乡关恨，寒江无北流。"
    ]
  },
  {
    "volume": 596,
    "sequence": 21,
    "title": "送归客",
    "author": "司马扎",
    "content": [
      "多才与命违，末路隐柴扉。",
      "白发何人问，青山一剑归。",
      "晴烟独鸟没，野渡乱花飞。",
      "寂寞长亭外，依然空落晖。"
    ]
  },
  {
    "volume": 596,
    "sequence": 22,
    "title": "东门晚望",
    "author": "司马扎",
    "content": [
      "青门聊极望，何事久离群。",
      "芳草失归路，故乡空暮云。",
      "信回陵树老，梦断灞流分。",
      "兄弟正南北，鸿声堪独闻。"
    ]
  },
  {
    "volume": 596,
    "sequence": 23,
    "title": "上巳日曲江有感",
    "author": "司马扎",
    "content": [
      "万花明曲水，车马动秦川。",
      "此日不得意，青春徒少年。",
      "晴沙下鸥鹭，幽沚生兰荃。",
      "向晚积归念，江湖心渺然。"
    ]
  },
  {
    "volume": 596,
    "sequence": 24,
    "title": "宿寿安甘棠馆",
    "author": "司马扎",
    "content": [
      "行人方倦役，到此似还乡。",
      "流水来关外，青山近洛阳。",
      "溪云归洞鹤，松月半轩霜。",
      "坐恐晨钟动，天涯道路长。"
    ]
  },
  {
    "volume": 596,
    "sequence": 25,
    "title": "送友人下第东游",
    "author": "司马扎",
    "content": [
      "出门皆有托，君去独何亲。",
      "阙下新交少，天涯旧业贫。",
      "烟寒岳树暝，雪后岭梅春。",
      "圣代留昆玉，那令愧郄诜。"
    ]
  },
  {
    "volume": 596,
    "sequence": 26,
    "title": "山斋会别",
    "author": "司马扎",
    "content": [
      "春草平陵路，荷衣醉别离。",
      "将寻洛阳友，共结洞庭期。",
      "星月半山尽，天鸡出海迟。",
      "无轻此分手，他日重相思。"
    ]
  },
  {
    "volume": 596,
    "sequence": 27,
    "title": "晓过伊水寄龙门僧",
    "author": "司马扎",
    "content": [
      "龙门树色暗苍苍，伊水东流客恨长。",
      "病马独嘶残夜月，行人欲渡满船霜。",
      "几家烟火依村步，何处渔歌似故乡。",
      "山下禅庵老师在，愿将形役问空王。"
    ]
  },
  {
    "volume": 596,
    "sequence": 28,
    "title": "送孔恂入洛",
    "author": "司马扎",
    "content": [
      "洛阳古城秋色多，送君此去心如何。",
      "青山欲暮惜别酒，碧草未尽伤离歌。",
      "前朝冠带掩金谷，旧游花月经铜驼。",
      "行人正苦奈分手，日落远水生微波。"
    ]
  },
  {
    "volume": 596,
    "sequence": 29,
    "title": "观郊礼",
    "author": "司马扎",
    "content": [
      "钟鼓旌旗引六飞，玉皇初著画龙衣。",
      "泰坛烟尽星河晓，万国心随彩仗归。"
    ]
  },
  {
    "volume": 596,
    "sequence": 30,
    "title": "宫怨",
    "author": "司马扎",
    "content": [
      "柳色参差掩画楼，晓莺啼送满宫愁。",
      "年年花落无人见，空逐春泉出御沟。"
    ]
  },
  {
    "volume": 596,
    "sequence": 31,
    "title": "南徐夕眺",
    "author": "司马扎",
    "content": [
      "行吟向暮天，何处不凄然。",
      "岸影几家柳，笛声何处船。",
      "楼分瓜步月，鸟入秣陵烟。",
      "故里无人到，乡书谁为传。"
    ]
  },
  {
    "volume": 596,
    "sequence": 32,
    "title": "题清上人",
    "author": "司马扎",
    "content": [
      "古院闭松色，入门人自闲。",
      "罢经来宿鸟，支策对秋山。",
      "客念蓬梗外，禅心烟雾间。",
      "空怜濯缨处，阶下水潺潺。"
    ]
  },
  {
    "volume": 596,
    "sequence": 33,
    "title": "涂中寄薛中裕",
    "author": "司马扎",
    "content": [
      "贫交千里外，失路更伤离。",
      "晓泪芳草尽，夜魂明月知。",
      "空山连野外，寒鸟下霜枝。",
      "此景正寥落，为君玄发衰。"
    ]
  },
  {
    "volume": 596,
    "sequence": 34,
    "title": "白马津阻雨",
    "author": "司马扎",
    "content": [
      "津树萧萧旅馆空，坐看疏叶绕阶红。",
      "故乡千里楚云外，归雁一声烟雨中。",
      "漳浦病多愁易老，茂陵书在信难通。",
      "功名倘遂身无事，终向溪头伴钓翁。"
    ]
  },
  {
    "volume": 596,
    "sequence": 35,
    "title": "秋日怀储嗣宗",
    "author": "司马扎",
    "content": [
      "故人北游久不回，塞雁南渡声何哀。",
      "相思闻雁更惆怅，却向单于台下来。"
    ]
  },
  {
    "volume": 596,
    "sequence": 36,
    "title": "夜听李山人弹琴",
    "author": "司马扎",
    "content": [
      "瑶琴夜久弦秋清，楚客一奏湘烟生。",
      "曲中声尽意不尽，月照竹轩红叶明。"
    ]
  },
  {
    "volume": 596,
    "sequence": 37,
    "title": "隐者",
    "author": "司马扎",
    "content": [
      "松间开一径，秋草自相依。",
      "终日不冠带，空山无是非。",
      "投纶溪鸟伴，曝药谷云飞。",
      "时向邻家去，狂歌夜醉归。"
    ]
  },
  {
    "volume": 596,
    "sequence": 38,
    "title": "登河中鹳雀楼",
    "author": "司马扎",
    "content": [
      "楼中见千里，楼影入通津。",
      "烟树遥分陕，山河曲向秦。",
      "兴亡留白日，今古共红尘。",
      "鹳雀飞何处，城隅草自春。"
    ]
  },
  {
    "volume": 596,
    "sequence": 39,
    "title": "漾陂晚望",
    "author": "司马扎",
    "content": [
      "远客家水国，此来如到乡。",
      "何人垂白发，一叶钓残阳。",
      "柳暗鸟乍起，渚深兰自芳。",
      "因知帝城下，有路向沧浪。"
    ]
  }
]