[
  {
    "volume": 634,
    "sequence": 1,
    "title": "狂题十八首",
    "author": "司空图",
    "content": [
      "莫恨艰危日日多，时情其奈幸门何。",
      "貔貅睡稳蛟龙渴，犹把烧残朽铁磨。",
      "别鹤凄凉指法存，戴逵能耻近王门。",
      "世间第一风流事，借得王公玉枕痕。",
      "交疏自古戒言深，肝胆徒倾致铄金。",
      "不是史迁书与说，谁知孤负李陵心。",
      "南华落笔似荒唐，若肯经纶亦不狂。",
      "偶作客星侵帝座，却应虚薄是严光。",
      "不劳世路更相猜，忍到须休惜得材。",
      "几度懒乘风水便，拗船折舵恐难回。",
      "由来相爱只诗僧，怪石长松自得朋。",
      "却怕他生还识字，依前日下作孤灯。",
      "老禅乘仗莫过身，远岫孤云见亦频。",
      "应是佛边犹怕闹，信缘须作且闲人。",
      "止竟闲人不爱闲，只偷无事闭柴关。",
      "轰霆搅破蛟龙窟，也被狂风卷出山。",
      "地下修文著作郎，生前饥处倒空墙。",
      "何如神爽骑星去，犹自研几助玉皇。",
      "雨洗芭蕉叶上诗，独来凭槛晚晴时。",
      "故园虽恨风荷腻，新句闲题亦满池。",
      "初时拄杖向邻村，渐到清明亦杜门。",
      "三十年来辞病表，今朝卧病感皇恩。",
      "来时虽恨失青毡，自见芭蕉几十篇。",
      "应是阿刘还宿债，剩拚才思折供钱。",
      "芭蕉丛畔碧婵娟，免更悠悠扰蜀川。",
      "应到去时题不尽，不劳分寄校书笺。",
      "自伤衰病渐难平，永夜禅床雨滴声。",
      "闻道虎疮仍带镞，吼来和痛亦横行。",
      "昨日流莺今日蝉，起来又是夕阳天。",
      "六龙飞辔长相窘，更忍乘危自著鞭。",
      "有是有非还有虑，无心无迹亦无猜。",
      "不平便激风波险，莫向安时稔祸胎。",
      "十年三署让官频，认得无才又索身。",
      "莫道太行同一路，大都安稳属闲人。",
      "曾闻劫火到蓬壶，缩尽鳌头海亦枯。",
      "今日家山同此恨，人归未得鹤归无。"
    ]
  },
  {
    "volume": 634,
    "sequence": 2,
    "title": "游仙二首",
    "author": "司空图",
    "content": [
      "蛾眉新画觉婵娟，斗走将花阿母边。",
      "仙曲教成慵不理，玉阶相簇打金钱。",
      "刘郎相约事难谐，雨散云飞自此乖。",
      "月姊殷勤留不住，碧空遗下水精钗。"
    ]
  },
  {
    "volume": 634,
    "sequence": 3,
    "title": "漫书五首",
    "author": "司空图",
    "content": [
      "长拟求闲未得闲，又劳行役出秦关。",
      "逢人渐觉乡音异，却恨莺声似故山。",
      "溪边随事有桑麻，尽日山程十数家。",
      "莫怪行人频怅望，杜鹃不是故乡花。",
      "海上昔闻麋爱鹤，山中今日鹿憎龟。",
      "爱憎止竟须关分，莫把微才望所知。",
      "世路快心无好事，恩门嘉话合书绅。",
      "神藏鬼伏能千变，亦胜忘机避要津。",
      "四翁识势保安闲，须为生灵暂出山。",
      "一种老人能算度，磻溪心迹愧商颜。"
    ]
  },
  {
    "volume": 634,
    "sequence": 4,
    "title": "偶诗五首",
    "author": "司空图",
    "content": [
      "闲韵虽高不衒才，偶抛猿鸟乍归来。",
      "夕阳照个新红叶，似要题诗落砚台。",
      "芙蓉骚客空留怨，芍药诗家只寄情。",
      "谁似天才李山甫，牡丹属思亦纵横。",
      "贤豪出处尽沉吟，白日高悬只照心。",
      "一掬信陵坟上土，便如碣石累千金。",
      "声貌由来固绝伦，今朝共许占残春。",
      "当歌莫怪频垂泪，得地翻惭早失身。",
      "中宵茶鼎沸时惊，正是寒窗竹雪明。",
      "甘得寂寥能到老，一生心地亦应平。"
    ]
  },
  {
    "volume": 634,
    "sequence": 5,
    "title": "杂题二首",
    "author": "司空图",
    "content": [
      "先知左袒始同行，须待龙楼羽翼成。",
      "若使只凭三杰力，犹应汉鼎一毫轻。",
      "鱼在枯池鸟在林，四时无奈雪霜侵。",
      "若教激劝由真宰，亦奖青松径寸心。"
    ]
  },
  {
    "volume": 634,
    "sequence": 6,
    "title": "光化踏青有感",
    "author": "司空图",
    "content": [
      "引得车回莫认恩，却成寂寞与谁论。",
      "到头不是君王意，羞插垂杨更傍门。"
    ]
  },
  {
    "volume": 634,
    "sequence": 7,
    "title": "丑年冬",
    "author": "司空图",
    "content": [
      "醉日昔闻都下酒，何如今喜折新茶。",
      "不堪病渴仍多虑，好向灉湖便出家。"
    ]
  },
  {
    "volume": 634,
    "sequence": 8,
    "title": "白菊三首",
    "author": "司空图",
    "content": [
      "人间万恨已难平，栽得垂杨更系情。",
      "犹喜闰前霜未下，菊边依旧舞身轻。",
      "莫惜西风又起来，犹能婀娜傍池台。",
      "不辞暂被霜寒挫，舞袖招香即却回。",
      "为报繁霜且莫催，穷秋须到自低垂。",
      "横拖长袖招人别，只待春风却舞来。"
    ]
  },
  {
    "volume": 634,
    "sequence": 9,
    "title": "扇",
    "author": "司空图",
    "content": [
      "珍重逢秋莫弃捐，依依只仰故人怜。",
      "有时池上遮残日，承得霜林几个蝉。"
    ]
  },
  {
    "volume": 634,
    "sequence": 10,
    "title": "修史亭三首",
    "author": "司空图",
    "content": [
      "山前邻叟去纷纷，独强衰羸爱杜门。",
      "渐觉一家看冷落，地炉生火自温存。",
      "甘心七十且酣歌，自算平生幸已多。",
      "不似香山白居士，晚将心地著禅魔。",
      "乌纱巾上是青天，检束酬知四十年。",
      "谁料平生臂鹰手，挑灯自送佛前钱。"
    ]
  },
  {
    "volume": 634,
    "sequence": 11,
    "title": "力疾山下吴村看杏花十九首",
    "author": "司空图",
    "content": [
      "春来渐觉一川明，马上繁花作阵迎。",
      "掉臂只将诗酒敌，不劳金鼓助横行。",
      "阊阖曾排捧御炉，犹看晓月认金铺。",
      "羸形不画凌烟阁，只为微才激壮图。",
      "镜留雪鬓暖消无，春到梨花日又晡。",
      "移取扶桑阶下种，年年看长碍金乌。",
      "折来未尽不须休，年少争来莫与留。",
      "更愿狂风知我意，一时吹向海西头。",
      "才情百巧斗风光，却笑雕花刻叶忙。",
      "熨帖新巾来与裹，犹看腾踏少年场。",
      "浮世荣枯总不知，且忧花阵被风欺。",
      "侬家自有麒麟阁，第一功名只赏诗。",
      "白衫裁袖本教宽，朱紫由来亦一般。",
      "王老小儿吹笛看，我侬试舞尔侬看。",
      "单床薄被又羁栖，待到花开亦甚迷。",
      "若道折多还有罪，只应莺啭是金鸡。",
      "近来桃李半烧枯，归卧乡园只老夫。",
      "莫算明年人在否，不知花得更开无？",
      "汉王何事损精神，花满深宫不见春。",
      "秾艳三千临粉镜，独悲掩面李夫人。",
      "能艳能芳自一家，胜鸾胜凤胜烟霞。",
      "客来须共醒醒看，碾尽明昌几角茶。",
      "造化无端欲自神，裁红剪翠为新春。",
      "不如分减闲心力，更助英豪济活人。",
      "徘徊自劝莫沾缨，分付年年谷口莺。",
      "却赖无情容易别，有情早个不胜情。",
      "闲步偏宜舞袖迎，春光何事独无情。",
      "垂杨合是诗家物，只爱敷溪道北生。",
      "亦知王大是昌龄，杜二其如律韵清。",
      "还有酸寒堪笑处，拟夸朱绂更峥嵘。",
      "潘郎爱说是诗家，枉占河阳一县花。",
      "千载几人搜警句，补方金字爱晴霞。",
      "行乐溪边步转迟，出山渐减探花期。",
      "去年四度今三度，恐到凭人折去时。",
      "此身衰病转堪嗟，长忍春寒独惜花。",
      "更恨新诗无纸写，蜀笺堆积是谁家？",
      "昨日黄昏始看回，梦中相约又衔杯。",
      "起来闻道风飘却，犹拟教人扫取来。"
    ]
  },
  {
    "volume": 634,
    "sequence": 12,
    "title": "少仪",
    "author": "司空图",
    "content": [
      "昨日登班缀柏台，更惭起草属微才。",
      "锦窠不是寻常锦，兼向丘迟夺得来。"
    ]
  },
  {
    "volume": 634,
    "sequence": 13,
    "title": "重阳四首",
    "author": "司空图",
    "content": [
      "檐前减燕菊添芳，燕尽庭前菊又荒。",
      "老大比他年少少，每逢佳节更悲凉。",
      "雨寒莫待菊花催，须怕晴空暖并开。",
      "开却一枝开却尽，且随幽蝶更徘徊。",
      "青娥懒唱无衣换，黄菊新开乞酒难。",
      "长有长亭惆怅事，隔河更得对凭栏。",
      "白发怕寒梳更懒，黄花晴日照初开。",
      "篱头应是蝶相报，已被邻家携酒来。"
    ]
  },
  {
    "volume": 634,
    "sequence": 14,
    "title": "长命缕",
    "author": "司空图",
    "content": [
      "他乡处处堪悲事，残照依依惜别天。",
      "此去知名长命缕，殷勤为我唱花前。"
    ]
  },
  {
    "volume": 634,
    "sequence": 15,
    "title": "柏东",
    "author": "司空图",
    "content": [
      "冥得机心岂在僧，柏东闲步爱腾腾。",
      "免教世路人相忌，逢著村醪亦不憎。"
    ]
  },
  {
    "volume": 634,
    "sequence": 16,
    "title": "歌者十二首",
    "author": "司空图",
    "content": [
      "追逐翻嫌傍管弦，金钗击节自当筵。",
      "风霜一夜燕鸿断，唱作江南袚禊天。",
      "玉树花飘凤失栖，一声初压管弦低。",
      "清回烦暑成潇洒，艳逐寒云变惨凄。",
      "十斛明珠亦易拚，欲兼人艺古来难。",
      "五云合是新声染，熔作琼浆洒露盘。",
      "不似新声唱亦新，旋调玉管旋生春。",
      "愁肠隔断珠帘外，只为今宵共听人。",
      "十年逃难别云林，暂辍狂歌且听琴。",
      "转觉淡交言有味，此声知是古人心。",
      "五柳先生自识微，无言共笑手空挥。",
      "胸中免被风波挠，肯为螳螂动杀机。",
      "风霜寒水旅人心，几处笙歌绣户深。",
      "分泊一场云散后，未胜初夜便听琴。",
      "自怜眼暗难求药，莫恨花繁便有风。",
      "桃李更开须强看，明年兼恐听歌聋。",
      "白云深处寄生涯，岁暮生情赖此花。",
      "蜂蝶绕来忙绕袖，似知教折送邻家。",
      "重九仍重岁渐阑，强开病眼更登攀。",
      "年年认得酣歌处，犹恐招魂葬故山。",
      "绕壁依稀认写真，更须粉绘饰羸身。",
      "凄凉不道身无寿，九日还无旧会人。",
      "鹤氅花香搭槿篱，枕前蛩迸酒醒时。",
      "夕阳似照陶家菊，黄蝶无穷压故枝。"
    ]
  },
  {
    "volume": 634,
    "sequence": 17,
    "title": "题裴晋公华岳庙题名",
    "author": "司空图",
    "content": [
      "岳前大队赴淮西，从此中原息鼓鼙。",
      "石阙莫教苔藓上，分明认取晋公题。"
    ]
  },
  {
    "volume": 634,
    "sequence": 18,
    "title": "杨柳枝寿杯词十八首",
    "author": "司空图",
    "content": [
      "乐府翻来占太平，风光无处不含情。",
      "千门万户喧歌吹，富贵人间只此声。",
      "撼晚梳空不自持，与君同折上楼时。",
      "春风还有常情处，系得人心免别离。",
      "灞亭东去彻隋堤，赠别何须醉似泥。",
      "万里往来无一事，便帆轻拂乱莺啼。",
      "台城细仗晓初移，诏赐千官禊饮时。",
      "绿帐远笼清珮响，更曛晴日上龙旗。",
      "桃源仙子不须夸，闻道惟栽一片花。",
      "何似浣纱溪畔住，绿阴相间两三家。",
      "偶然楼上卷珠帘，往往长条拂枕函。",
      "恰值小娥初学舞，拟偷金缕押春衫。",
      "池边影动散鸳鸯，更引微风乱绣床。",
      "直待玉窗尘不起，始应金雁得成行。",
      "稻畦分影向江村，憔悴经霜只半存。",
      "昨日流莺今不见，乱萤飞出照黄昏。",
      "客泪休沾汉水滨，舞腰羞杀汉宫人。",
      "狂风更与回烟帚，扫尽繁花独占春。",
      "游人莫叹易凋衰，长乐荣枯自有期。",
      "看取明年春意动，更于何处最先知。",
      "昔年行乐及芳时，一上丹梯桂一枝。",
      "笑问江头醉公子，饶君满把麹尘丝。",
      "渡头残照一行新，独自依依向北人。",
      "莫恨乡程千里远，眼中从此故乡春。",
      "絮惹轻枝雪未飘，小溪烟束带危桥。",
      "邻家女伴频攀折，不觉回身罥翠翘。",
      "处处萦空百万枝，一枝枝好更题诗。",
      "隔城远岫招行客，便与朱楼当酒旗。",
      "锦城分得映金沟，两岸年年引胜游。",
      "若似松篁须带雪，人间何处认风流。",
      "日暖津头絮已飞，看看还是送君归。",
      "莫言万绪牵愁思，缉取长绳系落晖。",
      "大堤时节近清明，霞衬烟笼绕郡城。",
      "好是梨花相映处，更胜松雪日初晴。",
      "圣主千年乐未央，御沟金翠满垂杨。",
      "年年织作升平字，高映南山献寿觞。"
    ]
  },
  {
    "volume": 634,
    "sequence": 19,
    "title": "山鹊",
    "author": "司空图",
    "content": [
      "多惊本为好毛衣，只赖人怜始却归。",
      "众鸟自知颜色减，妒他偏向眼前飞。"
    ]
  },
  {
    "volume": 634,
    "sequence": 20,
    "title": "李居士",
    "author": "司空图",
    "content": [
      "高风只在五峰前，应是精灵降作贤。",
      "万里无云惟一鹤，乡中同看却升天。"
    ]
  },
  {
    "volume": 634,
    "sequence": 21,
    "title": "杏花",
    "author": "司空图",
    "content": [
      "诗家偏为此伤情，品韵由来莫与争。",
      "解笑亦应兼解语，只应慵语倩莺声。"
    ]
  },
  {
    "volume": 634,
    "sequence": 22,
    "title": "白菊三首",
    "author": "司空图",
    "content": [
      "不疑陶令是狂生，作赋其如有定情。",
      "犹胜江南隐居士，诗魔终袅负孤名。",
      "自古诗人少显荣，逃名何用更题名。",
      "诗中有虑犹须戒，莫向诗中著不平。",
      "登高可羡少年场，白菊堆边鬓似霜。",
      "益算更希沾上药，今朝第七十重阳。"
    ]
  },
  {
    "volume": 634,
    "sequence": 23,
    "title": "听雨（一作王建诗）",
    "author": "司空图",
    "content": [
      "半夜思家睡里愁，雨声落落屋檐头。",
      "照泥星出依前黑，淹烂庭花不肯休。"
    ]
  },
  {
    "volume": 634,
    "sequence": 24,
    "title": "杨柳枝二首",
    "author": "司空图",
    "content": [
      "陶家五柳簇衡门，还有高情爱此君。",
      "何处更添诗境好，新蝉欹枕每先闻。",
      "数枝珍重蘸沧浪，无限尘心暂免忙。",
      "烦暑若和烟露裛，便同佛手洒清凉。"
    ]
  },
  {
    "volume": 634,
    "sequence": 25,
    "title": "修史亭二首",
    "author": "司空图",
    "content": [
      "少年已惯掷年光，时节催驱独不忙。",
      "今日无疑亦无病，前程无事扰医王。",
      "篱落轻寒整顿新，雪晴步屣会诸邻。",
      "自从南至歌风顶，始见人烟外有人。"
    ]
  },
  {
    "volume": 634,
    "sequence": 26,
    "title": "漫书",
    "author": "司空图",
    "content": [
      "乐退安贫知是分，成家报国亦何惭。",
      "到还僧院心期在，瑟瑟澄鲜百丈潭。"
    ]
  },
  {
    "volume": 634,
    "sequence": 27,
    "title": "杂题二首",
    "author": "司空图",
    "content": [
      "棋局长携上钓船，杀中棋杀胜丝牵。",
      "洪炉任铸千钧鼎，只在磻溪一缕悬。",
      "晓镜高窗气象深，自怜清格笑尘心。",
      "世间不为蛾眉误，海上方应鹤背吟。"
    ]
  },
  {
    "volume": 634,
    "sequence": 28,
    "title": "题休休亭（一作耐辱居士歌）",
    "author": "司空图",
    "content": [
      "咄，诺，休休休，莫莫莫，伎两虽多性灵恶，赖是长教闲处著。",
      "休休休，莫莫莫，一局棋，一炉药，天意时情可料度。",
      "白日偏催快活人，黄金难买堪骑鹤。",
      "若曰尔何能，答言耐辱莫。"
    ]
  },
  {
    "volume": 634,
    "sequence": 29,
    "title": "冯燕歌（一作沈下贤诗）",
    "author": "司空图",
    "content": [
      "魏中义士有冯燕，游侠幽并最少年。",
      "避仇偶作滑台客，嘶风跃马来翩翩。",
      "此时恰遇莺花月，堤上轩车昼不绝。",
      "两面高楼语笑声，指点行人情暗结。",
      "掷果潘郎谁不慕，朱门别见红妆露。",
      "故故推门掩不开，似教欧轧传言语。",
      "冯生敲镫袖笼鞭，半拂垂杨半惹烟。",
      "树间春鸟知人意，的的心期暗与传。",
      "传道张婴偏嗜酒，从此香闺为我有。",
      "梁间客燕正相欺，屋上鸣鸠空自斗。",
      "婴归醉卧非仇汝，岂知负过人怀惧。",
      "燕依户扇欲潜逃，巾在枕傍指令取。",
      "谁言狼戾心能忍，待我情深情不隐。",
      "回身本谓取巾难，倒柄方知授霜刃。",
      "凭君抚剑即迟疑，自顾平生心不欺。",
      "尔能负彼必相负，假手他人复在谁？",
      "窗间红艳犹可掬，熟视花钿情不足。",
      "唯将大义断胸襟，粉颈初回如切玉。",
      "凤凰钗碎各分飞，怨魄娇魂何处追，凌波如唤游金谷，羞彼揶揄泪满衣。",
      "新人藏匿旧人起，白昼喧呼骇邻里。",
      "诬执张婴不自明，贵免生前遭考捶。",
      "官将赴市拥红尘，掉臂人来擗看人。",
      "传声莫遣有冤滥，盗杀婴家即我身。",
      "初闻僚吏翻疑叹，呵叱风狂词不变。",
      "缧囚解缚犹自疑，疑是梦中方脱免。",
      "未死劝君莫浪言，临危不顾始知难。",
      "已为不平能割爱，更将身命救深冤。",
      "白马贤侯贾相公，长悬金帛募才雄。",
      "拜章请赎冯燕罪，千古三河激义风。",
      "黄河东注无时歇，注尽波澜名不灭。",
      "为感词人沈下贤，长歌更与分明说。",
      "此君精爽知犹在，长与人间留炯诫。",
      "铸作金燕香作堆，焚香酬酒听歌来。"
    ]
  },
  {
    "volume": 634,
    "sequence": 30,
    "title": "寄薛起居",
    "author": "司空图",
    "content": [
      "小域新衔贺圣朝，亦知蹇分巧难抛。",
      "粗才自合无岐路，不破工夫漫解嘲。"
    ]
  },
  {
    "volume": 634,
    "sequence": 31,
    "title": "月下留丹灶",
    "author": "司空图",
    "content": [
      "月下留丹灶，坛边树羽衣。",
      "异香人不觉，残夜鹤分飞。",
      "朝会初元盛，蓬瀛旧侣稀。",
      "瑶函真迹在，妖魅敢扬威。"
    ]
  },
  {
    "volume": 634,
    "sequence": 32,
    "title": "元日",
    "author": "司空图",
    "content": [
      "甲子今重数，生涯只自怜。",
      "殷勤元日日，欹午又明年。"
    ]
  },
  {
    "volume": 634,
    "sequence": 33,
    "title": "洛阳咏古（一作胡曾诗）",
    "author": "司空图",
    "content": [
      "石勒童年有战机，洛阳长啸倚门时。",
      "晋朝不是王夷甫，大智何由得预知。"
    ]
  },
  {
    "volume": 634,
    "sequence": 34,
    "title": "诗品二十四则·雄浑",
    "author": "司空图",
    "content": [
      "大用外腓，真体内充。",
      "返虚入浑，积健为雄。",
      "具备万物，横绝太空。",
      "荒荒油云，寥寥长风。",
      "超以象外，得其环中。",
      "持之匪强，来之无穷。"
    ]
  },
  {
    "volume": 634,
    "sequence": 35,
    "title": "诗品二十四则·冲淡",
    "author": "司空图",
    "content": [
      "素处以默，妙机其微。",
      "饮之太和，独鹤与飞。",
      "犹之惠风，苒苒在衣。",
      "阅音修篁，美曰载归。",
      "遇之匪深，即之愈稀。",
      "脱有形似，握手已违。"
    ]
  },
  {
    "volume": 634,
    "sequence": 36,
    "title": "诗品二十四则·纤秾",
    "author": "司空图",
    "content": [
      "采采流水，蓬蓬远春。",
      "窈窕深谷，时见美人。",
      "碧桃满树，风日水滨。",
      "柳阴路曲，流莺比邻。",
      "乘之愈往，识之愈真。",
      "如将不尽，与古为新。"
    ]
  },
  {
    "volume": 634,
    "sequence": 37,
    "title": "诗品二十四则·沈著",
    "author": "司空图",
    "content": [
      "绿杉野屋，落日气清。",
      "脱巾独步，时闻鸟声。",
      "鸿雁不来，之子远行。",
      "所思不远，若为平生。",
      "海风碧云，夜渚月明。",
      "如有佳语，大河前横。"
    ]
  },
  {
    "volume": 634,
    "sequence": 38,
    "title": "诗品二十四则·高古",
    "author": "司空图",
    "content": [
      "畸人乘真，手把芙蓉。",
      "泛彼浩劫，窅然空纵。",
      "月出东斗，好风相从。",
      "太华夜碧，人闻清钟。",
      "虚伫神素，脱然畦封。",
      "黄唐在独，落落玄宗。"
    ]
  },
  {
    "volume": 634,
    "sequence": 39,
    "title": "诗品二十四则·典雅",
    "author": "司空图",
    "content": [
      "玉壶买春，赏雨茆屋。",
      "坐中佳士，左右修竹。",
      "白云初晴，幽鸟相逐。",
      "眠琴绿阴，上有飞瀑。",
      "落花无言，人淡如菊。",
      "书之岁华，其曰可读。"
    ]
  },
  {
    "volume": 634,
    "sequence": 40,
    "title": "诗品二十四则·洗炼",
    "author": "司空图",
    "content": [
      "犹矿出金，如铅出银。",
      "超心炼冶，绝爱缁磷。",
      "空潭泻春，古镜照神。",
      "体素储洁，乘月返真。",
      "载瞻星辰，载歌幽人。",
      "流水今日，明月前身。"
    ]
  },
  {
    "volume": 634,
    "sequence": 41,
    "title": "诗品二十四则·劲健",
    "author": "司空图",
    "content": [
      "行神如空，行气如虹。",
      "巫峡千寻，走云连风。",
      "饮真茹强，蓄素守中。",
      "喻彼行健，是谓存雄。",
      "天地与立，神化攸同。",
      "期之以实，御之以终。"
    ]
  },
  {
    "volume": 634,
    "sequence": 42,
    "title": "诗品二十四则·绮丽",
    "author": "司空图",
    "content": [
      "神存富贵，始轻黄金。",
      "浓尽必枯，浅者屡深。",
      "露余山青，红杏在林。",
      "月明华屋，画桥碧阴。",
      "金尊酒满，共客弹琴。",
      "取之自足，良殚美襟。"
    ]
  },
  {
    "volume": 634,
    "sequence": 43,
    "title": "诗品二十四则·自然",
    "author": "司空图",
    "content": [
      "俯拾即是，不取诸邻。",
      "俱道适往，著手成春。",
      "如逢花开，如瞻岁新。",
      "真予不夺，强得易贫。",
      "幽人空山，过水采蘋。",
      "薄言情晤，悠悠天钧。"
    ]
  },
  {
    "volume": 634,
    "sequence": 44,
    "title": "诗品二十四则·含蓄",
    "author": "司空图",
    "content": [
      "不著一字，尽得风流。",
      "语不涉难，已不堪忧。",
      "是有真宰，与之沈浮。",
      "如渌满酒，花时返秋。",
      "悠悠空尘，忽忽海沤。",
      "浅深聚散，万取一收。"
    ]
  },
  {
    "volume": 634,
    "sequence": 45,
    "title": "诗品二十四则·豪放",
    "author": "司空图",
    "content": [
      "观花匪禁，吞吐大荒。",
      "由道返气，处得以狂。",
      "天风浪浪，海山苍苍。",
      "真力弥满，万象在旁。",
      "前招三辰，后引凤凰。",
      "晓策六鳌，濯足扶桑。"
    ]
  },
  {
    "volume": 634,
    "sequence": 46,
    "title": "诗品二十四则·精神",
    "author": "司空图",
    "content": [
      "欲返不尽，相期与来。",
      "明漪绝底，奇花初胎。",
      "青春鹦鹉，杨柳池台。",
      "碧山人来，清酒满杯。",
      "生气远出，不著死灰。",
      "妙造自然，伊谁与裁？"
    ]
  },
  {
    "volume": 634,
    "sequence": 47,
    "title": "诗品二十四则·缜密",
    "author": "司空图",
    "content": [
      "是有真迹，如不可知。",
      "意象欲生，造化已奇。",
      "水流花开，清露未晞。",
      "要路愈远，幽行为迟。",
      "语不欲犯，思不欲痴。",
      "犹春于绿，明月雪时。"
    ]
  },
  {
    "volume": 634,
    "sequence": 48,
    "title": "诗品二十四则·疏野",
    "author": "司空图",
    "content": [
      "惟性所宅，真取弗羁。",
      "拾物自富，与率为期。",
      "筑屋松下，脱帽看诗。",
      "但知旦暮，不辨何时。",
      "倘然适意，岂必有为。",
      "若其天放，如是得之。"
    ]
  },
  {
    "volume": 634,
    "sequence": 49,
    "title": "诗品二十四则·清奇",
    "author": "司空图",
    "content": [
      "娟娟群松，下有漪流。",
      "晴雪满汀，隔溪渔舟。",
      "可人如玉，步屟寻幽。",
      "载行载止，空碧悠悠。",
      "神出古异，淡不可收。",
      "如月之曙，如气之秋。"
    ]
  },
  {
    "volume": 634,
    "sequence": 50,
    "title": "诗品二十四则·委曲",
    "author": "司空图",
    "content": [
      "登彼太行，翠绕羊肠。",
      "杳霭流玉，悠悠花香。",
      "力之于时，声之于羌。",
      "似往已回，如幽匪藏。",
      "水理漩洑，鹏风翱翔。",
      "道不自器，与之圆方。"
    ]
  },
  {
    "volume": 634,
    "sequence": 51,
    "title": "诗品二十四则·实境",
    "author": "司空图",
    "content": [
      "取语甚直，计思匪深。",
      "忽逢幽人，如见道心。",
      "晴涧之曲，碧松之阴。",
      "一客荷樵，一客听琴。",
      "情性所至，妙不自寻。",
      "遇之自天，冷然希音。"
    ]
  },
  {
    "volume": 634,
    "sequence": 52,
    "title": "诗品二十四则·悲慨",
    "author": "司空图",
    "content": [
      "大风卷水，林木为摧。",
      "意苦若死，招憩不来。",
      "百岁如流，富贵冷灰。",
      "大道日往，若为雄才。",
      "壮士拂剑，浩然弥哀。",
      "萧萧落叶，漏雨苍苔。"
    ]
  },
  {
    "volume": 634,
    "sequence": 53,
    "title": "诗品二十四则·形容",
    "author": "司空图",
    "content": [
      "绝伫灵素，少回清真。",
      "如觅水影，如写阳春。",
      "风云变态，花草精神。",
      "海之波澜，山之嶙峋。",
      "俱似大道，妙契同尘。",
      "离形得似，庶几斯人。"
    ]
  },
  {
    "volume": 634,
    "sequence": 54,
    "title": "诗品二十四则·超诣",
    "author": "司空图",
    "content": [
      "匪神之灵，匪机之微。",
      "如将白云，清风与归。",
      "远引若至，临之已非。",
      "少有道契，终与俗违。",
      "乱山高木，碧苔芳晖。",
      "诵之思之，其声愈稀。"
    ]
  },
  {
    "volume": 634,
    "sequence": 55,
    "title": "诗品二十四则·飘逸",
    "author": "司空图",
    "content": [
      "落落欲往，矫矫不群。",
      "缑山之鹤，华顶之云。",
      "高人画中，令色絪缊。",
      "御风蓬叶，泛彼无垠。",
      "如不可执，如将有闻。",
      "识者已领，期之愈分。"
    ]
  },
  {
    "volume": 634,
    "sequence": 56,
    "title": "诗品二十四则·旷达",
    "author": "司空图",
    "content": [
      "生者百岁，相去几何？",
      "欢乐苦短，忧愁实多。",
      "何如尊酒，日往烟萝。",
      "花覆茆檐，疏雨相过。",
      "倒酒既尽，杖藜行过。",
      "孰不有古，南山峨峨。"
    ]
  },
  {
    "volume": 634,
    "sequence": 57,
    "title": "诗品二十四则·流动",
    "author": "司空图",
    "content": [
      "若纳水輨，如转丸珠。",
      "夫岂可道，假体遗愚。",
      "荒荒坤轴，悠悠天枢。",
      "载要其端，载同其符。",
      "超超神明，返返冥无。",
      "来往千载，是之谓乎。"
    ]
  },
  {
    "volume": 634,
    "sequence": 58,
    "title": "句",
    "author": "司空图",
    "content": [
      "忍事敌灾星。",
      "物望倾心久，凶渠破胆频。",
      "鼎饫和方济，台阶润欲平。",
      "夜短猿悲减，风和鹊喜虚。",
      "骅骝思故第，鹦鹉失佳人。",
      "鲸鲵人海涸，魑魅棘林幽。",
      "棋声花院闭，幡影石坛高。",
      "地凉清鹤梦，林静肃僧仪。",
      "晚妆留拜月，春睡更生香。",
      "隔谷见鸡犬，山苗接楚田。",
      "人家寒食月，花影午时天。",
      "官路好禽声，轩车驻晚程。",
      "南楼山最秀，北路邑偏清。",
      "多病形容五十三，谁怜借笏趁朝参？",
      "，十年太华无知己，只得虚中两首诗。",
      "看师逸迹两师宜，高适歌行李白诗。"
    ]
  }
]