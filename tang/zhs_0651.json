[
  {
    "volume": 651,
    "sequence": 1,
    "title": "山中言事",
    "author": "方干",
    "content": [
      "日与村家事渐同，烧松啜茗学邻翁。",
      "池塘月撼芙蕖浪，窗户凉生薜荔风。",
      "书幌昼昏岚气里，巢枝俯折雪声中。",
      "山阴钓叟无知己，窥镜撏多鬓欲空。"
    ]
  },
  {
    "volume": 651,
    "sequence": 2,
    "title": "题陶详校书阳羡隐居",
    "author": "方干",
    "content": [
      "芸香署里从容步，阳羡山中啸傲情。",
      "竿底紫鳞输钓伴，花边白犬吠流莺。",
      "长潭五月含冰气，孤桧中宵学雨声。",
      "便泛扁舟应未得，鸱夷弃相始垂名。"
    ]
  },
  {
    "volume": 651,
    "sequence": 3,
    "title": "秋晚林中寄宾幕",
    "author": "方干",
    "content": [
      "八月萧条九月时，沙蝉海燕各分飞。",
      "杯盂未称尝生酒，砧杵先催试熟衣。",
      "泉漱玉声冲石窦，橘垂朱实压荆扉。",
      "无过纵有家山思，印绶留连争得归。"
    ]
  },
  {
    "volume": 651,
    "sequence": 4,
    "title": "与乡人鉴休上人别",
    "author": "方干",
    "content": [
      "此日因师话乡里，故乡风土我偏谙。",
      "一枝竹叶如溪北，半树梅花似岭南。",
      "山夜猎徒多信犬，雨天村舍未催蚕。",
      "如今休作还家意，两须垂丝已不堪。"
    ]
  },
  {
    "volume": 651,
    "sequence": 5,
    "title": "送王霖赴举",
    "author": "方干",
    "content": [
      "自古主司看荐士，明年应是不参差。",
      "须凭吉梦为先兆，必恐长才偶盛时。",
      "北阙上书冲雪早，西陵中酒趁潮迟。",
      "郄诜可要真消息，只向春前便得知。"
    ]
  },
  {
    "volume": 651,
    "sequence": 6,
    "title": "思越中旧游寄友",
    "author": "方干",
    "content": [
      "甸外山川无越国，依稀只似剑门西。",
      "镜中叠浪摇星斗，城上繁花咽鼓鼙。",
      "断臂青猿啼玉笥，成行白鸟下耶溪。",
      "此中曾是同游处，迢递寻君梦不迷。"
    ]
  },
  {
    "volume": 651,
    "sequence": 7,
    "title": "陪胡中丞泛湖",
    "author": "方干",
    "content": [
      "仙舟仙乐醉行春，上界稀逢下界人。",
      "绮绣峰前闻野鹤，旌旗影里见游鳞。",
      "澄潭彻底齐心镜，杂树含芳让锦茵。",
      "凡许从容谁不幸，就中光显是州民。"
    ]
  },
  {
    "volume": 651,
    "sequence": 8,
    "title": "叙雪献员外",
    "author": "方干",
    "content": [
      "纷纭宛转更堪看，压竹摧巢井径漫。",
      "风柳细条黏不得，春溪绿色蔽应难。",
      "清辉直认中庭月，湿气偏添半夜寒。",
      "谢守来吟才更逸，郢词先至彩毫端。"
    ]
  },
  {
    "volume": 651,
    "sequence": 9,
    "title": "王将军",
    "author": "方干",
    "content": [
      "大志无心守章句，终怀上略致殊功。",
      "保宁帝业青萍在，投弃儒书绛帐空。",
      "密雪曙连葱岭道，青松夜起柳营风。",
      "将星依旧当文座，应念愚儒命未通。"
    ]
  },
  {
    "volume": 651,
    "sequence": 10,
    "title": "阳亭言事献漳州于使君",
    "author": "方干",
    "content": [
      "重叠山前对酒樽，腾腾兀兀度朝昏。",
      "平明疏磬白云寺，遥夜孤砧红叶村。",
      "去鸟岂知烟树远，惊鱼应觉露荷翻。",
      "旅人寄食逢黄菊，每见故人思故园。"
    ]
  },
  {
    "volume": 651,
    "sequence": 11,
    "title": "海石榴",
    "author": "方干",
    "content": [
      "亭际夭妍日日看，每朝颜色一般般。",
      "满枝犹待春风力，数朵先欺腊雪寒。",
      "舞蝶似随歌拍转，游人只怕酒杯干。",
      "久长年少应难得，忍不丛边到夜观。"
    ]
  },
  {
    "volume": 651,
    "sequence": 12,
    "title": "嘉兴许明府",
    "author": "方干",
    "content": [
      "檇李转闻风教好，重门夜不上重关。",
      "腰悬墨绶三年外，身去青云一步间。",
      "勤苦字人酬帝力，从容对客问家山。",
      "升沈路别情犹在，不忘乡中旧往还。"
    ]
  },
  {
    "volume": 651,
    "sequence": 13,
    "title": "再题路支使南亭",
    "author": "方干",
    "content": [
      "行处避松兼碍石，即须门径落斜开。",
      "爱邀旧友看渔钓，贪听新禽驻酒杯。",
      "树影不随明月去，溪声常送落花来。",
      "睡时分得江淹梦，五色毫端弄逸才。"
    ]
  },
  {
    "volume": 651,
    "sequence": 14,
    "title": "路支使小池",
    "author": "方干",
    "content": [
      "广狭偶然非制定，犹将方寸像沧溟。",
      "一泓春水无多浪，数尺晴天几个星。",
      "露满玉盘当半夜，匣开金镜在中庭。",
      "主人垂钓常来此，虽把鱼竿醉未醒。"
    ]
  },
  {
    "volume": 651,
    "sequence": 15,
    "title": "哭江西处士陈陶",
    "author": "方干",
    "content": [
      "寿尽天年命不通，钓溪吟月便成翁。",
      "虽云挂剑来坟上，亦恐藏书在壁中。",
      "巢父精灵归大夜，客儿才调振遗风。",
      "南华至理须齐物，生死即应无异同。"
    ]
  },
  {
    "volume": 651,
    "sequence": 16,
    "title": "越中言事二首（咸通八年琅琊公到任后作）",
    "author": "方干",
    "content": [
      "异术闲和合圣明，湖光浩气共澄清。",
      "郭中云吐啼猿寺，山上花藏调角城。",
      "香起荷湾停棹饮，丝垂柳陌约鞭行。",
      "游人今日又明日，不觉镜中新发生。",
      "云霞水木共苍苍，元化分功秀一方。",
      "百里湖波轻撼月，五更军角慢吹霜。",
      "沙边贾客喧鱼市，岛上潜夫醉笋庄。",
      "终岁逍遥仁术内，无名甘老买臣乡。"
    ]
  },
  {
    "volume": 651,
    "sequence": 17,
    "title": "题龙瑞观兼呈徐尊师",
    "author": "方干",
    "content": [
      "或雨或云常不定，地灵云雨自无时。",
      "世人莫识神方字，仙鸟偏栖药树枝。",
      "远壑度年如晦暝，阴溪入夏有凌澌。",
      "此中唯有师知我，未得寻师即梦师。"
    ]
  },
  {
    "volume": 651,
    "sequence": 18,
    "title": "送陈秀才将游霅上便议北归",
    "author": "方干",
    "content": [
      "婆娑恋酒山花尽，绕缭还家水路通。",
      "转楫拟从青草岸，吹帆犹是白蘋风。",
      "淮边欲暝军鼙急，洛下先寒苑树空。",
      "诗句因余更孤峭，书题不合忘江东。"
    ]
  },
  {
    "volume": 651,
    "sequence": 19,
    "title": "送吴彦融赴举",
    "author": "方干",
    "content": [
      "用心精至自无疑，千万人中似汝稀。",
      "上国才将五字去，全家便待一枝归。",
      "西陵柳路摇鞭尽，北固潮程挂席飞。",
      "想见明年榜前事，当时分散著来衣。"
    ]
  },
  {
    "volume": 651,
    "sequence": 20,
    "title": "同萧山陈长官县楼登望",
    "author": "方干",
    "content": [
      "坐看南北与西东，远近无非礼义中。",
      "一县繁花香送雨，五株垂柳绿牵风。",
      "寒涛背海喧还静，驿路穿林断复通。",
      "仲叔受恩多感恋，裴回却怕酒壶空。"
    ]
  },
  {
    "volume": 651,
    "sequence": 21,
    "title": "送何道者",
    "author": "方干",
    "content": [
      "何事忽来还忽去，孤云不定鹤情高。",
      "真经与术添年寿，灵药分功入鬓毛。",
      "必拟一身生羽翼，终看陆地作波涛。",
      "遍寻岩洞求仙者，即恐无人似尔曹。"
    ]
  },
  {
    "volume": 651,
    "sequence": 22,
    "title": "酬将作于少监",
    "author": "方干",
    "content": [
      "由来至宝出毫端，五色炎光照室寒。",
      "仰望孤峰知耸峻，前临积水见波澜。",
      "冰丝织络经心久，瑞玉雕磨措手难。",
      "不是散斋兼拭目，寻常未便借人看。"
    ]
  },
  {
    "volume": 651,
    "sequence": 23,
    "title": "雪中寄殷道士",
    "author": "方干",
    "content": [
      "大片纷纷小片轻，雨和风击更纵横。",
      "园林入夜寒光动，窗户凌晨湿气生。",
      "蔽野吞村飘未歇，摧巢压竹密无声。",
      "山阴道士吟多兴，六出花边五字成。"
    ]
  },
  {
    "volume": 651,
    "sequence": 24,
    "title": "宋从事",
    "author": "方干",
    "content": [
      "出众仙才是谪仙，裁霞曳绣一篇篇。",
      "虽将洁白酬知己，自有风流助少年。",
      "欹枕卧吟荷叶雨，持杯坐醉菊花天。",
      "冥搜太苦神应乏，心在虚无更那边。"
    ]
  },
  {
    "volume": 651,
    "sequence": 25,
    "title": "出山寄苏从事",
    "author": "方干",
    "content": [
      "寸心似火频求荐，两鬓如霜始息机。",
      "隔岸鸡鸣春耨去，邻家犬吠夜渔归。",
      "倚松长啸宜疏拙，拂石欹眠绝是非。",
      "多谢元瑜怜野贱，时回车马发光辉。"
    ]
  },
  {
    "volume": 651,
    "sequence": 26,
    "title": "送杭州李员外",
    "author": "方干",
    "content": [
      "政成何用满三年，上界群仙待谪仙。",
      "便赴新恩归紫禁，还从旧路上青天。",
      "笙歌怨咽当离席，更漏丁东在画船。",
      "必恐驻班留立位，前程一步是炉烟。"
    ]
  },
  {
    "volume": 651,
    "sequence": 27,
    "title": "赠李支使",
    "author": "方干",
    "content": [
      "药成平地是寥天，三十人中最少年。",
      "白雪振声来辇下，青云开路到床前。",
      "公卿位近应翘足，荀宋才微可拍肩。",
      "一等孔门为弟子，愚儒独自赋归田。"
    ]
  },
  {
    "volume": 651,
    "sequence": 28,
    "title": "卢卓山人画水",
    "author": "方干",
    "content": [
      "常闻画石不画水，画水至难君得名。",
      "海色未将蓝汁染，笔锋犹傍墨花行。",
      "散吞高下应无岸，斜蹙东南势欲倾。",
      "坐久神迷不能决，却疑身在小蓬瀛。"
    ]
  },
  {
    "volume": 651,
    "sequence": 29,
    "title": "废宅",
    "author": "方干",
    "content": [
      "主人何处独裴回，流水自流花自开。",
      "若见故交皆散去，即应新燕不归来。",
      "入门缭绕穿荒竹，坐石逡巡染绿苔。",
      "应是曾经恶风雨，修桐半折损琴材。"
    ]
  },
  {
    "volume": 651,
    "sequence": 30,
    "title": "题宝林山禅院",
    "author": "方干",
    "content": [
      "山捧亭台郭绕山，遥盘苍翠到山巅。",
      "岩中古井虽通海，窟里阴云不上天。",
      "罗列众星依木末，周回万室在檐前。",
      "我来可要归禅老，一寸寒灰已达玄。"
    ]
  },
  {
    "volume": 651,
    "sequence": 31,
    "title": "题越州袁秀才林亭",
    "author": "方干",
    "content": [
      "清邃林亭指画开，幽岩别派像天台。",
      "坐牵蕉叶题诗句，醉触藤花落酒杯。",
      "白鸟不归山里去，红鳞多自镜中来。",
      "终年此地为吟伴，早起寻君薄暮回。"
    ]
  },
  {
    "volume": 651,
    "sequence": 32,
    "title": "题龟山穆上人院",
    "author": "方干",
    "content": [
      "修持百法过半百，日往月来心更坚。",
      "床上水云随坐夏，林西山月伴行禅。",
      "寒蜩远韵来窗里，白鸟斜行起砌边。",
      "我爱寻师师访我，只应寻访是因缘。"
    ]
  },
  {
    "volume": 651,
    "sequence": 33,
    "title": "赠美人四首",
    "author": "方干",
    "content": [
      "直缘多艺用心劳，心路玲珑格调高。",
      "舞袖低徊真蛱蝶，朱唇深浅假樱桃。",
      "粉胸半掩疑晴雪，醉眼斜回小样刀。",
      "才会雨云须别去，语惭不及琵琶槽。",
      "严冬忽作看花日，盛暑翻为见雪时。",
      "坐上弄娇声不转，尊前掩笑意难知。",
      "含歌媚盼如桃叶，妙舞轻盈似柳枝。",
      "年几未多犹怯在，些些私语怕人疑。",
      "酒蕴天然自性灵，人间有艺总关情。",
      "剥葱十指转筹疾，舞柳细腰随拍轻。",
      "常恐胸前春雪释，惟愁座上庆云生。",
      "若教梅尉无仙骨，争得仙娥驻玉京。",
      "昔日仙人今玉人，深冬相见亦如春。",
      "倍酬金价微含笑，才发歌声早动尘。",
      "昔岁曾为萧史伴，今朝应作宋家邻。",
      "百年别后知谁在，须遣丹青画取真。"
    ]
  },
  {
    "volume": 651,
    "sequence": 34,
    "title": "听段处士弹琴",
    "author": "方干",
    "content": [
      "几年调弄七条丝，元化分功十指知。",
      "泉迸幽音离石底，松含细韵在霜枝。",
      "窗中顾兔初圆夜，竹上寒蝉尽散时。",
      "唯有此时心更静，声声可作后人师。"
    ]
  },
  {
    "volume": 651,
    "sequence": 35,
    "title": "初归镜中寄陈端公",
    "author": "方干",
    "content": [
      "去岁离家今岁归，孤帆梦向鸟前飞。",
      "必知芦笋侵沙井，兼被藤花占石矶。",
      "云岛采茶常失路，雪龛中酒不关扉。",
      "故交若问逍遥事，玄冕何曾胜苇衣。"
    ]
  },
  {
    "volume": 651,
    "sequence": 36,
    "title": "再题龙泉寺上方",
    "author": "方干",
    "content": [
      "牛斗正齐群木末，鸟行横截众山腰。",
      "路盘砌下兼穿竹，井在岩头亦统潮。",
      "海岸四更看日出，石房三月任花烧。",
      "未能割得繁华去，难向此中甘寂寞。"
    ]
  },
  {
    "volume": 651,
    "sequence": 37,
    "title": "于秀才小池",
    "author": "方干",
    "content": [
      "一泓潋滟复澄明，半日功夫劚小庭。",
      "占地未过四五尺，浸天唯入两三星。",
      "鹢舟草际浮霜叶，渔火沙边驻小萤。",
      "才见规模识方寸，知君立意象沧溟。"
    ]
  },
  {
    "volume": 651,
    "sequence": 38,
    "title": "叙钱塘异胜",
    "author": "方干",
    "content": [
      "暖景融融寒景清，越台风送晓钟声。",
      "四郊远火烧烟月，一道惊波撼郡城。",
      "夜雪未知东岸绿，春风犹放半江晴。",
      "谢公吟处依稀在，千古无人继盛名。"
    ]
  },
  {
    "volume": 651,
    "sequence": 39,
    "title": "赠中岩王处士",
    "author": "方干",
    "content": [
      "垂杨袅袅草芊芊，气象清深似洞天。",
      "援笔便成鹦鹉赋，洗花须用桔槔泉。",
      "商於避世堪同日，渭曲逢时必有年。",
      "直恐刚肠闲未得，醉吟争奈被才牵。"
    ]
  },
  {
    "volume": 651,
    "sequence": 40,
    "title": "初归故里献侯郎中",
    "author": "方干",
    "content": [
      "常思旧里欲归难，已作归心即自宽。",
      "此日早知无爵位，当时便合把渔竿。",
      "朝昏入闰春将逼，城邑多山夏却寒。",
      "不是幽愚望荣忝，君侯异礼亦何安。"
    ]
  },
  {
    "volume": 651,
    "sequence": 41,
    "title": "归睦州中路寄侯郎中",
    "author": "方干",
    "content": [
      "颜巷萧条知命后，膺门感激受恩初。",
      "却容鹤发还蜗舍，犹梦渔竿从隼旟。",
      "新定暮云吞故国，会稽春草入贫居。",
      "乡中自古为儒者，谁得公侯降尺书。"
    ]
  },
  {
    "volume": 651,
    "sequence": 42,
    "title": "题报恩寺上方",
    "author": "方干",
    "content": [
      "来来先上上方看，眼界无穷世界宽。",
      "岩溜喷空晴似雨，林萝碍日夏多寒。",
      "众山迢递皆相叠，一路高低不记盘。",
      "清峭关心惜归去，他时梦到亦难判。"
    ]
  },
  {
    "volume": 651,
    "sequence": 43,
    "title": "送永嘉王令之任二首",
    "author": "方干",
    "content": [
      "定拟孜孜化海边，须判素发侮流年。",
      "波涛不应双溪水，分野长如二月天。",
      "浮客若容开荻地，钓翁应免税苔田。",
      "前贤未必全堪学，莫读当时归去篇。",
      "虽展县图如到县，五程犹入缙云东。",
      "山间阁道盘岩底，海界孤峰在浪中。",
      "礼法未闻离汉制，土宜多说似吴风。",
      "字人若用非常术，唯要旬时便立功。"
    ]
  },
  {
    "volume": 651,
    "sequence": 44,
    "title": "盐官王长官新创瑞隐亭",
    "author": "方干",
    "content": [
      "指画便分元化力，周回秀绝自清机。",
      "孤云恋石寻常住，落絮萦风特地飞。",
      "雏鸟啼花催酿酒，惊鱼溅水误沾衣。",
      "明年秩满难将去，何似先教画取归。"
    ]
  },
  {
    "volume": 651,
    "sequence": 45,
    "title": "李户曹小妓天得善击越器以成曲章",
    "author": "方干",
    "content": [
      "越器敲来曲调成，腕头匀滑自轻清。",
      "随风摇曳有馀韵，测水浅深多泛声。",
      "昼漏丁当相续滴，寒蝉计会一时鸣。",
      "若教进上梨园去，众乐无由更擅名。"
    ]
  },
  {
    "volume": 651,
    "sequence": 46,
    "title": "岁晚言事寄乡中亲友",
    "author": "方干",
    "content": [
      "急景苍茫昼若昏，夜风干峭触前轩。",
      "寒威半入龙蛇窟，暖气全归草树根。",
      "蜡烬凝来多碧焰，香醪滴处有冰痕。",
      "尺书未达年应老，先被新春入故园。"
    ]
  },
  {
    "volume": 651,
    "sequence": 47,
    "title": "赠孙百篇",
    "author": "方干",
    "content": [
      "御题百首思纵横，半日功夫举世名。",
      "羽翼便从吟处出，珠玑续向笔头生。",
      "莫嫌黄绶官资小，必料青云道路平。",
      "才子风流复年少，无愁高卧不公卿。"
    ]
  },
  {
    "volume": 651,
    "sequence": 48,
    "title": "赠夏侯评事",
    "author": "方干",
    "content": [
      "傍窥盛德与高节，缅想应无前后人。",
      "讲论参同深到骨，停腾姹女立成银。",
      "棋功过却杨玄宝，易义精于梅子真。",
      "朱紫侯门犹不见，可知岐路有风尘。"
    ]
  },
  {
    "volume": 651,
    "sequence": 49,
    "title": "送郑端公",
    "author": "方干",
    "content": [
      "圣主伫知宣室事，岂容才子滞长沙。",
      "随珠此去方酬德，赵璧当时误指瑕。",
      "骢马将离江浦月，绣衣却照禁中花。",
      "应怜寂寞沧洲客，烟汉尘泥相去赊。"
    ]
  },
  {
    "volume": 651,
    "sequence": 50,
    "title": "题故人废宅二首",
    "author": "方干",
    "content": [
      "举目凄凉入破门，鲛人一饭尚知恩。",
      "闲花旧识犹含笑，怪石无情更不言。",
      "樵叟和巢伐桃李，牧童兼草踏兰荪。",
      "壶觞笑咏随风去，唯有声声蜀帝魂。",
      "寒莎野树入荒庭，风雨萧萧不掩扃。",
      "旧径已知无孟竹，前溪应不浸荀星。",
      "精灵消散归寥廓，功业传留在志铭。",
      "薄暮停车更凄怆，山阳邻笛若为听。"
    ]
  },
  {
    "volume": 651,
    "sequence": 51,
    "title": "寄于少监",
    "author": "方干",
    "content": [
      "修持清苦振佳声，众鸟那知一鹗情。",
      "蹑履三千皆后学，抟风九万即前程。",
      "名将日月同时朽，身是山河应数生。",
      "从此云泥更悬阔，渔翁不合见公卿。"
    ]
  },
  {
    "volume": 651,
    "sequence": 52,
    "title": "和剡县陈明府登县楼",
    "author": "方干",
    "content": [
      "郭里人家如掌上，檐前树木映窗棂。",
      "烟霞若接天台地，分野应侵婺女星。",
      "驿路古今通北阙，仙溪日夜入东溟。",
      "彩衣才子多吟啸，公退时时见画屏。"
    ]
  },
  {
    "volume": 651,
    "sequence": 53,
    "title": "项洙处士画水墨钓台",
    "author": "方干",
    "content": [
      "画石画松无两般，犹嫌瀑布画声难。",
      "虽云智惠生灵府，要且功夫在笔端。",
      "泼处便连阴洞黑，添来先向朽枝干。",
      "我家曾寄双台下，往往开图尽日看。",
      "卷六百五十二"
    ]
  }
]