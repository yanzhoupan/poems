[
  {
    "volume": 656,
    "sequence": 1,
    "title": "七夕",
    "author": "罗隐",
    "content": [
      "络角星河菡萏天，一家欢笑设红筵。",
      "应倾谢女珠玑箧，尽写檀郎锦绣篇。",
      "香帐簇成排窈窕，金针穿罢拜婵娟。",
      "铜壶漏报天将晓，惆怅佳期又一年。"
    ]
  },
  {
    "volume": 656,
    "sequence": 2,
    "title": "送臧濆下第谒窦鄜州",
    "author": "罗隐",
    "content": [
      "赋得长杨不直钱，却来京口看莺迁。",
      "也知绛灌轻才子，好谒尤常醉少年。",
      "万里故乡云缥缈，一春生计泪澜汍。",
      "多情柱史应相问，与话归心正浩然。"
    ]
  },
  {
    "volume": 656,
    "sequence": 3,
    "title": "清明日曲江怀友",
    "author": "罗隐",
    "content": [
      "君与田苏即旧游，我于交分亦绸缪。",
      "二年隔绝黄泉下，尽日悲凉曲水头。",
      "鸥鸟似能齐物理，杏花疑欲伴人愁。",
      "寡妻稚子应寒食，遥望江陵一泪流。"
    ]
  },
  {
    "volume": 656,
    "sequence": 4,
    "title": "送郑州严员外",
    "author": "罗隐",
    "content": [
      "欲将刀笔润王猷，东去先分圣主忧。",
      "满扇好风吹郑圃，一车甘雨别皇州。",
      "尚书碛冷鸿声晚，仆射陂寒树影秋。",
      "从此文星在何处，武牢关外庾公楼。"
    ]
  },
  {
    "volume": 656,
    "sequence": 5,
    "title": "孙员外赴阙后重到三衢",
    "author": "罗隐",
    "content": [
      "远山高枝思悠哉，重倚危楼尽一杯。",
      "谢守已随征诏入，鲁儒犹逐断蓬来。",
      "地寒谩忆移暄手，时急方须济世才。",
      "宣室夜阑如有问，可能全忘未然灰。"
    ]
  },
  {
    "volume": 656,
    "sequence": 6,
    "title": "衡阳泊木居士庙下作（一题作题木居士庙）",
    "author": "罗隐",
    "content": [
      "乌噪残阳草满庭，此中枯木似人形。",
      "只应神物长为主，未必浮槎即有灵。",
      "八月风波飘不去，四时黍稷荐惟馨。",
      "南朝庾信无因赋，牢落祠前水气腥。"
    ]
  },
  {
    "volume": 656,
    "sequence": 7,
    "title": "钟陵见杨秀才（一题作见进士杨寻）",
    "author": "罗隐",
    "content": [
      "孺亭滕阁少踟蹰，三度南游一事无。",
      "只觉流年如鸟逝，不知何处有龙屠。",
      "云归洪井枝柯敛，水下漳江气色粗。",
      "赖得与君同此醉，醒来愁被鬼揶揄。"
    ]
  },
  {
    "volume": 656,
    "sequence": 8,
    "title": "自湘川东下立春泊夏口阻风登孙权城",
    "author": "罗隐",
    "content": [
      "吴门此去逾千里，湘浦离来想数旬。",
      "只见风师长占路，不知青帝已行春。",
      "危怜坏堞犹遮水，狂爱寒梅欲傍人。",
      "事往时移何足问，且凭村酒暖精神。"
    ]
  },
  {
    "volume": 656,
    "sequence": 9,
    "title": "春日忆湖南旧游寄卢校书",
    "author": "罗隐",
    "content": [
      "旅榜前年过洞庭，曾提刀笔事甘宁。",
      "玳筵离隔将军幕，朱履频窥处士星。",
      "恩重匣中孤剑在，梦馀江畔数峰青。",
      "金貂见服嘉宾散，回首昭丘一涕零。"
    ]
  },
  {
    "volume": 656,
    "sequence": 10,
    "title": "贺淮南节度卢员外赐绯",
    "author": "罗隐",
    "content": [
      "俭莲高贵九霄闻，粲粲朱衣降五云。",
      "骢马早年曾避路，银鱼今日且从军。",
      "御题彩服垂天眷，袍展花心透縠纹。",
      "应笑当年老莱子，鲜华都自降明君。"
    ]
  },
  {
    "volume": 656,
    "sequence": 11,
    "title": "春日独游禅智寺",
    "author": "罗隐",
    "content": [
      "树远连天水接空，几年行乐旧隋宫。",
      "花开花谢还如此，人去人来自不同。",
      "鸾凤调高何处酒，吴牛蹄健满车风。",
      "思量只合腾腾醉，煮海平陈一梦中。"
    ]
  },
  {
    "volume": 656,
    "sequence": 12,
    "title": "和淮南李司空同转运员外（一作同转运卢员外赐绯）",
    "author": "罗隐",
    "content": [
      "层层高阁旧瀛洲，此地须征第一流。",
      "丞相近年萦倚望，重才今日喜遨游。",
      "荣持健笔金黄贵，恨咽离筵管吹秋。",
      "谁继伊皋送行句，梁王诗好郢人愁。"
    ]
  },
  {
    "volume": 656,
    "sequence": 13,
    "title": "后土庙",
    "author": "罗隐",
    "content": [
      "四海兵戈尚未宁，始于云外学仪形。",
      "九天玄女犹无圣，后土夫人岂有灵。",
      "一带好云侵鬓绿，两层危岫拂眉青。",
      "韦郎年少知何在，端坐思量太白经。"
    ]
  },
  {
    "volume": 656,
    "sequence": 14,
    "title": "金陵夜泊",
    "author": "罗隐",
    "content": [
      "冷烟轻淡傍衰丛，此夕秦淮驻断蓬。",
      "栖雁远惊沽酒火，乱鸦高避落帆风。",
      "地销王气波声急，山带秋阴树影空。",
      "六代精灵人不见，思量应在月明中。"
    ]
  },
  {
    "volume": 656,
    "sequence": 15,
    "title": "上江州陈员外",
    "author": "罗隐",
    "content": [
      "寒江九派转城楼，东下钟陵第一州。",
      "人自中台方贵盛，地从西晋即风流。",
      "旧班久望鹓晴翥，馀力犹闻虎夜浮。",
      "应恨属官无健令，异时佳节阻闲游。"
    ]
  },
  {
    "volume": 656,
    "sequence": 16,
    "title": "广陵开元寺阁上作",
    "author": "罗隐",
    "content": [
      "满槛山川漾落晖，槛前前事去如飞。",
      "云中鸡犬刘安过，月里笙歌炀帝归。",
      "江蹙海门帆散去，地吞淮口树相依。",
      "红楼翠幕知多少，长向东风有是非。"
    ]
  },
  {
    "volume": 656,
    "sequence": 17,
    "title": "上鄂州韦尚书",
    "author": "罗隐",
    "content": [
      "往岁先皇驭九州，侍臣才业最风流。",
      "文穷典诰虽馀力，俗致雍熙尽密谋。",
      "兰省换班青作绶，柏台前引绛为鞲。",
      "都缘未负江山兴，开济生灵校一秋。"
    ]
  },
  {
    "volume": 656,
    "sequence": 18,
    "title": "早春巴陵道中",
    "author": "罗隐",
    "content": [
      "远雪亭亭望未销，岳阳春浅似相饶。",
      "短芦冒土初生笋，高柳偷风已弄条。",
      "波泛洞庭猵獭健，谷连荆楚鬼神妖。",
      "中流菱唱泊何处，一只画船兰作桡。"
    ]
  },
  {
    "volume": 656,
    "sequence": 19,
    "title": "广陵秋日酬进士臧濆见寄",
    "author": "罗隐",
    "content": [
      "驿西斜日满窗前，独凭秋栏思渺绵。",
      "数尺断蓬惭故国，一轮清镜泣流年。",
      "已知世事真徒尔，纵有心期亦偶然。",
      "空愧荀家好兄弟，雁来鱼去是因缘。"
    ]
  },
  {
    "volume": 656,
    "sequence": 20,
    "title": "淮南送李司空朝觐",
    "author": "罗隐",
    "content": [
      "圣君宵旰望时雍，丹诏西来雨露浓。",
      "宣父道高休叹凤，武侯才大本吟龙。",
      "九州似鼎终须负，万物为铜只待熔。",
      "腊后春前更何事，便看经度奏东封。"
    ]
  },
  {
    "volume": 656,
    "sequence": 21,
    "title": "秋日禅智寺见裴郎中题名寄韦瞻",
    "author": "罗隐",
    "content": [
      "野寺疏钟万木秋，偶寻题处认名侯。",
      "官离南郡应闲暇，地胜东山想驻留。",
      "百醆浓醪成别梦，两行垂露浣羁愁。",
      "心知只有韦公在，更对真踪话旧游。"
    ]
  },
  {
    "volume": 656,
    "sequence": 22,
    "title": "广陵春日忆池阳有寄",
    "author": "罗隐",
    "content": [
      "烟水濛濛接板桥，数年经历驻征桡。",
      "醉凭危槛波千顷，愁倚长亭柳万条。",
      "别后故人冠獬豸，病来知己赏鹪鹩。",
      "清流夹宅千家住，会待闲乘一信潮。"
    ]
  },
  {
    "volume": 656,
    "sequence": 23,
    "title": "春中湘中题岳麓寺僧舍",
    "author": "罗隐",
    "content": [
      "蟾宫虎穴两皆休，来凭危栏送远愁。",
      "多事林莺还谩语，薄情边雁不回头。",
      "春融只待乾坤醉，水阔深知世界浮。",
      "欲共高僧话心迹，野花芳草奈相尤。"
    ]
  },
  {
    "volume": 656,
    "sequence": 24,
    "title": "出试后投所知",
    "author": "罗隐",
    "content": [
      "此日蓬壶两日程，当时消息甚分明。",
      "桃须曼倩催方熟，橘待洪崖遣始行。",
      "岛外音书应有意，眼前尘土渐无情。",
      "莫教更似山西鼠，啮破愁肠恨一生。"
    ]
  },
  {
    "volume": 656,
    "sequence": 25,
    "title": "湘南春日怀古",
    "author": "罗隐",
    "content": [
      "晴江春暖兰蕙薰，凫鹥苒苒鸥著群。",
      "洛阳贾谊自无命，少陵杜甫兼有文。",
      "空阔远帆遮落日，苍茫野树碍归云。",
      "松醪酒好昭潭静，闲过中流一吊君。"
    ]
  },
  {
    "volume": 656,
    "sequence": 26,
    "title": "江州望庐山",
    "author": "罗隐",
    "content": [
      "东南苍翠何崔嵬，横流一望幽抱开。",
      "影寒已令水底去，脚阔欲过湖心来。",
      "深处不唯容鬼怪，暗中兼恐有风雷。",
      "仙人往往今谁在，红杏花香重首回。"
    ]
  },
  {
    "volume": 656,
    "sequence": 27,
    "title": "金陵寄窦尚书",
    "author": "罗隐",
    "content": [
      "二年岐路有西东，长忆优游楚驿中。",
      "虎帐谈高无客继，马卿官傲少人同。",
      "世危肯使依刘表，山好犹能忆谢公。",
      "此去此恩言不得，谩将闲泪对春风。"
    ]
  },
  {
    "volume": 656,
    "sequence": 28,
    "title": "清溪江令公宅",
    "author": "罗隐",
    "content": [
      "蛮笺象管夜深时，曾赋陈宫第一诗。",
      "宴罢风流人不见，废来踪迹草应知。",
      "莺怜胜事啼空巷，蝶恋馀香舞好枝。",
      "还有往年金甃井，牧童樵叟等闲窥。"
    ]
  },
  {
    "volume": 656,
    "sequence": 29,
    "title": "郑州献卢舍人（时本官王令公收复两京后）",
    "author": "罗隐",
    "content": [
      "海槎闲暇阆风轻，不是安流不肯行。",
      "鸡省露浓汤饼熟，凤池烟暖诏书成。",
      "渔筹已合光儒梦，尧印何妨且治兵。",
      "会待两都收复后，右图仪表左题名。"
    ]
  },
  {
    "volume": 656,
    "sequence": 30,
    "title": "别池阳所居",
    "author": "罗隐",
    "content": [
      "黄尘初起此留连，火耨刀耕六七年。",
      "雨夜老农伤水旱，雪晴渔父共舟船。",
      "已悲世乱身须去，肯愧途危迹屡迁。",
      "却是九华山有意，列行相送到江边。"
    ]
  },
  {
    "volume": 656,
    "sequence": 31,
    "title": "送内使周大夫自杭州朝贡",
    "author": "罗隐",
    "content": [
      "八都上将近平戎，便附輶轩奏圣聪。",
      "三接驾前朝觐礼，一函江表战征功。",
      "云间阆苑何时见，水底瑶池触处通。",
      "知有殿庭馀力在，莫辞消息寄西风。"
    ]
  },
  {
    "volume": 656,
    "sequence": 32,
    "title": "酬黄从事怀旧见寄",
    "author": "罗隐",
    "content": [
      "旧游不合到心中，把得君诗意亦同。",
      "水馆酒阑清夜月，香街人散白杨风。",
      "长绳系日虽难绊，辨口谈天不易穷。",
      "世事自随蓬转在，思量何处是飞蓬。"
    ]
  },
  {
    "volume": 656,
    "sequence": 33,
    "title": "绣",
    "author": "罗隐",
    "content": [
      "一片丝罗□□□，洞房西室女工劳。",
      "花随玉指添春色，鸟逐金针长羽毛。",
      "蜀锦谩夸声自贵，越绫虚说价功高。",
      "可中用作鸳鸯被，红叶枝枝不碍刀。"
    ]
  },
  {
    "volume": 656,
    "sequence": 34,
    "title": "西施",
    "author": "罗隐",
    "content": [
      "家国兴亡自有时，吴人何苦怨西施。",
      "西施若解倾吴国，越国亡来又是谁。"
    ]
  },
  {
    "volume": 656,
    "sequence": 35,
    "title": "自遣",
    "author": "罗隐",
    "content": [
      "得即高歌失即休，多愁多恨亦悠悠。",
      "今朝有酒今朝醉，明日愁来明日愁。"
    ]
  },
  {
    "volume": 656,
    "sequence": 36,
    "title": "白角篦",
    "author": "罗隐",
    "content": [
      "白似琼瑶滑似苔，随梳伴镜拂尘埃。",
      "莫言此个尖头物，几度撩人恶发来。"
    ]
  },
  {
    "volume": 656,
    "sequence": 37,
    "title": "铜雀台",
    "author": "罗隐",
    "content": [
      "强歌强舞竟难胜，花落花开泪满膺。",
      "只合当年伴君死，免交憔悴望西陵。"
    ]
  },
  {
    "volume": 656,
    "sequence": 38,
    "title": "鹦鹉",
    "author": "罗隐",
    "content": [
      "莫恨雕笼翠羽残，江南地暖陇西寒。",
      "劝君不用分明语，语得分明出转难。"
    ]
  },
  {
    "volume": 656,
    "sequence": 39,
    "title": "金钱花",
    "author": "罗隐",
    "content": [
      "占得佳名绕树芳，依依相伴向秋光。",
      "若教此物堪收贮，应被豪门尽劚将。"
    ]
  },
  {
    "volume": 656,
    "sequence": 40,
    "title": "梅",
    "author": "罗隐",
    "content": [
      "天赐胭脂一抹腮，盘中磊落笛中哀。",
      "虽然未得和羹便，曾与将军止渴来。",
      "卷六百五十七"
    ]
  }
]