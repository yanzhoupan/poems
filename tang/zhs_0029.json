[
  {
    "volume": 29,
    "sequence": 1,
    "title": "杂歌谣辞·渔父歌",
    "author": "张志和",
    "content": [
      "西塞山边白鹭飞，桃花流水鳜鱼肥。",
      "青箬笠，绿蓑衣，春江细雨不须归。",
      "钓台渔父褐为裘，两两三三舴艋舟。",
      "能纵棹，惯乘流，长江白浪不曾忧。",
      "霅溪湾里钓渔翁，舴艋为家西复东。",
      "江上雪，浦边风，笑着荷衣不叹穷。",
      "松江蟹舍主人欢，菰饭莼羹亦共餐。",
      "枫叶落，荻花干，醉宿渔舟不觉寒。",
      "青草湖中月正圆，巴陵渔父棹歌连。",
      "钓车子，掘头船，乐在风波不用仙。"
    ]
  },
  {
    "volume": 29,
    "sequence": 2,
    "title": "杂歌谣辞·渔父歌",
    "author": "和凝",
    "content": [
      "白芷汀寒立鹭鸶，蘋风轻翦浪花时。",
      "烟幂幂，日迟迟，香引芙蓉惹钓丝。"
    ]
  },
  {
    "volume": 29,
    "sequence": 3,
    "title": "杂歌谣辞·渔父歌",
    "author": "欧阳炯",
    "content": [
      "风浩寒溪照胆明，小君山上玉蟾生。",
      "荷露坠，翠烟轻，拨剌游鱼几处惊。"
    ]
  },
  {
    "volume": 29,
    "sequence": 4,
    "title": "杂歌谣辞·渔父歌",
    "author": "李珣",
    "content": [
      "水接衡门十里馀，信船归去卧看书。",
      "轻爵禄，慕玄虚，莫道渔人只为鱼。",
      "避世垂纶不记年，官高争得似君闲。",
      "倾白酒，对青山，笑指柴门待月还。",
      "棹警鸥飞水溅袍，影侵潭面柳垂绦。",
      "终日醉，绝尘劳，曾见钱塘八月涛。"
    ]
  },
  {
    "volume": 29,
    "sequence": 5,
    "title": "杂歌谣辞·鸡鸣曲",
    "author": "王建",
    "content": [
      "鸡初鸣，明星照东屋。",
      "鸡再鸣，红霞生海腹。",
      "百官待漏双阙前，圣人亦挂山龙服。",
      "宝钗命妇灯下起，环佩玲珑晓光里。",
      "直内初烧玉案香，司更尚滴铜壶水。",
      "金吾卫里直郎妻，到明不睡听晨鸡。",
      "天头日月相送迎，夜栖旦鸣人不迷。"
    ]
  },
  {
    "volume": 29,
    "sequence": 6,
    "title": "杂歌谣辞·鸡鸣曲",
    "author": "李廓",
    "content": [
      "星稀月没上五更，胶胶角角鸡初鸣。",
      "征人牵马出门立，辞妾欲向安西行。",
      "再鸣引颈檐头下，月中角声催上马。",
      "才分地色第三鸣，旌旗红尘已出城。",
      "妇人上城乱招手，夫婿不闻遥哭声。",
      "长恨鸡鸣别时苦，不遣鸡栖近窗户。"
    ]
  },
  {
    "volume": 29,
    "sequence": 7,
    "title": "杂歌谣辞·吴楚歌（一曰燕美人歌）",
    "author": "张籍",
    "content": [
      "庭前春鸟啄林声，红夹罗襦缝未成。",
      "今朝社日停针线，起向朱樱树下行。"
    ]
  },
  {
    "volume": 29,
    "sequence": 8,
    "title": "杂歌谣辞·李夫人歌",
    "author": "李商隐",
    "content": [
      "一带不结心，两股方安髻。",
      "惭愧白茅人，月没教星替。",
      "剩结茱萸枝，多擘秋莲的。",
      "独自有波光，彩囊盛不得。",
      "蛮丝系条脱，妍眼和香屑。",
      "寿宫不惜铸南人，柔肠早被秋波割。",
      "清澄有馀幽素香，鳏鱼渴凤真珠房。",
      "不知瘦骨类冰井，更许夜帘通晓霜。",
      "土花漠碧云茫茫，黄河欲尽天苍黄。"
    ]
  },
  {
    "volume": 29,
    "sequence": 9,
    "title": "杂歌谣辞·李夫人歌",
    "author": "李贺",
    "content": [
      "紫皇宫殿重重开，夫人飞入琼瑶台。",
      "绿香绣帐何时歇，青云无光宫水咽。",
      "翩联桂花坠秋月，孤鸾惊啼商丝发。",
      "红璧阑珊悬佩当，歌台小妓遥相望。",
      "玉蟾滴水鸡人唱，露华兰叶参差光。"
    ]
  },
  {
    "volume": 29,
    "sequence": 10,
    "title": "杂歌谣辞·李夫人歌",
    "author": "鲍溶",
    "content": [
      "璇闺羽帐华烛陈，方士夜降夫人神。",
      "葳蕤半露芙蓉色，窈窕将期环佩身。",
      "丽如三五月，可望难亲近。",
      "颦黛含犀竟不言，春思秋怨谁能问。",
      "欲求巧笑如生时，歌尘在空瑟衔丝。",
      "神来未及梦相见，帝比初亡心更悲。",
      "爱之欲其生又死，东流万代无回水。",
      "宫漏丁丁夜向晨，烟销雾散愁方士。"
    ]
  },
  {
    "volume": 29,
    "sequence": 11,
    "title": "杂歌谣辞·李夫人歌",
    "author": "张祜",
    "content": [
      "延年不语望三星，莫说夫人上涕零。",
      "争奈世间惆怅在，甘泉宫夜看图形。"
    ]
  },
  {
    "volume": 29,
    "sequence": 12,
    "title": "杂歌谣辞·中山孺子妾歌",
    "author": "李白",
    "content": [
      "中山孺子妾，特以色见珍。",
      "虽不如延年妹，亦是当时绝世人。",
      "桃李出深井，花艳惊上春。",
      "一贵复一贱，关天岂由身。",
      "芙蓉老秋霜，团扇羞网尘。",
      "戚姬髡翦入舂市，万古共悲辛。"
    ]
  },
  {
    "volume": 29,
    "sequence": 13,
    "title": "杂歌谣辞·临江王节士歌",
    "author": "李白",
    "content": [
      "洞庭白波木叶稀，燕鸿始入吴云飞。",
      "吴云寒，燕鸿苦，风号沙宿潇湘浦，节士感秋泪如雨。",
      "白日当天心，照之可以事明主。",
      "壮士愤，雄风生，安得倚天剑，跨海斩长鲸。"
    ]
  },
  {
    "volume": 29,
    "sequence": 14,
    "title": "杂歌谣辞·司马将军歌（代陇上健儿陈安）",
    "author": "李白",
    "content": [
      "狂风吹古月，窃弄章华台。",
      "北落明星动光彩，南征猛将如云雷。",
      "手中电曳倚天剑，直斩长鲸海水开。",
      "我见楼船壮心目，颇似龙骧下三蜀。",
      "扬兵习战张虎旗，江中白浪如银屋。",
      "身居玉帐临河魁，紫髯若戟冠崔嵬。",
      "细柳开营揖天子，始知灞上为婴孩。",
      "羌笛横吹阿亸回，向月楼中吹落梅。",
      "将军自起舞长剑，壮士呼声动九垓。",
      "功成献凯见明主，丹青画像麒麟台。"
    ]
  },
  {
    "volume": 29,
    "sequence": 15,
    "title": "杂歌谣辞·郑樱桃歌",
    "author": "李颀",
    "content": [
      "石季龙，僭天禄，擅雄豪，美人姓郑名樱桃。",
      "樱桃美颜香且泽，娥娥侍寝专宫掖。",
      "后庭卷衣三万人，翠眉清镜不得亲。",
      "官军女骑一千匹，繁花照耀漳河春。",
      "织成花映红纶巾，红旗掣曳卤簿新。",
      "鸣鼙走马接飞鸟，铜驮琴瑟随去尘。",
      "凤阳重门如意馆，百尺金梯倚银汉。",
      "自言富贵不可量，女为公主男为王。",
      "赤花双簟珊瑚床，盘龙斗帐琥珀光。",
      "淫昏伪位神所恶，灭石者陵终不误。",
      "邺城苍苍白露微，世事翻覆黄云飞。"
    ]
  },
  {
    "volume": 29,
    "sequence": 16,
    "title": "杂歌谣辞·襄阳歌",
    "author": "李白",
    "content": [
      "落日欲没岘山西，倒着接篱花下迷。",
      "襄阳小儿齐拍手，拦街争唱白铜鞮。",
      "傍人借问笑何事，笑杀山公醉似泥。",
      "鸬鹚杓，鹦鹉杯，百年三万六千日，一日须倾三百杯。",
      "遥看汉水鸭头绿，恰似葡萄初酦醅。",
      "此江若变作春酒，垒曲便筑糟丘台。",
      "千金骏马换少妾，醉坐雕鞍歌落梅。",
      "车傍侧挂一壶酒，凤笙龙管行相催。",
      "咸阳市上叹黄犬，何如月下倾金罍。",
      "君不见晋朝羊公一片石，龟龙剥落生莓苔。",
      "泪亦不能为之堕，心亦不能为之哀。",
      "谁能忧彼身后事，金凫银鸭葬死灰。",
      "清风朗月不用一钱买，玉山自倒非人推。",
      "舒州杓，力士铛，李白与尔同死生。",
      "襄王云雨今安在，江水东流猿夜声。"
    ]
  },
  {
    "volume": 29,
    "sequence": 17,
    "title": "杂歌谣辞·襄阳曲",
    "author": "李白",
    "content": [
      "襄阳行乐处，歌舞白铜鞮。",
      "江城回渌水，花月使人迷。",
      "山公醉酒时，酩酊襄阳下。",
      "头上白接篱，倒着还骑马。",
      "岘山临汉江，水渌沙如雪。",
      "上有堕泪碑，青苔久磨灭。",
      "且醉习家池，莫看堕泪碑。",
      "山公欲上马，笑杀襄阳儿。"
    ]
  },
  {
    "volume": 29,
    "sequence": 18,
    "title": "杂歌谣辞·苏小小歌",
    "author": "李贺",
    "content": [
      "幽兰露，如啼眼。",
      "无物结同心，烟花不堪翦。",
      "草如茵，松如盖。",
      "风为裳，水为佩。",
      "油壁车，久相待。",
      "冷翠烛，劳光彩。",
      "西陵下，风吹雨。"
    ]
  },
  {
    "volume": 29,
    "sequence": 19,
    "title": "杂歌谣辞·苏小小歌",
    "author": "温庭筠",
    "content": [
      "买莲莫破券，买酒莫解金。",
      "酒里春容抱离恨，水中莲子怀芳心。",
      "吴公女儿腰似束，家在钱塘小江曲。",
      "一自檀郎逐便风，门前春水年年绿。"
    ]
  },
  {
    "volume": 29,
    "sequence": 20,
    "title": "杂歌谣辞·苏小小歌",
    "author": "张祜",
    "content": [
      "车轮不可遮，马足不可绊。",
      "长怨十字街，使郎心四散。",
      "新人千里去，故人千里来。",
      "翦刀横眼底，方觉泪难裁。",
      "登山不愁峻，涉海不愁深。",
      "中擘庭前枣，教郎见赤心。"
    ]
  },
  {
    "volume": 29,
    "sequence": 21,
    "title": "杂歌谣辞·挟瑟歌",
    "author": "陆龟蒙",
    "content": [
      "挟瑟为君抚，君嫌声太古。",
      "寥寥倚浪丝，口祭口祭沉湘语。",
      "赖有秋风知，清泠吹玉柱。"
    ]
  },
  {
    "volume": 29,
    "sequence": 22,
    "title": "杂歌谣辞·敕勒歌",
    "author": "佚名",
    "content": [
      "敕勒金隤壁，阴山无岁华。",
      "帐外风飘雪，营前月照沙。",
      "羌儿吹玉管，胡姬踏锦花。",
      "却笑江南客，梅落不归家。"
    ]
  },
  {
    "volume": 29,
    "sequence": 23,
    "title": "杂歌谣辞·黄獐歌",
    "author": "佚名",
    "content": [
      "黄獐黄獐草里藏，弯弓射尔伤。"
    ]
  },
  {
    "volume": 29,
    "sequence": 24,
    "title": "杂歌谣辞·得体歌",
    "author": "佚名",
    "content": [
      "得体纥那也，纥囊得体那。",
      "潭里船车闹，扬州铜器多。",
      "三郎当殿坐，听唱得体歌。"
    ]
  },
  {
    "volume": 29,
    "sequence": 25,
    "title": "杂歌谣辞·得宝歌",
    "author": "佚名",
    "content": [
      "得宝弘农野，弘农得宝那。",
      "潭里船车闹，扬州铜器多。",
      "三郎当殿坐，听唱得宝歌。"
    ]
  },
  {
    "volume": 29,
    "sequence": 26,
    "title": "杂歌谣辞·黄台瓜辞",
    "author": "李贤",
    "content": [
      "种瓜黄台下，瓜熟子离离。",
      "一摘使瓜好，再摘令瓜稀。",
      "三摘尚自可，摘绝抱蔓归。"
    ]
  },
  {
    "volume": 29,
    "sequence": 27,
    "title": "杂歌谣辞·古歌",
    "author": "沈佺期",
    "content": [
      "落叶流风向玉台，夜寒秋思洞房开。",
      "水精帘外金波下，云母窗前银河回。",
      "玉阶阴阴苔藓色，君王履綦难再得。",
      "璇闺窈窕秋夜长，绣户徘徊秋月光。",
      "燕姬彩帐芙蓉色，秦子金炉兰麝香。",
      "北斗七星横夜半，清歌一曲断君肠。"
    ]
  },
  {
    "volume": 29,
    "sequence": 28,
    "title": "杂歌谣辞·古歌",
    "author": "薛维翰",
    "content": [
      "美人怨何深，含情倚金阁。",
      "不嚬复不语，红泪双双落。",
      "美人闭红烛，烛坐裁新锦。",
      "频放翦刀声，夜寒知未寝。"
    ]
  },
  {
    "volume": 29,
    "sequence": 29,
    "title": "杂歌谣辞·黄昙子歌",
    "author": "温庭筠",
    "content": [
      "参差绿蒲短，摇艳云塘满。",
      "红潋荡融融，莺翁鸂鶒暖。",
      "萋芊小城路，马上修蛾懒。",
      "罗衫枭向风，点粉金鹂卵。"
    ]
  },
  {
    "volume": 29,
    "sequence": 30,
    "title": "杂歌谣辞·邯郸郭公辞",
    "author": "温庭筠",
    "content": [
      "金笳悲故曲，玉座积深尘。",
      "言是邯郸伎，不易邺城人。",
      "青苔竟埋骨，红粉自伤神。",
      "唯有漳河柳，还向旧营春。"
    ]
  },
  {
    "volume": 29,
    "sequence": 31,
    "title": "杂歌谣辞·箜篌谣",
    "author": "李白",
    "content": [
      "攀天莫登龙，走山莫骑虎。",
      "贵贱结交心不移，唯有严陵及光武。",
      "周公称大圣，管蔡宁兼容。",
      "汉谣一斗粟，不与淮南舂。",
      "兄弟尚路人，吾心安所从。",
      "它人方寸间，山海几千重。",
      "轻言托朋友，对面九疑峰。",
      "多花必早落，桃李不如松。",
      "管鲍久已死，何人继其踪。"
    ]
  },
  {
    "volume": 29,
    "sequence": 32,
    "title": "杂歌谣辞·邺城童子谣",
    "author": "李贺",
    "content": [
      "邺城中，暮尘起。",
      "将黑丸，斫文吏。",
      "棘为鞭，虎为马。",
      "团团走，邺城下。",
      "切玉剑，射日弓。",
      "献何人，奉相公。",
      "扶毂来，关右儿。",
      "香扫途，相公归。"
    ]
  },
  {
    "volume": 29,
    "sequence": 33,
    "title": "杂歌谣辞·大麦行",
    "author": "杜甫",
    "content": [
      "大麦干枯小麦黄，妇人行泣夫走藏。",
      "东至集壁西梁洋，问谁腰镰胡与羌。",
      "岂无蜀兵三千人，部领辛苦江山长。",
      "安得如鸟有羽翅，托身白云还故乡。"
    ]
  },
  {
    "volume": 29,
    "sequence": 34,
    "title": "杂歌谣辞·白鼍鸣",
    "author": "张籍",
    "content": [
      "天欲雨，有东风，南溪白鼍鸣窟中。",
      "六月人家井无水，夜闻白鼍人尽起。"
    ]
  },
  {
    "volume": 29,
    "sequence": 35,
    "title": "杂歌谣辞·步虚词",
    "author": "陈羽",
    "content": [
      "汉武清斋读鼎书，内官扶上画云车。",
      "坛上月明宫殿闭，仰看星斗礼空虚。"
    ]
  },
  {
    "volume": 29,
    "sequence": 36,
    "title": "杂歌谣辞·步虚词",
    "author": "顾况",
    "content": [
      "回步游三洞，清心礼七真。",
      "飞符超羽翼，禁火醮星辰。",
      "残药沾鸡犬，灵香出凤麟。",
      "壶中无窄处，愿得一容身。"
    ]
  },
  {
    "volume": 29,
    "sequence": 37,
    "title": "杂歌谣辞·步虚词",
    "author": "刘禹锡",
    "content": [
      "阿母种桃云海际，花落子成二千岁。",
      "海风吹折最繁枝，跪捧琼盘献天帝。",
      "华表千年鹤一归，凝丹为顶雪为衣。",
      "星星仙语人听尽，却向五云翻翅飞。"
    ]
  },
  {
    "volume": 29,
    "sequence": 38,
    "title": "杂歌谣辞·步虚词",
    "author": "韦渠牟",
    "content": [
      "玉简真人降，金书道箓通。",
      "烟霞方蔽日，云雨已生风。",
      "四极威仪异，三天使命同。",
      "那将人世恋，不去上清宫。",
      "羽驾正翩翩，云鸿最自然。",
      "霞冠将月晓，珠佩与星连。",
      "镂玉留新诀，雕金得旧编。",
      "不知飞鸟学，更有几人仙。",
      "上帝求仙使，真符取玉郎。",
      "三才闲布象，二景郁生光。",
      "骑吏排龙虎，笙歌走凤凰。",
      "天高人不见，暗入白云乡。",
      "鸾鹤共徘徊，仙官使者催。",
      "香花三洞启，风雨百神来。",
      "凤篆文初定，龙泥印已开。",
      "何须生羽翼，始得上瑶台。",
      "羽节忽排烟，苏君已得仙。",
      "命风驱日月，缩地走山川。",
      "几处留丹灶，何时种玉田。",
      "一朝骑白虎，直上紫微天。",
      "静发降灵香，思神意智长。",
      "虎存时促步，龙想更成章。",
      "扣齿风雷响，挑灯日月光。",
      "仙云在何处，仿佛满空堂。",
      "几度游三洞，何方召百神。",
      "风云皆守一，龙虎亦全真。",
      "执节仙童小，烧香玉女春。",
      "应须绝岩内，委曲问皇人。",
      "上法杳无营，玄修似有情。",
      "道宫琼作想，真帝玉为名。",
      "召岳驱旌节，驰雷发吏兵。",
      "云车降何处，斋室有仙卿。",
      "羽卫一何鲜，香云起暮烟。",
      "方朝太素帝，更向玉清天。",
      "凤曲凝犹吹，龙骖俨欲前。",
      "真文几时降，知在永和年。",
      "大道何年学，真符此日催。",
      "还持金作印，未要玉为台。",
      "羽节分明授，霞衣整顿裁。",
      "应缘五云使，教上列仙来。",
      "独自授金书，萧条咏紫虚。",
      "龙行还当马，云起自成车。",
      "九转风烟合，千年井灶馀。",
      "参差从太一，寿等混元初。",
      "道学已通神，香花会女真。",
      "霞床珠斗帐，金荐玉舆轮。",
      "一室心偏静，三天夜正春。",
      "灵官竟谁降，仙相有夫人。",
      "上界有黄房，仙家道路长。",
      "神来知位次，乐变协宫商。",
      "竞把琉璃碗，谁倾白玉浆。",
      "霞衣最芬馥，苏合是灵香。",
      "珠佩紫霞缨，夫人会八灵。",
      "太霄犹有观，绝宅岂无形。",
      "暮雨徘徊降，仙歌宛转听。",
      "谁逢玉妃辇，应检九真经。",
      "西海辞金母，东方拜木公。",
      "云行疑带雨，星步欲凌风。",
      "羽袖挥丹凤，霞巾曳彩虹。",
      "飘飖九霄外，下视望仙宫。",
      "玉树杂金花，天河织女家。",
      "月邀丹凤舄，风送紫鸾车。",
      "雾毂笼绡带，云屏列锦霞。",
      "瑶台千万里，不觉往来赊。",
      "舞凤凌天出，歌麟入夜听。",
      "云容衣眇眇，风韵曲泠泠。",
      "扣齿端金简，焚香检玉经。",
      "仙宫知不远，只近太微星。",
      "紫府与玄洲，谁来物外游。",
      "无烦骑白鹿，不用驾青牛。",
      "金化颜应驻，云飞鬓不秋。",
      "仍闻碧海上，更用玉为楼。",
      "辔鹤复骖鸾，全家去不难。",
      "鸡声随羽化，犬影入云看。",
      "酿玉当成酒，烧金且转丹。",
      "何妨五色绶，次第给仙官。"
    ]
  },
  {
    "volume": 29,
    "sequence": 39,
    "title": "杂歌谣辞·步虚词",
    "author": "皎然",
    "content": [
      "予因览真诀，遂感西域君。",
      "玉笙下青冥，人间未曾闻。",
      "日华炼魂魄，皎皎无垢氛。",
      "谓我有仙骨，且令饵氤氲。",
      "俯仰愧灵颜，愿随鸾鹤群。",
      "俄然动风驭，缥眇归青云。"
    ]
  },
  {
    "volume": 29,
    "sequence": 40,
    "title": "杂歌谣辞·步虚词",
    "author": "高骈",
    "content": [
      "青溪道士人不识，上天下天鹤一只。",
      "洞门深锁碧窗寒，滴露研朱写周易。"
    ]
  },
  {
    "volume": 29,
    "sequence": 41,
    "title": "杂歌谣辞·步虚引",
    "author": "陈陶",
    "content": [
      "小隐山人十洲客，莓苔为衣双耳白。",
      "青编为我忽降书，暮雨虹霓一千尺。",
      "赤城门闭六丁直，晓日已烧东海色。",
      "朝天半夜闻玉鸡，星斗离离碍龙翼。"
    ]
  }
]