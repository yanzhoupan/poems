[
  {
    "volume": 285,
    "sequence": 1,
    "title": "关山月",
    "author": "李端",
    "content": [
      "露湿月苍苍，关头榆叶黄。",
      "回轮照海远，分彩上楼长。",
      "水冻频移幕，兵疲数望乡。",
      "只应城影外，万里共胡霜。"
    ]
  },
  {
    "volume": 285,
    "sequence": 2,
    "title": "度关山",
    "author": "李端",
    "content": [
      "雁塞日初晴，狐关雪复平。",
      "危楼缘广漠，古窦傍长城。",
      "拂剑金星出，弯弧玉羽鸣。",
      "谁知系虏者，贾谊是书生。"
    ]
  },
  {
    "volume": 285,
    "sequence": 3,
    "title": "巫山高（一作巫山高和皇甫拾遗）",
    "author": "李端",
    "content": [
      "巫山十二峰，皆在碧虚中。",
      "回合云藏月，霏微雨带风。",
      "猿声寒过涧，树色暮连空。",
      "愁向高唐望，清秋见楚宫。"
    ]
  },
  {
    "volume": 285,
    "sequence": 4,
    "title": "雨雪曲",
    "author": "李端",
    "content": [
      "天山一丈雪，杂雨夜霏霏。",
      "湿马胡歌乱，经烽汉火微。",
      "丁零苏武别，疏勒范羌归。",
      "若看关头下，长榆叶定稀。"
    ]
  },
  {
    "volume": 285,
    "sequence": 5,
    "title": "春游乐",
    "author": "李端",
    "content": [
      "柘弹连钱马，银钩妥堕鬟。",
      "摘桑春陌上，踏草夕阳间。",
      "意合辞先露，心诚貌却闲。",
      "明朝若相忆，云雨出巫山。"
    ]
  },
  {
    "volume": 285,
    "sequence": 6,
    "title": "山下泉",
    "author": "李端",
    "content": [
      "碧水映丹霞，溅溅度浅沙。",
      "暗通山下草，流出洞中花。",
      "净色和云落，喧声绕石斜。",
      "明朝更寻去，应到阮郎家。"
    ]
  },
  {
    "volume": 285,
    "sequence": 7,
    "title": "送客赴洪州（一作送郑侍御）",
    "author": "李端",
    "content": [
      "草色随骢马，悠悠共出秦。",
      "水传云梦晓，山接洞庭春。",
      "帆影连三峡，猿声在四邻。",
      "青门一分手，难见杜陵人。"
    ]
  },
  {
    "volume": 285,
    "sequence": 8,
    "title": "与郑锡游春",
    "author": "李端",
    "content": [
      "东门垂柳长，回首独心伤。",
      "日暖临芳草，天晴忆故乡。",
      "映花莺上下，过水蝶飞扬。",
      "借问同行客，今朝泪几行。"
    ]
  },
  {
    "volume": 285,
    "sequence": 9,
    "title": "送友人（一作送友人南游）",
    "author": "李端",
    "content": [
      "闻说湘川路，年年古木多。",
      "猿啼巫峡夜，月照洞庭波。",
      "穷海人还去，孤城雁与过。",
      "青山不同赏，来往自蹉跎。"
    ]
  },
  {
    "volume": 285,
    "sequence": 10,
    "title": "题从叔沆林园",
    "author": "李端",
    "content": [
      "阮宅闲园暮，窗中见树阴。",
      "樵歌依远草，僧语过长林。",
      "鸟哢花间曲，人弹竹里琴。",
      "自嫌身未老，已有住山心。"
    ]
  },
  {
    "volume": 285,
    "sequence": 11,
    "title": "送少微上人入蜀",
    "author": "李端",
    "content": [
      "削发本求道，何方不是归。",
      "松风开法席，江月濯禅衣。",
      "飞阁蝉鸣早，漫天客过稀。",
      "戴颙常执笔，不觉此身非。"
    ]
  },
  {
    "volume": 285,
    "sequence": 12,
    "title": "雨后游辋川",
    "author": "李端",
    "content": [
      "骤雨归山尽，颓阳入辋川。",
      "看虹登晚墅，踏石过青泉。",
      "紫葛藏仙井，黄花出野田。",
      "自知无路去，回步就人烟。"
    ]
  },
  {
    "volume": 285,
    "sequence": 13,
    "title": "同皇甫侍御题惟一上人房",
    "author": "李端",
    "content": [
      "焚香居一室，尽日见空林。",
      "得道轻年暮，安禅爱夜深。",
      "东西皆是梦，存没岂关心。",
      "唯羡诸童子，持经在竹阴。"
    ]
  },
  {
    "volume": 285,
    "sequence": 14,
    "title": "同苗员外宿荐福寺僧舍",
    "author": "李端",
    "content": [
      "潘安秋兴动，凉夜宿僧房。",
      "倚杖云离月，垂帘竹有霜。",
      "回风生远径，落叶飒长廊。",
      "一与交亲会，空贻别后伤。"
    ]
  },
  {
    "volume": 285,
    "sequence": 15,
    "title": "送客往湘江",
    "author": "李端",
    "content": [
      "识君年已老，孤棹向潇湘。",
      "素发临高镜，清晨入远乡。",
      "三山分夏口，五两映涔阳。",
      "更逐巴东客，南行泪几行。"
    ]
  },
  {
    "volume": 285,
    "sequence": 16,
    "title": "送友人游蜀",
    "author": "李端",
    "content": [
      "嘉陵天气好，百里见双流。",
      "帆影缘巴字，钟声出汉州。",
      "绿原春草晚，青木暮猿愁。",
      "本是风流地，游人易白头。"
    ]
  },
  {
    "volume": 285,
    "sequence": 17,
    "title": "送友人游江东",
    "author": "李端",
    "content": [
      "江上花开尽，南行见杪春。",
      "鸟声悲古木，云影入通津。",
      "返景斜连草，回潮暗动蘋。",
      "谢公今在郡，应喜得诗人。"
    ]
  },
  {
    "volume": 285,
    "sequence": 18,
    "title": "送乐平苗明府得家字",
    "author": "李端",
    "content": [
      "本自求彭泽，谁云道里赊。",
      "山从石壁断，江向弋阳斜。",
      "暮色随枫树，阴云暗荻花。",
      "诸侯旧调鼎，应重宰臣家。"
    ]
  },
  {
    "volume": 285,
    "sequence": 19,
    "title": "过宋州",
    "author": "李端",
    "content": [
      "睢阳陷虏日，外绝救兵来。",
      "世乱忠臣死，时清明主哀。",
      "荒郊春草遍，故垒野花开。",
      "欲为将军哭，东流水不回。"
    ]
  },
  {
    "volume": 285,
    "sequence": 20,
    "title": "茂陵山行陪韦金部（一作招金部韦员外）",
    "author": "李端",
    "content": [
      "宿雨朝来歇，空山秋气清。",
      "盘云双鹤下，隔水一蝉鸣。",
      "古道黄花落，平芜赤烧生。",
      "茂陵虽有病，犹得伴君行。"
    ]
  },
  {
    "volume": 285,
    "sequence": 21,
    "title": "江上逢司空曙（一作岳阳逢司空文明，得关中书）",
    "author": "李端",
    "content": [
      "共尔髫年故，相逢万里馀。",
      "新春两行泪，故国一封书。",
      "夏口帆初落，涔阳雁正疏。",
      "唯当执杯酒，暂食汉江鱼。"
    ]
  },
  {
    "volume": 285,
    "sequence": 22,
    "title": "逢王泌自东京至",
    "author": "李端",
    "content": [
      "逢君自乡至，雪涕问田园。",
      "几处生乔木，谁家在旧村。",
      "山峰横二室，水色映千门。",
      "愁见游从处，如今花正繁。"
    ]
  },
  {
    "volume": 285,
    "sequence": 23,
    "title": "山中期吉中孚",
    "author": "李端",
    "content": [
      "行人路不同，花落到山中。",
      "水暗蒹葭雾，月明杨柳风。",
      "年华惊已掷，志业飒然空。",
      "何必龙钟后，方期事远公。"
    ]
  },
  {
    "volume": 285,
    "sequence": 24,
    "title": "酬前大理寺评事张芬",
    "author": "李端",
    "content": [
      "君家旧林壑，寄在乱峰西。",
      "近日春云满，相思路亦迷。",
      "闻钟投野寺，待月过前溪。",
      "怅望成幽梦，依依识故蹊。"
    ]
  },
  {
    "volume": 285,
    "sequence": 25,
    "title": "赋得山泉送房造",
    "author": "李端",
    "content": [
      "泉水山边去，高人月下看。",
      "润松秋色净，落涧夜声寒。",
      "委曲穿深竹，潺湲过远滩。",
      "圣朝无隐者，早晚罢渔竿。"
    ]
  },
  {
    "volume": 285,
    "sequence": 26,
    "title": "宿兴善寺后堂池",
    "author": "李端",
    "content": [
      "草堂高树下，月向后池生。",
      "野客如僧静，新荷共水平。",
      "锦鳞沉不食，绣羽乱相鸣。",
      "即事思江海，谁能万里行。"
    ]
  },
  {
    "volume": 285,
    "sequence": 27,
    "title": "忆皎然上人",
    "author": "李端",
    "content": [
      "未得从师去，人间万事劳。",
      "云门不可见，山木已应高。",
      "向日开柴户，惊秋问敝袍。",
      "何由宿峰顶，窗里望波涛。"
    ]
  },
  {
    "volume": 285,
    "sequence": 28,
    "title": "赠衡岳隐禅师",
    "author": "李端",
    "content": [
      "旧住衡州寺，随缘偶北来。",
      "夜禅山雪下，朝汲竹门开。",
      "半偈传初尽，群生意未回。",
      "唯当与樵者，杖锡入天台。"
    ]
  },
  {
    "volume": 285,
    "sequence": 29,
    "title": "云阳观寄袁稠（一作元阳观寄元称）",
    "author": "李端",
    "content": [
      "花洞晚阴阴，仙坛隔杏林。",
      "漱泉春谷冷，捣药夜窗深。",
      "石上开仙酌，松间对玉琴。",
      "戴家溪北住，雪后去相寻。"
    ]
  },
  {
    "volume": 285,
    "sequence": 30,
    "title": "晚游东田寄司空曙",
    "author": "李端",
    "content": [
      "暮来思远客，独立在东田。",
      "片雨无妨景，残虹不映天。",
      "别愁逢夏果，归兴入秋蝉。",
      "莫作隳官意，陶潜未必贤。"
    ]
  },
  {
    "volume": 285,
    "sequence": 31,
    "title": "题崔端公园林",
    "author": "李端",
    "content": [
      "上士爱清辉，开门向翠微。",
      "抱琴看鹤去，枕石待云归。",
      "野坐苔生席，高眠竹挂衣。",
      "旧山东望远，惆怅暮花飞。"
    ]
  },
  {
    "volume": 285,
    "sequence": 32,
    "title": "早春雪夜寄卢纶兼呈秘书元丞",
    "author": "李端",
    "content": [
      "闻君随谢脁，春夜宿前川。",
      "看竹云垂地，寻僧月满田。",
      "熊寒方入树，鱼乐稍离船。",
      "独夜羁愁客，惟知惜故年。"
    ]
  },
  {
    "volume": 285,
    "sequence": 33,
    "title": "早春夜集耿拾遗宅",
    "author": "李端",
    "content": [
      "如何逋客会，忽在侍臣家。",
      "新草犹停雪，寒梅未放花。",
      "衔杯鸡欲唱，逗月雁应斜。",
      "年齿俱憔悴，谁堪故国赊。"
    ]
  },
  {
    "volume": 285,
    "sequence": 34,
    "title": "元丞宅送胡濬及第东归觐省",
    "author": "李端",
    "content": [
      "登龙兼折桂，归去当高车。",
      "旧楚枫犹在，前隋柳已疏。",
      "月中逢海客，浪里得乡书。",
      "见说江边住，知君不厌鱼。"
    ]
  },
  {
    "volume": 285,
    "sequence": 35,
    "title": "送魏广下第归扬州宁亲",
    "author": "李端",
    "content": [
      "游宦今空返，浮淮一雁秋。",
      "白云阴泽国，青草绕扬州。",
      "调膳过花下，张筵到水头。",
      "昆山仍有玉，岁晏莫淹留。"
    ]
  },
  {
    "volume": 285,
    "sequence": 36,
    "title": "归山与酒徒别",
    "author": "李端",
    "content": [
      "野客本无事，此来非有求。",
      "烦君徵乐饯，未免忆山愁。",
      "红烛侵明月，青娥促白头。",
      "童心久已尽，岂为艳歌留。"
    ]
  },
  {
    "volume": 285,
    "sequence": 37,
    "title": "冬夜寄韩弇（一作秋夜寄司空文明）",
    "author": "李端",
    "content": [
      "独坐知霜下，开门见木衰。",
      "壮应随日去，老岂与人期。",
      "废井虫鸣早，阴阶菊发迟。",
      "兴来空忆戴，不似剡溪时。"
    ]
  },
  {
    "volume": 285,
    "sequence": 38,
    "title": "闻吉道士还俗因而有赠",
    "author": "李端",
    "content": [
      "闻有华阳客，儒裳谒紫微。",
      "旧山连药卖，孤鹤带云归。",
      "柳市名犹在，桃源梦已稀。",
      "还乡见鸥鸟，应愧背船飞。"
    ]
  },
  {
    "volume": 285,
    "sequence": 39,
    "title": "韦员外东斋看花",
    "author": "李端",
    "content": [
      "入花凡几步，此树独相留。",
      "发艳红枝合，垂烟绿水幽。",
      "并开偏觉好，未落已成愁。",
      "一到芳菲下，空招两鬓秋。"
    ]
  },
  {
    "volume": 285,
    "sequence": 40,
    "title": "边头作",
    "author": "李端",
    "content": [
      "邠郊泉脉动，落日上城楼。",
      "羊马水草足，羌胡帐幕稠。",
      "射雕过海岸，传箭怯边州。",
      "何事归朝将，今年又拜侯。"
    ]
  },
  {
    "volume": 285,
    "sequence": 41,
    "title": "宿深上人院听远泉",
    "author": "李端",
    "content": [
      "泉声宜远听，入夜对支公。",
      "断续来方尽，潺湲咽又通。",
      "何年出石下，几里在山中。",
      "君问穷源处，禅心与此同。"
    ]
  },
  {
    "volume": 285,
    "sequence": 42,
    "title": "茂陵村行赠何兆",
    "author": "李端",
    "content": [
      "春天黄鸟啭，野径白云间。",
      "解带依芳草，支颐想故山。",
      "人行九州路，树老五陵间。",
      "谁道临邛远，相如自忆还。"
    ]
  },
  {
    "volume": 285,
    "sequence": 43,
    "title": "送友人还洛",
    "author": "李端",
    "content": [
      "去国渡关河，蝉鸣古树多。",
      "平原正超忽，行子复蹉跎。",
      "去事不可想，旧游难再过。",
      "何当嵩岳下，相见在烟萝。"
    ]
  },
  {
    "volume": 285,
    "sequence": 44,
    "title": "送戴徵士还山",
    "author": "李端",
    "content": [
      "柔桑锦臆雉，相送到烟霞。",
      "独隐空山里，闲门几树花。",
      "草生杨柳岸，鸟啭竹林家。",
      "不是谋生拙，无为末路赊。"
    ]
  },
  {
    "volume": 285,
    "sequence": 45,
    "title": "秋日旅舍别司空文明",
    "author": "李端",
    "content": [
      "凉风飒穷巷，秋思满高云。",
      "吏隐俱不就，此心仍别君。",
      "素怀宗淡泊，羁旅念功勋。",
      "转忆西林寺，江声月下闻。"
    ]
  },
  {
    "volume": 285,
    "sequence": 46,
    "title": "旅舍对雪赠考功王员外",
    "author": "李端",
    "content": [
      "杨花惊满路，面市忽狂风。",
      "骤下摇兰叶，轻飞集竹丛。",
      "欲将琼树比，不共玉人同。",
      "独望徽之棹，青山在雪中。"
    ]
  },
  {
    "volume": 285,
    "sequence": 47,
    "title": "送丁少府往唐上",
    "author": "李端",
    "content": [
      "因君灞陵别，故国一回看。",
      "共食田文饭，先之梅福官。",
      "江风转日暮，山月满潮寒。",
      "不得同舟望，淹留岁月阑。"
    ]
  },
  {
    "volume": 285,
    "sequence": 48,
    "title": "赠李龟年",
    "author": "李端",
    "content": [
      "青春事汉主，白首入秦城。",
      "遍识才人字，多知旧曲名。",
      "风流随故事，语笑合新声。",
      "独有垂杨树，偏伤日暮情。"
    ]
  },
  {
    "volume": 285,
    "sequence": 49,
    "title": "送郭补阙归江阳",
    "author": "李端",
    "content": [
      "东门春尚浅，杨柳未成阴。",
      "雁影愁斜日，莺声怨故林。",
      "隋宫江上远，梁苑雪中深。",
      "独有怀归客，难为欲别心。"
    ]
  },
  {
    "volume": 285,
    "sequence": 50,
    "title": "早春会王逵主人得蓬字",
    "author": "李端",
    "content": [
      "今年华鬓色，半在故人中。",
      "欲写无穷恨，先期一醉同。",
      "绿丛犹覆雪，红萼已凋风。",
      "莫负归山契，君看陌上蓬。"
    ]
  },
  {
    "volume": 285,
    "sequence": 51,
    "title": "宿山寺思归",
    "author": "李端",
    "content": [
      "僧房秋雨歇，愁卧夜更深。",
      "欹枕闻鸿雁，回灯见竹林。",
      "归萤入草尽，落月映窗沉。",
      "拭泪无人觉，长谣向壁阴。"
    ]
  },
  {
    "volume": 285,
    "sequence": 52,
    "title": "送客赴江陵寄郢州郎士元",
    "author": "李端",
    "content": [
      "露下晚蝉愁，诗人旧怨秋。",
      "沅湘莫留滞，宛洛好遨游。",
      "饮马逢黄菊，离家值白头。",
      "竟陵明月夜，为上庾公楼。"
    ]
  },
  {
    "volume": 285,
    "sequence": 53,
    "title": "送客赋得巴江夜猿",
    "author": "李端",
    "content": [
      "巴水天边路，啼猿伤客情。",
      "迟迟云外尽，杳杳树中生。",
      "残月暗将落，空霜寒欲明。",
      "楚人皆掩泪，闻到第三声。"
    ]
  },
  {
    "volume": 285,
    "sequence": 54,
    "title": "秋日忆暕上人",
    "author": "李端",
    "content": [
      "一从持钵别，更未到人间。",
      "好静居贫寺，遗名弃近山。",
      "雨前缝百衲，叶下闭重关。",
      "若便浔阳去，须将旧客还。"
    ]
  },
  {
    "volume": 285,
    "sequence": 55,
    "title": "寄上舍人叔",
    "author": "李端",
    "content": [
      "车马朝初下，看山忆独寻。",
      "会知逢水尽，且爱入云深。",
      "残雨开斜日，新蝉发迥林。",
      "阮咸虽别巷，遥识此时心。"
    ]
  },
  {
    "volume": 285,
    "sequence": 56,
    "title": "送古之奇赴安西幕",
    "author": "李端",
    "content": [
      "畴昔十年兄，相逢五校营。",
      "今宵举杯酒，陇月见军城。",
      "堠火经阴绝，边人接晓行。",
      "殷勤送书记，强虏几时平。"
    ]
  },
  {
    "volume": 285,
    "sequence": 57,
    "title": "送张芬归江东兼寄柳中庸",
    "author": "李端",
    "content": [
      "久是天涯客，偏伤落木时。",
      "如何故国见，更欲异乡期。",
      "鸟暮东西急，波寒上下迟。",
      "空将满眼泪，千里怨相思。"
    ]
  },
  {
    "volume": 285,
    "sequence": 58,
    "title": "送丘丹归江东",
    "author": "李端",
    "content": [
      "故山霜落久，才子忆荆扉。",
      "旅舍寻人别，秋风逐雁归。",
      "梦愁枫叶尽，醉惜菊花稀。",
      "肯学求名者，经年未拂衣。"
    ]
  },
  {
    "volume": 285,
    "sequence": 59,
    "title": "卧病寄苗员外",
    "author": "李端",
    "content": [
      "故人初未贵，相见得淹留。",
      "一自朝天去，因成计日游。",
      "月明应独醉，叶下肯同愁。",
      "因恨刘桢病，空园卧见秋。"
    ]
  },
  {
    "volume": 285,
    "sequence": 60,
    "title": "送杨皋擢第归江东（一作送表丈杨皞）",
    "author": "李端",
    "content": [
      "隋堤望楚国，江上一归人。",
      "绿气千樯暮，青风万里春。",
      "试才初得桂，泊渚肯伤蘋。",
      "拜手终凄怆，恭承中外亲。"
    ]
  },
  {
    "volume": 285,
    "sequence": 61,
    "title": "题郑少府林园",
    "author": "李端",
    "content": [
      "谢家今日晚，词客愿抽毫。",
      "枥马方回影，池鹅正理毛。",
      "竹筒传水远，麈尾坐僧高。",
      "独有宗雷贱，过君著敝袍。"
    ]
  },
  {
    "volume": 285,
    "sequence": 62,
    "title": "送吉中孚拜官归业",
    "author": "李端",
    "content": [
      "南入华阳洞，无人古树寒。",
      "吟诗开旧帙，带绶上荒坛。",
      "因病求归易，沾恩更隐难。",
      "孟宗应献鲊，家近守渔官。"
    ]
  },
  {
    "volume": 285,
    "sequence": 63,
    "title": "送杨少府赴阳翟（即舍人之弟）",
    "author": "李端",
    "content": [
      "冠带仁兄后，光辉寿母前。",
      "陆云还入洛，潘岳更张筵。",
      "井邑嵩山对，园林颍水连。",
      "东人欲相送，旅舍已潸然。"
    ]
  },
  {
    "volume": 285,
    "sequence": 64,
    "title": "慈恩寺暕上人房招耿拾遗",
    "author": "李端",
    "content": [
      "悠然对惠远，共结故山期。",
      "汲井树阴下，闭门亭午时。",
      "地闲花落厚，石浅水流迟。",
      "愿与神仙客，同来事本师。"
    ]
  },
  {
    "volume": 285,
    "sequence": 65,
    "title": "宿山寺雪夜寄吉中孚",
    "author": "李端",
    "content": [
      "独爱僧房竹，春来长到池。",
      "云遮皆晃朗，雪压半低垂。",
      "不见侵山叶，空闻拂地枝。",
      "鄙夫今夜兴，唯有子猷知。"
    ]
  },
  {
    "volume": 285,
    "sequence": 66,
    "title": "赠赵神童",
    "author": "李端",
    "content": [
      "圣朝殊汉令，才子少登科。",
      "每见先鸣早，常惊后进多。",
      "独居方寂寞，相对觉蹉跎。",
      "不是通家旧，频劳文举过。"
    ]
  },
  {
    "volume": 285,
    "sequence": 67,
    "title": "宿云际寺赠深上人",
    "author": "李端",
    "content": [
      "暂别青蓝寺，今来发欲斑。",
      "独眠孤烛下，风雨在前山。",
      "坏宅终须去，空门不易还。",
      "支公有方便，一愿启玄关。"
    ]
  },
  {
    "volume": 285,
    "sequence": 68,
    "title": "送从兄赴洪州别驾兄善琴",
    "author": "李端",
    "content": [
      "援琴兼爱竹，遥夜在湘沅。",
      "鹤舞月将下，乌啼霜正繁。",
      "乱流喧橘岸，飞雪暗荆门。",
      "佐郡无辞屈，其如相府恩。"
    ]
  },
  {
    "volume": 285,
    "sequence": 69,
    "title": "山中期张芬不至",
    "author": "李端",
    "content": [
      "石堤春草碧，双燕向西飞。",
      "怅望云天暮，佳人何处归。",
      "药栏虫网遍，苔井水痕稀。",
      "谁道嵇康懒，山中自掩扉。"
    ]
  },
  {
    "volume": 285,
    "sequence": 70,
    "title": "寄畅当",
    "author": "李端",
    "content": [
      "麦秀草芊芊，幽人好昼眠。",
      "云霞生岭上，猿鸟下床前。",
      "颜子方敦行，支郎久住禅。",
      "中林轻暂别，约略已经年。"
    ]
  },
  {
    "volume": 285,
    "sequence": 71,
    "title": "送义兴元少府",
    "author": "李端",
    "content": [
      "逢君惠连第，初命便光辉。",
      "已得群公祖，终妨太傅讥。",
      "路长人反顾，草断燕回飞。",
      "本是江南客，还同衣锦归。"
    ]
  },
  {
    "volume": 285,
    "sequence": 72,
    "title": "卧病别郑锡",
    "author": "李端",
    "content": [
      "病来喜无事，多卧竹林间。",
      "此日一相见，明朝还掩关。",
      "幽人爱芳草，志士惜颓颜。",
      "岁晏不我弃，期君在故山。"
    ]
  },
  {
    "volume": 285,
    "sequence": 73,
    "title": "书志赠畅当",
    "author": "李端",
    "content": [
      "少喜神仙术，未去已蹉跎。",
      "壮志一为累，浮生事渐多。",
      "衰颜不相识，岁暮定相过。",
      "请问宗居士，君其奈老何。"
    ]
  },
  {
    "volume": 285,
    "sequence": 74,
    "title": "送诸暨裴少府（公先人，元相公判官）",
    "author": "李端",
    "content": [
      "山公访嵇绍，赵武见韩侯。",
      "事去恩犹在，名成泪却流。",
      "一官同北去，千里赴南州。",
      "才子清风后，无贻相府忧。"
    ]
  },
  {
    "volume": 285,
    "sequence": 75,
    "title": "送郑宥入蜀迎觐",
    "author": "李端",
    "content": [
      "宁亲西陟险，君去异王阳。",
      "在世谁非客，还家即是乡。",
      "剑门千转尽，巴水一支长。",
      "请语愁猿道，无烦促泪行。"
    ]
  },
  {
    "volume": 285,
    "sequence": 76,
    "title": "送耿拾遗湋使江南括图书",
    "author": "李端",
    "content": [
      "驱传草连天，回风满树蝉。",
      "将过夫子宅，前问孝廉船。",
      "汉使收三箧，周诗采百篇。",
      "别来将有泪，不是怨流年。"
    ]
  },
  {
    "volume": 285,
    "sequence": 77,
    "title": "送王少府游河南",
    "author": "李端",
    "content": [
      "马卿方失意，东去谒诸侯。",
      "过宋人应少，游梁客独愁。",
      "鸟翻千室暮，蝉急两河秋。",
      "仆本无媒者，因君泪亦流。"
    ]
  },
  {
    "volume": 285,
    "sequence": 78,
    "title": "送别驾赴晋陵即舍人叔之兄",
    "author": "李端",
    "content": [
      "诸宗称叔父，从子亦光辉。",
      "谢脁中书直，王祥别乘归。",
      "江帆冲雨上，海树隔潮微。",
      "南阮贫无酒，唯将泪湿衣。"
    ]
  },
  {
    "volume": 285,
    "sequence": 79,
    "title": "卧病寄阎寀",
    "author": "李端",
    "content": [
      "病中贪好景，强步出幽居。",
      "紫葛垂山径，黄花绕野渠。",
      "荒林飞老鹤，败堰过游鱼。",
      "纵忆同年友，无人可寄书。"
    ]
  },
  {
    "volume": 285,
    "sequence": 80,
    "title": "晚夏闻蝉寄广文（一作郎士元诗）",
    "author": "李端",
    "content": [
      "昨日莺啭声，今朝蝉忽鸣。",
      "朱颜向华发，定是几年程。",
      "故国白云远，闲居青草生。",
      "因垂数行泪，书报十年兄。"
    ]
  },
  {
    "volume": 285,
    "sequence": 81,
    "title": "归山居寄钱起",
    "author": "李端",
    "content": [
      "怅望青山下，回头泪满巾。",
      "故乡多古树，落日少行人。",
      "发鬓将回色，簪缨未到身。",
      "谁知武陵路，亦有汉家臣。"
    ]
  },
  {
    "volume": 285,
    "sequence": 82,
    "title": "晓发瓜州",
    "author": "李端",
    "content": [
      "晓发悲行客，停桡独未前。",
      "寒江半有月，野戍渐无烟。",
      "棹唱临高岸，鸿嘶发远田。",
      "谁知避徒御，对酒一潸然。"
    ]
  },
  {
    "volume": 285,
    "sequence": 83,
    "title": "江上喜逢司空文明",
    "author": "李端",
    "content": [
      "秦人江上见，握手泪沾巾。",
      "落日见秋草，暮年逢故人。",
      "非夫长作客，多病浅谋身。",
      "台阁旧亲友，谁曾见苦辛。"
    ]
  },
  {
    "volume": 285,
    "sequence": 84,
    "title": "同苗发慈恩寺避暑",
    "author": "李端",
    "content": [
      "追凉寻宝刹，畏日望璇题。",
      "卧草同鸳侣，临池似虎溪。",
      "树闲人迹外，山晚鸟行西。",
      "若问无心法，莲花隔淤泥。"
    ]
  },
  {
    "volume": 285,
    "sequence": 85,
    "title": "送潘述宏词下第归江外",
    "author": "李端",
    "content": [
      "唱高人不和，此去泪难收。",
      "上国经年住，长江满目流。",
      "弈棋知胜偶，射策请焚舟。",
      "应是田□□，玄成许尔游。"
    ]
  },
  {
    "volume": 285,
    "sequence": 86,
    "title": "送张少府赴夏县",
    "author": "李端",
    "content": [
      "虽为州县职，还欲抱琴过。",
      "树古闻风早，山枯见雪多。",
      "鸡声连绛市，马色傍黄河。",
      "太守新临郡，还逢五袴歌。"
    ]
  },
  {
    "volume": 285,
    "sequence": 87,
    "title": "酬秘书元丞郊园卧疾见寄",
    "author": "李端",
    "content": [
      "闻说漳滨卧，题诗怨岁华。",
      "求医主高手，报疾到贫家。",
      "撒枕销行蚁，移杯失画蛇。",
      "明朝九衢上，应见玉人车。"
    ]
  },
  {
    "volume": 285,
    "sequence": 88,
    "title": "送成都韦丞还蜀",
    "author": "李端",
    "content": [
      "蜀门云树合，高栈有猿愁。",
      "驱传加新命，之官向旧游。",
      "晨装逢酒雨，夜梦见刀州。",
      "远别长相忆，当年莫滞留。"
    ]
  },
  {
    "volume": 285,
    "sequence": 89,
    "title": "晚秋旅舍寄苗员外",
    "author": "李端",
    "content": [
      "争途苦不前，贫病遂连牵。",
      "向暮同行客，当秋独长年。",
      "晚花唯有菊，寒叶已无蝉。",
      "吏部逢今日，还应瓮下眠。"
    ]
  },
  {
    "volume": 285,
    "sequence": 90,
    "title": "送惟良上人归润州",
    "author": "李端",
    "content": [
      "拟诗偏不类，又送上人归。",
      "寄世同高鹤，寻仙称坏衣。",
      "雨行江草短，露坐海帆稀。",
      "正被空门缚，临岐乞解围。"
    ]
  },
  {
    "volume": 285,
    "sequence": 91,
    "title": "送何兆下第还蜀",
    "author": "李端",
    "content": [
      "重江不可涉，孤客莫晨装。",
      "高木莎城小，残星栈道长。",
      "袅猿枫子落，过雨荔枝香。",
      "劝尔成都住，文翁有草堂。"
    ]
  },
  {
    "volume": 285,
    "sequence": 92,
    "title": "送友人宰湘阴",
    "author": "李端",
    "content": [
      "从宦舟行远，浮湘又入闽。",
      "蒹葭无朔雁，柽栝有蛮神。",
      "传吏闲调象，山精暗讼人。",
      "唯须千树橘，暂救李衡贫。"
    ]
  },
  {
    "volume": 285,
    "sequence": 93,
    "title": "送元晟归江东旧居",
    "author": "李端",
    "content": [
      "泽国舟车接，关门雨雪乖。",
      "春天行故楚，夜月下清淮。",
      "讲易居山寺，论诗到郡斋。",
      "蒋家人暂别，三路草连阶。"
    ]
  },
  {
    "volume": 285,
    "sequence": 94,
    "title": "送黎少府赴阳翟",
    "author": "李端",
    "content": [
      "诗礼称才子，神仙是丈人。",
      "玉山那惜醉，金谷已无春。",
      "白马如风疾，青袍夺草新。",
      "不嫌鸣吠客，愿用百年身。"
    ]
  },
  {
    "volume": 285,
    "sequence": 95,
    "title": "送夏侯审游蜀",
    "author": "李端",
    "content": [
      "西望烟绵树，愁君上蜀时。",
      "同林息商客，隔栈见罛师。",
      "石滑羊肠险，山空杜宇悲。",
      "琴心正幽怨，莫奏凤凰诗。"
    ]
  },
  {
    "volume": 285,
    "sequence": 96,
    "title": "单推官厅前双桐咏",
    "author": "李端",
    "content": [
      "封植因高兴，孤贞契素期。",
      "由来得地早，何事结花迟。",
      "叶重凝烟后，条寒过雨时。",
      "还同李家树，争赋角弓诗。"
    ]
  },
  {
    "volume": 285,
    "sequence": 97,
    "title": "送宋校书赴宣州幕",
    "author": "李端",
    "content": [
      "浮舟压芳草，容裔逐江春。",
      "远避看书吏，行当入幕宾。",
      "夜潮冲老树，晓雨破轻蘋。",
      "鸳鹭多伤别，栾家德在人。"
    ]
  },
  {
    "volume": 285,
    "sequence": 98,
    "title": "送赵给事侄尉丹阳",
    "author": "李端",
    "content": [
      "太傅怜群从，门人亦贱回。",
      "入官先爱子，赐酒许同杯。",
      "淮海春多雨，蒹葭夜有雷。",
      "遥知拜庆后，梅尉称仙才。"
    ]
  },
  {
    "volume": 285,
    "sequence": 99,
    "title": "宿瓜洲寄柳中庸",
    "author": "李端",
    "content": [
      "怀人同不寐，清夜起论文。",
      "月魄正出海，雁行斜上云。",
      "寒潮来滟滟，秋叶下纷纷。",
      "便送江东去，徘徊只待君。"
    ]
  },
  {
    "volume": 285,
    "sequence": 100,
    "title": "夜宴虢县张明府宅逢宇文评事",
    "author": "李端",
    "content": [
      "虢田留古宅，入夜足秋风。",
      "月影来窗里，灯光落水中。",
      "征诗逢谢客，饮酒得陶公。",
      "更爱疏篱下，繁霜湿菊丛。"
    ]
  },
  {
    "volume": 285,
    "sequence": 101,
    "title": "冬夜集张尹后阁",
    "author": "李端",
    "content": [
      "乘龟兼戴豸，白面映朱衣。",
      "安石还须起，泉明不得归。",
      "应门常吏在，登席旧寮稀。",
      "远客长先醉，那知亚相威。"
    ]
  },
  {
    "volume": 285,
    "sequence": 102,
    "title": "将之泽潞留别王郎中",
    "author": "李端",
    "content": [
      "弱年知己少，前路主人稀。",
      "贫病期相惜，艰难又忆归。",
      "事成应未卜，身贱又无机。",
      "幸到龙门下，须因羽翼飞。"
    ]
  },
  {
    "volume": 285,
    "sequence": 103,
    "title": "晚次巴陵",
    "author": "李端",
    "content": [
      "雪后柳条新，巴陵城下人。",
      "烹鱼邀水客，载酒奠山神。",
      "云去低斑竹，波回动白蘋。",
      "不堪逢楚老，日暮正江春。"
    ]
  },
  {
    "volume": 285,
    "sequence": 104,
    "title": "送荀道士归庐山",
    "author": "李端",
    "content": [
      "先生归有处，欲别笑无言。",
      "绿水到山口，青林连洞门。",
      "月明寻石路，云霁望花源。",
      "早晚还乘鹤，悲歌向故园。"
    ]
  },
  {
    "volume": 285,
    "sequence": 105,
    "title": "送张淑归觐叔父",
    "author": "李端",
    "content": [
      "日惨长亭暮，天高大泽闲。",
      "风中闻草木，雪里见江山。",
      "马向塞云去，人随古道还。",
      "阮家今夜乐，应在竹林间。"
    ]
  },
  {
    "volume": 285,
    "sequence": 106,
    "title": "送郭参军赴绛州",
    "author": "李端",
    "content": [
      "登车君莫望，故绛柳条春。",
      "蒲泽逢胡雁，桃源见晋人。",
      "佐军髯尚短，掷地思还新。",
      "小谢常携手，因之醉路尘。"
    ]
  },
  {
    "volume": 285,
    "sequence": 107,
    "title": "送袁稠游江南",
    "author": "李端",
    "content": [
      "江南衰草遍，十里见长亭。",
      "客去逢摇落，鸿飞入杳冥。",
      "空城寒雨细，深院晓灯青。",
      "欲去行人起，徘徊恨酒醒。"
    ]
  },
  {
    "volume": 285,
    "sequence": 108,
    "title": "送夏中丞赴宁国任",
    "author": "李端",
    "content": [
      "楚县入青枫，长江一派通。",
      "板桥寻谢客，古邑事陶公。",
      "片雨收山外，连云上汉东。",
      "陆机犹滞洛，念子望南鸿。"
    ]
  },
  {
    "volume": 285,
    "sequence": 109,
    "title": "送卫雄下第归同州",
    "author": "李端",
    "content": [
      "不才先上第，词客却空还。",
      "边地行人少，平芜尽日闲。",
      "一蝉陂树里，众火陇云间。",
      "羡汝归茅屋，书窗见远山。"
    ]
  },
  {
    "volume": 285,
    "sequence": 110,
    "title": "送单少府赴扶风",
    "author": "李端",
    "content": [
      "少年趋盛府，颜色比花枝。",
      "范匄非童子，杨修岂小儿。",
      "叨陪丈人行，常恐阿戎欺。",
      "此去云霄近，看君逸足驰。"
    ]
  },
  {
    "volume": 285,
    "sequence": 111,
    "title": "题山中别业",
    "author": "李端",
    "content": [
      "旧宅在山中，闲门与寺通。",
      "往来黄叶路，交结白头翁。",
      "晚笋难成竹，秋花不满丛。",
      "生涯只粗粝，吾岂讳言穷。"
    ]
  },
  {
    "volume": 285,
    "sequence": 112,
    "title": "送司空文明归江上旧居",
    "author": "李端",
    "content": [
      "野菊有黄花，送君千里还。",
      "鸿来燕又去，离别惜容颜。",
      "流水通归梦，行云失故关。",
      "江风正摇落，宋玉莫登山。"
    ]
  },
  {
    "volume": 285,
    "sequence": 113,
    "title": "送新城戴叔伦明府",
    "author": "李端",
    "content": [
      "遥想隋堤路，春天楚国情。",
      "白云当海断，青草隔淮生。",
      "雁起斜还直，潮回远复平。",
      "莱芜不可到，一醉送君行。"
    ]
  },
  {
    "volume": 285,
    "sequence": 114,
    "title": "送雍丘任少府",
    "author": "李端",
    "content": [
      "丛车饯才子，路走许东偏。",
      "远水同春色，繁花胜雪天。",
      "鸟行侵楚邑，树影向殷田。",
      "莫学生乡思，梅真正少年。"
    ]
  },
  {
    "volume": 285,
    "sequence": 115,
    "title": "送雍郢州",
    "author": "李端",
    "content": [
      "厌郎思出守，遂领汉东军。",
      "望月逢殷浩，缘江送范云。",
      "城闲烟草遍，浦迥雪林分。",
      "谁伴楼中宿，吟诗估客闻。"
    ]
  },
  {
    "volume": 285,
    "sequence": 116,
    "title": "寄王密卿",
    "author": "李端",
    "content": [
      "酒乐今年少，僧期近日频。",
      "买山多为竹，卜宅不缘贫。",
      "志业归初地，文章寄此身。",
      "嵇康虽有病，犹得见情人。"
    ]
  },
  {
    "volume": 285,
    "sequence": 117,
    "title": "与萧远上人游少华山寄皇甫侍御",
    "author": "李端",
    "content": [
      "寻危兼采药，渡水又登山。",
      "独与高僧去，逍遥落日间。",
      "渐看闾里远，自觉性情闲。",
      "回首知音在，因令怅望还。"
    ]
  },
  {
    "volume": 285,
    "sequence": 118,
    "title": "代村中老人答",
    "author": "李端",
    "content": [
      "京洛风尘后，村乡烟火稀。",
      "少年曾失所，衰暮欲何依。",
      "夜静临江哭，天寒踏雪归。",
      "时清应不见，言罢泪盈衣。"
    ]
  },
  {
    "volume": 285,
    "sequence": 119,
    "title": "赠故将军",
    "author": "李端",
    "content": [
      "平生在边日，鞍马若星流。",
      "独出间千里，相知满九州。",
      "恃功凌主将，作气见王侯。",
      "谁道廉颇老，犹能报远雠。"
    ]
  },
  {
    "volume": 285,
    "sequence": 120,
    "title": "送陆郎中归田司空幕",
    "author": "李端",
    "content": [
      "汉家分列宿，东土佐诸侯。",
      "结束还军府，光辉过御沟。",
      "农桑连紫陌，分野入青州。",
      "覆被恩难报，西看成白头。"
    ]
  },
  {
    "volume": 285,
    "sequence": 121,
    "title": "酬晋侍御见寄",
    "author": "李端",
    "content": [
      "野客蒙诗赠，殊恩欲报难。",
      "本求文举识，不在子真官。",
      "细雨双林暮，重阳九日寒。",
      "贫斋一丛菊，愿与上宾看。"
    ]
  },
  {
    "volume": 285,
    "sequence": 122,
    "title": "送铜泽王归城",
    "author": "李端",
    "content": [
      "昔闻公族出，其从亦高车。",
      "为善唯求乐，分贫必及疏。",
      "身承汉枝叶，手习鲁诗书。",
      "尚说无功德，三年在石渠。"
    ]
  },
  {
    "volume": 285,
    "sequence": 123,
    "title": "江上别柳中庸",
    "author": "李端",
    "content": [
      "秦人江上见，握手便沾衣。",
      "近日相知少，往年亲故稀。",
      "远游何处去，旧业几时归。",
      "更向巴陵宿，堪闻雁北飞。"
    ]
  },
  {
    "volume": 285,
    "sequence": 124,
    "title": "喜皇甫郎中拜谕德兼集贤学士",
    "author": "李端",
    "content": [
      "为郎三载后，宠命一朝新。",
      "望苑迁词客，儒林拜丈人。",
      "莺飞绮阁曙，柳拂画堂春。",
      "几日调金鼎，诸君欲望尘。"
    ]
  },
  {
    "volume": 285,
    "sequence": 125,
    "title": "送黎兵曹往陕府结婚",
    "author": "李端",
    "content": [
      "东方发车骑，君是上头人。",
      "奠雁逢良日，行媒及仲春。",
      "时称渡河妇，宜配坦床宾。",
      "安得同门吏，扬鞭入后尘。"
    ]
  },
  {
    "volume": 285,
    "sequence": 126,
    "title": "送窦兵曹",
    "author": "李端",
    "content": [
      "梨花开上苑，游女著罗衣。",
      "闻道情人怨，应须走马归。",
      "御桥迟日暖，官渡早莺稀。",
      "莫遣佳期过，看看蝴蝶飞。"
    ]
  },
  {
    "volume": 285,
    "sequence": 127,
    "title": "留别故人（一作李颀诗）",
    "author": "李端",
    "content": [
      "此别不可道，此心当语谁。",
      "春风灞水上，饮马桃花时。",
      "误作好文士，只应游宦迟。",
      "留书下朝客，我有故山期。"
    ]
  },
  {
    "volume": 285,
    "sequence": 128,
    "title": "奉送宋中丞使河源",
    "author": "李端",
    "content": [
      "东周遣戍役，才子欲离群。",
      "部领河源去，悠悠陇水分。",
      "笳声悲塞草，马首渡关云。",
      "辛苦逢炎热，何时及汉军。"
    ]
  },
  {
    "volume": 285,
    "sequence": 129,
    "title": "都亭驿送郭判官之幽州幕府",
    "author": "李端",
    "content": [
      "幕府参戎事，承明伏奏归。",
      "都亭使者出，杯酒故人违。",
      "细雨沾官骑，轻风拂客衣。",
      "还从大夫后，吾党亦光辉。"
    ]
  },
  {
    "volume": 285,
    "sequence": 130,
    "title": "送王羽林往秦州",
    "author": "李端",
    "content": [
      "秦州贵公子，汉日羽林郎。",
      "事主来中禁，荣亲上北堂。",
      "輶车花拥路，宝剑雪生光。",
      "直扫三边靖，承恩向建章。"
    ]
  },
  {
    "volume": 285,
    "sequence": 131,
    "title": "送友入关",
    "author": "李端",
    "content": [
      "闻君帝城去，西望一沾巾。",
      "落日见秋草，暮年逢故人。",
      "非才长作客，有命懒谋身。",
      "近更婴衰疾，空思老汉滨。"
    ]
  },
  {
    "volume": 285,
    "sequence": 132,
    "title": "代宗挽歌",
    "author": "李端",
    "content": [
      "祖庭三献罢，严卫百灵朝。",
      "警跸移前殿，宫车上渭桥。",
      "寒霜凝羽葆，野吹咽笳箫。",
      "已向新京兆，谁云天路遥。"
    ]
  },
  {
    "volume": 285,
    "sequence": 133,
    "title": "张左丞挽歌二首",
    "author": "李端",
    "content": [
      "素旆低寒水，清笳出晓风。",
      "鸟来伤贾傅，马立葬滕公。",
      "松柏青山上，城池白日中。",
      "一朝今古隔，唯有月明同。",
      "祸集钩方失，灾生剑忽飞。",
      "无由就日拜，空忆自天归。",
      "门吏看还葬，宫官识赐衣。",
      "东堂哀赠毕，从此故臣稀。"
    ]
  },
  {
    "volume": 285,
    "sequence": 134,
    "title": "奉和王元二相避暑怀杜太尉",
    "author": "李端",
    "content": [
      "艰难尝共理，海晏更相悲。",
      "况复登堂处，分明避暑时。",
      "绿槐千穗绽，丹药一番迟。",
      "蓬荜今何幸，先朝大雅诗。"
    ]
  },
  {
    "volume": 285,
    "sequence": 135,
    "title": "青龙寺题故昙上人房",
    "author": "李端",
    "content": [
      "远公留故院，一径雪中微。",
      "童子逢皆老，门人问亦稀。",
      "翻经徒有处，携履遂无归。",
      "空念寻巢鹤，时来傍影飞。"
    ]
  },
  {
    "volume": 285,
    "sequence": 136,
    "title": "早春夜望",
    "author": "李端",
    "content": [
      "旧雪逐泥沙，新雷发草芽。",
      "晓霜应傍鬓，夜雨莫催花。",
      "行矣前途晚，归与故国赊。",
      "不劳报春尽，从此惜年华。"
    ]
  },
  {
    "volume": 285,
    "sequence": 137,
    "title": "宴伊东岸",
    "author": "李端",
    "content": [
      "晴洲无远近，一树一潭春。",
      "芳草留归骑，朱樱掷舞人。",
      "空花对酒落，小翠隔林新。",
      "竟日皆携手，何由遇此辰。"
    ]
  },
  {
    "volume": 285,
    "sequence": 138,
    "title": "云际中峰居喜见苗发（一作祖咏诗）",
    "author": "李端",
    "content": [
      "自得中峰住，深林亦闭关。",
      "经秋无客到，入夜有僧还。",
      "暗涧泉声小，荒村树影闲。",
      "高窗不可望，星月满空山。"
    ]
  },
  {
    "volume": 285,
    "sequence": 139,
    "title": "宿洞庭",
    "author": "李端",
    "content": [
      "白水连天暮，洪波带日流。",
      "风高云梦夕，月满洞庭秋。",
      "沙上渔人火，烟中贾客舟。",
      "西园与南浦，万里共悠悠。"
    ]
  },
  {
    "volume": 285,
    "sequence": 140,
    "title": "江上赛神",
    "author": "李端",
    "content": [
      "疏鼓应繁丝，送神归九疑。",
      "苍龙随赤凤，帝子上天时。",
      "骤雨归山疾，长江下日迟。",
      "独怜游宦子，今夜泊天涯。"
    ]
  },
  {
    "volume": 285,
    "sequence": 141,
    "title": "奉和元丞侍从游南城别业",
    "author": "李端",
    "content": [
      "垂朱领孙子，从宴在池塘。",
      "献寿回龟顾，和羹跃鲤香。",
      "高松先草晚，平石助泉凉。",
      "馀橘期相及，门生有陆郎。"
    ]
  },
  {
    "volume": 285,
    "sequence": 142,
    "title": "送从舅成都丞广南归蜀（一作卢纶诗）",
    "author": "李端",
    "content": [
      "巴字天边水，秦人去是归。",
      "栈长山雨响，溪乱火田稀。",
      "俗富行应乐，官雄禄岂微。",
      "魏舒终有泪，还湿宁家衣。"
    ]
  }
]