[
  {
    "volume": 126,
    "sequence": 1,
    "title": "奉和圣制赐史供奉曲江宴应制",
    "author": "王维",
    "content": [
      "侍从有邹枚，琼筵就水开。",
      "言陪柏梁宴，新下建章来。",
      "对酒山河满，移舟草树回。",
      "天文同丽日，驻景惜行杯。"
    ]
  },
  {
    "volume": 126,
    "sequence": 2,
    "title": "从岐王过杨氏别业应教",
    "author": "王维",
    "content": [
      "杨子谈经所，淮王载酒过。",
      "兴阑啼鸟换，坐久落花多。",
      "径转回银烛，林开散玉珂。",
      "严城时未启，前路拥笙歌。"
    ]
  },
  {
    "volume": 126,
    "sequence": 3,
    "title": "从岐王夜宴卫家山池应教",
    "author": "王维",
    "content": [
      "座客香貂满，宫娃绮幔张。",
      "涧花轻粉色，山月少灯光。",
      "积翠纱窗暗，飞泉绣户凉。",
      "还将歌舞出，归路莫愁长。"
    ]
  },
  {
    "volume": 126,
    "sequence": 4,
    "title": "早朝",
    "author": "王维",
    "content": [
      "柳暗百花明，春深五凤城。",
      "城乌睥睨晓，宫井辘轳声。",
      "方朔金门侍，班姬玉辇迎。",
      "仍闻遣方士，东海访蓬瀛。"
    ]
  },
  {
    "volume": 126,
    "sequence": 5,
    "title": "同崔员外秋宵寓直",
    "author": "王维",
    "content": [
      "建礼高秋夜，承明候晓过。",
      "九门寒漏彻，万井曙钟多。",
      "月迥藏珠斗，云消出绛河。",
      "更惭衰朽质，南陌共鸣珂。"
    ]
  },
  {
    "volume": 126,
    "sequence": 6,
    "title": "辋川闲居赠裴秀才迪",
    "author": "王维",
    "content": [
      "寒山转苍翠，秋水日潺湲。",
      "倚杖柴门外，临风听暮蝉。",
      "渡头馀落日，墟里上孤烟。",
      "复值接舆醉，狂歌五柳前。"
    ]
  },
  {
    "volume": 126,
    "sequence": 7,
    "title": "寄荆州张丞相",
    "author": "王维",
    "content": [
      "所思竟何在，怅望深荆门。",
      "举世无相识，终身思旧恩。",
      "方将与农圃，艺植老丘园。",
      "目尽南飞雁，何由寄一言。"
    ]
  },
  {
    "volume": 126,
    "sequence": 8,
    "title": "冬晚对雪忆胡居士家（一作王劭诗，非）",
    "author": "王维",
    "content": [
      "寒更传晓箭，清镜览衰颜。",
      "隔牖风惊竹，开门雪满山。",
      "洒空深巷静，积素广庭闲。",
      "借问袁安舍，翛然尚闭关。"
    ]
  },
  {
    "volume": 126,
    "sequence": 9,
    "title": "和尹谏议史馆山池",
    "author": "王维",
    "content": [
      "云馆接天居，霓裳侍玉除。",
      "春池百子外，芳树万年馀。",
      "洞有仙人箓，山藏太史书。",
      "君恩深汉帝，且莫上空虚。"
    ]
  },
  {
    "volume": 126,
    "sequence": 10,
    "title": "奉和杨驸马六郎秋夜即事",
    "author": "王维",
    "content": [
      "高楼月似霜，秋夜郁金堂。",
      "对坐弹卢女，同看舞凤凰。",
      "少儿多送酒，小玉更焚香。",
      "结束平阳骑，明朝入建章。"
    ]
  },
  {
    "volume": 126,
    "sequence": 11,
    "title": "酬虞部苏员外过蓝田别业不见留之作",
    "author": "王维",
    "content": [
      "贫居依谷口，乔木带荒村。",
      "石路枉回驾，山家谁候门。",
      "渔舟胶冻浦，猎火烧寒原。",
      "唯有白云外，疏钟闻夜猿。"
    ]
  },
  {
    "volume": 126,
    "sequence": 12,
    "title": "酬比部杨员外暮宿琴台朝跻书阁率尔见赠之作（卢照邻）",
    "author": "王维",
    "content": [
      "旧简拂尘看，鸣琴候月弹。",
      "桃源迷汉姓，松树有秦官。",
      "空谷归人少，青山背日寒。",
      "羡君栖隐处，遥望白云端。"
    ]
  },
  {
    "volume": 126,
    "sequence": 13,
    "title": "酬严少尹徐舍人见过不遇",
    "author": "王维",
    "content": [
      "公门暇日少，穷巷故人稀。",
      "偶值乘篮舆，非关避白衣。",
      "不知炊黍谷，谁解扫荆扉。",
      "君但倾茶碗，无妨骑马归。"
    ]
  },
  {
    "volume": 126,
    "sequence": 14,
    "title": "酬张少府",
    "author": "王维",
    "content": [
      "晚年唯好静，万事不关心。",
      "自顾无长策，空知返旧林。",
      "松风吹解带，山月照弹琴。",
      "君问穷通理，渔歌入浦深。"
    ]
  },
  {
    "volume": 126,
    "sequence": 15,
    "title": "酬贺四赠葛巾之作",
    "author": "王维",
    "content": [
      "野巾传惠好，兹贶重兼金。",
      "嘉此幽栖物，能齐隐吏心。",
      "早朝方暂挂，晚沐复来簪。",
      "坐觉嚣尘远，思君共入林。"
    ]
  },
  {
    "volume": 126,
    "sequence": 16,
    "title": "送丘为落第归江东",
    "author": "王维",
    "content": [
      "怜君不得意，况复柳条春。",
      "为客黄金尽，还家白发新。",
      "五湖三亩宅，万里一归人。",
      "知尔不能荐，羞称献纳臣。"
    ]
  },
  {
    "volume": 126,
    "sequence": 17,
    "title": "送李判官赴东江",
    "author": "王维",
    "content": [
      "闻道皇华使，方随皂盖臣。",
      "封章通左语，冠冕化文身。",
      "树色分扬子，潮声满富春。",
      "遥知辨璧吏，恩到泣珠人。"
    ]
  },
  {
    "volume": 126,
    "sequence": 18,
    "title": "送封太守",
    "author": "王维",
    "content": [
      "忽解羊头削，聊驰熊首轓。",
      "扬舲发夏口，按节向吴门。",
      "帆映丹阳郭，枫攒赤岸村。",
      "百城多候吏，露冕一何尊。"
    ]
  },
  {
    "volume": 126,
    "sequence": 19,
    "title": "送严秀才还蜀",
    "author": "王维",
    "content": [
      "宁亲为令子，似舅即贤甥。",
      "别路经花县，还乡入锦城。",
      "山临青塞断，江向白云平。",
      "献赋何时至，明君忆长卿。"
    ]
  },
  {
    "volume": 126,
    "sequence": 20,
    "title": "送张判官赴河西",
    "author": "王维",
    "content": [
      "单车曾出塞，报国敢邀勋。",
      "见逐张征虏，今思霍冠军。",
      "沙平连白云，蓬卷入黄云。",
      "慷慨倚长剑，高歌一送君。"
    ]
  },
  {
    "volume": 126,
    "sequence": 21,
    "title": "送岐州源长史归（同在崔常侍幕中，时常侍已殁）",
    "author": "王维",
    "content": [
      "握手一相送，心悲安可论。",
      "秋风正萧索，客散孟尝门。",
      "故驿通槐里，长亭下槿原。",
      "征西旧旌节，从此向河源。"
    ]
  },
  {
    "volume": 126,
    "sequence": 22,
    "title": "送张道士归山",
    "author": "王维",
    "content": [
      "先生何处去，王屋访茅君。",
      "别妇留丹诀，驱鸡入白云。",
      "人间若剩住，天上复离群。",
      "当作辽城鹤，仙歌使尔闻。"
    ]
  },
  {
    "volume": 126,
    "sequence": 23,
    "title": "同崔兴宗送衡岳瑗公南归",
    "author": "王维",
    "content": [
      "言从石菌阁，新下穆陵关。",
      "独向池阳去，白云留故山。",
      "绽衣秋日里，洗钵古松间。",
      "一施传心法，唯将戒定还。"
    ]
  },
  {
    "volume": 126,
    "sequence": 24,
    "title": "送钱少府还蓝田",
    "author": "王维",
    "content": [
      "草色日向好，桃源人去稀。",
      "手持平子赋，目送老莱衣。",
      "每候山樱发，时同海燕归。",
      "今年寒食酒，应是返柴扉。"
    ]
  },
  {
    "volume": 126,
    "sequence": 25,
    "title": "送丘为往唐州",
    "author": "王维",
    "content": [
      "宛洛有风尘，君行多苦辛。",
      "四愁连汉水，百口寄随人。",
      "槐色阴清昼，杨花惹暮春。",
      "朝端肯相送，天子绣衣臣。"
    ]
  },
  {
    "volume": 126,
    "sequence": 26,
    "title": "送元中丞转运江淮（一作钱起诗）",
    "author": "王维",
    "content": [
      "薄赋归天府，轻徭赖使臣。",
      "欢沾赐帛老，恩及卷绡人。",
      "去问珠官俗，来经石砝春。",
      "东南御亭上，莫使有风尘。"
    ]
  },
  {
    "volume": 126,
    "sequence": 27,
    "title": "送崔九兴宗游蜀",
    "author": "王维",
    "content": [
      "送君从此去，转觉故人稀。",
      "徒御犹回首，田园方掩扉。",
      "出门当旅食，中路授寒衣。",
      "江汉风流地，游人何岁归。"
    ]
  },
  {
    "volume": 126,
    "sequence": 28,
    "title": "送崔兴宗",
    "author": "王维",
    "content": [
      "已恨亲皆远，谁怜友复稀。",
      "君王未西顾，游宦尽东归。",
      "塞迥山河净，天长云树微。",
      "方同菊花节，相待洛阳扉。"
    ]
  },
  {
    "volume": 126,
    "sequence": 29,
    "title": "送平澹然判官",
    "author": "王维",
    "content": [
      "不识阳关路，新从定远侯。",
      "黄云断春色，画角起边愁。",
      "瀚海经年到，交河出塞流。",
      "须令外国使，知饮月氏头。"
    ]
  },
  {
    "volume": 126,
    "sequence": 30,
    "title": "送刘司直赴安西",
    "author": "王维",
    "content": [
      "绝域阳关道，胡沙与塞尘。",
      "三春时有雁，万里少行人。",
      "苜蓿随天马，葡萄逐汉臣。",
      "当令外国惧，不敢觅和亲。"
    ]
  },
  {
    "volume": 126,
    "sequence": 31,
    "title": "送赵都督赴代州得青字",
    "author": "王维",
    "content": [
      "天官动将星，汉上柳条青。",
      "万里鸣刁斗，三军出井陉。",
      "忘身辞凤阙，报国取龙庭。",
      "岂学书生辈，窗间老一经。"
    ]
  },
  {
    "volume": 126,
    "sequence": 32,
    "title": "送方城韦明府",
    "author": "王维",
    "content": [
      "遥思葭菼际，寥落楚人行。",
      "高鸟长淮水，平芜故郢城。",
      "使车听雉乳，县鼓应鸡鸣。",
      "若见州从事，无嫌手板迎。"
    ]
  },
  {
    "volume": 126,
    "sequence": 33,
    "title": "送李员外贤郎",
    "author": "王维",
    "content": [
      "少年何处去，负米上铜梁。",
      "借问阿戎父，知为童子郎。",
      "鱼笺请诗赋，橦布作衣裳。",
      "薏苡扶衰病，归来幸可将。"
    ]
  },
  {
    "volume": 126,
    "sequence": 34,
    "title": "送梓州李使君",
    "author": "王维",
    "content": [
      "万壑树参天，千山响杜鹃。",
      "山中一夜雨，树杪百重泉。",
      "汉女输橦布，巴人讼芋田。",
      "文翁翻教授，不敢依先贤。"
    ]
  },
  {
    "volume": 126,
    "sequence": 35,
    "title": "送张五諲归宣城",
    "author": "王维",
    "content": [
      "五湖千万里，况复五湖西。",
      "渔浦南陵郭，人家春谷谿。",
      "欲归江淼淼，未到草萋萋。",
      "忆想兰陵镇，可宜猿更啼。"
    ]
  },
  {
    "volume": 126,
    "sequence": 36,
    "title": "送友人南归",
    "author": "王维",
    "content": [
      "万里春应尽，三江雁亦稀。",
      "连天汉水广，孤客郢城归。",
      "郧国稻苗秀，楚人菰米肥。",
      "悬知倚门望，遥识老莱衣。"
    ]
  },
  {
    "volume": 126,
    "sequence": 37,
    "title": "送贺遂员外外甥",
    "author": "王维",
    "content": [
      "南国有归舟，荆门溯上流。",
      "苍茫葭菼外，云水与昭丘。",
      "樯带城乌去，江连暮雨愁。",
      "猿声不可听，莫待楚山秋。"
    ]
  },
  {
    "volume": 126,
    "sequence": 38,
    "title": "送杨长史赴果州",
    "author": "王维",
    "content": [
      "褒斜不容幰，之子去何之。",
      "鸟道一千里，猿声十二时。",
      "官桥祭酒客，山木女郎祠。",
      "别后同明月，君应听子规。"
    ]
  },
  {
    "volume": 126,
    "sequence": 39,
    "title": "送邢桂州",
    "author": "王维",
    "content": [
      "铙吹喧京口，风波下洞庭。",
      "赭圻将赤岸，击汰复扬舲。",
      "日落江湖白，潮来天地青。",
      "明珠归合浦，应逐使臣星。"
    ]
  },
  {
    "volume": 126,
    "sequence": 40,
    "title": "送宇文三赴河西充行军司马",
    "author": "王维",
    "content": [
      "横吹杂繁笳，边风卷塞沙。",
      "还闻田司马，更逐李轻车。",
      "蒲类成秦地，莎车属汉家。",
      "当令犬戎国，朝聘学昆邪。"
    ]
  },
  {
    "volume": 126,
    "sequence": 41,
    "title": "送孙二",
    "author": "王维",
    "content": [
      "郊外谁相送，夫君道术亲。",
      "书生邹鲁客，才子洛阳人。",
      "祖席依寒草，行车起暮尘。",
      "山川何寂寞，长望泪沾巾。"
    ]
  },
  {
    "volume": 126,
    "sequence": 42,
    "title": "送崔三往密州觐省",
    "author": "王维",
    "content": [
      "南陌去悠悠，东郊不少留。",
      "同怀扇枕恋，独念倚门愁。",
      "路绕天山雪，家临海树秋。",
      "鲁连功未报，且莫蹈沧洲。"
    ]
  },
  {
    "volume": 126,
    "sequence": 43,
    "title": "送孟六归襄阳（一作张子容诗）",
    "author": "王维",
    "content": [
      "杜门不复出，久与世情疏。",
      "以此为良策，劝君归旧庐。",
      "醉歌田舍酒，笑读古人书。",
      "好是一生事，无劳献子虚。"
    ]
  },
  {
    "volume": 126,
    "sequence": 44,
    "title": "初出济州别城中故人（一作被出济州）",
    "author": "王维",
    "content": [
      "微官易得罪，谪去济川阴。",
      "执政方持法，明君照此心。",
      "闾阎河润上，井邑海云深。",
      "纵有归来日，各愁年鬓侵。"
    ]
  },
  {
    "volume": 126,
    "sequence": 45,
    "title": "与卢象集朱家",
    "author": "王维",
    "content": [
      "主人能爱客，终日有逢迎。",
      "贳得新丰酒，复闻秦女筝。",
      "柳条疏客舍，槐叶下秋城。",
      "语笑且为乐，吾将达此生。"
    ]
  },
  {
    "volume": 126,
    "sequence": 46,
    "title": "登裴秀才迪小台",
    "author": "王维",
    "content": [
      "端居不出户，满目望云山。",
      "落日鸟边下，秋原人外闲。",
      "遥知远林际，不见此檐间。",
      "好客多乘月，应门莫上关。"
    ]
  },
  {
    "volume": 126,
    "sequence": 47,
    "title": "游李山人所居因题屋壁",
    "author": "王维",
    "content": [
      "世上皆如梦，狂来止自歌。",
      "问年松树老，有地竹林多。",
      "药倩韩康卖，门容尚子过。",
      "翻嫌枕席上，无那白云何。"
    ]
  },
  {
    "volume": 126,
    "sequence": 48,
    "title": "过崔驸马山池",
    "author": "王维",
    "content": [
      "画楼吹笛妓，金碗酒家胡。",
      "锦石称贞女，青松学大夫。",
      "脱貂贳桂醑，射雁与山厨。",
      "闻道高阳会，愚公谷正愚。"
    ]
  },
  {
    "volume": 126,
    "sequence": 49,
    "title": "过福禅师兰若",
    "author": "王维",
    "content": [
      "岩壑转微径，云林隐法堂。",
      "羽人飞奏乐，天女跪焚香。",
      "竹外峰偏曙，藤阴水更凉。",
      "欲知禅坐久，行路长春芳。"
    ]
  },
  {
    "volume": 126,
    "sequence": 50,
    "title": "过香积寺（一作王昌龄诗）",
    "author": "王维",
    "content": [
      "不知香积寺，数里入云峰。",
      "古木无人径，深山何处钟。",
      "泉声咽危石，日色冷青松。",
      "薄暮空潭曲，安禅制毒龙。"
    ]
  },
  {
    "volume": 126,
    "sequence": 51,
    "title": "过感化寺昙兴上人山院（与裴迪同作）",
    "author": "王维",
    "content": [
      "暮持筇竹杖，相待虎谿头。",
      "催客闻山响，归房逐水流。",
      "野花丛发好，谷鸟一声幽。",
      "夜坐空林寂，松风直似秋。"
    ]
  },
  {
    "volume": 126,
    "sequence": 52,
    "title": "夏日过青龙寺谒操禅师（与裴迪同作）",
    "author": "王维",
    "content": [
      "龙钟一老翁，徐步谒禅宫。",
      "欲问义心义，遥知空病空。",
      "山河天眼里，世界法身中。",
      "莫怪销炎热，能生大地风。"
    ]
  },
  {
    "volume": 126,
    "sequence": 53,
    "title": "登辨觉寺",
    "author": "王维",
    "content": [
      "竹径从初地，莲峰出化城。",
      "窗中三楚尽，林上九江平。",
      "软草承趺坐，长松响梵声。",
      "空居法云外，观世得无生。"
    ]
  },
  {
    "volume": 126,
    "sequence": 54,
    "title": "喜祖三至留宿",
    "author": "王维",
    "content": [
      "门前洛阳客，下马拂征衣。",
      "不枉故人驾，平生多掩扉。",
      "行人返深巷，积雪带馀晖。",
      "早岁同袍者，高车何处归。"
    ]
  },
  {
    "volume": 126,
    "sequence": 55,
    "title": "黎拾遗昕裴秀才迪见过秋夜对雨之作",
    "author": "王维",
    "content": [
      "促织鸣已急，轻衣行向重。",
      "寒灯坐高馆，秋雨闻疏钟。",
      "白法调狂象，玄言问老龙。",
      "何人顾蓬径，空愧求羊踪。"
    ]
  },
  {
    "volume": 126,
    "sequence": 56,
    "title": "慕容承携素馔见过",
    "author": "王维",
    "content": [
      "纱帽乌皮几，闲居懒赋诗。",
      "门看五柳识，年算六身知。",
      "灵寿君王赐，雕胡弟子炊。",
      "空劳酒食馔，持底解人颐。"
    ]
  },
  {
    "volume": 126,
    "sequence": 57,
    "title": "晚春严少尹与诸公见过",
    "author": "王维",
    "content": [
      "松菊荒三径，图书共五车。",
      "烹葵邀上客，看竹到贫家。",
      "鹊乳先春草，莺啼过落花。",
      "自怜黄发暮，一倍惜年华。"
    ]
  },
  {
    "volume": 126,
    "sequence": 58,
    "title": "郑果州相过",
    "author": "王维",
    "content": [
      "丽日照残春，初晴草木新。",
      "床前磨镜客，树下灌园人。",
      "五马惊穷巷，双童逐老身。",
      "中厨办粗饭，当恕阮家贫。"
    ]
  },
  {
    "volume": 126,
    "sequence": 59,
    "title": "山居秋暝",
    "author": "王维",
    "content": [
      "空山新雨后，天气晚来秋。",
      "明月松间照，清泉石上流。",
      "竹喧归浣女，莲动下渔舟。",
      "随意春芳歇，王孙自可留。"
    ]
  },
  {
    "volume": 126,
    "sequence": 60,
    "title": "终南别业（一作初至山中，一作入山寄城中故人）",
    "author": "王维",
    "content": [
      "中岁颇好道，晚家南山陲。",
      "兴来每独往，胜事空自知。",
      "行到水穷处，坐看云起时。",
      "偶然值林叟，谈笑无还期。"
    ]
  },
  {
    "volume": 126,
    "sequence": 61,
    "title": "归嵩山作",
    "author": "王维",
    "content": [
      "清川带长薄，车马去闲闲。",
      "流水如有意，暮禽相与还。",
      "荒城临古渡，落日满秋山。",
      "迢递嵩高下，归来且闭关。"
    ]
  },
  {
    "volume": 126,
    "sequence": 62,
    "title": "归辋川作",
    "author": "王维",
    "content": [
      "谷口疏钟动，渔樵稍欲稀。",
      "悠然远山暮，独向白云归。",
      "菱蔓弱难定，杨花轻易飞。",
      "东皋春草色，惆怅掩柴扉。"
    ]
  },
  {
    "volume": 126,
    "sequence": 63,
    "title": "韦给事山居",
    "author": "王维",
    "content": [
      "幽寻得此地，讵有一人曾。",
      "大壑随阶转，群山入户登。",
      "庖厨出深竹，印绶隔垂藤。",
      "即事辞轩冕，谁云病未能。"
    ]
  },
  {
    "volume": 126,
    "sequence": 64,
    "title": "山居即事",
    "author": "王维",
    "content": [
      "寂寞掩柴扉，苍茫对落晖。",
      "鹤巢松树遍，人访荜门稀。",
      "绿竹含新粉，红莲落故衣。",
      "渡头烟火起，处处采菱归。"
    ]
  },
  {
    "volume": 126,
    "sequence": 65,
    "title": "终南山",
    "author": "王维",
    "content": [
      "太乙近天都，连山接海隅。",
      "白云回望合，青霭入看无。",
      "分野中峰变，阴晴众壑殊。",
      "欲投人处宿，隔水问樵夫。"
    ]
  },
  {
    "volume": 126,
    "sequence": 66,
    "title": "辋川闲居",
    "author": "王维",
    "content": [
      "一从归白社，不复到青门。",
      "时倚檐前树，远看原上村。",
      "青菰临水拔，白鸟向山翻。",
      "寂寞於陵子，桔槔方灌园。"
    ]
  },
  {
    "volume": 126,
    "sequence": 67,
    "title": "春园即事",
    "author": "王维",
    "content": [
      "宿雨乘轻屐，春寒著弊袍。",
      "开畦分白水，间柳发红桃。",
      "草际成棋局，林端举桔槔。",
      "还持鹿皮几，日暮隐蓬蒿。"
    ]
  },
  {
    "volume": 126,
    "sequence": 68,
    "title": "淇上田园即事",
    "author": "王维",
    "content": [
      "屏居淇水上，东野旷无山。",
      "日隐桑柘外，河明闾井间。",
      "牧童望村去，猎犬随人还。",
      "静者亦何事，荆扉乘昼关。"
    ]
  },
  {
    "volume": 126,
    "sequence": 69,
    "title": "凉州郊外游望（时为节度判官，在凉州作）",
    "author": "王维",
    "content": [
      "野老才三户，边村少四邻。",
      "婆娑依里社，箫鼓赛田神。",
      "洒酒浇刍狗，焚香拜木人。",
      "女巫纷屡舞，罗袜自生尘。"
    ]
  },
  {
    "volume": 126,
    "sequence": 70,
    "title": "观猎",
    "author": "王维",
    "content": [
      "风劲角弓鸣，将军猎渭城。",
      "草枯鹰眼疾，雪尽马蹄轻。",
      "忽过新丰市，还归细柳营。",
      "回看射雕处，千里暮云平。"
    ]
  },
  {
    "volume": 126,
    "sequence": 71,
    "title": "春日上方即事",
    "author": "王维",
    "content": [
      "好读高僧传，时看辟谷方。",
      "鸠形将刻仗，龟壳用支床。",
      "柳色青山映，梨花夕鸟藏。",
      "北窗桃李下，闲坐但焚香。"
    ]
  },
  {
    "volume": 126,
    "sequence": 72,
    "title": "汉江临泛",
    "author": "王维",
    "content": [
      "楚塞三湘接，荆门九派通。",
      "江流天地外，山色有无中。",
      "郡邑浮前浦，波澜动远空。",
      "襄阳好风日，留醉与山翁。"
    ]
  },
  {
    "volume": 126,
    "sequence": 73,
    "title": "泛前陂",
    "author": "王维",
    "content": [
      "秋空自明迥，况复远人间。",
      "畅以沙际鹤，兼之云外山。",
      "澄波澹将夕，清月皓方闲。",
      "此夜任孤棹，夷犹殊未还。"
    ]
  },
  {
    "volume": 126,
    "sequence": 74,
    "title": "登河北城楼作",
    "author": "王维",
    "content": [
      "井邑傅岩上，客亭云雾间。",
      "高城眺落日，极浦映苍山。",
      "岸火孤舟宿，渔家夕鸟还。",
      "寂寥天地暮，心与广川闲。"
    ]
  },
  {
    "volume": 126,
    "sequence": 75,
    "title": "千塔主人",
    "author": "王维",
    "content": [
      "逆旅逢佳节，征帆未可前。",
      "窗临汴河水，门渡楚人船。",
      "鸡犬散墟落，桑榆荫远田。",
      "所居人不见，枕席生云烟。"
    ]
  },
  {
    "volume": 126,
    "sequence": 76,
    "title": "使至塞上",
    "author": "王维",
    "content": [
      "单车欲问边，属国过居延。",
      "征蓬出汉塞，归雁入胡天。",
      "大漠孤烟直，长河落日圆。",
      "萧关逢候吏，都护在燕然。"
    ]
  },
  {
    "volume": 126,
    "sequence": 77,
    "title": "晚春归思",
    "author": "王维",
    "content": [
      "新妆可怜色，落日卷罗帷。",
      "炉气清珍簟，墙阴上玉墀。",
      "春虫飞网户，暮雀隐花枝。",
      "向晚多愁思，闲窗桃李时。"
    ]
  },
  {
    "volume": 126,
    "sequence": 78,
    "title": "戏题示萧氏甥",
    "author": "王维",
    "content": [
      "怜尔解临池，渠爷未学诗。",
      "老夫何足似，弊宅倘因之。",
      "芦笋穿荷叶，菱花罥雁儿。",
      "郗公不易胜，莫著外家欺。"
    ]
  },
  {
    "volume": 126,
    "sequence": 79,
    "title": "秋夜独坐（一作冬夜书怀）",
    "author": "王维",
    "content": [
      "独坐悲双鬓，空堂欲二更。",
      "雨中山果落，灯下草虫鸣。",
      "白发终难变，黄金不可成。",
      "欲知除老病，唯有学无生。"
    ]
  },
  {
    "volume": 126,
    "sequence": 80,
    "title": "待储光羲不至",
    "author": "王维",
    "content": [
      "重门朝已启，起坐听车声。",
      "要欲闻清佩，方将出户迎。",
      "晚钟鸣上苑，疏雨过春城。",
      "了自不相顾，临堂空复情。"
    ]
  },
  {
    "volume": 126,
    "sequence": 81,
    "title": "听宫莺",
    "author": "王维",
    "content": [
      "春树绕宫墙，宫莺啭曙光。",
      "忽惊啼暂断，移处弄还长。",
      "隐叶栖承露，攀花出未央。",
      "游人未应返，为此始思乡。"
    ]
  },
  {
    "volume": 126,
    "sequence": 82,
    "title": "杂诗",
    "author": "王维",
    "content": [
      "双燕初命子，五桃新作花。",
      "王昌是东舍，宋玉次西家。",
      "小小能织绮，时时出浣纱。",
      "亲劳使君问，南陌驻香车。"
    ]
  },
  {
    "volume": 126,
    "sequence": 83,
    "title": "留别钱起",
    "author": "王维",
    "content": [
      "卑栖却得性，每与白云归。",
      "徇禄仍怀橘，看山免采薇。",
      "暮禽先去马，新月待开扉。",
      "霄汉时回首，知音青琐闱。"
    ]
  },
  {
    "volume": 126,
    "sequence": 84,
    "title": "留别丘为",
    "author": "王维",
    "content": [
      "归鞍白云外，缭绕出前山。",
      "今日又明日，自知心不闲。",
      "亲劳簪组送，欲趁莺花还。",
      "一步一回首，迟迟向近关。"
    ]
  },
  {
    "volume": 126,
    "sequence": 85,
    "title": "愚公谷三首（青龙寺与黎昕戏题）",
    "author": "王维",
    "content": [
      "愚谷与谁去，唯将黎子同。",
      "非须一处住，不那两心空。",
      "宁问春将夏，谁论西复东。",
      "不知吾与子，若个是愚公。",
      "吾家愚谷里，此谷本来平。",
      "虽则行无迹，还能响应声。",
      "不随云色暗，只待日光明。",
      "缘底名愚谷，都由愚所成。",
      "借问愚公谷，与君聊一寻。",
      "不寻翻到谷，此谷不离心。",
      "行处曾无险，看时岂有深。",
      "寄言尘世客，何处欲归临。"
    ]
  },
  {
    "volume": 126,
    "sequence": 86,
    "title": "酬慕容十一",
    "author": "王维",
    "content": [
      "行行西陌返，驻幰问车公。",
      "挟毂双官骑，应门五尺僮。",
      "老年如塞北，强起离墙东。",
      "为报壶丘子，来人道姓蒙。"
    ]
  },
  {
    "volume": 126,
    "sequence": 87,
    "title": "过始皇墓（时年十五，一作二十一）",
    "author": "王维",
    "content": [
      "古墓成苍岭，幽宫象紫台。",
      "星辰七曜隔，河汉九泉开。",
      "有海人宁渡，无春雁不回。",
      "更闻松韵切，疑是大夫哀。"
    ]
  },
  {
    "volume": 126,
    "sequence": 88,
    "title": "恭懿太子挽歌五首",
    "author": "王维",
    "content": [
      "何悟藏环早，才知拜璧年。",
      "翀天王子去，对日圣君怜。",
      "树转宫犹出，笳悲马不前。",
      "虽蒙绝驰道，京兆别开阡。",
      "兰殿新恩切，椒宫夕临幽。",
      "白云随凤管，明月在龙楼。",
      "人向青山哭，天临渭水愁。",
      "鸡鸣常问膳，今恨玉京留。",
      "骑吹凌霜发，旌旗夹路陈。",
      "凯容金节护，册命玉符新。",
      "傅母悲香褓，君家拥画轮。",
      "射熊今梦帝，秤象问何人。",
      "苍舒留帝宠，子晋有仙才。",
      "五岁过人智，三天使鹤催。",
      "心悲阳禄馆，目断望思台。",
      "若道长安近，何为更不来。",
      "西望昆池阔，东瞻下杜平。",
      "山朝豫章馆，树转凤凰城。",
      "五校连旗色，千门叠鼓声。",
      "金环如有验，还向画堂生。"
    ]
  },
  {
    "volume": 126,
    "sequence": 89,
    "title": "故太子太师徐公挽歌四首",
    "author": "王维",
    "content": [
      "功德冠群英，弥纶有大名。",
      "轩皇用风后，傅说是星精。",
      "就第优遗老，来朝诏不名。",
      "留侯常辟谷，何苦不长生。",
      "谋猷为相国，翊戴奉宸舆。",
      "剑履升前殿，貂蝉托后车。",
      "齐侯疏土宇，汉室赖图书。",
      "僻处留田宅，仍才十顷馀。",
      "旧里趋庭日，新年置酒辰。",
      "闻诗鸾渚客，献赋凤楼人。",
      "北首辞明主，东堂哭大臣。",
      "犹思御朱辂，不惜污车茵。",
      "久践中台座，终登上将坛。",
      "谁言断车骑，空忆盛衣冠。",
      "风日咸阳惨，笳箫渭水寒。",
      "无人当便阙，应罢太师官。"
    ]
  },
  {
    "volume": 126,
    "sequence": 90,
    "title": "故西河郡杜太守挽歌三首",
    "author": "王维",
    "content": [
      "天上去西征，云中护北平。",
      "生擒白马将，连破黑雕城。",
      "忽见刍灵苦，徒闻竹使荣。",
      "空留左氏传，谁继卜商名。",
      "返葬金符守，同归石窌妻。",
      "卷衣悲画翟，持翣待鸣鸡。",
      "容卫都人惨，山川驷马嘶。",
      "犹闻陇上客，相对哭征西。",
      "涂刍去国门，秘器出东园。",
      "太守留金印，夫人罢锦轩。",
      "旌旗转衰木，箫鼓上寒原。",
      "坟树应西靡，长思魏阙恩。"
    ]
  },
  {
    "volume": 126,
    "sequence": 91,
    "title": "故南阳夫人樊氏挽歌",
    "author": "王维",
    "content": [
      "锦衣馀翟茀，绣毂罢鱼轩。",
      "淑女诗长在，夫人法尚存。",
      "凝笳随晓旆，行哭向秋原。",
      "归去将何见，谁能返戟门。"
    ]
  },
  {
    "volume": 126,
    "sequence": 92,
    "title": "达奚侍郎夫人寇氏挽词二首",
    "author": "王维",
    "content": [
      "束带将朝日，鸣环映牖辰。",
      "能令谏明主，相劝识贤人。",
      "遗挂空留壁，回文日覆尘。",
      "金蚕将画柳，何处更知春。",
      "女史悲彤管，夫人罢锦轩。",
      "卜茔占二室，行哭度千门。",
      "秋日光能淡，寒川波自翻。",
      "一朝成万古，松柏暗平原。"
    ]
  },
  {
    "volume": 126,
    "sequence": 93,
    "title": "送孙秀才（《纪事》作王缙诗）",
    "author": "王维",
    "content": [
      "帝城风日好，况复建平家。",
      "玉枕双文簟，金盘五色瓜。",
      "山中无鲁酒，松下饭胡麻。",
      "莫厌田家苦，归期远复赊。"
    ]
  }
]