[
  {
    "volume": 478,
    "sequence": 1,
    "title": "云安公主下降奉诏作催妆诗",
    "author": "陆畅",
    "content": [
      "云安公主贵，出嫁五侯家。",
      "天母亲调粉，日兄怜赐花。",
      "催铺百子帐，待障七香车。",
      "借问妆成未，东方欲晓霞。"
    ]
  },
  {
    "volume": 478,
    "sequence": 2,
    "title": "山出云",
    "author": "陆畅",
    "content": [
      "灵山蓄云彩，纷郁出清晨。",
      "望树繁花白，看峰小雪新。",
      "映松张盖影，依涧布鱼鳞。",
      "高似从龙处，低如触石频。",
      "浓光藏半岫，浅色类飘尘。",
      "玉叶开天际，遥怜占早春。"
    ]
  },
  {
    "volume": 478,
    "sequence": 3,
    "title": "惊雪",
    "author": "陆畅",
    "content": [
      "怪得北风急，前庭如月辉。",
      "天人宁许巧，剪水作花飞。"
    ]
  },
  {
    "volume": 478,
    "sequence": 4,
    "title": "闻早蝉",
    "author": "陆畅",
    "content": [
      "落日早蝉急，客心闻更愁。",
      "一声来枕上，梦里故园秋。"
    ]
  },
  {
    "volume": 478,
    "sequence": 5,
    "title": "别刘端公",
    "author": "陆畅",
    "content": [
      "连骑出都门，秋蝉噪高柳。",
      "落日辞故人，自醉不关酒。"
    ]
  },
  {
    "volume": 478,
    "sequence": 6,
    "title": "新晴爱月（一作山斋玩月）",
    "author": "陆畅",
    "content": [
      "野性平生惟爱月，新晴半夜睹蝉娟。",
      "起来自擘纱窗破，恰漏清光落枕前。"
    ]
  },
  {
    "volume": 478,
    "sequence": 7,
    "title": "云安公主出降杂咏催妆二首",
    "author": "陆畅",
    "content": [
      "天上琼花不避秋，今宵织女嫁牵牛。",
      "万人惟待乘鸾出，乞巧齐登明月楼。",
      "少妆银粉饰金钿，端正天花贵自然。",
      "闻道禁中时节异，九秋香满镜台前。"
    ]
  },
  {
    "volume": 478,
    "sequence": 8,
    "title": "坐障",
    "author": "陆畅",
    "content": [
      "白玉为竿丁字成，黄金绣带短长轻。",
      "强遮天上花颜色，不隔云中语笑声。"
    ]
  },
  {
    "volume": 478,
    "sequence": 9,
    "title": "帘",
    "author": "陆畅",
    "content": [
      "劳将素手卷虾须，琼室流光更缀珠。",
      "玉漏报来过半夜，可怜潘岳立踟蹰。"
    ]
  },
  {
    "volume": 478,
    "sequence": 10,
    "title": "阶",
    "author": "陆畅",
    "content": [
      "甃玉编金次第平，花纹隐起踏无声。",
      "几重便上华堂里，得见天人吹凤笙。"
    ]
  },
  {
    "volume": 478,
    "sequence": 11,
    "title": "扇",
    "author": "陆畅",
    "content": [
      "宝扇持来入禁宫，本教花下动香风。",
      "姮娥须逐彩云降，不可通宵在月中。"
    ]
  },
  {
    "volume": 478,
    "sequence": 12,
    "title": "解内人嘲（一作酬宫人）",
    "author": "陆畅",
    "content": [
      "粉面仙郎选圣朝，偶逢秦女学吹箫。",
      "须教翡翠闻王母，不奈乌鸢噪鹊桥。"
    ]
  },
  {
    "volume": 478,
    "sequence": 13,
    "title": "成都赠别席夔",
    "author": "陆畅",
    "content": [
      "不值分流二江水，定应犹得且同行。",
      "三千里外情人别，更被子规啼数声。"
    ]
  },
  {
    "volume": 478,
    "sequence": 14,
    "title": "游城东王驸马亭",
    "author": "陆畅",
    "content": [
      "城外无尘水间松，秋天木落见山容。",
      "共寻萧史江亭去，一望终南紫阁峰。"
    ]
  },
  {
    "volume": 478,
    "sequence": 15,
    "title": "望毛女峰",
    "author": "陆畅",
    "content": [
      "我种东峰千叶莲，此峰毛女始求仙。",
      "今朝暗算当时事，已是人间七万年。"
    ]
  },
  {
    "volume": 478,
    "sequence": 16,
    "title": "送李山人归山",
    "author": "陆畅",
    "content": [
      "来从千山万山里，归向千山万山去。",
      "山中白云千万重，却望人间不知处。"
    ]
  },
  {
    "volume": 478,
    "sequence": 17,
    "title": "长安新晴",
    "author": "陆畅",
    "content": [
      "九重深浅人不知，金殿玉楼倚朝日。",
      "一夜城中新雨晴，御沟流得宫花出。"
    ]
  },
  {
    "volume": 478,
    "sequence": 18,
    "title": "出蓝田关寄董使君",
    "author": "陆畅",
    "content": [
      "万里烟萝锦帐间，云迎水送度蓝关。",
      "七盘九折难行处，尽是龚黄界外山。"
    ]
  },
  {
    "volume": 478,
    "sequence": 19,
    "title": "题悟公禅堂",
    "author": "陆畅",
    "content": [
      "临坛付法十三春，家本长城若下人。",
      "芸阁少年应不识，南山钞主是前身。"
    ]
  },
  {
    "volume": 478,
    "sequence": 20,
    "title": "宿陕府北楼奉酬崔大夫二首",
    "author": "陆畅",
    "content": [
      "楼压黄河山满坐，风清水凉谁忍卧。",
      "人定军州禁漏传，不妨秋月城头过。",
      "一别朱门三四春，再来应笑尚风尘。",
      "昨宵唯有楼前月，识是谢公诗酒人。"
    ]
  },
  {
    "volume": 478,
    "sequence": 21,
    "title": "陕州逢窦巩同宿，寄江陵韦协律",
    "author": "陆畅",
    "content": [
      "共出丘门岁九霜，相逢凄怆对离觞。",
      "荆南为报韦从事，一宿同眠御史床。"
    ]
  },
  {
    "volume": 478,
    "sequence": 22,
    "title": "夜到泗州酬崔使君",
    "author": "陆畅",
    "content": [
      "徐城洪尽到淮头，月里山河见泗州。",
      "闻道泗滨清庙磬，雅声今在谢家楼。"
    ]
  },
  {
    "volume": 478,
    "sequence": 23,
    "title": "送崔员外使回入京金钩驿逢因赠",
    "author": "陆畅",
    "content": [
      "六星宫里一星归，行到金钩近紫微。",
      "侍史别来经岁月，今宵应梦护香衣。"
    ]
  },
  {
    "volume": 478,
    "sequence": 24,
    "title": "成都送别费冠卿",
    "author": "陆畅",
    "content": [
      "红椒花落桂花开，万里同游俱未回。",
      "莫厌客中频送客，思乡独上望乡台。"
    ]
  },
  {
    "volume": 478,
    "sequence": 25,
    "title": "题商山庙",
    "author": "陆畅",
    "content": [
      "商洛秦时四老翁，人传羽化此山空。",
      "若无仙眼何由见，总在庙前花洞中。"
    ]
  },
  {
    "volume": 478,
    "sequence": 26,
    "title": "题独孤少府园林",
    "author": "陆畅",
    "content": [
      "四面青山是四邻，烟霞成伴草成茵。",
      "年年洞口桃花发，不记曾经迷几人。"
    ]
  },
  {
    "volume": 478,
    "sequence": 27,
    "title": "送独孤秀才下第归太白山",
    "author": "陆畅",
    "content": [
      "逸翮暂时成落羽，将归太白赏灵踪。",
      "须寻最近碧霄处，拟倩和云买一峰。"
    ]
  },
  {
    "volume": 478,
    "sequence": 28,
    "title": "下第后病中",
    "author": "陆畅",
    "content": [
      "献玉频年命未通，穷秋成病悟真空。",
      "笑看朝市趋名者，不病那知在病中。"
    ]
  },
  {
    "volume": 478,
    "sequence": 29,
    "title": "送深上人归江南",
    "author": "陆畅",
    "content": [
      "留得莲花偈付谁，独携金策欲归时。",
      "江南无限萧家寺，曾与白云何处期。"
    ]
  },
  {
    "volume": 478,
    "sequence": 30,
    "title": "题自然观",
    "author": "陆畅",
    "content": [
      "剑阁门西第一峰，道陵成道有高踪。",
      "行人若上升仙处，须拨白云三四重。"
    ]
  },
  {
    "volume": 478,
    "sequence": 31,
    "title": "疾愈步庭花",
    "author": "陆畅",
    "content": [
      "桃红李白觉春归，强步闲庭力尚微。",
      "从困不扶灵寿杖，恐惊花里早莺飞。"
    ]
  },
  {
    "volume": 478,
    "sequence": 32,
    "title": "筹笔店江亭",
    "author": "陆畅",
    "content": [
      "九折岩边下马行，江亭暂歇听江声。",
      "白云绿树不关我，枉与樵人乐一生。"
    ]
  },
  {
    "volume": 478,
    "sequence": 33,
    "title": "赠贺若少府",
    "author": "陆畅",
    "content": [
      "十日广陵城里住，听君花下抚金徽。",
      "新声指上怀中纸，莫怪潜偷数曲归。"
    ]
  },
  {
    "volume": 478,
    "sequence": 34,
    "title": "太子刘舍人邀看花",
    "author": "陆畅",
    "content": [
      "年少风流七品官，朱衣白马冶游盘。",
      "负心不报春光主，几处偷看红牡丹。"
    ]
  },
  {
    "volume": 478,
    "sequence": 35,
    "title": "蔷薇花",
    "author": "陆畅",
    "content": [
      "锦窠花朵灯丛醉，翠叶眉稠裛露垂。",
      "莫引美人来架下，恐惊红片落燕支。"
    ]
  },
  {
    "volume": 478,
    "sequence": 36,
    "title": "句",
    "author": "陆畅",
    "content": [
      "蜀道易，易于履平地。",
      "蝉噪入云树，风开无主花。"
    ]
  }
]