[
  {
    "volume": 527,
    "sequence": 1,
    "title": "九日（以下补遗）",
    "author": "杜牧",
    "content": [
      "金英繁乱拂阑香，明府辞官酒满缸。",
      "还有玉楼轻薄女，笑他寒燕一双双。"
    ]
  },
  {
    "volume": 527,
    "sequence": 2,
    "title": "寄牛相公",
    "author": "杜牧",
    "content": [
      "汉水横冲蜀浪分，危楼点的拂孤云。",
      "六年仁政讴歌去，柳绕春堤处处闻。"
    ]
  },
  {
    "volume": 527,
    "sequence": 3,
    "title": "为人题赠二首",
    "author": "杜牧",
    "content": [
      "我乏青云称，君无买笑金。",
      "虚传南国貌，争奈五陵心。",
      "桂席尘瑶珮，琼炉烬水沉。",
      "凝魂空荐梦，低耳悔听琴。",
      "月落珠帘卷，春寒锦幕深。",
      "谁家楼上笛，何处月明砧。",
      "兰径飞蝴蝶，筠笼语翠襟。",
      "和簪抛凤髻，将泪入鸳衾。",
      "的的新添恨，迢迢绝好音。",
      "文园终病渴，休咏白头吟。",
      "绿树莺莺语，平江燕燕飞。",
      "枕前闻雁去，楼上送春归。",
      "半月縆双脸，凝腰素一围。",
      "西墙苔漠漠，南浦梦依依。",
      "有恨簪花懒，无聊斗草稀。",
      "雕笼长惨淡，兰畹谩芳菲。",
      "镜敛青蛾黛，灯挑皓腕肌。",
      "避人匀迸泪，拖袖倚残晖。",
      "有貌虽桃李，单栖足是非。",
      "云輧载驭去，寒夜看裁衣。"
    ]
  },
  {
    "volume": 527,
    "sequence": 4,
    "title": "怀紫阁山",
    "author": "杜牧",
    "content": [
      "学他趋世少深机，紫阁青霄半掩扉。",
      "山路远怀王子晋，诗家长忆谢玄晖。",
      "百年不肯疏荣辱，双鬓终应老是非。",
      "人道青山归去好，青山曾有几人归。"
    ]
  },
  {
    "volume": 527,
    "sequence": 5,
    "title": "题孙逸人山居",
    "author": "杜牧",
    "content": [
      "长悬青紫与芳枝，尘刹无应免别离。",
      "马上多于在家日，樽前堪忆少年时。",
      "关河客梦还乡远，雨雪山程出店迟。",
      "却羡高人终此老，轩车过尽不知谁。"
    ]
  },
  {
    "volume": 527,
    "sequence": 6,
    "title": "中途寄友人",
    "author": "杜牧",
    "content": [
      "道傍高木尽依依，落叶惊风处处飞。",
      "未到乡关闻早雁，独于客路授寒衣。",
      "烟霞旧想长相阻，书剑投人久不归。",
      "何日一名随事了，与君同采碧溪薇。"
    ]
  },
  {
    "volume": 527,
    "sequence": 7,
    "title": "怅诗",
    "author": "杜牧",
    "content": [
      "自是寻春去校迟，不须惆怅怨芳时。",
      "狂风落尽深红色，绿叶成阴子满枝。"
    ]
  },
  {
    "volume": 527,
    "sequence": 8,
    "title": "吴宫词二首",
    "author": "杜牧",
    "content": [
      "越兵驱绮罗，越女唱吴歌。",
      "宫烬花声少，台荒麋迹多。",
      "茱萸垂晓露，菡萏落秋波。",
      "无遣君王醉，满城嚬翠蛾。",
      "香径绕吴宫，千帆落照中。",
      "鹤鸣山苦雨，鱼跃水多风。",
      "城带晚莎绿，池边秋蓼红。",
      "当年国门外，谁信伍员忠。"
    ]
  },
  {
    "volume": 527,
    "sequence": 9,
    "title": "金陵",
    "author": "杜牧",
    "content": [
      "始发碧江口，旷然谐远心。",
      "风清舟在鉴，日落水浮金。",
      "瓜步逢潮信，台城过雁音。",
      "故乡何处是，云外即乔林。"
    ]
  },
  {
    "volume": 527,
    "sequence": 10,
    "title": "即事",
    "author": "杜牧",
    "content": [
      "小院无人雨长苔，满庭修竹间疏槐。",
      "春愁兀兀成幽梦，又被流莺唤醒来。"
    ]
  },
  {
    "volume": 527,
    "sequence": 11,
    "title": "七夕",
    "author": "杜牧",
    "content": [
      "云阶月地一相过，未抵经年别恨多。",
      "最恨明朝洗车雨，不教回脚渡天河。"
    ]
  },
  {
    "volume": 527,
    "sequence": 12,
    "title": "蔷薇花",
    "author": "杜牧",
    "content": [
      "朵朵精神叶叶柔，雨晴香拂醉人头。",
      "石家锦幛依然在，闲倚狂风夜不收。"
    ]
  },
  {
    "volume": 527,
    "sequence": 13,
    "title": "句",
    "author": "杜牧",
    "content": [
      "幽人听达曙，聊罢苏床琴。",
      "鱼多知海熟，药少觉山贫。",
      "土控吴兼越，州连歙与池。",
      "山河地襟带，军镇国藩维。",
      "绿水棹云月，洞庭归路长。",
      "春桥垂酒幔，夜栅集茶樯。",
      "箬影沉溪暖，蘋花绕郭香。",
      "经冬野菜青青色，未腊山梅树树花。",
      "半破前峰月。"
    ]
  }
]