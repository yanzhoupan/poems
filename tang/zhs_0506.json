[
  {
    "volume": 506,
    "sequence": 1,
    "title": "上浙东元相",
    "author": "章孝标",
    "content": [
      "婺女星边喜气频，越王台上坐诗人。",
      "雪晴山水勾留客，风暖旌旗计会春。",
      "黎庶已同猗顿富，烟花却为相公贫。",
      "何言禹迹无人继，万顷湖田又斩新。"
    ]
  },
  {
    "volume": 506,
    "sequence": 2,
    "title": "赠茅山高拾遗蔓",
    "author": "章孝标",
    "content": [
      "人皆贪禄利，白首更营营。",
      "若见无为理，兼忘不朽名。",
      "幽禽窥饭下，好药入篱生。",
      "梦觉幽泉滴，应疑禁漏声。"
    ]
  },
  {
    "volume": 506,
    "sequence": 3,
    "title": "次韵和光禄钱卿二首",
    "author": "章孝标",
    "content": [
      "大隐严城内，闲门向水开。",
      "扇风知暑退，树影觉秋来。",
      "望远云生海，行稀砌长苔。",
      "废兴今古事，何必叹池灰。",
      "闲论忧王室，愁眉仗酒开。",
      "方嗟三覆役，又喜四愁来。",
      "晨起萤穿竹，晡餐鸟下苔。",
      "同期阳月至，灵室祝葭灰。"
    ]
  },
  {
    "volume": 506,
    "sequence": 4,
    "title": "赠庐山钱卿",
    "author": "章孝标",
    "content": [
      "象魏抽簪早，匡庐筑室牢。",
      "宦情归去薄，天爵隐来高。",
      "箧有新征诏，囊馀旧缊袍。",
      "何如舍麋鹿，明主仰风骚。"
    ]
  },
  {
    "volume": 506,
    "sequence": 5,
    "title": "山中送进士刘蟾赴举",
    "author": "章孝标",
    "content": [
      "去住迹虽异，爱憎情不同。",
      "因君向帝里，使我厌山中。",
      "故友多朝客，新文尽国风。",
      "艺精心更苦，何患不成功。"
    ]
  },
  {
    "volume": 506,
    "sequence": 6,
    "title": "送进士陈峣往睦州谒冯郎中",
    "author": "章孝标",
    "content": [
      "孤帆几日程，投刺水边城。",
      "倚棹逢春老，登筵见月生。",
      "饮酣杯有浪，棋散漏无声。",
      "太守怜才者，从容礼不轻。"
    ]
  },
  {
    "volume": 506,
    "sequence": 7,
    "title": "丰城剑池即事",
    "author": "章孝标",
    "content": [
      "神物不复见，小池空在兹。",
      "因嫌冲斗夜，未是偃戈时。",
      "岸古鱼藏穴，蒲凋翠立危。",
      "吾皇别有剑，何必铸金为。"
    ]
  },
  {
    "volume": 506,
    "sequence": 8,
    "title": "咏弓",
    "author": "章孝标",
    "content": [
      "较量武艺论勋庸，曾发将军箭落鸿。",
      "握内从夸弯似月，眼前还怕撇来风。",
      "只知击起穿雕镞，不解容和射鹄功。",
      "得病自从杯里后，至今形状怕相逢。"
    ]
  },
  {
    "volume": 506,
    "sequence": 9,
    "title": "送无相禅师入关",
    "author": "章孝标",
    "content": [
      "九衢车马尘，不染了空人。",
      "暂舍中峰雪，应看内殿春。",
      "斋心无外事，定力见前身。",
      "圣主方崇教，深宜谒紫宸。"
    ]
  },
  {
    "volume": 506,
    "sequence": 10,
    "title": "赠匡山道者",
    "author": "章孝标",
    "content": [
      "尝闻一粒功，足以反衰容。",
      "方寸如不达，此生安可逢。",
      "寄书时态尽，忆语道情浓。",
      "争得携巾屦，同归鸟外峰。"
    ]
  },
  {
    "volume": 506,
    "sequence": 11,
    "title": "道者与金丹开合已失，因为二首，再有投掷",
    "author": "章孝标",
    "content": [
      "木钻钻盘石，辛勤四十年。",
      "一朝才见物，五色互呈妍。",
      "七魄憎阳盛，三彭恶命延。",
      "被他迷失却，叹息只潸然。",
      "阴阳曾作炭，造化亦分功。",
      "减自青囊里，收安玉合中。",
      "凡材难度世，神物自归空。",
      "惆怅流年速，看成白首翁。"
    ]
  },
  {
    "volume": 506,
    "sequence": 12,
    "title": "思越州山水寄朱庆馀",
    "author": "章孝标",
    "content": [
      "窗户潮头雪，云霞镜里天。",
      "岛桐秋送雨，江艇暮摇烟。",
      "藕折莲芽脆，茶挑茗眼鲜。",
      "还将欧冶剑，更淬若耶泉。"
    ]
  },
  {
    "volume": 506,
    "sequence": 13,
    "title": "蜀中上王尚书",
    "author": "章孝标",
    "content": [
      "梓桐花幕碧云浮，天许文星寄上头。",
      "武略剑峰环相府，诗情锦浪浴仙洲。",
      "丁香风里飞笺草，邛竹烟中动酒钩。",
      "自古名高闲不得，肯容王粲赋登楼。"
    ]
  },
  {
    "volume": 506,
    "sequence": 14,
    "title": "赠陆鬯浙西进诗除官",
    "author": "章孝标",
    "content": [
      "帝城云物得阳春，水国烟花失主人。",
      "昨日天风吹乐府，六宫丝管一时新。"
    ]
  },
  {
    "volume": 506,
    "sequence": 15,
    "title": "古行宫",
    "author": "章孝标",
    "content": [
      "瓦烟疏冷古行宫，寂寞朱门反锁空。",
      "残粉水银流砌下，堕环秋月落泥中。",
      "莺传旧语娇春日，花学严妆妒晓风。",
      "天子时清不巡幸，只应鸾凤集梧桐。"
    ]
  },
  {
    "volume": 506,
    "sequence": 16,
    "title": "题上皇观",
    "author": "章孝标",
    "content": [
      "烟霞星盖七星坛，想像先朝驻禁銮。",
      "辇路已平栽药地，皇风犹在步虚寒。",
      "楼台瑞气晴萧索，杉桧龙身老屈蟠。",
      "翻感惠休并李郭，剑门空处望长安。"
    ]
  },
  {
    "volume": 506,
    "sequence": 17,
    "title": "鹰",
    "author": "章孝标",
    "content": [
      "星眸未放瞥秋毫，频掣金铃试雪毛。",
      "会使老拳供口腹，莫辞亲手啖腥臊。",
      "穿云自怪身如电，煞兔谁知吻胜刀。",
      "可惜忍饥寒日暮，向人鵮断碧丝绦。"
    ]
  },
  {
    "volume": 506,
    "sequence": 18,
    "title": "方山寺松下泉",
    "author": "章孝标",
    "content": [
      "石脉绽寒光，松根喷晓霜。",
      "注瓶云母滑，漱齿茯苓香。",
      "野客偷煎茗，山僧惜净床。",
      "三禅不要问，孤月在中央。"
    ]
  },
  {
    "volume": 506,
    "sequence": 19,
    "title": "瀑布",
    "author": "章孝标",
    "content": [
      "秋河溢长空，天洒万丈布。",
      "深雷隐云壑，孤电挂岩树。",
      "沧溟晓喷寒，碧落晴荡素。",
      "非趋下流急，热使不得住。"
    ]
  },
  {
    "volume": 506,
    "sequence": 20,
    "title": "送张使君赴饶州（一作送饶州张蒙使君赴任）",
    "author": "章孝标",
    "content": [
      "饶阳因富得州名，不独农桑别有营。",
      "日暖提筐依茗树，天阴把酒入银坑。",
      "江寒鱼动枪旗影，山晚云和鼓角声。",
      "太守能诗兼爱静，西楼见月几篇成。"
    ]
  },
  {
    "volume": 506,
    "sequence": 21,
    "title": "和滕迈先辈伤马",
    "author": "章孝标",
    "content": [
      "浮云变化失龙儿，始忆嘶风喷沫时。",
      "蹄想尘中翻碧玉，尾休烟里掉青丝。",
      "曾同客舍吞饥渴，久共名场踏嶮巇。",
      "今日枥前兴一叹，不关行李乏金羁。"
    ]
  },
  {
    "volume": 506,
    "sequence": 22,
    "title": "省试骐骥长鸣",
    "author": "章孝标",
    "content": [
      "有马骨堪惊，无人眼暂明。",
      "力穷吴坂峻，嘶苦朔风生。",
      "逐逐怀良御，萧萧顾乐鸣。",
      "瑶池期弄影，天路拟飞声。",
      "皎月谁知种，浮云莫问程。",
      "盐车今愿脱，千里为君行。"
    ]
  },
  {
    "volume": 506,
    "sequence": 23,
    "title": "鲤鱼",
    "author": "章孝标",
    "content": [
      "眼似真珠鳞似金，时时动浪出还沈。",
      "河中得上龙门去，不叹江湖岁月深。"
    ]
  },
  {
    "volume": 506,
    "sequence": 24,
    "title": "饥鹰词",
    "author": "章孝标",
    "content": [
      "遥想平原兔正肥，千回砺吻振毛衣。",
      "纵令啄解丝绦结，未得人呼不敢飞。"
    ]
  },
  {
    "volume": 506,
    "sequence": 25,
    "title": "归燕词辞工部侍郎（一作下第后献主司）",
    "author": "章孝标",
    "content": [
      "旧垒危巢泥已落，今年故向社前归。",
      "连云大厦无栖处，更望谁家门户飞。"
    ]
  },
  {
    "volume": 506,
    "sequence": 26,
    "title": "归海上旧居",
    "author": "章孝标",
    "content": [
      "乡路绕蒹葭，萦纡出海涯。",
      "人衣披蜃气，马迹印盐花。",
      "草没题诗石，潮摧坐钓槎。",
      "还归旧窗里，凝思向余霞。"
    ]
  },
  {
    "volume": 506,
    "sequence": 27,
    "title": "答友人惠牙簪",
    "author": "章孝标",
    "content": [
      "牙簪不可忘，来处隔炎荒。",
      "截得半环月，磨成四寸霜。",
      "晓辞梳齿腻，秋入发根凉。",
      "好是纱巾下，纤纤锥出囊。"
    ]
  },
  {
    "volume": 506,
    "sequence": 28,
    "title": "日者",
    "author": "章孝标",
    "content": [
      "十指中央了五行，说人休咎见前生。",
      "我来本乞真消息，却怕呵钱卦欲成。"
    ]
  },
  {
    "volume": 506,
    "sequence": 29,
    "title": "送金可纪归新罗",
    "author": "章孝标",
    "content": [
      "登唐科第语唐音，望日初生忆故林。",
      "鲛室夜眠阴火冷，蜃楼朝泊晓霞深。",
      "风高一叶飞鱼背，潮净三山出海心。",
      "想把文章合夷乐，蟠桃花里醉人参。"
    ]
  },
  {
    "volume": 506,
    "sequence": 30,
    "title": "闻角",
    "author": "章孝标",
    "content": [
      "边秋画角怨金微，半夜对吹惊贼围。",
      "塞雁绕空秋不下，胡云著草冻还飞。",
      "关头老马嘶看月，碛里疲兵泪湿衣。",
      "余韵袅空何处尽，戍天寥落晓星稀。"
    ]
  },
  {
    "volume": 506,
    "sequence": 31,
    "title": "梦乡",
    "author": "章孝标",
    "content": [
      "家住吴王旧苑东，屋头山水胜屏风。",
      "寻常梦在秋江上，钓艇游扬藕叶中。"
    ]
  },
  {
    "volume": 506,
    "sequence": 32,
    "title": "织绫词",
    "author": "章孝标",
    "content": [
      "去年蚕恶绫帛贵，官急无丝织红泪。",
      "残经脆纬不通梭，鹊凤阑珊失头尾。",
      "今年蚕好缲白丝，鸟鲜花活人不知。",
      "瑶台雪里鹤张翅，禁苑风前梅折枝。",
      "不学邻家妇慵懒，蜡揩粉拭谩官眼。"
    ]
  },
  {
    "volume": 506,
    "sequence": 33,
    "title": "诸葛武侯庙",
    "author": "章孝标",
    "content": [
      "木牛零落阵图残，山姥烧钱古柏寒。",
      "七纵七擒何处在，茅花枥叶盖神坛。"
    ]
  },
  {
    "volume": 506,
    "sequence": 34,
    "title": "长安秋夜",
    "author": "章孝标",
    "content": [
      "田家无五行，水旱卜蛙声。",
      "牛犊乘春放，儿童候暖耕。",
      "池塘烟未起，桑柘雨初晴。",
      "步晚香醪熟，村村自送迎。"
    ]
  },
  {
    "volume": 506,
    "sequence": 35,
    "title": "钱塘赠武翊黄",
    "author": "章孝标",
    "content": [
      "曾将心剑作戈矛，一战名场造化愁。",
      "花锦文章开四面，天人科第上三头。",
      "鸳鸿待侣飞清禁，山水缘情住外州。",
      "时伴庾公看海月，好吟诗断望潮楼。"
    ]
  },
  {
    "volume": 506,
    "sequence": 36,
    "title": "风不鸣条（一作左牢诗）",
    "author": "章孝标",
    "content": [
      "旭日悬清景，微风在绿条。",
      "入松声不发，过柳影空摇。",
      "长养应潜变，扶疏每暗飘。",
      "有林时杳杳，无树暂萧萧。",
      "慢逐清烟散，轻和瑞气饶。",
      "丰年知有待，歌咏美唐尧。"
    ]
  },
  {
    "volume": 506,
    "sequence": 37,
    "title": "贻美人",
    "author": "章孝标",
    "content": [
      "诸侯帐下惯新妆，皆怯刘家薄媚娘。",
      "宝髻巧梳金翡翠，罗裙宜著绣鸳鸯。",
      "轻轻舞汗初沾袖，细细歌声欲绕梁。",
      "何事不归巫峡去，故来人世断人肠。"
    ]
  },
  {
    "volume": 506,
    "sequence": 38,
    "title": "闻云中唳鹤",
    "author": "章孝标",
    "content": [
      "久在青田唳，天高忽暂闻。",
      "翩翩萦碧落，嘹唳入重云。",
      "出谷莺何待，鸣岐凤欲群。",
      "九皋宁足道，此去透絪缊。"
    ]
  },
  {
    "volume": 506,
    "sequence": 39,
    "title": "柘枝",
    "author": "章孝标",
    "content": [
      "柘枝初出鼓声招，花钿罗衫耸细腰。",
      "移步锦靴空绰约，迎风绣帽动飘飖。",
      "亚身踏节鸾形转，背面羞人凤影娇。",
      "只恐相公看未足，便随风雨上青霄。"
    ]
  },
  {
    "volume": 506,
    "sequence": 40,
    "title": "上太皇先生",
    "author": "章孝标",
    "content": [
      "颢气贯精神，苍崖老姓名。",
      "烟霞空送景，水木苦无情。",
      "劚药云根断，眠花石面平。",
      "折松开月色，决水放秋声。",
      "颜为忘忧嫩，身缘绝粒轻。",
      "围棋看局势，对镜戮妖精。",
      "过海量鲸力，归天算鹤程。",
      "露凝钟乳冷，风定玉箫清。",
      "坐觉衣裳古，行疑羽翼生。",
      "应怜市朝客，开眼锁浮荣。"
    ]
  },
  {
    "volume": 506,
    "sequence": 41,
    "title": "破山水屏风（一作姚合诗）",
    "author": "章孝标",
    "content": [
      "时人嫌古画，倚壁不曾收。",
      "雨滴胶山断，风吹绢海秋。",
      "残云飞屋里，片水落床头。",
      "尚胜凡花鸟，君能补缀休。"
    ]
  },
  {
    "volume": 506,
    "sequence": 42,
    "title": "览杨校书文卷",
    "author": "章孝标",
    "content": [
      "跪伸霜素剖琅玕，身堕瑶池魄暗寒。",
      "红锦晚开云母殿，白珠秋写水精盘。",
      "情高鹤立昆仑峭，思壮鲸跳渤澥宽。",
      "谁有轩辕古铜片，为持相并照妖看。"
    ]
  },
  {
    "volume": 506,
    "sequence": 43,
    "title": "送陈校书赴蔡州幕",
    "author": "章孝标",
    "content": [
      "天假纵横入幕筹，东南顿减一方忧。",
      "行赍健笔辞天阁，坐见妖星落蔡州。",
      "青草袍襟翻日脚，黄金马镫照旄头。",
      "此行领取从军乐，莫虑功名不拜侯。"
    ]
  },
  {
    "volume": 506,
    "sequence": 44,
    "title": "少年行",
    "author": "章孝标",
    "content": [
      "平明小猎出中军，异国名香满袖薰。",
      "画榼倒悬鹦鹉嘴，花衫对舞凤凰文。",
      "手抬白马嘶春雪，臂竦青骹入暮云。",
      "落日胡姬楼上饮，风吹箫管满楼闻。"
    ]
  },
  {
    "volume": 506,
    "sequence": 45,
    "title": "蜀中赠广上人",
    "author": "章孝标",
    "content": [
      "曾持麈尾引金根，万乘前头草五言。",
      "疏讲青龙归禁苑，歌抄白雪乞梨园。",
      "朝惊云气遮天阁，暮踏猿声入剑门。",
      "今日西川无子美，诗风又起浣花村。"
    ]
  },
  {
    "volume": 506,
    "sequence": 46,
    "title": "和顾校书新开井",
    "author": "章孝标",
    "content": [
      "霜锸破桐阴，青丝试浅深。",
      "月轮开地脉，镜面写天心。",
      "碧甃花千片，香泉乳百寻。",
      "欲知争汲引，听取辘轳音。"
    ]
  },
  {
    "volume": 506,
    "sequence": 47,
    "title": "游云际寺",
    "author": "章孝标",
    "content": [
      "衫袖拂青冥，推鞍上翠屏。",
      "尘埃辞马尾，城阙入窗棂。",
      "云领浮名去，钟撞大梦醒。",
      "茫茫山下事，满眼送流萍。"
    ]
  },
  {
    "volume": 506,
    "sequence": 48,
    "title": "赠刘宽夫昆季（一作赠刘侍郎兄弟三人同时及第）",
    "author": "章孝标",
    "content": [
      "文聚星辰衣彩霞，问谁兄弟是刘家。",
      "雁行云掺参差翼，琼树风开次第花。",
      "天假声名悬日月，国凭骚雅变浮华。",
      "曾穷晋汉儒林传，龙虎虽多未足夸。"
    ]
  },
  {
    "volume": 506,
    "sequence": 49,
    "title": "赠杭州严史君",
    "author": "章孝标",
    "content": [
      "州青县白浙河濆，饱向苍龙阙下闻。",
      "鼓角自严寒海月，旌旗不动湿江云。",
      "风骚处处文章主，井邑家家父母君。",
      "长恐抱辕留不住，九天鸳鹭待成群。"
    ]
  },
  {
    "volume": 506,
    "sequence": 50,
    "title": "题朱秀城南亭子",
    "author": "章孝标",
    "content": [
      "朱家亭子象悬匏，阶莹青莎栋剪茆。",
      "瘿挂眼开欺鸲鹆，花缘网结妒螵蛸。",
      "有时风月输三虎，无壁琴书属四郊。",
      "土木欲知精洁处，社天归燕怯安巢。"
    ]
  },
  {
    "volume": 506,
    "sequence": 51,
    "title": "上西川王尚书",
    "author": "章孝标",
    "content": [
      "人人入蜀谒文翁，妍丑终须露镜中。",
      "诗景荒凉难道合，客情疏密分当同。",
      "城南歌吹琴台月，江上旌旗锦水风。",
      "下客低头来又去，暗堆冰炭在深衷。"
    ]
  },
  {
    "volume": 506,
    "sequence": 52,
    "title": "骆谷行",
    "author": "章孝标",
    "content": [
      "扪云袅栈入青冥，鞿马铃骡傍日星。",
      "仰踏剑棱梯万仞，下缘冰岫杳千寻。",
      "山花织锦时聊看，涧水弹琴不暇听。",
      "若比争名求利处，寻思此路却安宁。"
    ]
  },
  {
    "volume": 506,
    "sequence": 53,
    "title": "初及第归酬孟元翊见赠",
    "author": "章孝标",
    "content": [
      "六年衣破帝城尘，一日天池水脱鳞。",
      "未有片言惊后辈，不无惭色见同人。",
      "每登公宴思来日，渐听乡音认本身。",
      "何幸致诗相慰贺，东归花发杏桃春。"
    ]
  },
  {
    "volume": 506,
    "sequence": 54,
    "title": "淮南李相公绅席上赋春雪",
    "author": "章孝标",
    "content": [
      "六出花飞处处飘，粘窗著砌上寒条。",
      "朱门到晓难盈尺，尽是三军喜气消。"
    ]
  },
  {
    "volume": 506,
    "sequence": 55,
    "title": "及第后寄广陵故人（一作寄淮南李相公绅）",
    "author": "章孝标",
    "content": [
      "及第全胜十政官，金鞍镀了出长安。",
      "马头渐入扬州郭，为报时人洗眼看。"
    ]
  },
  {
    "volume": 506,
    "sequence": 56,
    "title": "小松",
    "author": "章孝标",
    "content": [
      "爪叶鳞条龙不盘，梳风幕翠一庭寒。",
      "莫言只是人长短，须作浮云向上看。"
    ]
  },
  {
    "volume": 506,
    "sequence": 57,
    "title": "宫词",
    "author": "章孝标",
    "content": [
      "明日銮舆欲向东，守宫金翠带愁红。",
      "九门佳气已西去，千里花开一夜风。"
    ]
  },
  {
    "volume": 506,
    "sequence": 58,
    "title": "题杭州樟亭驿",
    "author": "章孝标",
    "content": [
      "樟亭驿上题诗客，一半寻为山下尘。",
      "世事日随流水去，红花还似白头人。"
    ]
  },
  {
    "volume": 506,
    "sequence": 59,
    "title": "刘侍中宅盘花紫蔷薇",
    "author": "章孝标",
    "content": [
      "真宰偏饶丽景家，当春盘出带根霞。",
      "从开一朵朝衣色，免踏尘埃看杂花。"
    ]
  },
  {
    "volume": 506,
    "sequence": 60,
    "title": "题东林寺寄江州李员外",
    "author": "章孝标",
    "content": [
      "山势棱层入杳冥，寺形高下趁山行。",
      "象牙床坐莲花佛，玛瑙函盛贝叶经。",
      "日映砌阴移宝阁，风吹天乐动金铃。",
      "门前更有清江水，便是浔阳太守厅。"
    ]
  },
  {
    "volume": 506,
    "sequence": 61,
    "title": "玄都观栽桃十韵",
    "author": "章孝标",
    "content": [
      "驱使鬼神功，攒栽万树红。",
      "薰香丹凤阙，妆点紫琼宫。",
      "宝帐重庶日，妖金遍累空。",
      "色然烧药火，影舞步虚风。",
      "粉扑青牛过，枝惊白鹤冲。",
      "拜星春锦上，服食晚霞中。",
      "棋局阴长合，箫声秘不通。",
      "艳阳迷俗客，幽邃失壶公。",
      "根柢终盘石，桑麻自转蓬。",
      "求师饱灵药，他日访辽东。"
    ]
  },
  {
    "volume": 506,
    "sequence": 62,
    "title": "僧院小松",
    "author": "章孝标",
    "content": [
      "抛杉背柏冷僧帘，锁月梳风出殿檐。",
      "还似天台新雨后，小峰云外碧尖尖。"
    ]
  },
  {
    "volume": 506,
    "sequence": 63,
    "title": "春原早望",
    "author": "章孝标",
    "content": [
      "一忝乡书荐，长安未得回。",
      "年光逐渭水，春色上秦台。",
      "燕掠平芜去，人冲细雨来。",
      "东风生故里，又过几花开。"
    ]
  },
  {
    "volume": 506,
    "sequence": 64,
    "title": "西山广福院",
    "author": "章孝标",
    "content": [
      "野寺孤峰上，危楼耸翠微。",
      "卷帘沧海近，洗钵白云飞。",
      "竹影临经案，松花点衲衣。",
      "日斜登望处，湖畔一僧归。"
    ]
  },
  {
    "volume": 506,
    "sequence": 65,
    "title": "游地肺",
    "author": "章孝标",
    "content": [
      "市朝扰扰千古，林壑冥冥四贤。",
      "黄鹤不归丹灶，白云自养芝田。",
      "溪滩永夜流月，羽翼清秋在天。",
      "高迹无人更蹑，碧峰寥落孤烟。"
    ]
  },
  {
    "volume": 506,
    "sequence": 66,
    "title": "八月",
    "author": "章孝标",
    "content": [
      "徙倚仙居绕翠楼，分明宫漏静兼秋。",
      "长安夜夜家家月，几处笙歌几处愁。"
    ]
  },
  {
    "volume": 506,
    "sequence": 67,
    "title": "题紫微山上方",
    "author": "章孝标",
    "content": [
      "地势连沧海，山名号紫微。",
      "景闲僧坐久，路僻客来稀。",
      "峡影云相照，河流石自围。",
      "尘喧都不到，安得此忘归。"
    ]
  }
]