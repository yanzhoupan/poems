[
  {
    "volume": 563,
    "sequence": 1,
    "title": "题泐潭",
    "author": "裴休",
    "content": [
      "泐潭形胜地，祖塔在云湄。",
      "浩劫有穷日，真风无坠时。",
      "岁华空自老，消息竟谁知。",
      "到此轻尘虑，功名自可遗。"
    ]
  },
  {
    "volume": 563,
    "sequence": 2,
    "title": "赠黄蘖山僧希运",
    "author": "裴休",
    "content": [
      "曾传达士心中印，额有圆珠七尺身。",
      "挂锡十年栖蜀水，浮杯今日渡漳滨。",
      "一千龙象随高步，万里香华结胜因。",
      "拟欲事师为弟子，不知将法付何人。"
    ]
  },
  {
    "volume": 563,
    "sequence": 3,
    "title": "登望京楼赋",
    "author": "令狐绹",
    "content": [
      "夷门一镇五经秋，未得朝天不免愁。",
      "因上此楼望京国，便名楼作望京楼。"
    ]
  },
  {
    "volume": 563,
    "sequence": 4,
    "title": "享太庙乐章",
    "author": "夏侯孜",
    "content": [
      "于铄令主，圣祚重昌。",
      "兴起教义，申明典章。",
      "俗尚素朴，人皆乐康。",
      "积德可报，流庆无疆。"
    ]
  },
  {
    "volume": 563,
    "sequence": 5,
    "title": "和重阳锡宴御制诗",
    "author": "魏谟",
    "content": [
      "四方无事去，宸豫杪秋来。",
      "八水寒光起，千山霁色开。"
    ]
  },
  {
    "volume": 563,
    "sequence": 6,
    "title": "贺王仆射放榜",
    "author": "周墀",
    "content": [
      "文场三化鲁儒生，三十余年振重名。",
      "曾忝木鸡夸羽翼，又陪金马入蓬瀛。",
      "虽欣月桂居先折，更羡春兰最后荣。",
      "欲到龙门看风雨，关防不许暂离营。"
    ]
  },
  {
    "volume": 563,
    "sequence": 7,
    "title": "酬李常侍立秋日奉诏祭岳见寄",
    "author": "周墀",
    "content": [
      "秋祠灵岳奉尊罍，风过深林古柏开。",
      "莲掌月高珪币列，金天雨露鬼神陪。",
      "质明三献虽终礼，祈寿千年别上杯。",
      "岂是琐才能祀事，洪农太守主张来。"
    ]
  },
  {
    "volume": 563,
    "sequence": 8,
    "title": "寄华州周侍郎立秋日奉诏祭岳诗",
    "author": "李景让",
    "content": [
      "关河豁静晓云开，承诏秋祠太守来。",
      "山霁莲花添翠黛，路阴桐叶少尘埃。",
      "朱轓入庙威仪肃，玉佩升坛步武回。",
      "往岁今朝几时事，谢君非重我非才。"
    ]
  },
  {
    "volume": 563,
    "sequence": 9,
    "title": "句",
    "author": "李景让",
    "content": [
      "成都十万户，抛若一鸿毛。"
    ]
  },
  {
    "volume": 563,
    "sequence": 10,
    "title": "续梦中十韵",
    "author": "郑颢",
    "content": [
      "间岁流虹节，归轩出禁扃。",
      "奔波陶畏景，萧洒梦殊庭。",
      "境象非曾到，崇严昔未经。",
      "日斜乌敛翼，风动鹤飘翎。",
      "异苑人争集，凉台笔不停。",
      "石门雾露白，玉殿莓苔青。",
      "若匪灾先兆，何缘思入冥。",
      "御炉虚仗马，华盖负云亭。",
      "白日成千古，金縢閟九龄。",
      "小臣哀绝笔，湖上泣青萍。"
    ]
  },
  {
    "volume": 563,
    "sequence": 11,
    "title": "扬州送人",
    "author": "刘绮庄",
    "content": [
      "桂楫木兰舟，枫江竹箭流。",
      "故人从此去，望远不胜愁。",
      "落日低帆影，归风引棹讴。",
      "思君折杨柳，泪尽武昌楼。"
    ]
  },
  {
    "volume": 563,
    "sequence": 12,
    "title": "置酒",
    "author": "刘绮庄",
    "content": [
      "酒熟人须饮，春还鬓已秋。",
      "愿逢千日醉，得逭百年愁。",
      "卒卒周姬旦，栖栖鲁孔丘。",
      "平生能几日，不及且遨游。"
    ]
  },
  {
    "volume": 563,
    "sequence": 13,
    "title": "重阳宴东观山亭和从事卢顺之",
    "author": "张固",
    "content": [
      "乱山青翠郡城东，爽节凭高一望通。",
      "交友会时丝管合，羽觞飞处笑言同。",
      "金英耀彩晴云外，玉树凝霜暮雨中。",
      "高咏已劳潘岳思，醉欢惭道自车公。"
    ]
  },
  {
    "volume": 563,
    "sequence": 14,
    "title": "独秀山",
    "author": "张固",
    "content": [
      "孤峰不与众山俦，直入青云势未休。",
      "曾得乾坤融结意，擎天一柱在南州。"
    ]
  },
  {
    "volume": 563,
    "sequence": 15,
    "title": "长门怨",
    "author": "刘皋",
    "content": [
      "营营孤思通，寂寂长门夜。",
      "妾妒亦知非，君恩那不借。",
      "携琴就玉阶，调悲声未谐。",
      "将心寄明月，流影入君怀。"
    ]
  },
  {
    "volume": 563,
    "sequence": 16,
    "title": "宿日观东房诗",
    "author": "李质",
    "content": [
      "曾入桃溪路，仙源信少双。",
      "洞霞飘素练，藓壁画阴窗。",
      "古木愁撑月，危峰欲堕江。",
      "自吟空向寂，谁共倒秋缸。"
    ]
  },
  {
    "volume": 563,
    "sequence": 17,
    "title": "赠副戎",
    "author": "南卓",
    "content": [
      "翱翔曾在玉京天，堕落江南路几千。",
      "从事不须轻县宰，满身犹带御炉烟。"
    ]
  },
  {
    "volume": 563,
    "sequence": 18,
    "title": "命妓盛小丛歌饯崔侍御还阙",
    "author": "李讷",
    "content": [
      "绣衣奔命去情多，南国佳人敛翠娥。",
      "曾向教坊听国乐，为君重唱盛丛歌。"
    ]
  },
  {
    "volume": 563,
    "sequence": 19,
    "title": "李尚书命妓歌饯有作奉酬",
    "author": "崔元范",
    "content": [
      "羊公留宴岘山亭，洛浦高歌五夜情。",
      "独向柏台为老吏，可怜林木响余声。"
    ]
  },
  {
    "volume": 563,
    "sequence": 20,
    "title": "和李尚书命妓歌饯崔侍御",
    "author": "杨知至",
    "content": [
      "燕赵能歌有几人，为花回雪似含颦。",
      "声随御史西归去，谁伴文翁怨九春。"
    ]
  },
  {
    "volume": 563,
    "sequence": 21,
    "title": "覆落后呈同年",
    "author": "杨知至",
    "content": [
      "由来梁雁与冥鸿，不合翩翩向碧空。",
      "寒谷谩劳邹氏律，长天独遇宋都风。",
      "此时泣玉情虽异，他日衔环事亦同。",
      "二月春光正摇荡，无因得醉杏园中。"
    ]
  },
  {
    "volume": 563,
    "sequence": 22,
    "title": "送韦觐谪潘州",
    "author": "李明远",
    "content": [
      "北鸟飞不到，南人谁去游。",
      "天涯浮瘴水，岭外向潘州。",
      "草木春秋暮，猿猱日夜愁。",
      "定知迁客泪，应只对君流。"
    ]
  },
  {
    "volume": 563,
    "sequence": 23,
    "title": "前望江麹令颂德",
    "author": "萧缜",
    "content": [
      "政绩虽殊道且同，无辞买石纪前功。",
      "谁论重德光青史，过里犹歌卧辙风。"
    ]
  },
  {
    "volume": 563,
    "sequence": 24,
    "title": "重阳东观席上赠侍郎张固",
    "author": "卢顺之",
    "content": [
      "渡江旌旆动鱼龙，令节开筵上碧峰。",
      "翡翠巢低岩桂小，茱萸房湿露香浓。",
      "白云郊外无尘事，黄菊筵中尽醉容。",
      "好是谢公高兴处，夕阳归骑出疏松。"
    ]
  },
  {
    "volume": 563,
    "sequence": 25,
    "title": "责汉水辞",
    "author": "李善夷",
    "content": [
      "汉之广兮，风波四起。",
      "虽有风波，不如蹄涔之水。",
      "蹄涔之水，不为下国而倾天子。",
      "汉之深兮，其堤莫量。",
      "虽云莫量，不如行潦之汪。",
      "行潦之汪，不为下国而溺天王。",
      "汉之美者曰鲂。",
      "吾虽饥不食其鲂，恐污吾之饥肠。"
    ]
  },
  {
    "volume": 563,
    "sequence": 26,
    "title": "大堤曲",
    "author": "李善夷",
    "content": [
      "酒旗相望大堤头，堤下连樯堤上楼。",
      "日暮行人争渡急，桨声幽轧满中流。"
    ]
  },
  {
    "volume": 563,
    "sequence": 27,
    "title": "金灯",
    "author": "卢溵",
    "content": [
      "疏茎秋拥翠，幽艳夕添红。",
      "有月长灯在，无烟烬火同。",
      "香浓初受露，势庳不知风。",
      "应笑金台上，先随晓漏终。"
    ]
  },
  {
    "volume": 563,
    "sequence": 28,
    "title": "和李尚书命妓饯崔侍御",
    "author": "卢溵",
    "content": [
      "乌台上客紫髯公，共捧天书静境中。",
      "桃朵不辞歌白苎，耶溪暮雨起樵风。"
    ]
  },
  {
    "volume": 563,
    "sequence": 29,
    "title": "对酒",
    "author": "赵牧",
    "content": [
      "云翁耕扶桑，种黍养日乌。",
      "手挼六十花甲子，循环落落如弄珠。",
      "长绳系日未是愚，有翁临镜捋白须。",
      "饥魂吊骨吟古书，冯唐八十无高车。",
      "人生如云在须臾，何乃自苦八尺躯，裂衣换酒且为娱，劝君朝饮一瓢，夜饮一壶。",
      "杞天崩，雷腾腾，桀非尧是何足凭。",
      "桐君桂父岂胜我，醉里白龙多上升。",
      "菖蒲花开鱼尾定，金丹始可延君命。"
    ]
  },
  {
    "volume": 563,
    "sequence": 30,
    "title": "南歌子词三首",
    "author": "裴諴",
    "content": [
      "不是厨中丳，争知炙里心。",
      "井边银钏落，展转恨还深。",
      "不信长相忆，抬头问取天。",
      "风吹荷叶动，无夜不摇莲。",
      "簳蜡为红烛，情知不自由。",
      "细丝斜结网，争奈眼相钩。"
    ]
  },
  {
    "volume": 563,
    "sequence": 31,
    "title": "新添声杨柳枝词",
    "author": "裴諴",
    "content": [
      "思量大是恶姻缘，只得相看不得怜。",
      "愿作琵琶槽那畔，得他长抱在胸前。",
      "独房莲子没有看，偷折莲时命也拌。",
      "若有所由来借问，但道偷莲是下官。"
    ]
  }
]