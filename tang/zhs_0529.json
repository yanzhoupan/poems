[
  {
    "volume": 529,
    "sequence": 1,
    "title": "经马镇西宅（一作马镇西故第）",
    "author": "许浑",
    "content": [
      "将军久已没，行客自兴哀。",
      "功业山长在，繁华水不回。",
      "乱藤侵废井，荒菊上丛台。",
      "借问此中事，几家歌舞来。"
    ]
  },
  {
    "volume": 529,
    "sequence": 2,
    "title": "重游郁林寺道玄上人院",
    "author": "许浑",
    "content": [
      "藤杖叩松关，春溪劚药还。",
      "雨晴巢燕急，波暖浴鸥闲。",
      "倚槛花临水，回舟月照山。",
      "忆归师莫笑，书剑在人间。"
    ]
  },
  {
    "volume": 529,
    "sequence": 3,
    "title": "泛溪",
    "author": "许浑",
    "content": [
      "疑与武陵通，青溪碧嶂中。",
      "水寒深见石，松晚静闻风。",
      "遁迹驱鸡吏，冥心失马翁。",
      "才应毕婚嫁，还此息微躬。"
    ]
  },
  {
    "volume": 529,
    "sequence": 4,
    "title": "送楼烦李别驾",
    "author": "许浑",
    "content": [
      "琴清诗思劳，更欲学龙韬。",
      "王粲暂停笔，吕虔初佩刀。",
      "夜吟关月静，秋望塞云高。",
      "去去从军乐，雕飞代马豪。"
    ]
  },
  {
    "volume": 529,
    "sequence": 5,
    "title": "闻两河用兵因贻友人（茅山兼寄李丛时两河用兵）",
    "author": "许浑",
    "content": [
      "故人日已远，身事与谁论。",
      "性拙难趋世，心孤易感恩。",
      "秋悲怜宋玉，夜舞笑刘琨。",
      "徒有干时策，青山尚掩门。"
    ]
  },
  {
    "volume": 529,
    "sequence": 6,
    "title": "献白尹（即乐天也）",
    "author": "许浑",
    "content": [
      "醉舞任生涯，褐宽乌帽斜。",
      "庾公先在郡，疏傅早还家。",
      "林晚鸟争树，园春蜂护花。",
      "高吟应更逸，嵩洛旧烟霞。"
    ]
  },
  {
    "volume": 529,
    "sequence": 7,
    "title": "茅山赠梁尊师",
    "author": "许浑",
    "content": [
      "云屋何年客，青山白日长。",
      "种花春扫雪，看箓夜焚香。",
      "上象壶中阔，平生梦里忙。",
      "幸承仙籍后，乞取大还方。"
    ]
  },
  {
    "volume": 529,
    "sequence": 8,
    "title": "闻薛先辈陪大夫看早梅因寄",
    "author": "许浑",
    "content": [
      "涧梅寒正发，莫信笛中吹。",
      "素艳雪凝树，清香风满枝。",
      "折惊山鸟散，携任野蜂随。",
      "今日从公醉，何人倒接罒离。"
    ]
  },
  {
    "volume": 529,
    "sequence": 9,
    "title": "送前缑氏韦明府南游",
    "author": "许浑",
    "content": [
      "酒阑横剑歌，日暮望关河。",
      "道直去官早，家贫为客多。",
      "山昏函谷雨，木落洞庭波。",
      "莫尽远游兴，故园荒薜萝。"
    ]
  },
  {
    "volume": 529,
    "sequence": 10,
    "title": "看雪",
    "author": "许浑",
    "content": [
      "松亚竹珊珊，心知万井欢。",
      "山明迷旧径，溪满涨新澜。",
      "客醉瑶台曙，兵防玉塞寒。",
      "红楼知有酒，谁肯学袁安。"
    ]
  },
  {
    "volume": 529,
    "sequence": 11,
    "title": "赠僧（一作赵嘏诗）",
    "author": "许浑",
    "content": [
      "心法本无住，流沙归复来。",
      "锡随山鸟动，经附海船回。",
      "洗足柳遮寺，坐禅花委苔。",
      "唯将一童子，又欲上天台。"
    ]
  },
  {
    "volume": 529,
    "sequence": 12,
    "title": "趋慈和寺移宴",
    "author": "许浑",
    "content": [
      "高寺移清宴，渔舟系绿萝。",
      "潮平秋水阔，云敛暮山多。",
      "广槛停箫鼓，繁弦散绮罗。",
      "西楼半床月，莫问夜如何。"
    ]
  },
  {
    "volume": 529,
    "sequence": 13,
    "title": "留赠偃师主人",
    "author": "许浑",
    "content": [
      "孤城漏未残，徒侣拂征鞍。",
      "洛北去游远，淮南归梦阑。",
      "晓灯回壁暗，晴雪卷帘寒。",
      "强尽主人酒，出门行路难。"
    ]
  },
  {
    "volume": 529,
    "sequence": 14,
    "title": "送南陵李少府（李公自淮楚之南昌）",
    "author": "许浑",
    "content": [
      "高人亦未闲，来往楚云间。",
      "剑在心应壮，书穷鬓已斑。",
      "落帆秋水寺，驱马夕阳山。",
      "明日南昌尉，空斋又掩关。"
    ]
  },
  {
    "volume": 529,
    "sequence": 15,
    "title": "别韦处士",
    "author": "许浑",
    "content": [
      "南北断蓬飞，别多相见稀。",
      "更伤今日酒，未换昔年衣。",
      "旧友几人在，故乡何处归。",
      "秦原向西路，云晚雪霏霏。"
    ]
  },
  {
    "volume": 529,
    "sequence": 16,
    "title": "九日登樟亭驿楼",
    "author": "许浑",
    "content": [
      "鲈鲙与莼羹，西风片席轻。",
      "潮回孤岛晚，云敛众山晴。",
      "丹羽下高阁，黄花垂古城。",
      "因秋倍多感，乡树接咸京。"
    ]
  },
  {
    "volume": 529,
    "sequence": 17,
    "title": "再游越中，伤朱馀庆协律好直上人",
    "author": "许浑",
    "content": [
      "昔年湖上客，留访雪山翁。",
      "王氏船犹在，萧家寺已空。",
      "月高花有露，烟合水无风。",
      "处处多遗韵，何曾入剡中。"
    ]
  },
  {
    "volume": 529,
    "sequence": 18,
    "title": "京口津亭送张崔二侍御（一作津亭送张崔侍御府散北归）",
    "author": "许浑",
    "content": [
      "爱树满西津，津亭堕泪频。",
      "素车应度洛，珠履更归秦。",
      "水接三湘暮，山通五岭春。",
      "伤离与怀旧，明日白头人。"
    ]
  },
  {
    "volume": 529,
    "sequence": 19,
    "title": "江楼夜别",
    "author": "许浑",
    "content": [
      "离别奈情何，江楼凝艳歌。",
      "蕙兰秋露重，芦苇夜风多。",
      "深怨寄清瑟，远愁生翠蛾。",
      "酒酣相顾起，明月棹寒波。"
    ]
  },
  {
    "volume": 529,
    "sequence": 20,
    "title": "送惟素上人归新安",
    "author": "许浑",
    "content": [
      "山空叶复落，一径下新安。",
      "风急渡溪晚，雪晴归寺寒。",
      "寻云策藤杖，向日倚蒲团。",
      "宁忆西游客，劳劳歌路难。"
    ]
  },
  {
    "volume": 529,
    "sequence": 21,
    "title": "霅上宴别",
    "author": "许浑",
    "content": [
      "山断水茫茫，洛人西路长。",
      "笙歌留远棹，风雨寄华堂。",
      "红壁耿秋烛，翠帘凝晓香。",
      "谁堪从此去，云树满陵阳。"
    ]
  },
  {
    "volume": 529,
    "sequence": 22,
    "title": "下第别友人杨至之",
    "author": "许浑",
    "content": [
      "花落水潺潺，十年离旧山。",
      "夜愁添白发，春泪减朱颜。",
      "孤剑北游塞，远书东出关。",
      "逢君话心曲，一醉灞陵间。"
    ]
  },
  {
    "volume": 529,
    "sequence": 23,
    "title": "寻戴处士",
    "author": "许浑",
    "content": [
      "车马长安道，谁知大隐心。",
      "蛮僧留古镜，蜀客寄新琴。",
      "晒药竹斋暖，捣茶松院深。",
      "思君一相访，残雪似山阴。"
    ]
  },
  {
    "volume": 529,
    "sequence": 24,
    "title": "放猿",
    "author": "许浑",
    "content": [
      "殷勤解金锁，昨夜雨凄凄。",
      "山浅忆巫峡，水寒思建溪。",
      "远寻红树宿，深向白云啼。",
      "好觅来时路，烟萝莫共迷。"
    ]
  },
  {
    "volume": 529,
    "sequence": 25,
    "title": "将离郊园留示弟侄",
    "author": "许浑",
    "content": [
      "身贱与心违，秋风生旅衣。",
      "久贫辞国远，多病在家稀。",
      "山暝客初散，树凉人未归。",
      "西都万余里，明旦别柴扉。"
    ]
  },
  {
    "volume": 529,
    "sequence": 26,
    "title": "夜归丁卯桥村舍",
    "author": "许浑",
    "content": [
      "月凉风静夜，归客泊岩前。",
      "桥响犬遥吠，庭空人散眠。",
      "紫蒲低水槛，红叶半江船。",
      "自有还家计，南湖二顷田。"
    ]
  },
  {
    "volume": 529,
    "sequence": 27,
    "title": "题青山馆（谢公馆）",
    "author": "许浑",
    "content": [
      "昔人诗酒地，芳草思王孙。",
      "白水半塘岸，青山横郭门。",
      "悬岩碑已折，盘石井犹存。",
      "无处继行乐，野花空一尊。"
    ]
  },
  {
    "volume": 529,
    "sequence": 28,
    "title": "秋日众哲馆对竹（一作题渚塘馆竹）",
    "author": "许浑",
    "content": [
      "萧萧凌雪霜，浓翠异三湘。",
      "疏影月移壁，寒声风满堂。",
      "卷帘秋更早，高枕夜偏长。",
      "忽忆秦溪路，万竿今正凉。"
    ]
  },
  {
    "volume": 529,
    "sequence": 29,
    "title": "春日题韦曲野老村舍二首",
    "author": "许浑",
    "content": [
      "绕屋遍桑麻，村南第一家。",
      "林繁树势直，溪转水纹斜。",
      "竹院昼看笋，药栏春卖花。",
      "故园归未得，到此是天涯。",
      "北岭枕南塘，数家村落长。",
      "莺啼幼妇懒，蚕出小姑忙。",
      "烟草近沟湿，风花临路香。",
      "自怜非楚客，春望亦心伤。"
    ]
  },
  {
    "volume": 529,
    "sequence": 30,
    "title": "崇圣寺别杨至之",
    "author": "许浑",
    "content": [
      "萧寺暂相逢，离忧满病容。",
      "寒斋秋少燕，阴壁夜多蛩。",
      "树暗水千里，山深云万重。",
      "怀君在书信，莫过雁回峰。"
    ]
  },
  {
    "volume": 529,
    "sequence": 31,
    "title": "途经李翰林墓",
    "author": "许浑",
    "content": [
      "气逸何人识，才高举世疑。",
      "祢生狂善赋，陶令醉能诗。",
      "碧水鲈鱼思，青山鵩鸟悲。",
      "至今孤冢在，荆棘楚江湄。"
    ]
  },
  {
    "volume": 529,
    "sequence": 32,
    "title": "严陵钓台贻行侣",
    "author": "许浑",
    "content": [
      "故人天下定，垂钓碧岩幽。",
      "旧迹随台古，高名寄水流。",
      "鸟喧群木晚，蝉急众山秋。",
      "更待新安月，凭君暂驻舟。"
    ]
  },
  {
    "volume": 529,
    "sequence": 33,
    "title": "南楼春望",
    "author": "许浑",
    "content": [
      "南楼春一望，云水共昏昏。",
      "野店归山路，危桥带郭村。",
      "晴烟和草色，夜雨长溪痕。",
      "下岸谁家住，残阳半掩门。"
    ]
  },
  {
    "volume": 529,
    "sequence": 34,
    "title": "送无梦道人先归甘露寺",
    "author": "许浑",
    "content": [
      "飘飘随晚浪，杯影入鸥群。",
      "岸冻千船雪，岩阴一寺云。",
      "夜灯江北见，寒磬水西闻。",
      "鹤岭烟霞在，归期不羡君。"
    ]
  },
  {
    "volume": 529,
    "sequence": 35,
    "title": "闲居孟夏即事（一作孟夏有怀）",
    "author": "许浑",
    "content": [
      "绿树荫青苔，柴门临水开。",
      "簟凉初熟麦，枕腻乍经梅。",
      "鱼跃海风起，鼍鸣江雨来。",
      "佳人竟何处，日夕上楼台。"
    ]
  },
  {
    "volume": 529,
    "sequence": 36,
    "title": "题灞西骆隐士",
    "author": "许浑",
    "content": [
      "磻溪连灞水，商岭接秦山。",
      "青汉不回驾，白云长掩关。",
      "雀喧知鹤静，凫戏识鸥闲。",
      "却笑南昌尉，悠悠城市间。"
    ]
  },
  {
    "volume": 529,
    "sequence": 37,
    "title": "溪亭二首",
    "author": "许浑",
    "content": [
      "溪亭四面山，横柳半溪湾。",
      "蝉响螳螂急，鱼深翡翠闲。",
      "水寒留客醉，月上与僧还。",
      "犹恋萧萧竹，西斋未掩关。",
      "暖枕眠溪柳，僧斋昨夜期。",
      "茶香秋梦后，松韵晚吟时。",
      "共戏鱼翻藻，争栖鸟坠枝。",
      "重阳应一醉，栽菊助东篱。"
    ]
  },
  {
    "volume": 529,
    "sequence": 38,
    "title": "秋日赴阙题潼关驿楼（一作行次潼关，逢魏扶东归）",
    "author": "许浑",
    "content": [
      "红叶晚萧萧，长亭酒一瓢。",
      "残云归太华，疏雨过中条。",
      "树色随山迥，河声入海遥。",
      "帝乡明日到，犹自梦渔樵。"
    ]
  },
  {
    "volume": 529,
    "sequence": 39,
    "title": "吴门送客早发",
    "author": "许浑",
    "content": [
      "吴歌咽深思，楚客怨归程。",
      "寺晓楼台迥，江秋管吹清。",
      "早潮低水槛，残月下山城。",
      "惆怅回舟日，湘南春草生。"
    ]
  },
  {
    "volume": 529,
    "sequence": 40,
    "title": "送太昱禅师",
    "author": "许浑",
    "content": [
      "禅床深竹里，心与径山期。",
      "结社多高客，登坛尽小师。",
      "早秋归寺远，新雨上滩迟。",
      "别后江云碧，南斋一首诗。"
    ]
  },
  {
    "volume": 529,
    "sequence": 41,
    "title": "旅怀",
    "author": "许浑",
    "content": [
      "征车何轧轧，南北极天涯。",
      "孤枕易为客，远书难到家。",
      "乡连云外树，城闭月中花。",
      "犹有扁舟思，前年别若耶。"
    ]
  }
]