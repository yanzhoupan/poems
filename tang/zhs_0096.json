[
  {
    "volume": 96,
    "sequence": 1,
    "title": "立春日内出彩花应制",
    "author": "沈佺期",
    "content": [
      "合殿春应早，开箱彩预知。",
      "花迎宸翰发，叶待御筵披。",
      "梅讶香全少，桃惊色顿移。",
      "轻生承剪拂，长伴万年枝。"
    ]
  },
  {
    "volume": 96,
    "sequence": 2,
    "title": "晦日浐水应制",
    "author": "沈佺期",
    "content": [
      "素浐接宸居，青门盛祓除。",
      "摘兰喧凤野，浮藻溢龙渠。",
      "苑蝶飞殊懒，宫莺啭不疏。",
      "星移天上入，歌舞向储胥。"
    ]
  },
  {
    "volume": 96,
    "sequence": 3,
    "title": "奉和洛阳玩雪应制",
    "author": "沈佺期",
    "content": [
      "周王甲子旦，汉后德阳宫。",
      "洒瑞天庭里，惊春御苑中。",
      "氛氲生浩气，飒沓舞回风。",
      "宸藻我盈尺，赓歌乐岁丰。"
    ]
  },
  {
    "volume": 96,
    "sequence": 4,
    "title": "三日梨园侍宴（一作梨园亭侍宴）",
    "author": "沈佺期",
    "content": [
      "九重驰道出，三巳禊堂开。",
      "画鹢中流动，青龙上苑来。",
      "野花飘御座，河柳拂天杯。",
      "日晚迎祥处，笙镛下帝台。"
    ]
  },
  {
    "volume": 96,
    "sequence": 5,
    "title": "幸梨园亭观打球应制",
    "author": "沈佺期",
    "content": [
      "今春芳苑游，接武上琼楼。",
      "宛转萦香骑，飘飖拂画球。",
      "俯身迎未落，回辔逐傍流。",
      "只为看花鸟，时时误失筹。"
    ]
  },
  {
    "volume": 96,
    "sequence": 6,
    "title": "九日临渭亭侍宴应制得长字",
    "author": "沈佺期",
    "content": [
      "御气幸金方，凭高荐羽觞。",
      "魏文颁菊蕊，汉武赐萸房。",
      "秋变铜池色，晴添银树光。",
      "年年重九庆，日月奉天长。"
    ]
  },
  {
    "volume": 96,
    "sequence": 7,
    "title": "岁夜安乐公主满月侍宴",
    "author": "沈佺期",
    "content": [
      "除夜子星回，天孙满月杯。",
      "咏歌麟趾合，箫管凤雏来。",
      "岁炬常然桂，春盘预折梅。",
      "圣皇千万寿，垂晓御楼开。"
    ]
  },
  {
    "volume": 96,
    "sequence": 8,
    "title": "安乐公主移入新宅",
    "author": "沈佺期",
    "content": [
      "初闻衡汉来，移住斗城隈。",
      "锦帐迎风转，琼筵拂雾开。",
      "马香遗旧埒，风吹绕新台。",
      "为问沈冥子，仙槎何处回。"
    ]
  },
  {
    "volume": 96,
    "sequence": 9,
    "title": "仙萼亭初成侍宴应制",
    "author": "沈佺期",
    "content": [
      "山中气色和，宸赏第中过。",
      "辇路披仙掌，帷宫拂帝萝。",
      "泉临香涧落，峰入翠云多。",
      "无异登玄圃，东南望白河。"
    ]
  },
  {
    "volume": 96,
    "sequence": 10,
    "title": "送金城公主适西蕃应制",
    "author": "沈佺期",
    "content": [
      "金榜扶丹掖，银河属紫阍。",
      "那堪将凤女，还以嫁乌孙。",
      "玉就歌中怨，珠辞掌上恩。",
      "西戎非我匹，明主至公存。"
    ]
  },
  {
    "volume": 96,
    "sequence": 11,
    "title": "幸白鹿观应制",
    "author": "沈佺期",
    "content": [
      "紫凤真人府，斑龙太上家。",
      "天流芝盖下，山转桂旗斜。",
      "圣藻垂寒露，仙杯落晚霞。",
      "唯应问王母，桃作几时花。"
    ]
  },
  {
    "volume": 96,
    "sequence": 12,
    "title": "洛阳道",
    "author": "沈佺期",
    "content": [
      "九门开洛邑，双阙对河桥。",
      "白日青春道，轩裳半下朝。",
      "乘羊稚子看，拾翠美人娇。",
      "行乐归恒晚，香尘扑地遥。"
    ]
  },
  {
    "volume": 96,
    "sequence": 13,
    "title": "骢马",
    "author": "沈佺期",
    "content": [
      "西北五花骢，来时道向东。",
      "四蹄碧玉片，双眼黄金瞳。",
      "鞍上留明月，嘶间动朔风。",
      "借君驰沛艾，一战取云中。"
    ]
  },
  {
    "volume": 96,
    "sequence": 14,
    "title": "铜雀台（一作宋之问诗）",
    "author": "沈佺期",
    "content": [
      "昔年分鼎地，今日望陵台。",
      "一旦雄图尽，千秋遗令开。",
      "绮罗君不见，歌舞妾空来。",
      "恩共漳河水，东流无重回。"
    ]
  },
  {
    "volume": 96,
    "sequence": 15,
    "title": "长门怨",
    "author": "沈佺期",
    "content": [
      "月皎风泠泠，长门次掖庭。",
      "玉阶闻坠叶，罗幌见飞萤。",
      "清露凝珠缀，流尘下翠屏。",
      "妾心君未察，愁叹剧繁星。"
    ]
  },
  {
    "volume": 96,
    "sequence": 16,
    "title": "巫山高二首（一作宋之问诗）",
    "author": "沈佺期",
    "content": [
      "巫山峰十二，合沓隐昭回。",
      "俯眺琵琶峡，平看云雨台。",
      "古槎天外倚，瀑水日边来。",
      "何忍猿啼夜，荆王枕席开。",
      "神女向高唐，巫山下夕阳。",
      "裴回作行雨，婉娈逐荆王。",
      "电影江前落，雷声峡外长。",
      "霁云无处所，台馆晓苍苍。"
    ]
  },
  {
    "volume": 96,
    "sequence": 17,
    "title": "巫山高",
    "author": "沈佺期",
    "content": [
      "巫山高不极，合沓状奇新。",
      "暗谷疑风雨，阴崖若鬼神。",
      "月明三峡曙，潮满九江春。",
      "为问阳台客，应知入梦人。"
    ]
  },
  {
    "volume": 96,
    "sequence": 18,
    "title": "七夕",
    "author": "沈佺期",
    "content": [
      "秋近雁行稀，天高鹊夜飞。",
      "妆成应懒织，今夕渡河归。",
      "月皎宜穿线，风轻得曝衣。",
      "来时不可觉，神验有光辉。"
    ]
  },
  {
    "volume": 96,
    "sequence": 19,
    "title": "春闺（一本连后杂诗三首作杂诗四首）",
    "author": "沈佺期",
    "content": [
      "铁马三军去，金闺二月还。",
      "边愁离上国，春梦失阳关。",
      "池水琉璃净，园花玳瑁斑。",
      "岁华空自掷，忧思不胜颜。"
    ]
  },
  {
    "volume": 96,
    "sequence": 20,
    "title": "奉和圣制同皇太子游慈恩寺应制",
    "author": "沈佺期",
    "content": [
      "肃肃莲花界，荧荧贝叶宫。",
      "金人来梦里，白马出城中。",
      "涌塔初从地，焚香欲遍空。",
      "天歌应春籥，非是为春风。"
    ]
  },
  {
    "volume": 96,
    "sequence": 21,
    "title": "和洛州康士曹庭芝望月有怀（一作康庭芝或宋之问诗）",
    "author": "沈佺期",
    "content": [
      "天使下西楼，光含万象秋。",
      "台前疑挂镜，帘外似悬钩。",
      "张尹将眉学，班姬取扇俦。",
      "佳期应借问，为报在刀头。"
    ]
  },
  {
    "volume": 96,
    "sequence": 22,
    "title": "寿阳王花烛（一作宋之问诗）",
    "author": "沈佺期",
    "content": [
      "仙媛乘龙夕，天孙捧雁来。",
      "可怜桃李树，更绕凤凰台。",
      "烛送香车入，花临宝扇开。",
      "莫令银箭晓，为尽合欢杯。"
    ]
  },
  {
    "volume": 96,
    "sequence": 23,
    "title": "陇头水",
    "author": "沈佺期",
    "content": [
      "陇山飞落叶，陇雁度寒天。",
      "愁见三秋水，分为两地泉。",
      "西流入羌郡，东下向秦川。",
      "征客重回首，肝肠空自怜。"
    ]
  },
  {
    "volume": 96,
    "sequence": 24,
    "title": "关山月",
    "author": "沈佺期",
    "content": [
      "汉月生辽海，朣胧出半晖。",
      "合昏玄菟郡，中夜白登围。",
      "晕落关山迥，光含霜霰微。",
      "将军听晓角，战马欲南归。"
    ]
  },
  {
    "volume": 96,
    "sequence": 25,
    "title": "折杨柳（一作宋之问诗）",
    "author": "沈佺期",
    "content": [
      "玉窗朝日映，罗帐春风吹。",
      "拭泪攀杨柳，长条踠地垂。",
      "白花飞历乱，黄鸟思参差。",
      "妾自肝肠断，傍人那得知。"
    ]
  },
  {
    "volume": 96,
    "sequence": 26,
    "title": "梅花落（一作宋之问诗）",
    "author": "沈佺期",
    "content": [
      "铁骑几时回，金闺怨早梅。",
      "雪寒花已落，风暖叶应开。",
      "夕逐新春管，香迎小岁杯。",
      "盛时何足贵，书里报轮台。"
    ]
  },
  {
    "volume": 96,
    "sequence": 27,
    "title": "紫骝马",
    "author": "沈佺期",
    "content": [
      "青玉紫骝鞍，骄多影屡盘。",
      "荷君能剪拂，躞蹀喷桑干。",
      "踠足追奔易，长鸣遇赏难。",
      "摐金一万里，霜露不辞寒。"
    ]
  },
  {
    "volume": 96,
    "sequence": 28,
    "title": "上之回",
    "author": "沈佺期",
    "content": [
      "制书下关右，天子问回中。",
      "坛墠经过远，威仪侍从雄。",
      "黄麾摇昼日，青幰曳松风。",
      "回望甘泉道，龙山隐汉宫。"
    ]
  },
  {
    "volume": 96,
    "sequence": 29,
    "title": "王昭君（一作宋之问诗）",
    "author": "沈佺期",
    "content": [
      "非君惜鸾殿，非妾妒蛾眉。",
      "薄命由骄虏，无情是画师。",
      "嫁来胡地日，不并汉宫时。",
      "心苦无聊赖，何堪马上辞。"
    ]
  },
  {
    "volume": 96,
    "sequence": 30,
    "title": "被试出塞",
    "author": "沈佺期",
    "content": [
      "十年通大漠，万里出长平。",
      "寒日生戈剑，阴云拂旆旌。",
      "饥乌啼旧垒，疲马恋空城。",
      "辛苦皋兰北，胡霜损汉兵。"
    ]
  },
  {
    "volume": 96,
    "sequence": 31,
    "title": "牛女（一作宋之问诗）",
    "author": "沈佺期",
    "content": [
      "粉席秋期缓，针楼别怨多。",
      "奔龙争度日，飞鹊乱填河。",
      "失喜先临镜，含羞未解罗。",
      "谁能留夜色，来夕倍还梭。"
    ]
  },
  {
    "volume": 96,
    "sequence": 32,
    "title": "杂诗三首（一本连前春闺作杂诗四首）",
    "author": "沈佺期",
    "content": [
      "落叶惊秋妇，高砧促暝机。",
      "蜘蛛寻月度，萤火傍人飞。",
      "清镜红埃入，孤灯绿焰微。",
      "怨啼能至晓，独自懒缝衣。",
      "妾家临渭北，春梦著辽西。",
      "何苦朝鲜郡，年年事鼓鼙。",
      "燕来红壁语，莺向绿窗啼。",
      "为许长相忆，阑干玉箸齐。",
      "闻道黄龙戍，频年不解兵。",
      "可怜闺里月，长在汉家营。",
      "少妇今春意，良人昨夜情。",
      "谁能将旗鼓，一为取龙城。"
    ]
  },
  {
    "volume": 96,
    "sequence": 33,
    "title": "剪彩",
    "author": "沈佺期",
    "content": [
      "宫女怜芳树，裁花竞早荣。",
      "寒依刀尺尽，春向绮罗生。",
      "弱蒂盘丝发，香蕤结素成。",
      "纤枝幸不弃，长就玉阶倾。"
    ]
  },
  {
    "volume": 96,
    "sequence": 34,
    "title": "和中书侍郎杨再思春夜宿直",
    "author": "沈佺期",
    "content": [
      "西禁青春满，南端皓月微。",
      "千庐宵驾合，五夜晓钟稀。",
      "星斗横纶阁，天河度琐闱。",
      "烟光章奏里，纷向夕郎飞。"
    ]
  },
  {
    "volume": 96,
    "sequence": 35,
    "title": "和常州崔使君寒食夜",
    "author": "沈佺期",
    "content": [
      "闻道清明近，春闱向夕阑。",
      "行游昼不厌，风物夜宜看。",
      "斗柄更初转，梅香暗里残。",
      "无劳秉华烛，晴月在南端。"
    ]
  },
  {
    "volume": 96,
    "sequence": 36,
    "title": "和崔正谏登秋日早朝",
    "author": "沈佺期",
    "content": [
      "鸡鸣朝谒满，露白禁门秋。",
      "爽气临旌戟，朝光映冕旒。",
      "河宗来献宝，天子命焚裘。",
      "独负池阳议，言从建礼游。"
    ]
  },
  {
    "volume": 96,
    "sequence": 37,
    "title": "答宁处州书（一作答宁处州报赦）",
    "author": "沈佺期",
    "content": [
      "书报天中赦，人从海上闻。",
      "九泉开白日，六翮起青云。",
      "质幸恩先贷，情孤枉未分。",
      "自怜泾渭别，谁与奏明君。"
    ]
  },
  {
    "volume": 96,
    "sequence": 38,
    "title": "李舍人山园送庞邵",
    "author": "沈佺期",
    "content": [
      "符传有光辉，喧喧出帝畿。",
      "东邻借山水，南陌驻骖騑。",
      "握手凉风至，当歌秋日微。",
      "高幨去勿缓，人吏待霜威。"
    ]
  },
  {
    "volume": 96,
    "sequence": 39,
    "title": "送陆侍御馀庆北使",
    "author": "沈佺期",
    "content": [
      "古人贵将命，之子出輶轩。",
      "受委当不辱，随时敢赠言。",
      "朔途际辽海，春思绕轘辕。",
      "安得回白日，留欢尽绿樽。"
    ]
  },
  {
    "volume": 96,
    "sequence": 40,
    "title": "洛州萧司兵谒兄还赴洛成礼",
    "author": "沈佺期",
    "content": [
      "棠棣日光辉，高襟应序归。",
      "来成鸿雁聚，去作凤凰飞。",
      "细草承轻传，惊花惨别衣。",
      "灞亭春有酒，岐路惜芬菲。"
    ]
  },
  {
    "volume": 96,
    "sequence": 41,
    "title": "饯高唐州询",
    "author": "沈佺期",
    "content": [
      "弱冠相知早，中年不见多。",
      "生涯在王事，客鬓各蹉跎。",
      "良守初分岳，嘉声即润河。",
      "还从汉阙下，倾耳听中和。"
    ]
  },
  {
    "volume": 96,
    "sequence": 42,
    "title": "饯唐郎中洛阳令",
    "author": "沈佺期",
    "content": [
      "一台推往妙，三史伫来修。",
      "应宰凫还集，辞郎雉少留。",
      "郊筵乘落景，亭传理残秋。",
      "愿以弦歌暇，芝兰想旧游。"
    ]
  },
  {
    "volume": 96,
    "sequence": 43,
    "title": "乐城白鹤寺",
    "author": "沈佺期",
    "content": [
      "碧海开龙藏，青云起雁堂。",
      "潮声迎法鼓，雨气湿天香。",
      "树接前山暗，溪承瀑水凉。",
      "无言谪居远，清净得空王。"
    ]
  },
  {
    "volume": 96,
    "sequence": 44,
    "title": "游少林寺",
    "author": "沈佺期",
    "content": [
      "长歌游宝地，徙倚对珠林。",
      "雁塔风霜古，龙池岁月深。",
      "绀园澄夕霁，碧殿下秋阴。",
      "归路烟霞晚，山蝉处处吟。"
    ]
  },
  {
    "volume": 96,
    "sequence": 45,
    "title": "岳馆",
    "author": "沈佺期",
    "content": [
      "洞壑仙人馆，孤峰玉女台。",
      "空濛朝气合，窈窕夕阳开。",
      "流涧含轻雨，虚岩应薄雷。",
      "正逢鸾与鹤，歌舞出天来。"
    ]
  },
  {
    "volume": 96,
    "sequence": 46,
    "title": "早发平昌（一作昌平）岛",
    "author": "沈佺期",
    "content": [
      "解缆春风后，鸣榔晓涨前。",
      "阳乌出海树，云雁下江烟。",
      "积气冲长岛，浮光溢大川。",
      "不能怀魏阙，心赏独泠然。"
    ]
  },
  {
    "volume": 96,
    "sequence": 47,
    "title": "夜宿七盘岭",
    "author": "沈佺期",
    "content": [
      "独游千里外，高卧七盘西。",
      "晓月临窗近，天河入户低。",
      "芳春平仲绿，清夜子规啼。",
      "浮客空留听，褒城闻曙鸡。"
    ]
  },
  {
    "volume": 96,
    "sequence": 48,
    "title": "十三四时尝从巫峡过他日偶然有思",
    "author": "沈佺期",
    "content": [
      "小度巫山峡，荆南春欲分。",
      "使君滩上草，神女馆前云。",
      "树悉江中见，猿多天外闻。",
      "别来如梦里，一想一氛氲。"
    ]
  },
  {
    "volume": 96,
    "sequence": 49,
    "title": "初达驩州",
    "author": "沈佺期",
    "content": [
      "自昔闻铜柱，行来向一年。",
      "不知林邑地，犹隔道明天。",
      "雨露何时及，京华若个边。",
      "思君无限泪，堪作日南泉。"
    ]
  },
  {
    "volume": 96,
    "sequence": 50,
    "title": "岭表逢寒食",
    "author": "沈佺期",
    "content": [
      "岭外无寒食，春来不见饧。",
      "洛阳新甲子，何日是清明。",
      "花柳争朝发，轩车满路迎。",
      "帝乡遥可念，肠断报亲情。"
    ]
  },
  {
    "volume": 96,
    "sequence": 51,
    "title": "驩州南亭夜望",
    "author": "沈佺期",
    "content": [
      "昨夜南亭望，分明梦洛中。",
      "室家谁道别，儿女案尝同。",
      "忽觉犹言是，沉思始悟空。",
      "肝肠馀几寸，拭泪坐春风。"
    ]
  },
  {
    "volume": 96,
    "sequence": 52,
    "title": "少游荆湘因有是题",
    "author": "沈佺期",
    "content": [
      "岘北焚蛟浦，巴东射雉田。",
      "岁时宜楚俗，耆旧在襄川。",
      "忆昨经过处，离今二十年。",
      "因君访生死，相识几人全。"
    ]
  },
  {
    "volume": 96,
    "sequence": 53,
    "title": "咸阳览古",
    "author": "沈佺期",
    "content": [
      "咸阳秦帝居，千载坐盈虚。",
      "版筑林光尽，坛场霤听疏。",
      "野桥疑望日，山火类焚书。",
      "唯有骊峰在，空闻厚葬馀。"
    ]
  },
  {
    "volume": 96,
    "sequence": 54,
    "title": "览镜",
    "author": "沈佺期",
    "content": [
      "霏霏日摇蕙，骚骚风洒莲。",
      "时芳固相夺，俗态岂恒坚。",
      "恍忽夜川里，蹉跎朝镜前。",
      "红颜与壮志，太息此流年。"
    ]
  },
  {
    "volume": 96,
    "sequence": 55,
    "title": "题椰子树",
    "author": "沈佺期",
    "content": [
      "日南椰子树，香袅出风尘。",
      "丛生调木首，圆实槟榔身。",
      "玉房九霄露，碧叶四时春。",
      "不及涂林果，移根随汉臣。"
    ]
  },
  {
    "volume": 96,
    "sequence": 56,
    "title": "同狱者叹狱中无燕",
    "author": "沈佺期",
    "content": [
      "何许乘春燕，多知辨夏台。",
      "三时欲并尽，双影未尝来。",
      "食蕊嫌丛棘，衔泥怯死灰。",
      "不如黄雀语，能雪冶长猜。"
    ]
  },
  {
    "volume": 96,
    "sequence": 57,
    "title": "则天门赦改年",
    "author": "沈佺期",
    "content": [
      "圣人宥天下，幽钥动圜狴。",
      "六甲迎黄气，三元降紫泥。",
      "笼僮上西鼓，振迅广阳鸡。",
      "歌舞将金帛，汪洋被远黎。"
    ]
  },
  {
    "volume": 96,
    "sequence": 58,
    "title": "喜赦",
    "author": "沈佺期",
    "content": [
      "去岁投荒客，今春肆眚归。",
      "律通幽谷暖，盆举太阳辉。",
      "喜气迎冤气，青衣报白衣。",
      "还将合浦叶，俱向洛城飞。"
    ]
  },
  {
    "volume": 96,
    "sequence": 59,
    "title": "秦州薛都督挽词",
    "author": "沈佺期",
    "content": [
      "十里绛山幽，千年汾水流。",
      "碑传门客建，剑是故人留。",
      "陇树烟含夕，山门月对秋。",
      "古来钟鼎盛，共尽一蒿丘。"
    ]
  },
  {
    "volume": 96,
    "sequence": 60,
    "title": "天官崔侍郎夫人卢氏挽歌",
    "author": "沈佺期",
    "content": [
      "偕老言何谬，香魂事永违。",
      "潘鱼从此隔，陈凤宛然飞。",
      "埋镜泉中暗，藏镫地下微。",
      "犹凭少君术，仿佛睹容辉。"
    ]
  },
  {
    "volume": 96,
    "sequence": 61,
    "title": "章怀太子靖妃挽词",
    "author": "沈佺期",
    "content": [
      "彤史佳声载，青宫懿范留。",
      "形将鸾镜隐，魂伴凤笙游。",
      "送马嘶残日，新萤落晚秋。",
      "不知蒿里曙，空见陇云愁。"
    ]
  },
  {
    "volume": 96,
    "sequence": 62,
    "title": "奉和立春游苑迎春",
    "author": "沈佺期",
    "content": [
      "东郊暂转迎春仗，上苑初飞行庆杯。",
      "风射蛟冰千片断，气冲鱼钥九关开。",
      "林中觅草才生蕙，殿里争花并是梅。",
      "歌吹衔恩归路晚，栖乌半下凤城来。"
    ]
  },
  {
    "volume": 96,
    "sequence": 63,
    "title": "人日重宴大明宫赐彩缕人胜应制",
    "author": "沈佺期",
    "content": [
      "拂旦鸡鸣仙卫陈，凭高龙首帝城春。",
      "千官黼帐杯前寿，百福香奁胜里人。",
      "山鸟初来犹怯啭，林花未发已偷新。",
      "天文正应韶光转，设报悬知用此辰。"
    ]
  },
  {
    "volume": 96,
    "sequence": 64,
    "title": "奉和春初幸太平公主南庄应制",
    "author": "沈佺期",
    "content": [
      "主家山第早春归，御辇春游绕翠微。",
      "买地铺金曾作埒，寻河取石旧支机。",
      "云间树色千花满，竹里泉声百道飞。",
      "自有神仙鸣凤曲，并将歌舞报恩晖。"
    ]
  },
  {
    "volume": 96,
    "sequence": 65,
    "title": "奉和春日幸望春宫应制",
    "author": "沈佺期",
    "content": [
      "芳郊绿野散春晴，复道离宫烟雾生。",
      "杨柳千条花欲绽，葡萄百丈蔓初萦。",
      "林香酒气元相入，鸟啭歌声各自成。",
      "定是风光牵宿醉，来晨复得幸昆明。"
    ]
  },
  {
    "volume": 96,
    "sequence": 66,
    "title": "侍宴安乐公主新宅应制",
    "author": "沈佺期",
    "content": [
      "皇家贵主好神仙，别业初开云汉边。",
      "山出尽如鸣凤岭，池成不让饮龙川。",
      "妆楼翠幌教春住，舞阁金铺借日悬。",
      "敬从乘舆来此地，称觞献寿乐钧天。"
    ]
  },
  {
    "volume": 96,
    "sequence": 67,
    "title": "龙池篇（唐享龙池乐章第三章）",
    "author": "沈佺期",
    "content": [
      "龙池跃龙龙已飞，龙德先天天不违。",
      "池开天汉分黄道，龙向天门入紫微。",
      "邸第楼台多气色，君王凫雁有光辉。",
      "为报寰中百川水，来朝此地莫东归。"
    ]
  },
  {
    "volume": 96,
    "sequence": 68,
    "title": "兴庆池侍宴应制",
    "author": "沈佺期",
    "content": [
      "碧水澄潭映远空，紫云香驾御微风。",
      "汉家城阙疑天上，秦地山川似镜中。",
      "向浦回舟萍已绿，分林蔽殿槿初红。",
      "古来徒羡横汾赏，今日宸游圣藻雄。"
    ]
  },
  {
    "volume": 96,
    "sequence": 69,
    "title": "从幸香山寺应制",
    "author": "沈佺期",
    "content": [
      "南山奕奕通丹禁，北阙峨峨连翠云。",
      "岭上楼台千地起，城中钟鼓四天闻。",
      "旃檀晓阁金舆度，鹦鹉晴林采眊分。",
      "愿以醍醐参圣酒，还将祇苑当秋汾。"
    ]
  },
  {
    "volume": 96,
    "sequence": 70,
    "title": "红楼院应制（一作僧广宣诗）",
    "author": "沈佺期",
    "content": [
      "红楼疑见白毫光，寺逼宸居福盛唐。",
      "支遁爱山情谩切，昙摩泛海路空长。",
      "经声夜息闻天语，炉气晨飘接御香。",
      "谁谓此中难可到，自怜深院得徊翔。"
    ]
  },
  {
    "volume": 96,
    "sequence": 71,
    "title": "再入道场纪事应制（一作僧广宣诗）",
    "author": "沈佺期",
    "content": [
      "南方归去再生天，内殿今年异昔年。",
      "见辟乾坤新定位，看题日月更高悬。",
      "行随香辇登仙路，坐近炉烟讲法筵。",
      "自喜恩深陪侍从，两朝长在圣人前。"
    ]
  },
  {
    "volume": 96,
    "sequence": 72,
    "title": "嵩山石淙侍宴应制",
    "author": "沈佺期",
    "content": [
      "金舆旦下绿云衢，彩殿晴临碧涧隅。",
      "溪水泠泠杂行漏，山烟片片绕香炉。",
      "仙人六膳调神鼎，玉女三浆捧帝壶。",
      "自惜汾阳纡道驾，无如太室览真图。"
    ]
  },
  {
    "volume": 96,
    "sequence": 73,
    "title": "古意呈补阙乔知之（一作古意，又作独不见）",
    "author": "沈佺期",
    "content": [
      "卢家少妇郁金堂，海燕双栖玳瑁梁。",
      "九月寒砧催木叶，十年征戍忆辽阳。",
      "白狼河北音书断，丹凤城南秋夜长。",
      "谁谓含愁独不见，更教明月照流黄。"
    ]
  },
  {
    "volume": 96,
    "sequence": 74,
    "title": "遥同杜员外审言过岭",
    "author": "沈佺期",
    "content": [
      "天长地阔岭头分，去国离家见白云。",
      "洛浦风光何所似，崇山瘴疠不堪闻。",
      "南浮涨海人何处，北望衡阳雁几群。",
      "两地江山万馀里，何时重谒圣明君。"
    ]
  },
  {
    "volume": 96,
    "sequence": 75,
    "title": "和上巳连寒食有怀京洛",
    "author": "沈佺期",
    "content": [
      "天津御柳碧遥遥，轩骑相从半下朝。",
      "行乐光辉寒食借，太平歌舞晚春饶。",
      "红妆楼下东回辇，青草洲边南渡桥。",
      "坐见司空扫西第，看君侍从落花朝。"
    ]
  },
  {
    "volume": 96,
    "sequence": 76,
    "title": "陪幸太平公主南庄诗（一作苏颋诗）",
    "author": "沈佺期",
    "content": [
      "主第山门起灞川，宸游风景入初年。",
      "凤凰楼下交天仗，乌鹊桥头敞御筵。",
      "往往花间逢彩石，时时竹里见红泉。",
      "今朝扈跸平阳馆，不羡乘槎云汉边。"
    ]
  },
  {
    "volume": 96,
    "sequence": 77,
    "title": "守岁应制",
    "author": "沈佺期",
    "content": [
      "南渡轻冰解渭桥，东方树色起招摇。",
      "天子迎春取今夜，王公献寿用明朝。",
      "殿上灯人争烈火，宫中侲子乱驱妖。",
      "宜将岁酒调神药，圣祚千春万国朝。"
    ]
  }
]