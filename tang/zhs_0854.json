[
  {
    "volume": 854,
    "sequence": 1,
    "title": "初月",
    "author": "杜光庭",
    "content": [
      "始看东上又西浮，圆缺何曾得自由。",
      "照物不能长似镜，当天多是曲如钩。",
      "定无列宿敢争耀，好伴晴河相映流。",
      "直使奔波急于箭，只应白尽世间头。"
    ]
  },
  {
    "volume": 854,
    "sequence": 2,
    "title": "题仙居观",
    "author": "杜光庭",
    "content": [
      "往岁真人朝玉皇，四真三代住繁阳。",
      "初开九鼎丹华熟，继蹑五云天路长。",
      "烟锁翠岚迷旧隐，池凝寒镜贮秋光。",
      "时从白鹿岩前往，应许潜通不死乡。"
    ]
  },
  {
    "volume": 854,
    "sequence": 3,
    "title": "题鸿都观",
    "author": "杜光庭",
    "content": [
      "亡吴霸越已功全，深隐云林始学仙。",
      "鸾鹤自飘三蜀驾，波涛犹忆五湖船。",
      "双溪夜月明寒玉，众岭秋空敛翠烟。",
      "也有扁舟归去兴，故乡东望思悠然。"
    ]
  },
  {
    "volume": 854,
    "sequence": 4,
    "title": "题都庆观",
    "author": "杜光庭",
    "content": [
      "三仙一一驾红鸾，仙去云闲绕古坛。",
      "炼药旧台空处所，挂衣乔木两摧残。",
      "清风岭接猿声近，白石溪涵水影寒。",
      "二十四峰皆古隐，振缨长往亦何难。"
    ]
  },
  {
    "volume": 854,
    "sequence": 5,
    "title": "赠将军",
    "author": "杜光庭",
    "content": [
      "□□□□□□□，□□□□□□□。",
      "八表顺风惊雨露，四溟随剑息波涛。",
      "手扶北极鸿图永，云卷长天圣日高。",
      "未会汉家青史上，韩彭何处有功劳。"
    ]
  },
  {
    "volume": 854,
    "sequence": 6,
    "title": "题鹤鸣山",
    "author": "杜光庭",
    "content": [
      "五气云龙下泰清，三天真客已功成。",
      "人间回首山川小，天上凌云剑佩轻。",
      "花拥石坛何寂寞，草平辙迹自分明。",
      "鹿裘高士如相遇，不待岩前鹤有声。"
    ]
  },
  {
    "volume": 854,
    "sequence": 7,
    "title": "题空明洞",
    "author": "杜光庭",
    "content": [
      "窅然灵岫五云深，落翮标名振古今。",
      "芝朮迎风香馥馥，松柽蔽日影森森。",
      "从师只拟寻司马，访道终期谒奉林。",
      "欲问空明奇胜处，地藏方石恰如金。"
    ]
  },
  {
    "volume": 854,
    "sequence": 8,
    "title": "题北平沼",
    "author": "杜光庭",
    "content": [
      "桐柏真人曾此居，焚香厓下诵灵书。",
      "朝回时宴三山客，涧尽闲飞五色鱼。",
      "天柱一峰凝碧玉，神灯千点散红蕖。",
      "宝芝常在知谁得，好驾金蟾入太虚。"
    ]
  },
  {
    "volume": 854,
    "sequence": 9,
    "title": "题平盖沼",
    "author": "杜光庭",
    "content": [
      "势压长江空八阵，吴都仙客此修真。",
      "寒江向晚波涛急，深洞无风草木春。",
      "江上玉人应可见，洞中仙鹿已来驯。",
      "龙车凤辇非难遇，只要尘心早出尘。"
    ]
  },
  {
    "volume": 854,
    "sequence": 10,
    "title": "题本竹观",
    "author": "杜光庭",
    "content": [
      "楼阁层层冠此山，雕轩朱槛一跻攀。",
      "碑刊古篆龙蛇动，洞接诸天日月闲。",
      "帝子影堂香漠漠，真人丹涧水潺潺。",
      "扫空双竹今何在，只恐投波去不还。"
    ]
  },
  {
    "volume": 854,
    "sequence": 11,
    "title": "题福唐观二首",
    "author": "杜光庭",
    "content": [
      "盘空蹑翠到山巅，竹殿云楼势逼天。",
      "古洞草深微有路，旧碑文灭不知年。",
      "八州物象通檐外，万里烟霞在目前。",
      "自是人间轻举地，何须蓬岛访真仙。",
      "曾随云水此山游，行尽层峰更上楼。",
      "九月登临须有意，七年岐路亦堪愁。",
      "树红树碧高低影，烟淡烟浓远近秋。",
      "暂熟炉香不须去，伫陪天仗入神州。"
    ]
  },
  {
    "volume": 854,
    "sequence": 12,
    "title": "题莫公台",
    "author": "杜光庭",
    "content": [
      "奇绝巍台峙浊流，古来人号小瀛洲。",
      "路通霄汉云迷晚，洞隐鱼龙月浸秋。",
      "举首摘星河有浪，自天图画笔无钩。",
      "将军悟却希夷诀，赢得清名万古流。"
    ]
  },
  {
    "volume": 854,
    "sequence": 13,
    "title": "读书台",
    "author": "杜光庭",
    "content": [
      "山中犹有读书台，风扫晴岚画障开。",
      "华月冰壶依旧在，青莲居士几时来。"
    ]
  },
  {
    "volume": 854,
    "sequence": 14,
    "title": "赠人",
    "author": "杜光庭",
    "content": [
      "静神凝思仰青冥，此夕长天降瑞星。",
      "海上昨闻鹏羽翼，人间初见鹤仪形。"
    ]
  },
  {
    "volume": 854,
    "sequence": 15,
    "title": "赠蜀州刺史",
    "author": "杜光庭",
    "content": [
      "再扶日月归行殿，却领山河镇梦刀。",
      "从此雄名压寰海，八溟争敢起波涛。"
    ]
  },
  {
    "volume": 854,
    "sequence": 16,
    "title": "题剑门",
    "author": "杜光庭",
    "content": [
      "谁运乾坤陶冶功，铸为双剑倚苍穹。",
      "题诗曾驻三天驾，碍日长含八海风。"
    ]
  },
  {
    "volume": 854,
    "sequence": 17,
    "title": "题龙鹄山",
    "author": "杜光庭",
    "content": [
      "抽得闲身伴瘦筇，乱敲青碧唤蛟龙。",
      "道人扫径收松子，缺月初圆天柱峰。"
    ]
  },
  {
    "volume": 854,
    "sequence": 18,
    "title": "富贵曲（一作郑遨诗）",
    "author": "杜光庭",
    "content": [
      "美人梳洗时，满头间珠翠。",
      "岂知两片云，戴却数乡税。"
    ]
  },
  {
    "volume": 854,
    "sequence": 19,
    "title": "咏西施（一作郑遨诗）",
    "author": "杜光庭",
    "content": [
      "素面已云妖，更著花钿饰。",
      "脸横一寸波，浸破吴王国。"
    ]
  },
  {
    "volume": 854,
    "sequence": 20,
    "title": "伤时（一作郑遨诗）",
    "author": "杜光庭",
    "content": [
      "帆力劈开沧海浪，马蹄踏破乱山青。",
      "浮名浮利过于酒，醉得人心死不醒。"
    ]
  },
  {
    "volume": 854,
    "sequence": 21,
    "title": "题霍山秦尊师（一作郑遨诗）",
    "author": "杜光庭",
    "content": [
      "老鹤玄猿伴采芝，有时长叹独移时。",
      "翠娥红粉婵娟剑，杀尽世人人不知。"
    ]
  },
  {
    "volume": 854,
    "sequence": 22,
    "title": "偶题（一作郑遨诗）",
    "author": "杜光庭",
    "content": [
      "似鹤如云一个身，不忧家国不忧贫。",
      "拟将枕上日高睡，卖与世间荣贵人。"
    ]
  },
  {
    "volume": 854,
    "sequence": 23,
    "title": "思山咏（一作郑遨诗）",
    "author": "杜光庭",
    "content": [
      "因卖丹砂下白云，鹿裘惟惹九衢尘。",
      "不如将耳入山去，万是千非愁杀人。"
    ]
  },
  {
    "volume": 854,
    "sequence": 24,
    "title": "景福中作（一作郑遨诗）",
    "author": "杜光庭",
    "content": [
      "闷见戈鋋匝四溟，恨无奇策救生灵。",
      "如何饮酒得长醉，直到太平时节醒。"
    ]
  },
  {
    "volume": 854,
    "sequence": 25,
    "title": "招友人游春（一作郑遨诗）",
    "author": "杜光庭",
    "content": [
      "难把长绳系日乌，芳时偷取醉功夫。",
      "任堆金璧磨星斗，买得花枝不老无。"
    ]
  },
  {
    "volume": 854,
    "sequence": 26,
    "title": "山居三首（一作郑遨诗）",
    "author": "杜光庭",
    "content": [
      "闷见有人寻，移庵更入深。",
      "落花流涧水，明月照松林。",
      "醉劝头陀酒，闲教孺子吟。",
      "身同云外鹤，断得世尘侵。",
      "冥心栖太室，散发浸流泉。",
      "采柏时逢麝，看云忽见仙。",
      "夏狂冲雨戏，春醉戴花眠。",
      "绝顶登云望，东都一点烟。",
      "不求朝野知，卧见岁华移。",
      "采药归侵夜，听松饭过时。",
      "荷竿寻水钓，背局上岩棋。",
      "祭庙人来说，中原正乱离。"
    ]
  },
  {
    "volume": 854,
    "sequence": 27,
    "title": "纪道德",
    "author": "杜光庭",
    "content": [
      "道，德。",
      "清虚，玄默。",
      "生帝先，为圣则。",
      "听之不闻，抟之不得。",
      "至德本无为，人中多自惑。",
      "在洗心而息虑，亦知白而守黑。",
      "百姓日用而不知，上士勤行而必克。",
      "既鼓铸于乾坤品物，信充仞乎东西南北。",
      "三皇高拱兮任以自然，五帝垂衣兮修之不忒。",
      "以心体之者为四海之主，以身弯之者为万夫之特。",
      "有皓齿青娥者为伐命之斧，蕴奇谋广智者为盗国之贼。",
      "曾未若轩后顺风兮清静自化，曾未若皋陶迈种兮温恭允塞。",
      "故可以越圆清方浊兮不始不终，何止乎居九流五常兮理家理国。",
      "岂不闻乎天地于道德也无以清宁，岂不闻乎道德于天地也有逾绳墨。",
      "语不云乎仲尼有言朝闻道夕死可矣，所以垂万古历百王不敢离之于顷刻。"
    ]
  },
  {
    "volume": 854,
    "sequence": 28,
    "title": "怀古今",
    "author": "杜光庭",
    "content": [
      "古，今。",
      "感事，伤心。",
      "惊得丧，叹浮沈。",
      "风驱寒暑，川注光阴。",
      "始衒朱颜丽，俄悲白发侵。",
      "嗟四豪之不返，痛七贵以难寻。",
      "夸父兴怀于落照，田文起怨于鸣琴。",
      "雁足凄凉兮传恨绪，凤台寂寞兮有遗音。",
      "朔漠幽囚兮天长地久，潇湘隔别兮水阔烟深。",
      "谁能绝圣韬贤餐芝饵术，谁能含光遁世炼石烧金。",
      "君不见屈大夫纫兰而发谏，君不见贾太傅忌鵩而愁吟。",
      "君不见四皓避秦峨峨恋商岭，君不见二疏辞汉飘飘归故林。",
      "胡为乎冒进贪名践危途与倾辙，胡为乎怙权恃宠顾华饰与雕簪。",
      "吾所以思抗迹忘机用虚无为师范，吾所以思去奢灭欲保道德为规箴。",
      "不能劳神效苏子张生兮于时而纵辩，不能劳神效杨朱墨翟兮挥涕以沾襟。"
    ]
  },
  {
    "volume": 854,
    "sequence": 29,
    "title": "句",
    "author": "杜光庭",
    "content": [
      "铜壶滴滴禁漏起，三十六宫争卷帘。",
      "，斜阳古岸归鸦晚，红蓼低沙宿雁愁。",
      "霜雕曲径寒芜白，雁下遥村落照黄。",
      "恩威欲寄黄丞相，仁信先闻郭细侯。",
      "兵气此时来世上，文星今日到人间。",
      "降因天下思姚宋，出为儒门继孔颜。",
      "丹灶河车休矻矻，蚌胎龟息且绵绵。",
      "驭景必能趋日域，骑箕终拟蹑星躔。",
      "返朴还淳皆至理，遗形忘性尽真铨。"
    ]
  }
]