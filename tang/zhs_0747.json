[
  {
    "volume": 747,
    "sequence": 1,
    "title": "春日作",
    "author": "李中",
    "content": [
      "和气来无象，物情还暗新。",
      "乾坤一夕雨，草木万方春。",
      "染水烟光媚，催花鸟语频。",
      "高台旷望处，歌咏属诗人。"
    ]
  },
  {
    "volume": 747,
    "sequence": 2,
    "title": "寒江暮泊寄左偃",
    "author": "李中",
    "content": [
      "维舟芦荻岸，离恨若为宽。",
      "烟火人家远，汀洲暮雨寒。",
      "天涯孤梦去，篷底一灯残。",
      "不是凭骚雅，相思写亦难。"
    ]
  },
  {
    "volume": 747,
    "sequence": 3,
    "title": "喜春雨有寄",
    "author": "李中",
    "content": [
      "青春终日雨，公子莫思晴。",
      "任阻西园会，且观南亩耕。",
      "最怜滋垄麦，不恨湿林莺。",
      "父老应相贺，丰年兆已成。"
    ]
  },
  {
    "volume": 747,
    "sequence": 4,
    "title": "魏夫人坛",
    "author": "李中",
    "content": [
      "仙坛遗迹在，苔合落花明。",
      "绛节何年返，白云终日生。",
      "旋新芳草色，依旧偃松声。",
      "欲问希夷事，音尘隔上清。"
    ]
  },
  {
    "volume": 747,
    "sequence": 5,
    "title": "访洞神宫邵道者不遇",
    "author": "李中",
    "content": [
      "闲来仙观问希夷，云满星坛水满池。",
      "羽客不知何处去，洞前花落立多时。"
    ]
  },
  {
    "volume": 747,
    "sequence": 6,
    "title": "寄赠致仕沈彬郎中",
    "author": "李中",
    "content": [
      "鹤氅换朝服，逍遥云水乡。",
      "有时乘一叶，载酒入三湘。",
      "尘梦年来息，诗魔老亦狂。",
      "莼羹与鲈脍，秋兴最宜长。"
    ]
  },
  {
    "volume": 747,
    "sequence": 7,
    "title": "赠别",
    "author": "李中",
    "content": [
      "行杯酌罢歌声歇，不觉前汀月又生。",
      "自是离人魂易断，落花芳草本无情。"
    ]
  },
  {
    "volume": 747,
    "sequence": 8,
    "title": "送刘恭游庐山兼寄令上人",
    "author": "李中",
    "content": [
      "松桂烟霞蔽梵宫，诗流闲去访支公。",
      "石堂磬断相逢夜，五老月生溪影空。"
    ]
  },
  {
    "volume": 747,
    "sequence": 9,
    "title": "宿庐山白云峰重道者院",
    "author": "李中",
    "content": [
      "绝顶松堂喜暂游，一宵玄论接浮丘。",
      "云开碧落星河近，月出沧溟世界秋。",
      "尘里年光何急急，梦中强弱自悠悠。",
      "他时书剑酬恩了，愿逐鸾车看十洲。"
    ]
  },
  {
    "volume": 747,
    "sequence": 10,
    "title": "海上从事秋日书怀",
    "author": "李中",
    "content": [
      "悠悠旅宦役尘埃，旧业那堪信未回。",
      "千里梦随残月断，一声蝉送早秋来。",
      "壶倾浊酒终难醉，匣锁青萍久不开。",
      "唯有搜吟遣怀抱，凉风时复上高台。"
    ]
  },
  {
    "volume": 747,
    "sequence": 11,
    "title": "访蔡文庆处士留题",
    "author": "李中",
    "content": [
      "幽人栖息处，一到涤尘心。",
      "藓色花阴阔，棋声竹径深。",
      "篱根眠野鹿，池面戏江禽。",
      "多谢相留宿，开樽拂素琴。"
    ]
  },
  {
    "volume": 747,
    "sequence": 12,
    "title": "寄庐岳鉴上人",
    "author": "李中",
    "content": [
      "岳寺栖瓶锡，常人亲亦难。",
      "病披青衲重，晚剃白髭寒。",
      "烘壁茶烟暗，填沟木叶干。",
      "昔年皆礼谒，频到碧云端。"
    ]
  },
  {
    "volume": 747,
    "sequence": 13,
    "title": "书小斋壁",
    "author": "李中",
    "content": [
      "其谁肯见寻，冷淡少知音。",
      "尘土侵闲榻，烟波隔故林。",
      "竹风醒晚醉，窗月伴秋吟。",
      "道在唯求己，明时岂陆沈。"
    ]
  },
  {
    "volume": 747,
    "sequence": 14,
    "title": "怀王道者",
    "author": "李中",
    "content": [
      "闲思王道者，逸格世难群。",
      "何处眠青嶂，从来爱白云。",
      "酒沽应独醉，药熟许谁分。",
      "正作趋名计，如何得见君。"
    ]
  },
  {
    "volume": 747,
    "sequence": 15,
    "title": "桃花",
    "author": "李中",
    "content": [
      "只应红杏是知音，灼灼偏宜间竹阴。",
      "几树半开金谷晓，一溪齐绽武陵深。",
      "艳舒百叶时皆重，子熟千年事莫寻。",
      "谁步宋墙明月下，好香和影上衣襟。"
    ]
  },
  {
    "volume": 747,
    "sequence": 16,
    "title": "思旧游有感",
    "author": "李中",
    "content": [
      "长忆衔杯处，酕醄尚未阑。",
      "江南正烟雨，楼上恰春寒。",
      "好树藏莺密，平芜彻野宽。",
      "如今无处觅，音信隔波澜。"
    ]
  },
  {
    "volume": 747,
    "sequence": 17,
    "title": "依韵和智谦上人送李相公赴昭武军",
    "author": "李中",
    "content": [
      "暂别庙堂上，雄藩去豁情。",
      "秋风生雁渚，晚雾湿龙旌。",
      "吟里过侯服，梦中归帝城。",
      "下车军庶乐，千里月华清。"
    ]
  },
  {
    "volume": 747,
    "sequence": 18,
    "title": "姑苏怀古",
    "author": "李中",
    "content": [
      "阖闾兴霸日，繁盛复风流。",
      "歌舞一场梦，烟波千古愁。",
      "樵人归野径，渔笛起扁舟。",
      "触目牵伤感，将行又驻留。",
      "苏台踪迹在，旷望向江滨。",
      "往事谁堪问，连空草自春。",
      "花疑西子脸，涛想伍胥神。",
      "吟尽情难尽，斜阳照路尘。"
    ]
  },
  {
    "volume": 747,
    "sequence": 19,
    "title": "赠史虚白",
    "author": "李中",
    "content": [
      "致主嘉谋尚未伸，慨然深志与谁论。",
      "唤回古意琴开匣，陶出真情酒满樽。",
      "明月过溪吟钓艇，落花堆席睡僧轩。",
      "九重梦卜时终在，莫向深云独闭门。"
    ]
  },
  {
    "volume": 747,
    "sequence": 20,
    "title": "赠蒯亮处士",
    "author": "李中",
    "content": [
      "著得新书义更幽，负琴何处不遨游。",
      "玄宫寄宿月华冷，羽客伴吟松韵秋。",
      "满户烟霞思紫阁，一帆风雨忆沧洲。",
      "吾君侧席求贤切，未可悬瓢枕碧流。"
    ]
  },
  {
    "volume": 747,
    "sequence": 21,
    "title": "春夕偶作",
    "author": "李中",
    "content": [
      "早是春愁触目生，那堪春夕酒初醒。",
      "贯珠声罢人归去，半落桃花月在庭。"
    ]
  },
  {
    "volume": 747,
    "sequence": 22,
    "title": "子规",
    "author": "李中",
    "content": [
      "暮春滴血一声声，花落年年不忍听。",
      "带月莫啼江畔树，酒醒游子在离亭。"
    ]
  },
  {
    "volume": 747,
    "sequence": 23,
    "title": "书王秀才壁",
    "author": "李中",
    "content": [
      "茅舍何寥落，门庭长绿芜。",
      "贫来卖书剑，病起忆江湖。",
      "对枕暮山碧，伴吟凉月孤。",
      "前贤多晚达，莫叹有霜须。"
    ]
  },
  {
    "volume": 747,
    "sequence": 24,
    "title": "春日途中作",
    "author": "李中",
    "content": [
      "干禄趋名者，迢迢别故林。",
      "春风短亭路，芳草异乡心。",
      "雨过江山出，莺啼村落深。",
      "未知将雅道，何处谢知音。"
    ]
  },
  {
    "volume": 747,
    "sequence": 25,
    "title": "依韵和蠡泽王去微秀才见寄",
    "author": "李中",
    "content": [
      "咫尺风骚客，难谐面继酬。",
      "相思对烟雨，一雁下汀洲。",
      "花影谁家坞，笛声何处楼。",
      "支筇朗吟罢，搔首独迟留。"
    ]
  },
  {
    "volume": 747,
    "sequence": 26,
    "title": "送孙孔二秀才游庐山",
    "author": "李中",
    "content": [
      "庐山多胜景，偏称二君游。",
      "松径苍苔合，花阴碧涧流。",
      "倾壶同坐石，搜句共登楼。",
      "莫学天台客，逢山即驻留。"
    ]
  },
  {
    "volume": 747,
    "sequence": 27,
    "title": "春日野望怀故人",
    "author": "李中",
    "content": [
      "野外登临望，苍苍烟景昏。",
      "暖风医病草，甘雨洗荒村。",
      "云散天边野，潮回岛上痕。",
      "故人不可见，倚杖役吟魂。"
    ]
  },
  {
    "volume": 747,
    "sequence": 28,
    "title": "游玄真观",
    "author": "李中",
    "content": [
      "闲吟游古观，静虑相神仙。",
      "上景非难度，阴功不易全。",
      "醮坛松作盖，丹井藓成钱。",
      "浩浩红尘里，谁来叩自然。"
    ]
  },
  {
    "volume": 747,
    "sequence": 29,
    "title": "剑客",
    "author": "李中",
    "content": [
      "恩酬期必报，岂是辄轻生。",
      "神剑冲霄去，谁为平不平。"
    ]
  },
  {
    "volume": 747,
    "sequence": 30,
    "title": "鹤",
    "author": "李中",
    "content": [
      "警露精神异，冲天羽翼新。",
      "千年一归日，谁识令威身。"
    ]
  },
  {
    "volume": 747,
    "sequence": 31,
    "title": "送致仕沈彬郎中游茅山",
    "author": "李中",
    "content": [
      "挂却朝冠披鹤氅，羽人相伴恣遨游。",
      "忽因风月思茅岭，便挈琴樽上叶舟。",
      "野寺宿时魂梦冷，海门吟处水云秋。",
      "华阳洞府年光永，莫向仙乡拟驻留。"
    ]
  },
  {
    "volume": 747,
    "sequence": 32,
    "title": "题庐山东寺远大师影堂",
    "author": "李中",
    "content": [
      "远公遗迹在东林，往事名存动苦吟。",
      "杉桧已依灵塔老，烟霞空锁影堂深。",
      "入帘轻吹催香印，落石幽泉杂磬音。",
      "十八贤人消息断，莲池千载月沈沈。"
    ]
  },
  {
    "volume": 747,
    "sequence": 33,
    "title": "庭苇",
    "author": "李中",
    "content": [
      "品格清于竹，诗家景最幽。",
      "从栽向池沼，长似在汀洲。",
      "玩好招溪叟，栖堪待野鸥。",
      "影疏当夕照，花乱正深秋。",
      "韵细堪清耳，根牢好系舟。",
      "故溪高岸上，冷淡有谁游。"
    ]
  },
  {
    "volume": 747,
    "sequence": 34,
    "title": "寄左偃",
    "author": "李中",
    "content": [
      "每病风骚路，荒凉人莫游。",
      "惟君还似我，成癖未能休。",
      "舍寐缘孤月，忘形为九秋。",
      "垂名如不朽，那恨雪生头。"
    ]
  },
  {
    "volume": 747,
    "sequence": 35,
    "title": "宿山店书怀寄东林令图上人",
    "author": "李中",
    "content": [
      "一宿山前店，旅情安可穷。",
      "猿声乡梦后，月影竹窗中。",
      "南楚征途阔，东吴旧业空。",
      "虎溪莲社客，应笑此飘蓬。"
    ]
  },
  {
    "volume": 747,
    "sequence": 36,
    "title": "途中闻子规",
    "author": "李中",
    "content": [
      "春残杜宇愁，越客思悠悠。",
      "雨歇孤村里，花飞远水头。",
      "微风声渐咽，高树血应流。",
      "因此频回首，家山隔几州。"
    ]
  },
  {
    "volume": 747,
    "sequence": 37,
    "title": "春日书怀",
    "author": "李中",
    "content": [
      "千峰雪尽鸟声春，日永孤吟野水滨。",
      "霄汉路岐升未得，花时空拂满衣尘。"
    ]
  },
  {
    "volume": 747,
    "sequence": 38,
    "title": "所思代人",
    "author": "李中",
    "content": [
      "巫峡云深湘水遥，更无消息梦空劳。",
      "梦回深夜不成寐，起立闲庭花月高。"
    ]
  },
  {
    "volume": 747,
    "sequence": 39,
    "title": "春晚过明氏闲居",
    "author": "李中",
    "content": [
      "寥寥陋巷独扃门，自乐清虚不厌贫。",
      "数局棋中消永日，一樽酒里送残春。",
      "雨催绿藓铺三径，风送飞花入四邻。",
      "羡尔朗吟无外事，沧洲何必去垂纶。"
    ]
  },
  {
    "volume": 747,
    "sequence": 40,
    "title": "赠重安寂道者",
    "author": "李中",
    "content": [
      "寒松肌骨鹤心情，混俗陶陶隐姓名。",
      "白发只闻悲短景，红尘谁解信长生。",
      "壶中日月存心近，岛外烟霞入梦清。",
      "每许相亲应计分，琴余常见话蓬瀛。"
    ]
  },
  {
    "volume": 747,
    "sequence": 41,
    "title": "江边吟",
    "author": "李中",
    "content": [
      "风暖汀洲吟兴生，远山如画雨新晴。",
      "残阳影里水东注，芳草烟中人独行。",
      "闪闪酒帘招醉客，深深绿树隐啼莺。",
      "盘桓渔舍忘归去，云静高空月又明。"
    ]
  },
  {
    "volume": 747,
    "sequence": 42,
    "title": "献张义方常侍",
    "author": "李中",
    "content": [
      "雄飞看是逼岩廊，逸思常闻不暂忘。",
      "公署静眠思水石，古屏闲展看潇湘。",
      "老来酒病虽然减，秋杪诗魔更是狂。",
      "乘兴有时招羽客，横琴移月启茅堂。"
    ]
  },
  {
    "volume": 747,
    "sequence": 43,
    "title": "赠永真杜翱少府",
    "author": "李中",
    "content": [
      "蓝袍竹简佐琴堂，县僻人稀觉日长。",
      "爱静不嫌官况冷，苦吟从听鬓毛苍。",
      "闲寻野寺听秋水，寄睡僧窗到夕阳。",
      "骞翥会应霄汉去，渔竿休更恋沧浪。"
    ]
  },
  {
    "volume": 747,
    "sequence": 44,
    "title": "献中书韩舍人",
    "author": "李中",
    "content": [
      "丹墀朝退后，静院即冥搜。",
      "尽日卷帘坐，前峰当槛秋。",
      "烹茶留野客，展画看沧洲。",
      "见说东林夜，寻常秉烛游。"
    ]
  },
  {
    "volume": 747,
    "sequence": 45,
    "title": "献徐舍人",
    "author": "李中",
    "content": [
      "清名喧四海，何止并南金。",
      "奥学群英伏，多才万乘钦。",
      "秩参金殿峻，步历紫微深。",
      "顾问承中旨，丝纶演帝心。",
      "褒雄饶义路，贾马避词林。",
      "下直无他事，开门对远岑。",
      "轩窗来晚吹，池沼歇秋霖。",
      "藓点生棋石，茶烟过竹阴。",
      "希夷元已达，躁竞岂能侵。",
      "羽客闲陪饮，诗人伴静吟。",
      "自惭为滞物，多幸辱虚襟。",
      "此日重遭遇，心期出陆沈。"
    ]
  },
  {
    "volume": 747,
    "sequence": 46,
    "title": "新秋有感",
    "author": "李中",
    "content": [
      "门巷凉秋至，高梧一叶惊。",
      "渐添衾簟爽，顿觉梦魂清。",
      "暗促莲开艳，乍催蝉发声。",
      "雨降炎气减，竹引冷烟生。",
      "戍客添归思，行人怯远程。",
      "未逢征雁下，渐听夜砧鸣。",
      "张翰思鲈兴，班姬咏扇情。",
      "音尘两难问，蛩砌月空明。"
    ]
  },
  {
    "volume": 747,
    "sequence": 47,
    "title": "秋雨",
    "author": "李中",
    "content": [
      "竟日散如丝，吟看半掩扉。",
      "秋声在梧叶，润气逼书帏。",
      "曲涧泉承去，危檐燕带归。",
      "寒蛩悲旅壁，乱藓滑渔矶。",
      "爽欲除幽簟，凉须换熟衣。",
      "疏篷谁梦断，荒径独游稀。",
      "偏称江湖景，不妨鸥鹭飞。",
      "最怜为瑞处，南亩稻苗肥。"
    ]
  },
  {
    "volume": 747,
    "sequence": 48,
    "title": "寄庐山白大师",
    "author": "李中",
    "content": [
      "长忆寻师处，东林寓泊时。",
      "一秋同看月，无夜不论诗。",
      "泉美茶香异，堂深磬韵迟。",
      "鹿驯眠藓径，猿苦叫霜枝。",
      "别后音尘隔，年来鬓发衰。",
      "趋名方汲汲，未果再游期。"
    ]
  },
  {
    "volume": 747,
    "sequence": 49,
    "title": "访龙光智谦上人",
    "author": "李中",
    "content": [
      "忽起寻师兴，穿云不觉劳。",
      "相留看山雪，尽日论风骚。",
      "竹影摇禅榻，茶烟上毳袍。",
      "梦魂曾去否，旧国阻波涛。"
    ]
  },
  {
    "volume": 747,
    "sequence": 50,
    "title": "送仙客",
    "author": "李中",
    "content": [
      "危言危行是男儿，倚伏相牵岂足悲。",
      "莫向汀洲时独立，悠悠斜日照江蓠。"
    ]
  },
  {
    "volume": 747,
    "sequence": 51,
    "title": "祀风师迎神曲",
    "author": "李中",
    "content": [
      "太皞御气，勾芒肇功。",
      "苍龙青旗，爰候祥风。",
      "律以和应，□以感通。",
      "鼎俎修蚃，时惟礼崇。"
    ]
  },
  {
    "volume": 747,
    "sequence": 52,
    "title": "柳二首",
    "author": "李中",
    "content": [
      "春来无树不青青，似共东风别有情。",
      "闲忆旧居湓水畔，数枝烟雨属啼莺。",
      "最爱青青水国中，莫愁门外间花红。",
      "纤纤无力胜春色，撼起啼莺恨晚风。"
    ]
  },
  {
    "volume": 747,
    "sequence": 53,
    "title": "送庐阜僧归山阳",
    "author": "李中",
    "content": [
      "山阳旧社终经梦，容易言归不可留。",
      "瓶贮瀑泉离五老，锡摇江雨上孤舟。",
      "鱼行细浪分沙觜，雁逆高风下苇洲。",
      "遥想枚皋宅边寺，不知凉月共谁游。"
    ]
  },
  {
    "volume": 747,
    "sequence": 54,
    "title": "投所知",
    "author": "李中",
    "content": [
      "孤琴尘翳剑慵磨，自顾泥蟠欲奈何。",
      "千里交亲消息断，一庭风雨梦魂多。",
      "题桥未展相如志，叩角谁怜甯戚歌。",
      "唯赖明公怜道在，敢携蓑笠钓烟波。"
    ]
  },
  {
    "volume": 747,
    "sequence": 55,
    "title": "寄左偃",
    "author": "李中",
    "content": [
      "萧条陋巷绿苔侵，何事君心似我心。",
      "贫户懒开元爱静，病身才起便思吟。",
      "闲留好鸟庭柯密，暗养鸣蛩砌草深。",
      "况是清朝重文物，无愁当路少知音。"
    ]
  },
  {
    "volume": 747,
    "sequence": 56,
    "title": "游北山洞神宫",
    "author": "李中",
    "content": [
      "闷见尘中光景促，仙乡来礼紫阳君。",
      "人居淡寂应难老，道在虚无不可闻。",
      "松桧稳栖三岛鹤，楼台闲锁九霄云。",
      "羡师向此朝星斗，一炷清香午夜焚。"
    ]
  },
  {
    "volume": 747,
    "sequence": 57,
    "title": "思简寂观旧游寄重道者",
    "author": "李中",
    "content": [
      "闲忆当年游物外，羽人曾许驻仙乡。",
      "溪头烘药烟霞暖，花下围棋日月长。",
      "偷摘蟠桃思曼倩，化成蝴蝶学蒙庄。",
      "俗缘未断归浮世，空望林泉意欲狂。"
    ]
  },
  {
    "volume": 747,
    "sequence": 58,
    "title": "云",
    "author": "李中",
    "content": [
      "悠悠离洞壑，冉冉上天津。",
      "捧日终为异，从龙自有因。",
      "高行四海雨，暖拂万山春。",
      "静与霞相近，闲将鹤最亲。",
      "帝乡归莫问，楚殿梦曾频。",
      "白向封中起，碧从诗里新。",
      "冷容横钓浦，轻缕绊蟾轮。",
      "不滞浓还淡，无心卷复伸。",
      "非烟聊拟议，干吕在逡巡。",
      "会作五般色，为祥覆紫宸。"
    ]
  },
  {
    "volume": 747,
    "sequence": 59,
    "title": "徐司徒池亭",
    "author": "李中",
    "content": [
      "亭榭跨池塘，泓澄入座凉。",
      "扶疏皆竹柏，冷淡似潇湘。",
      "萍嫩铺波面，苔深锁岸傍。",
      "朝回游不厌，僧到赏难忘。",
      "最称收残雨，偏宜带夕阳。",
      "吟堪期谢脁，醉好命嵇康。",
      "奢侈心难及，清虚趣最长。",
      "月明垂钓兴，何必忆沧浪。"
    ]
  },
  {
    "volume": 747,
    "sequence": 60,
    "title": "赋得江边草",
    "author": "李中",
    "content": [
      "岸春芳草合，几处思缠绵。",
      "向暮江蓠雨，初晴杜若烟。",
      "静宜幽鹭立，远称碧波连。",
      "送别王孙处，萋萋南浦边。"
    ]
  },
  {
    "volume": 747,
    "sequence": 61,
    "title": "江行夜泊",
    "author": "李中",
    "content": [
      "扁舟倦行役，寂寂宿江干。",
      "半夜风雷过，一天星斗寒。",
      "潮平沙觜没，霜苦雁声残。",
      "渔父何疏逸，扣舷歌未阑。"
    ]
  },
  {
    "volume": 747,
    "sequence": 62,
    "title": "访山叟留题",
    "author": "李中",
    "content": [
      "策杖寻幽客，相携入竹扃。",
      "野云生晚砌，病鹤立秋庭。",
      "茶美睡心爽，琴清尘虑醒。",
      "轮蹄应少到，门巷草青青。"
    ]
  },
  {
    "volume": 747,
    "sequence": 63,
    "title": "江行晚泊寄湓城知友",
    "author": "李中",
    "content": [
      "孤舟相忆久，何处倍关情。",
      "野渡帆初落，秋风蝉一声。",
      "江浮残照阔，云散乱山横。",
      "渐去湓城远，那堪新月生。"
    ]
  },
  {
    "volume": 747,
    "sequence": 64,
    "title": "秋夕书怀",
    "author": "李中",
    "content": [
      "功名未立诚非晚，骨肉分飞又入秋。",
      "枕上不堪残梦断，壁蛩窗月夜悠悠。"
    ]
  },
  {
    "volume": 747,
    "sequence": 65,
    "title": "感兴",
    "author": "李中",
    "content": [
      "渔休渭水兴周日，龙起南阳相蜀时。",
      "不遇文王与先主，经天才业拟何为！"
    ]
  },
  {
    "volume": 747,
    "sequence": 66,
    "title": "舟中望九华山",
    "author": "李中",
    "content": [
      "排空苍翠异，辍棹看崔嵬。",
      "一面雨初歇，九峰云正开。",
      "当时思水石，便欲上楼台。",
      "隐去心难遂，吟余首懒回。",
      "僧休传紫阁，屏歇写天台。",
      "中有忘机者，逍遥不可陪。"
    ]
  },
  {
    "volume": 747,
    "sequence": 67,
    "title": "渔父",
    "author": "李中",
    "content": [
      "烟冷暮江滨，高歌散诞身。",
      "移舟过蓼岸，待月正丝纶。",
      "亦与樵翁约，同游酒市春。",
      "白头云水上，不识独醒人。"
    ]
  },
  {
    "volume": 747,
    "sequence": 68,
    "title": "赠上都紫极宫刘日新先生",
    "author": "李中",
    "content": [
      "道德吾君重，含贞本去华。",
      "因知炼神骨，何必在烟霞。",
      "棋散庭花落，诗成海月斜。",
      "瀛洲旧仙侣，应许寄丹砂。"
    ]
  },
  {
    "volume": 747,
    "sequence": 69,
    "title": "勉同志",
    "author": "李中",
    "content": [
      "读书与磨剑，旦夕但忘疲。",
      "傥若功名立，那愁变化迟。",
      "尘从侵砚席，苔任满庭墀。",
      "明代搜扬切，升沈莫问龟。"
    ]
  },
  {
    "volume": 747,
    "sequence": 70,
    "title": "寄刘钧秀才",
    "author": "李中",
    "content": [
      "掩户当春昼，知君志在诗。",
      "闲花半落处，幽客未来时。",
      "野鸟穿莎径，江云过竹篱。",
      "会须明月夜，与子水边期。"
    ]
  },
  {
    "volume": 747,
    "sequence": 71,
    "title": "离亭前思有寄",
    "author": "李中",
    "content": [
      "酒醒江亭客，缠绵恨别离。",
      "笙歌筵散后，风月夜长时。",
      "耿耿看灯暗，悠悠结梦迟。",
      "若无骚雅分，何计达相思。"
    ]
  },
  {
    "volume": 747,
    "sequence": 72,
    "title": "赠上都先业大师",
    "author": "李中",
    "content": [
      "懒向人前著紫衣，虚堂闲倚一条藜。",
      "虽承雨露居龙阙，终忆烟霞梦虎溪。",
      "睡起晓窗风淅淅，病来深院草萋萋。",
      "有时乘兴寻师去，煮茗同吟到日西。"
    ]
  },
  {
    "volume": 747,
    "sequence": 73,
    "title": "思九江旧居三首",
    "author": "李中",
    "content": [
      "结茅曾在碧江隈，多病贫身养拙来。",
      "雨歇汀洲垂钓去，月当门巷访僧回。",
      "静临窗下开琴匣，闷向床头泼酒醅。",
      "游宦等闲千里隔，空余魂梦到渔台。",
      "门前烟水似潇湘，放旷优游兴味长。",
      "虚阁静眠听远浪，扁舟闲上泛残阳。",
      "鹤翘碧藓庭除冷，竹引清风枕簟凉。",
      "犬吠疏篱明月上，邻翁携酒到茅堂。",
      "无机终日狎沙鸥，得意高吟景且幽。",
      "槛底江流偏称月，檐前山朵最宜秋。",
      "遥村处处吹横笛，曲岸家家系小舟。",
      "别后再游心未遂，设屏惟画白蘋洲。"
    ]
  },
  {
    "volume": 747,
    "sequence": 74,
    "title": "赠东林白大师",
    "author": "李中",
    "content": [
      "虎溪久驻灵踪，禅外诗魔尚浓。",
      "卷宿吟销永日，移床坐对千峰。",
      "苍苔冷锁幽径，微风闲坐古松。",
      "自说年来老病，出门渐觉疏慵。"
    ]
  },
  {
    "volume": 747,
    "sequence": 75,
    "title": "春晓",
    "author": "李中",
    "content": [
      "残烛犹存月尚明，几家帏幌梦魂惊。",
      "星河渐没行人动，历历林梢百舌声。"
    ]
  },
  {
    "volume": 747,
    "sequence": 76,
    "title": "听郑羽人弹琴",
    "author": "李中",
    "content": [
      "仙乡景已清，仙子启琴声。",
      "秋月空山寂，淳风一夜生。",
      "莎间虫罢响，松顶鹤初惊。",
      "因感浮华世，谁怜太古情。"
    ]
  },
  {
    "volume": 747,
    "sequence": 77,
    "title": "秋夕书事寄友人",
    "author": "李中",
    "content": [
      "信断关河远，相思秋夜深。",
      "砌蛩声咽咽，檐月影沈沈。",
      "未遂青云志，那堪素发侵。",
      "吟余成不寐，彻曙四邻砧。"
    ]
  },
  {
    "volume": 747,
    "sequence": 78,
    "title": "秋日途中",
    "author": "李中",
    "content": [
      "竹林已萧索，客思正如雠。",
      "旧业吴江外，新蝉楚驿头。",
      "遥天疏雨过，列岫乱云收。",
      "今夕谁家宿，孤吟月色秋。"
    ]
  },
  {
    "volume": 747,
    "sequence": 79,
    "title": "秋夜吟寄左偃",
    "author": "李中",
    "content": [
      "与君诗兴素来狂，况入清秋夜景长。",
      "溪阁共谁看好月，莎阶应独听寒螀。",
      "卷中新句诚堪喜，身外浮名不足忙。",
      "会约垂名继前哲，任他玄发尽如霜。"
    ]
  },
  {
    "volume": 747,
    "sequence": 80,
    "title": "竹",
    "author": "李中",
    "content": [
      "森森移得自山庄，植向空庭野兴长。",
      "便有好风来枕簟，更无闲梦到潇湘。",
      "荫来砌藓经疏雨，引下溪禽带夕阳。",
      "闲约羽人同赏处，安排棋局就清凉。"
    ]
  },
  {
    "volume": 747,
    "sequence": 81,
    "title": "怀庐岳旧游寄刘钧因感鉴上人",
    "author": "李中",
    "content": [
      "昔年庐岳闲游日，乘兴因寻物外僧。",
      "寄宿爱听松叶雨，论诗惟对竹窗灯。",
      "各拘片禄寻分别，高谢浮名竟未能。",
      "一念支公安可见，影堂何处暮云凝。"
    ]
  },
  {
    "volume": 747,
    "sequence": 82,
    "title": "依韵酬智谦上人见寄",
    "author": "李中",
    "content": [
      "性拙才非逸，同心友亦稀。",
      "风昏秋病眼，霜湿夜吟衣。",
      "莺谷期犹负，兰陔养不违。",
      "吾师惠佳句，胜得楚金归。"
    ]
  },
  {
    "volume": 747,
    "sequence": 83,
    "title": "落花",
    "author": "李中",
    "content": [
      "年年三月暮，无计惜残红。",
      "酷恨西园雨，生憎南陌风。",
      "片随流水远，色逐断霞空。",
      "怅望丛林下，悠悠饮兴穷。"
    ]
  },
  {
    "volume": 747,
    "sequence": 84,
    "title": "题柳",
    "author": "李中",
    "content": [
      "折向离亭畔，春光满手生。",
      "群花岂无艳，柔质自多情。",
      "夹岸笼溪月，兼风撼野莺。",
      "隋堤三月暮，飞絮想纵横。"
    ]
  },
  {
    "volume": 747,
    "sequence": 85,
    "title": "赠谦明上人",
    "author": "李中",
    "content": [
      "虽寄上都眠竹寺，逸情终忆白云端。",
      "闲登钟阜林泉晚，梦去沃洲风雨寒。",
      "新试茶经煎有兴，旧婴诗病舍终难。",
      "常闻秋夕多无寐，月在高台独凭栏。"
    ]
  },
  {
    "volume": 747,
    "sequence": 86,
    "title": "书蔡隐士壁",
    "author": "李中",
    "content": [
      "病后霜髭出，衡门寂寞中。",
      "蠹侵书帙损，尘覆酒樽空。",
      "池暗菰蒲雨，径香兰蕙风。",
      "幽闲已得趣，不见卜穷通。"
    ]
  },
  {
    "volume": 747,
    "sequence": 87,
    "title": "赠钟尊师游茅山",
    "author": "李中",
    "content": [
      "筇杖担琴背俗尘，路寻茅岭有谁群。",
      "仙翁物外应相遇，灵药壶中必许分。",
      "香入肌肤花洞酒，冷侵魂梦石床云。",
      "伊予亦有朝修志，异日遨游愿见君。"
    ]
  },
  {
    "volume": 747,
    "sequence": 88,
    "title": "访徐长史留题水阁",
    "author": "李中",
    "content": [
      "君家池阁静，一到且淹留。",
      "坐听蒹葭雨，如看岛屿秋。",
      "杯盘深有兴，吟笑迥忘忧。",
      "更爱幽奇处，双双下野鸥。"
    ]
  },
  {
    "volume": 747,
    "sequence": 89,
    "title": "夕阳",
    "author": "李中",
    "content": [
      "影未沈山水面红，遥天雨过促征鸿。",
      "魂销举子不回首，闲照槐花驿路中。"
    ]
  },
  {
    "volume": 747,
    "sequence": 90,
    "title": "鸂鶒",
    "author": "李中",
    "content": [
      "流品是鸳鸯，翻飞云水乡。",
      "风高离极浦，烟暝下方塘。",
      "比鹭行藏别，穿荷羽翼香。",
      "双双浴轻浪，谁见在潇湘。"
    ]
  },
  {
    "volume": 747,
    "sequence": 91,
    "title": "所思",
    "author": "李中",
    "content": [
      "离思春来切，谁能慰寂寥。",
      "花飞寒食过，云重楚山遥。",
      "耿耿梦徒往，悠悠鬓易凋。",
      "那堪对明月，独立水边桥。"
    ]
  }
]