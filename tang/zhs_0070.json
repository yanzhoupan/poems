[
  {
    "volume": 70,
    "sequence": 1,
    "title": "汾阴后土祠作",
    "author": "李適",
    "content": [
      "昔予读旧史，遍睹汉世君。",
      "武皇实稽古，建兹百代勋。",
      "号令垂懋典，旧经备阙文。",
      "西巡历九嶷，舳舻被江滨。",
      "勒兵十八万，旌旗何纷纷。",
      "朅来茂陵下，英声不复闻。",
      "我行岁方晏，极望山河分。",
      "神光终冥漠，鼎气独氛氲。",
      "揽涕步脽上，登高见彼汾。",
      "雄图今安在，飞飞有白云。"
    ]
  },
  {
    "volume": 70,
    "sequence": 2,
    "title": "答宋十一崖口五渡见赠",
    "author": "李適",
    "content": [
      "闻君访远山，跻险造幽绝。",
      "眇然青云境，观奇弥年月。",
      "登岭亦溯溪，孤舟事沿越。",
      "崿嶂传彩翠，崖磴互欹缺。",
      "石林上攒丛，金涧下明灭。",
      "扪壁窥丹井，梯苔瞰乳穴。",
      "忽枉岩中赠，对玩未尝辍。",
      "殷勤独往事，委曲炼药说。",
      "邀余名山期，从尔泛海澨。",
      "岁晏秉宿心，斯言非徒设。"
    ]
  },
  {
    "volume": 70,
    "sequence": 3,
    "title": "饯许州宋司马赴任",
    "author": "李適",
    "content": [
      "昔吾游箕山，朅来涉颍水。",
      "复有许由庙，迢迢白云里。",
      "闻君佐繁昌，临风怅怀此。",
      "傥到平舆泉，寄谢干将里。"
    ]
  },
  {
    "volume": 70,
    "sequence": 4,
    "title": "奉和圣制九日侍宴应制得高字",
    "author": "李適",
    "content": [
      "禁苑秋光入，宸游霁色高。",
      "萸房颁彩笥，菊蕊荐香醪。",
      "后骑萦堤柳，前旌拂御桃。",
      "王枚俱得从，浅浅愧飞毫。"
    ]
  },
  {
    "volume": 70,
    "sequence": 5,
    "title": "游禁苑幸临渭亭遇雪应制",
    "author": "李適",
    "content": [
      "长乐喜春归，披香瑞雪霏。",
      "花从银阁度，絮绕玉窗飞。",
      "写曜衔天藻，呈祥拂御衣。",
      "上林纷可望，无处不光辉。"
    ]
  },
  {
    "volume": 70,
    "sequence": 6,
    "title": "奉和九日登慈恩寺浮图应制",
    "author": "李適",
    "content": [
      "凤辇乘朝霁，鹦林对晚秋。",
      "天文贝叶写，圣泽菊花浮。",
      "塔似神功造，龛疑佛影留。",
      "幸陪清汉跸，欣奉净居游。"
    ]
  },
  {
    "volume": 70,
    "sequence": 7,
    "title": "侍宴长宁公主东庄应制",
    "author": "李適",
    "content": [
      "凤楼纡睿幸，龙舸畅宸襟。",
      "歌舞平阳第，园亭沁水林。",
      "山花添圣酒，涧竹绕熏琴。",
      "愿奉瑶池驾，千春侍德音。"
    ]
  },
  {
    "volume": 70,
    "sequence": 8,
    "title": "奉和送金城公主适西蕃应制",
    "author": "李適",
    "content": [
      "绛河从远聘，青海赴和亲。",
      "月作临边晓，花为度陇春。",
      "主歌悲顾鹤，帝策重安人。",
      "独有琼箫去，悠悠思锦轮。"
    ]
  },
  {
    "volume": 70,
    "sequence": 9,
    "title": "安乐公主移入新宅",
    "author": "李適",
    "content": [
      "星桥他日创，仙榜此时开。",
      "马向铺钱埒，箫闻奏玉台。",
      "人疑卫叔美，客似长卿才。",
      "借问游天使，谁能取石回。"
    ]
  },
  {
    "volume": 70,
    "sequence": 10,
    "title": "奉和幸望春宫送朔方军大总管张仁亶",
    "author": "李適",
    "content": [
      "地限骄南牧，天临饯北征。",
      "解衣延宠命，横剑总威名。",
      "豹略恭宸旨，雄文动睿情。",
      "坐观膜拜入，朝夕受降城。"
    ]
  },
  {
    "volume": 70,
    "sequence": 11,
    "title": "人日宴大明宫恩赐彩缕人胜应制",
    "author": "李適",
    "content": [
      "朱城待凤韶年至，碧殿疏龙淑气来。",
      "宝帐金屏人已帖，图花学鸟胜初裁。",
      "林香近接宜春苑，山翠遥添献寿杯。",
      "向夕凭高风景丽，天文垂耀象昭回。"
    ]
  },
  {
    "volume": 70,
    "sequence": 12,
    "title": "奉和春日幸望春宫应制",
    "author": "李適",
    "content": [
      "玉辇金舆天上来，花园四望锦屏开。",
      "轻丝半拂朱门柳，细缬全披画阁梅。",
      "舞蝶飞行飘御席，歌莺度曲绕仙杯。",
      "圣词今日光辉满，汉主秋风莫道才。"
    ]
  },
  {
    "volume": 70,
    "sequence": 13,
    "title": "奉和立春游苑迎春",
    "author": "李適",
    "content": [
      "金舆翠辇迎嘉节，御苑仙宫待献春。",
      "淑气初衔梅色浅，条风半拂柳墙新。",
      "天杯庆寿齐南岳，圣藻光辉动北辰。",
      "稍觉披香歌吹近，龙骖日暮下城闉。"
    ]
  },
  {
    "volume": 70,
    "sequence": 14,
    "title": "帝幸兴庆池戏竞渡应制",
    "author": "李適",
    "content": [
      "拂露金舆丹旆转，凌晨黼帐碧池开。",
      "南山倒影从云落，北涧摇光写溜回。",
      "急桨争标排荇度，轻帆截浦触荷来。",
      "横汾宴镐欢无极，歌舞年年圣寿杯。"
    ]
  },
  {
    "volume": 70,
    "sequence": 15,
    "title": "侍宴安乐公主庄应制",
    "author": "李適",
    "content": [
      "平阳金榜凤凰楼，沁水银河鹦鹉洲。",
      "彩仗遥临丹壑里，仙舆暂幸绿亭幽。",
      "前池锦石莲花艳，后岭香炉桂蕊秋。",
      "贵主称觞万年寿，还轻汉武济汾游。"
    ]
  },
  {
    "volume": 70,
    "sequence": 16,
    "title": "侍宴安乐公主新宅应制",
    "author": "李適",
    "content": [
      "银河半倚凤凰台，玉酒相传鹦鹉杯。",
      "若见君平须借问，仙槎一去几时来。"
    ]
  },
  {
    "volume": 70,
    "sequence": 17,
    "title": "饯唐永昌赴任东都",
    "author": "李適",
    "content": [
      "闻道飞凫向洛阳，翩翩矫翮度文昌。",
      "因声寄意三花树，少室岩前几过香。"
    ]
  }
]