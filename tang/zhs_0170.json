[
  {
    "volume": 170,
    "sequence": 1,
    "title": "赠王判官，时余归隐，居庐山屏风叠",
    "author": "李白",
    "content": [
      "昔别黄鹤楼，蹉跎淮海秋。",
      "俱飘零落叶，各散洞庭流。",
      "中年不相见，蹭蹬游吴越。",
      "何处我思君，天台绿萝月。",
      "会稽风月好，却绕剡溪回。",
      "云山海上出，人物镜中来。",
      "一度浙江北，十年醉楚台。",
      "荆门倒屈宋，梁苑倾邹枚。",
      "苦笑我夸诞，知音安在哉。",
      "大盗割鸿沟，如风扫秋叶。",
      "吾非济代人，且隐屏风叠。",
      "中夜天中望，忆君思见君。",
      "明朝拂衣去，永与海鸥群。"
    ]
  },
  {
    "volume": 170,
    "sequence": 2,
    "title": "在水军宴赠幕府诸侍御",
    "author": "李白",
    "content": [
      "月化五白龙，翻飞凌九天。",
      "胡沙惊北海，电扫洛阳川。",
      "虏箭雨宫阙，皇舆成播迁。",
      "英王受庙略，秉钺清南边。",
      "云旗卷海雪，金戟罗江烟。",
      "聚散百万人，弛张在一贤。",
      "霜台降群彦，水国奉戎旃。",
      "绣服开宴语，天人借楼船。",
      "如登黄金台，遥谒紫霞仙。",
      "卷身编蓬下，冥机四十年。",
      "宁知草间人，腰下有龙泉。",
      "浮云在一决，誓欲清幽燕。",
      "愿与四座公，静谈金匮篇。",
      "齐心戴朝恩，不惜微躯捐。",
      "所冀旄头灭，功成追鲁连。"
    ]
  },
  {
    "volume": 170,
    "sequence": 3,
    "title": "赠武十七谔",
    "author": "李白",
    "content": [
      "马如一匹练，明日过吴门。",
      "乃是要离客，西来欲报恩。",
      "笑开燕匕首，拂拭竟无言。",
      "狄犬吠清洛，天津成塞垣。",
      "爱子隔东鲁，空悲断肠猿。",
      "林回弃白璧，千里阻同奔。",
      "君为我致之，轻赍涉淮原。",
      "精诚合天道，不愧远游魂。"
    ]
  },
  {
    "volume": 170,
    "sequence": 4,
    "title": "赠闾丘宿松",
    "author": "李白",
    "content": [
      "阮籍为太守，乘驴上东平。",
      "剖竹十日间，一朝风化清。",
      "偶来拂衣去，谁测主人情。",
      "夫子理宿松，浮云知古城。",
      "扫地物莽然，秋来百草生。",
      "飞鸟还旧巢，迁人返躬耕。",
      "何惭宓子贱，不减陶渊明。",
      "吾知千载后，却掩二贤名。"
    ]
  },
  {
    "volume": 170,
    "sequence": 5,
    "title": "狱中上崔相涣",
    "author": "李白",
    "content": [
      "胡马渡洛水，血流征战场。",
      "千门闭秋景，万姓危朝霜。",
      "贤相燮元气，再欣海县康。",
      "台庭有夔龙，列宿粲成行。",
      "羽翼三元圣，发辉两太阳。",
      "应念覆盆下，雪泣拜天光。"
    ]
  },
  {
    "volume": 170,
    "sequence": 6,
    "title": "中丞宋公以吴兵三千赴河南军次寻阳…囚参谋幕府因赠之",
    "author": "李白",
    "content": [
      "独坐清天下，专征出海隅。",
      "九江皆渡虎，三郡尽还珠。",
      "组练明秋浦，楼船入郢都。",
      "风高初选将，月满欲平胡。",
      "杀气横千里，军声动九区。",
      "白猿惭剑术，黄石借兵符。",
      "戎虏行当翦，鲸鲵立可诛。",
      "自怜非剧孟，何以佐良图。"
    ]
  },
  {
    "volume": 170,
    "sequence": 7,
    "title": "流夜郎赠辛判官",
    "author": "李白",
    "content": [
      "昔在长安醉花柳，五侯七贵同杯酒。",
      "气岸遥凌豪士前，风流肯落他人后。",
      "夫子红颜我少年，章台走马著金鞭。",
      "文章献纳麒麟殿，歌舞淹留玳瑁筵。",
      "与君自谓长如此，宁知草动风尘起。",
      "函谷忽惊胡马来，秦宫桃李向明开。",
      "我愁远谪夜郎去，何日金鸡放赦回。"
    ]
  },
  {
    "volume": 170,
    "sequence": 8,
    "title": "赠刘都使",
    "author": "李白",
    "content": [
      "东平刘公幹，南国秀馀芳。",
      "一鸣即朱绂，五十佩银章。",
      "饮冰事戎幕，衣锦华水乡。",
      "铜官几万人，诤讼清玉堂。",
      "吐言贵珠玉，落笔回风霜。",
      "而我谢明主，衔哀投夜郎。",
      "归家酒债多，门客粲成行。",
      "高谈满四座，一日倾千觞。",
      "所求竟无绪，裘马欲摧藏。",
      "主人若不顾，明发钓沧浪。"
    ]
  },
  {
    "volume": 170,
    "sequence": 9,
    "title": "赠常侍御",
    "author": "李白",
    "content": [
      "安石在东山，无心济天下。",
      "一起振横流，功成复潇洒。",
      "大贤有卷舒，季叶轻风雅。",
      "匡复属何人，君为知音者。",
      "传闻武安将，气振长平瓦。",
      "燕赵期洗清，周秦保宗社。",
      "登朝若有言，为访南迁贾。"
    ]
  },
  {
    "volume": 170,
    "sequence": 10,
    "title": "赠易秀才",
    "author": "李白",
    "content": [
      "少年解长剑，投赠即分离。",
      "何不断犀象，精光暗往时。",
      "蹉跎君自惜，窜逐我因谁。",
      "地远虞翻老，秋深宋玉悲。",
      "空摧芳桂色，不屈古松姿。",
      "感激平生意，劳歌寄此辞。"
    ]
  },
  {
    "volume": 170,
    "sequence": 11,
    "title": "经乱离后天恩流夜郎忆旧游书怀赠江夏韦太守良宰",
    "author": "李白",
    "content": [
      "天上白玉京，十二楼五城。",
      "仙人抚我顶，结发受长生。",
      "误逐世间乐，颇穷理乱情。",
      "九十六圣君，浮云挂空名。",
      "天地赌一掷，未能忘战争。",
      "试涉霸王略，将期轩冕荣。",
      "时命乃大谬，弃之海上行。",
      "学剑翻自哂，为文竟何成。",
      "剑非万人敌，文窃四海声。",
      "儿戏不足道，五噫出西京。",
      "临当欲去时，慷慨泪沾缨。",
      "叹君倜傥才，标举冠群英。",
      "开筵引祖帐，慰此远徂征。",
      "鞍马若浮云，送余骠骑亭。",
      "歌钟不尽意，白日落昆明。",
      "十月到幽州，戈鋋若罗星。",
      "君王弃北海，扫地借长鲸。",
      "呼吸走百川，燕然可摧倾。",
      "心知不得语，却欲栖蓬瀛。",
      "弯弧惧天狼，挟矢不敢张。",
      "揽涕黄金台，呼天哭昭王。",
      "无人贵骏骨，騄耳空腾骧。",
      "乐毅倘再生，于今亦奔亡。",
      "蹉跎不得意，驱马还贵乡。",
      "逢君听弦歌，肃穆坐华堂。",
      "百里独太古，陶然卧羲皇。",
      "征乐昌乐馆，开筵列壶觞。",
      "贤豪间青娥，对烛俨成行。",
      "醉舞纷绮席，清歌绕飞梁。",
      "欢娱未终朝，秩满归咸阳。",
      "祖道拥万人，供帐遥相望。",
      "一别隔千里，荣枯异炎凉。",
      "炎凉几度改，九土中横溃。",
      "汉甲连胡兵，沙尘暗云海。",
      "草木摇杀气，星辰无光彩。",
      "白骨成丘山，苍生竟何罪。",
      "函关壮帝居，国命悬哥舒。",
      "长戟三十万，开门纳凶渠。",
      "公卿如犬羊，忠谠醢与菹。",
      "二圣出游豫，两京遂丘墟。",
      "帝子许专征，秉旄控强楚。",
      "节制非桓文，军师拥熊虎。",
      "人心失去就，贼势腾风雨。",
      "惟君固房陵，诚节冠终古。",
      "仆卧香炉顶，餐霞漱瑶泉。",
      "门开九江转，枕下五湖连。",
      "半夜水军来，浔阳满旌旃。",
      "空名适自误，迫胁上楼船。",
      "徒赐五百金，弃之若浮烟。",
      "辞官不受赏，翻谪夜郎天。",
      "夜郎万里道，西上令人老。",
      "扫荡六合清，仍为负霜草。",
      "日月无偏照，何由诉苍昊。",
      "良牧称神明，深仁恤交道。",
      "一忝青云客，三登黄鹤楼。",
      "顾惭祢处士，虚对鹦鹉洲。",
      "樊山霸气尽，寥落天地秋。",
      "江带峨眉雪，川横三峡流。",
      "万舸此中来，连帆过扬州。",
      "送此万里目，旷然散我愁。",
      "纱窗倚天开，水树绿如发。",
      "窥日畏衔山，促酒喜得月。",
      "吴娃与越艳，窈窕夸铅红。",
      "呼来上云梯，含笑出帘栊。",
      "对客小垂手，罗衣舞春风。",
      "宾跪请休息，主人情未极。",
      "览君荆山作，江鲍堪动色。",
      "清水出芙蓉，天然去雕饰。",
      "逸兴横素襟，无时不招寻。",
      "朱门拥虎士，列戟何森森。",
      "剪凿竹石开，萦流涨清深。",
      "登台坐水阁，吐论多英音。",
      "片辞贵白璧，一诺轻黄金。",
      "谓我不愧君，青鸟明丹心。",
      "五色云间鹊，飞鸣天上来。",
      "传闻赦书至，却放夜郎回。",
      "暖气变寒谷，炎烟生死灰。",
      "君登凤池去，忽弃贾生才。",
      "桀犬尚吠尧，匈奴笑千秋。",
      "中夜四五叹，常为大国忧。",
      "旌旆夹两山，黄河当中流。",
      "连鸡不得进，饮马空夷犹。",
      "安得羿善射，一箭落旄头。"
    ]
  },
  {
    "volume": 170,
    "sequence": 12,
    "title": "江夏使君叔席上赠史郎中",
    "author": "李白",
    "content": [
      "凤凰丹禁里，衔出紫泥书。",
      "昔放三湘去，今还万死馀。",
      "仙郎久为别，客舍问何如。",
      "涸辙思流水，浮云失旧居。",
      "多惭华省贵，不以逐臣疏。",
      "复如竹林下，叨陪芳宴初。",
      "希君生羽翼，一化北溟鱼。"
    ]
  },
  {
    "volume": 170,
    "sequence": 13,
    "title": "博平郑太守自庐山千里相寻入江夏北市门见访…立马赠别",
    "author": "李白",
    "content": [
      "大梁贵公子，气盖苍梧云。",
      "若无三千客，谁道信陵君。",
      "救赵复存魏，英威天下闻。",
      "邯郸能屈节，访博从毛薛。",
      "夷门得隐沦，而与侯生亲。",
      "仍要鼓刀者，乃是袖槌人。",
      "好士不尽心，何能保其身。",
      "多君重然诺，意气遥相托。",
      "五马入市门，金鞍照城郭。",
      "都忘虎竹贵，且与荷衣乐。",
      "去去桃花源，何时见归轩。",
      "相思无终极，肠断朗江猿。"
    ]
  },
  {
    "volume": 170,
    "sequence": 14,
    "title": "江上赠窦长史",
    "author": "李白",
    "content": [
      "汉求季布鲁朱家，楚逐伍胥去章华。",
      "万里南迁夜郎国，三年归及长风沙。",
      "闻道青云贵公子，锦帆游戏西江水。",
      "人疑天上坐楼船，水净霞明两重绮。",
      "相约相期何太深，棹歌摇艇月中寻。",
      "不同珠履三千客，别欲论交一片心。"
    ]
  },
  {
    "volume": 170,
    "sequence": 15,
    "title": "赠王汉阳",
    "author": "李白",
    "content": [
      "天落白玉棺，王乔辞叶县。",
      "一去未千年，汉阳复相见。",
      "犹乘飞凫舄，尚识仙人面。",
      "鬓发何青青，童颜皎如练。",
      "吾曾弄海水，清浅嗟三变。",
      "果惬麻姑言，时光速流电。",
      "与君数杯酒，可以穷欢宴。",
      "白云归去来，何事坐交战。"
    ]
  },
  {
    "volume": 170,
    "sequence": 16,
    "title": "赠汉阳辅录事二首",
    "author": "李白",
    "content": [
      "闻君罢官意，我抱汉川湄。",
      "借问久疏索，何如听讼时。",
      "天清江月白，心静海鸥知。",
      "应念投沙客，空馀吊屈悲。",
      "鹦鹉洲横汉阳渡，水引寒烟没江树。",
      "南浦登楼不见君，君今罢官在何处。",
      "汉口双鱼白锦鳞，令传尺素报情人。",
      "其中字数无多少，只是相思秋复春。"
    ]
  },
  {
    "volume": 170,
    "sequence": 17,
    "title": "江夏赠韦南陵冰",
    "author": "李白",
    "content": [
      "胡骄马惊沙尘起，胡雏饮马天津水。",
      "君为张掖近酒泉，我窜三色九千里。",
      "天地再新法令宽，夜郎迁客带霜寒。",
      "西忆故人不可见，东风吹梦到长安。",
      "宁期此地忽相遇，惊喜茫如堕烟雾。",
      "玉箫金管喧四筵，苦心不得申长句。",
      "昨日绣衣倾绿尊，病如桃李竟何言。",
      "昔骑天子大宛马，今乘款段诸侯门。",
      "赖遇南平豁方寸，复兼夫子持清论。",
      "有似山开万里云，四望青天解人闷。",
      "人闷还心闷，苦辛长苦辛。",
      "愁来饮酒二千石，寒灰重暖生阳春。",
      "山公醉后能骑马，别是风流贤主人。",
      "头陀云月多僧气，山水何曾称人意。",
      "不然鸣笳按鼓戏沧流，呼取江南女儿歌棹讴。",
      "我且为君槌碎黄鹤楼，君亦为吾倒却鹦鹉洲。",
      "赤壁争雄如梦里，且须歌舞宽离忧。"
    ]
  },
  {
    "volume": 170,
    "sequence": 18,
    "title": "赠卢司户",
    "author": "李白",
    "content": [
      "秋色无远近，出门尽寒山。",
      "白云遥相识，待我苍梧间。",
      "借问卢耽鹤，西飞几岁还。"
    ]
  },
  {
    "volume": 170,
    "sequence": 19,
    "title": "赠从弟南平太守之遥二首",
    "author": "李白",
    "content": [
      "少年不得意，落魄无安居。",
      "愿随任公子，欲钓吞舟鱼。",
      "常时饮酒逐风景，壮心遂与功名疏。",
      "兰生谷底人不锄，云在高山空卷舒。",
      "汉家天子驰驷马，赤军蜀道迎相如。",
      "天门九重谒圣人，龙颜一解四海春。",
      "彤庭左右呼万岁，拜贺明主收沉沦。",
      "翰林秉笔回英眄，麟阁峥嵘谁可见。",
      "承恩初入银台门，著书独在金銮殿。",
      "龙钩雕镫白玉鞍，象床绮席黄金盘。",
      "当时笑我微贱者，却来请谒为交欢。",
      "一朝谢病游江海，畴昔相知几人在。",
      "前门长揖后门关，今日结交明日改。",
      "爱君山岳心不移，随君云雾迷所为。",
      "梦得池塘生春草，使我长价登楼诗。",
      "别后遥传临海作，可见羊何共和之。",
      "东平与南平，今古两步兵。",
      "素心爱美酒，不是顾专城。",
      "谪官桃源去，寻花几处行。",
      "秦人如旧识，出户笑相迎。"
    ]
  },
  {
    "volume": 170,
    "sequence": 20,
    "title": "赠潘侍御论钱少阳",
    "author": "李白",
    "content": [
      "绣衣柱史何昂藏，铁冠白笔横秋霜。",
      "三军论事多引纳，阶前虎士罗干将。",
      "虽无二十五老者，且有一翁钱少阳。",
      "眉如松雪齐四皓，调笑可以安储皇。",
      "君能礼此最下士，九州拭目瞻清光。"
    ]
  },
  {
    "volume": 170,
    "sequence": 21,
    "title": "赠柳圆",
    "author": "李白",
    "content": [
      "竹实满秋浦，凤来何苦饥。",
      "还同月下鹊，三绕未安枝。",
      "夫子即琼树，倾柯拂羽仪。",
      "怀君恋明德，归去日相思。"
    ]
  },
  {
    "volume": 170,
    "sequence": 22,
    "title": "流夜郎半道承恩放还，兼欣克复之美书怀示息秀才",
    "author": "李白",
    "content": [
      "黄口为人罗，白龙乃鱼服。",
      "得罪岂怨天，以愚陷网目。",
      "鲸鲵未翦灭，豺狼屡翻履。",
      "悲作楚地囚，何日秦庭哭。",
      "遭逢二明主，前后两迁逐。",
      "去国愁夜郎，投身窜荒谷。",
      "半道雪屯蒙，旷如鸟出笼。",
      "遥欣克复美，光武安可同。",
      "天子巡剑阁，储皇守扶风。",
      "扬袂正北辰，开襟揽群雄。",
      "胡兵出月窟，雷破关之东。",
      "左扫因右拂，旋收洛阳宫。",
      "回舆入咸京，席卷六合通。",
      "叱咤开帝业，手成天地功。",
      "大驾还长安，两日忽再中。",
      "一朝让宝位，剑玺传无穷。",
      "愧无秋毫力，谁念矍铄翁。",
      "弋者何所慕，高飞仰冥鸿。",
      "弃剑学丹砂，临炉双玉童。",
      "寄言息夫子，岁晚陟方蓬。"
    ]
  },
  {
    "volume": 170,
    "sequence": 23,
    "title": "赠张相镐二首（时逃难在宿松山作·萧士赟云下八首伪）",
    "author": "李白",
    "content": [
      "神器难窃弄，天狼窥紫宸。",
      "六龙迁白日，四海暗胡尘。",
      "昊穹降元宰，君子方经纶。",
      "澹然养浩气，欻起持大钧。",
      "秀骨象山岳，英谋合鬼神。",
      "佐汉解鸿门，生唐为后身。",
      "拥旄秉金钺，伐鼓乘朱轮。",
      "虎将如雷霆，总戎向东巡。",
      "诸侯拜马首，猛士骑鲸鳞。",
      "泽被鱼鸟悦，令行草木春。",
      "圣智不失时，建功及良辰。",
      "丑虏安足纪，可贻帼与巾。",
      "倒泻溟海珠，尽为入幕珍。",
      "冯异献赤伏，邓生倏来臻。",
      "庶同昆阳举，再睹汉仪新。",
      "昔为管将鲍，中奔吴隔秦。",
      "一生欲报主，百代思荣亲。",
      "其事竟不就，哀哉难重陈。",
      "卧病宿松山，苍茫空四邻。",
      "风云激壮志，枯槁惊常伦。",
      "闻君自天来，目张气益振。",
      "亚夫得剧孟，敌国空无人。",
      "扪虱对桓公，愿得论悲辛。",
      "大块方噫气，何辞鼓青蘋。",
      "斯言倘不合，归老汉江滨。",
      "本家陇西人，先为汉边将。",
      "功略盖天地，名飞青云上。",
      "苦战竟不侯，富年颇惆怅。",
      "世传崆峒勇，气激金风壮。",
      "英烈遗厥孙，百代神犹王。",
      "十五观奇书，作赋凌相如。",
      "龙颜惠殊宠，麟阁凭天居。",
      "晚途未云已，蹭蹬遭谗毁。",
      "想像晋末时，崩腾胡尘起。",
      "衣冠陷锋镝，戎虏盈朝市。",
      "石勒窥神州，刘聪劫天子。",
      "抚剑夜吟啸，雄心日千里。",
      "誓欲斩鲸鲵，澄清洛阳水。",
      "六合洒霖雨，万物无凋枯。",
      "我挥一杯水，自笑何区区。",
      "因人耻成事，贵欲决良图。",
      "灭虏不言功，飘然陟蓬壶。",
      "惟有安期舄，留之沧海隅。"
    ]
  },
  {
    "volume": 170,
    "sequence": 24,
    "title": "闻谢杨儿吟猛虎词，因此有赠",
    "author": "李白",
    "content": [
      "同州隔秋浦，闻吟猛虎词。",
      "晨朝来借问，知是谢杨儿。"
    ]
  },
  {
    "volume": 170,
    "sequence": 25,
    "title": "宿清溪主人",
    "author": "李白",
    "content": [
      "夜到清溪宿，主人碧岩里。",
      "檐楹挂星斗，枕席响风水。",
      "月落西山时，啾啾夜猿起。"
    ]
  },
  {
    "volume": 170,
    "sequence": 26,
    "title": "系寻阳，上崔相涣三首",
    "author": "李白",
    "content": [
      "邯郸四十万，同日陷长平。",
      "能回造化笔，或冀一人生。",
      "毛遂不堕井，曾参宁杀人。",
      "虚言误公子，投杼惑慈亲。",
      "白璧双明月，方知一玉真。",
      "虚传一片雨，枉作阳台神。",
      "纵为梦里相随去，不是襄王倾国人。"
    ]
  },
  {
    "volume": 170,
    "sequence": 27,
    "title": "巴陵赠贾舍人",
    "author": "李白",
    "content": [
      "贾生西望忆京华，湘浦南迁莫怨嗟。",
      "圣主恩深汉文帝，怜君不遣到长沙。"
    ]
  }
]