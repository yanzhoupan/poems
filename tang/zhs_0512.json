[
  {
    "volume": 512,
    "sequence": 1,
    "title": "答李昌期",
    "author": "杨洵美",
    "content": [
      "三山载群仙，峨峨咸浪中。",
      "云衣剪不得，此路安可从。",
      "我生亦何事，出门如飞蓬。",
      "白日又黄昏，所悲瑶草空。",
      "虫声故乡梦，枕上禾黍风。",
      "吾道如未丧，天运何时通。"
    ]
  },
  {
    "volume": 512,
    "sequence": 2,
    "title": "宫词",
    "author": "长孙翱",
    "content": [
      "一道甘泉接御沟，上皇行处不曾秋。",
      "谁言水是无情物，也到宫前咽不流。"
    ]
  },
  {
    "volume": 512,
    "sequence": 3,
    "title": "和于中丞登越王楼见寄",
    "author": "卢求",
    "content": [
      "高情推谢守，善政属绵州。",
      "未落紫泥诏，闲登白雪楼。",
      "晴江如送日，寒岭镇迎秋。",
      "满壁朝天士，唯予不系舟。"
    ]
  },
  {
    "volume": 512,
    "sequence": 4,
    "title": "雨",
    "author": "欧阳衮",
    "content": [
      "细雨弄春阴，余寒入昼深。",
      "山姿轻薄雾，烟色澹幽林。",
      "鹿践莓苔滑，鱼牵水荇沈。",
      "怀情方未已，清酒漫须斟。"
    ]
  },
  {
    "volume": 512,
    "sequence": 5,
    "title": "田家",
    "author": "欧阳衮",
    "content": [
      "黯黯日将夕，牛羊村外来。",
      "岩阿青气发，篱落杏花开。",
      "草木应初感，鶬鹒亦已催。",
      "晚间春作好，行乐不须猜。"
    ]
  },
  {
    "volume": 512,
    "sequence": 6,
    "title": "神光寺",
    "author": "欧阳衮",
    "content": [
      "香刹悬青磴，飞楼界碧空。",
      "石门栖怖鸽，慈塔绕归鸿。",
      "有法将心镜，无名属性通。",
      "从来乐幽寂，寻觅未能穷。"
    ]
  },
  {
    "volume": 512,
    "sequence": 7,
    "title": "和项斯游头陀寺上方",
    "author": "欧阳衮",
    "content": [
      "步入桃源里，晴花更满枝。",
      "峰回山意旷，林杳竹光迟。",
      "远寺寻龙藏，名香发雁池。",
      "间能将远语，况及上阳时。"
    ]
  },
  {
    "volume": 512,
    "sequence": 8,
    "title": "秦原道中",
    "author": "欧阳衮",
    "content": [
      "分险架长澜，斜梁控夕峦。",
      "宿云依岭断，初月入江寒。",
      "缁化秦裘敝，尘惊汉策残。",
      "无言倦行旅，遥路属时难。"
    ]
  },
  {
    "volume": 512,
    "sequence": 9,
    "title": "月峰寺忆理公",
    "author": "欧阳衮",
    "content": [
      "共来江海上，清论一宵同。",
      "禅榻浑依旧，心期浩已空。",
      "惊春花落树，闻梵涧摇风。",
      "二谛欣咨启，还应梦寐通。"
    ]
  },
  {
    "volume": 512,
    "sequence": 10,
    "title": "寄陈去疾进士",
    "author": "欧阳衮",
    "content": [
      "放迹疑辞垢，栖心亦道门。",
      "玄言萝幌馥，诗思竹炉温。",
      "解带摇花落，弹琴散鸟喧。",
      "江山兹夕意，唯有素交存。"
    ]
  },
  {
    "volume": 512,
    "sequence": 11,
    "title": "听郢客歌阳春白雪",
    "author": "欧阳衮",
    "content": [
      "寂听郢中人，高歌已绝伦。",
      "临风飘白雪，向日奏阳春。",
      "调雅偏盈耳，声长杳入神。",
      "连连贯珠并，袅袅遏云频。",
      "度曲知难和，凝情想任真。",
      "周郎如赏羡，莫使滞芳晨。"
    ]
  },
  {
    "volume": 512,
    "sequence": 12,
    "title": "南涧寺",
    "author": "欧阳衮",
    "content": [
      "春寺无人乱鸟啼，藤萝阴磴野僧迷。",
      "云藏古壁遗龙象，草没香台抱鹿麛。",
      "松籁泠泠疑梵呗，柳烟历历见招提。",
      "为耽寂乐亲禅侣，莫怪闲行费马蹄。"
    ]
  }
]