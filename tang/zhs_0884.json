[
  {
    "volume": 884,
    "sequence": 1,
    "title": "渡吴江",
    "author": "杜牧",
    "content": [
      "堠馆人稀夜更长，姑苏城远树苍苍。",
      "江湖潮落高楼迥，河汉秋归广殿凉。",
      "月转碧梧移鹊影，露低红草湿萤光。",
      "文园诗侣应多思，莫醉笙歌掩华堂。"
    ]
  },
  {
    "volume": 884,
    "sequence": 2,
    "title": "元日观朝",
    "author": "厉玄",
    "content": [
      "玉座临新岁，朝盈万国人。",
      "火连双阙晓，仗列五门春。",
      "瑞雪销鸳瓦，祥光在日轮。",
      "天颜不敢视，称庆拜空频。"
    ]
  },
  {
    "volume": 884,
    "sequence": 3,
    "title": "六月",
    "author": "赵璜",
    "content": [
      "六月火云散，蝉声鸣树梢。",
      "秋风岂便借，客思已萧条。",
      "倾国三年别，烟霞一路遥。",
      "行人断消息，更上灞陵桥。"
    ]
  },
  {
    "volume": 884,
    "sequence": 4,
    "title": "樊川寒食",
    "author": "喻凫",
    "content": [
      "新松□绿草，古柏翳黄沙。",
      "珮珂客惊鸟，绮罗人间花。",
      "蹙尘南北马，碾石去来车。",
      "川晚悲风动，坟前碎纸斜。"
    ]
  },
  {
    "volume": 884,
    "sequence": 5,
    "title": "芍药",
    "author": "潘咸",
    "content": [
      "闲来竹亭赏，赏极蕊珠宫。",
      "叶已尽余翠，花才半展红。",
      "媚欺桃李色，香夺绮罗风。",
      "每到春残日，芳华处处同。"
    ]
  },
  {
    "volume": 884,
    "sequence": 6,
    "title": "晚步",
    "author": "刘得仁",
    "content": [
      "野步晚悠悠，山光澹早秋。",
      "远空沦日脚，多稼没人头。",
      "古木蝉齐噪，深塍水慢流。",
      "幽居回不近，秋策却堪愁。"
    ]
  },
  {
    "volume": 884,
    "sequence": 7,
    "title": "村晚闲步",
    "author": "刘得仁",
    "content": [
      "缓步出居处，过原边雁行。",
      "夕阳投草木，远水映苍茫。",
      "野寺同蟾宿，云溪劚药尝。",
      "萧条霜景暮，极目尽堪伤。"
    ]
  },
  {
    "volume": 884,
    "sequence": 8,
    "title": "冬日题兴善寺崔律师院孤松",
    "author": "刘得仁",
    "content": [
      "为此疏名路，频来访远公。",
      "孤标宜雪后，每见忆山中。",
      "静影生幽藓，寒声入迥空。",
      "何年植兹地，晓夕动清风。"
    ]
  },
  {
    "volume": 884,
    "sequence": 9,
    "title": "题新栽小松",
    "author": "刘得仁",
    "content": [
      "满庭萧飒皆凡木，岂得飕飗似石溪。",
      "雪夜枝柯疑画出，月中长短共人齐。",
      "未知何日干天及，恐到秋来被鹤栖。",
      "却向旧山寻得处，白云根蕟觅应迷。"
    ]
  },
  {
    "volume": 884,
    "sequence": 10,
    "title": "栽松",
    "author": "刘得仁",
    "content": [
      "翠色凛空庭，披衣独绕行。",
      "取从山顶嶮，栽得道心生。",
      "未弱幽泉韵，焉论别木声。",
      "霜天残月在，转影入池清。"
    ]
  },
  {
    "volume": 884,
    "sequence": 11,
    "title": "十日菊",
    "author": "薛莹",
    "content": [
      "昨日尊前折，万人酣晓香。",
      "今朝篱下见，满地委残阳。",
      "得失片时痛，荣枯一岁伤。",
      "未将同腐草，犹更有重霜。"
    ]
  },
  {
    "volume": 884,
    "sequence": 12,
    "title": "赴南巴留别苏台知己",
    "author": "贾岛",
    "content": [
      "人过梅岭上，岁岁北风寒。",
      "落日孤舟去，青山万里看。",
      "猿声湘水静，草色洞庭宽。",
      "已料生涯事，只应持钓竿。"
    ]
  },
  {
    "volume": 884,
    "sequence": 13,
    "title": "红蔷薇",
    "author": "庄南杰",
    "content": [
      "九天碎霞明泽国，造化工夫潜剪刻。",
      "翠叶长眉约细枝，殷红短刺钩春色。",
      "明日当楼晚香歇，金带盘空已成结。",
      "谢豹声催麦陇秋，熏风吹落猩猩血。"
    ]
  },
  {
    "volume": 884,
    "sequence": 14,
    "title": "晓歌",
    "author": "庄南杰",
    "content": [
      "鹍鸡哭树星河转，海上金乌翅如电。",
      "嫦娥敛发绾云头，玉女舒霞织天面。",
      "九土厨烟满城邑，商洛陇头车马急。",
      "魏宫钟动绣窗明，梦娥惊对残灯立。"
    ]
  },
  {
    "volume": 884,
    "sequence": 15,
    "title": "春草歌",
    "author": "庄南杰",
    "content": [
      "漠漠绵绵几多思，无言领得春风意。",
      "花裁小锦绣晴空，叶抽碧簟铺平地。",
      "含芳吊影争芬敷，绕云恨起山蘼芜。",
      "离人不忍到此处，泪娥滴尽双真珠。"
    ]
  },
  {
    "volume": 884,
    "sequence": 16,
    "title": "古松歌",
    "author": "庄南杰",
    "content": [
      "山上山下松，森沈翠盖烟。",
      "龟鳞犀甲锁支体，泉声雨脚洗春风。",
      "深碧麈尾扫冥濛，浅黄龙腹盘穹崇。",
      "拏天攫地数千尺，恐作云雨归维嵩。",
      "维嵩成大厦，莫遣邂逅逢樵者。"
    ]
  },
  {
    "volume": 884,
    "sequence": 17,
    "title": "蒲中霁后晚望",
    "author": "薛能",
    "content": [
      "河边霁色无人见，身带春风立岸头。",
      "浊水茫茫有何意，日斜还向古蒲州。"
    ]
  },
  {
    "volume": 884,
    "sequence": 18,
    "title": "龙门八韵",
    "author": "薛能",
    "content": [
      "河浸华夷阔，山横宇宙雄。",
      "高波万丈泻，夏禹几年功。",
      "川迸晴明雨，林生旦暮风。",
      "人看翻进退，鸟性断西东。",
      "气逐云归海，声驱石落空。",
      "近身毛乍竖，当面语难通。",
      "沸沫归何处，盘涡傍此中。",
      "从来化鬐者，攀去路应同。"
    ]
  },
  {
    "volume": 884,
    "sequence": 19,
    "title": "新雪",
    "author": "薛能",
    "content": [
      "细落粗和忽复繁，顿清朝市不闻喧。",
      "天迷皓色风何乱，地湿春泥土半翻。",
      "香暖会中怀岳寺，樵鸣村外想家园。",
      "闲吟只爱煎茶澹，斡破平光向近轩。"
    ]
  },
  {
    "volume": 884,
    "sequence": 20,
    "title": "送判官赴京",
    "author": "薛能",
    "content": [
      "阙下情偏已绝稀，天涯身远复相依。",
      "庭花每对从容落，夜烛多同笑语归。",
      "君子是行应柏署，鄙人何望即柴扉。",
      "青云若遇交亲话，白璧无心待发挥。"
    ]
  },
  {
    "volume": 884,
    "sequence": 21,
    "title": "溪东岑望天都山",
    "author": "朱景玄",
    "content": [
      "目望浮山丘，梯云上东岑。",
      "群峰争入冥，巉巉生太阴。",
      "昔贤此升仙，结构穷耸深。",
      "未晓日先照，当昼色半沉。",
      "风泉雪霜飞，云树琼玉林。",
      "大道非闭隔，无路不可寻。",
      "窥镜澄夙虑，望坛起敬心。",
      "一从呼子安，永绝金玉音。"
    ]
  },
  {
    "volume": 884,
    "sequence": 22,
    "title": "夜行次东关逢魏扶东归",
    "author": "许浑",
    "content": [
      "南北断蓬飘，长亭酒一瓢。",
      "残云归太华，疏雨过中条。",
      "树色随关迥，河声入塞遥。",
      "劳歌此分首，风急马萧萧。"
    ]
  },
  {
    "volume": 884,
    "sequence": 23,
    "title": "南游湘汉寄友人",
    "author": "李频",
    "content": [
      "南去远三京，三湘五月行。",
      "巴江雪水下，楚泽火云生。",
      "向野聊中饮，乘凉探暮程。",
      "离怀不可说，已近峡猿声。"
    ]
  },
  {
    "volume": 884,
    "sequence": 24,
    "title": "送刘山人归洞庭",
    "author": "李频",
    "content": [
      "却共孤云去，高眠最上峰。",
      "半湖乘早月，中路入疏钟。",
      "秋尽虫声急，夜深山雨重。",
      "当时同隐者，分得几株松。"
    ]
  },
  {
    "volume": 884,
    "sequence": 25,
    "title": "早发",
    "author": "李郢",
    "content": [
      "野店星河在，行人道路长。",
      "孤灯怜宿处，斜月厌新装。",
      "草色多寒露，虫声似故乡。",
      "清秋无限恨，残菊过重阳。"
    ]
  },
  {
    "volume": 884,
    "sequence": 26,
    "title": "题惠山",
    "author": "李郢",
    "content": [
      "乳洞阴阴碧涧连，杉松六月冷无蝉。",
      "黄昏飞尽白蝙蝠，茶火数星山寂然。"
    ]
  },
  {
    "volume": 884,
    "sequence": 27,
    "title": "雨中看山榴落花",
    "author": "李郢",
    "content": [
      "山榴逼砌栽，山火一团开。",
      "尽日风兼雨，春渠拥作堆。"
    ]
  },
  {
    "volume": 884,
    "sequence": 28,
    "title": "寄友人乞菊栽",
    "author": "李郢",
    "content": [
      "药阑经雨正堪锄，白菊烦君乞数株。",
      "潘岳赋中芳思在，陶潜篱下绿英无。",
      "移来稍及蝉鸣树，种罢长教酒满壶。",
      "□子成仙纵难学，九秋思看集鸠雏。"
    ]
  },
  {
    "volume": 884,
    "sequence": 29,
    "title": "江边柳",
    "author": "李郢",
    "content": [
      "东风晴色挂阑干，眉叶初晴畏晓寒。",
      "江上别筵终日有，绿条春在长应难。"
    ]
  },
  {
    "volume": 884,
    "sequence": 30,
    "title": "鹅儿",
    "author": "李郢",
    "content": [
      "腊后闲行村舍边，黄鹅清水真可怜。",
      "何穷散乱随新草，永日淹留在野田。",
      "无事群鸣遮水际，争来引颈逼人前。",
      "风吹楚泽蒹葭暮，看下寒溪逐去船。"
    ]
  },
  {
    "volume": 884,
    "sequence": 31,
    "title": "酬友人春暮寄枳花茶",
    "author": "李郢",
    "content": [
      "昨日东风吹枳花，酒醒春晚一瓯茶。",
      "如云正护幽人堑，似雪才分野老家。",
      "金饼拍成和雨露，玉尘煎出照烟霞。",
      "相如病渴今全校，不羡生台白颈鸦。"
    ]
  },
  {
    "volume": 884,
    "sequence": 32,
    "title": "郢自街西醉归马鞭坠失崔员外、起秘书…抒短章仰酬珍锡",
    "author": "李郢",
    "content": [
      "蜀岩阴面冷冥冥，偃雪欺霜半露青。",
      "铦刃剪裁多鹊媚，细鞘挥拂带龙腥。",
      "崖垂万仞知无影，藓渍千年合有灵。",
      "兰省贵寮蓬阁吏，一时缄赠到云亭。"
    ]
  },
  {
    "volume": 884,
    "sequence": 33,
    "title": "即目",
    "author": "李郢",
    "content": [
      "自笑腾腾者，非憨又不狂。",
      "何为跧似鼠，而复怯于獐。",
      "落拓无生计，伶俜恋酒乡。",
      "冥搜得诗窟，偶战出文场。",
      "爱雪愁冬尽，怀人觉夜长。",
      "石楼多爽气，柽案有余香。",
      "运去非关拙，时来不在忙。",
      "平生两闲暇，孤趣满沧浪。"
    ]
  },
  {
    "volume": 884,
    "sequence": 34,
    "title": "罗敷东馆亭下流泉云至前山拥咽经岁移时掬弄惆怅成章",
    "author": "李郢",
    "content": [
      "看山亭下小鸣泉，呜咽难通亦可怜。",
      "惆怅无人为疏凿，拥愁含恨过年年。"
    ]
  },
  {
    "volume": 884,
    "sequence": 35,
    "title": "白樱树",
    "author": "于武陵",
    "content": [
      "记得花开雪满枝，和蜂和蝶带花移。",
      "如今花落游蜂去，空作主人惆怅诗。"
    ]
  },
  {
    "volume": 884,
    "sequence": 36,
    "title": "过南城县麻姑山",
    "author": "崔橹",
    "content": [
      "似前如却玉堆堆，薄带轻烟翠好裁。",
      "斜倚兔钩孤影伴，校低仙掌一头来。",
      "盘疑虎伏形难写，展认龙拏势未回。",
      "惊讶昔人曾羽化，此中争不接瑶台。",
      "诗手难题画手惭，浅青浓碧叠东南。",
      "尘愁世界忙心在，霞伴神仙稳梦酣。",
      "雨涕自悲看雪鬓，星冠无计整云篸。",
      "家风负荷须名宦，可惜千峰绿似蓝。",
      "差烟危碧半斜晖，何代仙人此羽飞。",
      "高袖镇长寒柏暗，古祠时复彩云归。",
      "红尘鞭马颜将换，碧落骖鸾意有违。",
      "声利系身家系念，今生辜负六铢衣。"
    ]
  },
  {
    "volume": 884,
    "sequence": 37,
    "title": "和友人题僧院蔷薇花三首",
    "author": "崔橹",
    "content": [
      "何人移得在禅家，瑟瑟枝条簇簇霞。",
      "争那寂寥埋草暗，不胜惆怅舞风斜。",
      "无缘影对金尊酒，可惜香和石鼎茶。",
      "看取老僧齐物意，一般抛掷等凡花。",
      "忍委芳心此地开，似霞颜色苦低回。",
      "风惊少女偷香去，雨认巫娥觅伴来。",
      "今日独怜僧院种，旧山曾映钓矶栽。",
      "三清上客知惆怅，劝我春醪一两杯。",
      "露香如醉态如慵，斜压危阑草色中。",
      "试问更谁过野寺，无憀徒自舞春风。",
      "兰缸尚惜连明在，锦帐先愁入夏空。",
      "一日几回来又去，不能容易舍深红。"
    ]
  },
  {
    "volume": 884,
    "sequence": 38,
    "title": "春晚泊船江村",
    "author": "崔橹",
    "content": [
      "芳草青青古渡头，渔家住处暂维舟。",
      "残花半树悄无语，细雨满天风似愁。",
      "家信不来春又晚，客程难尽水空流。",
      "自怜爱失心期约，看取花时更远游。"
    ]
  },
  {
    "volume": 884,
    "sequence": 39,
    "title": "柳",
    "author": "崔橹",
    "content": [
      "风慢日迟迟，拖烟拂水时。",
      "惹将千万恨，系在短长枝。",
      "骨软张郎瘦，腰轻楚女饥。",
      "故园归未得，多少断肠思。"
    ]
  },
  {
    "volume": 884,
    "sequence": 40,
    "title": "莲花",
    "author": "崔橹",
    "content": [
      "影欹晴浪势欹烟，恨态缄言日抵年。",
      "轻雾晓和香积饭，片红时堕化人船。",
      "人间有笔应难画，雨后无尘更好怜。",
      "何限断肠名不得，倚风娇怯醉腰偏。"
    ]
  },
  {
    "volume": 884,
    "sequence": 41,
    "title": "残莲花（后首一作张林诗）",
    "author": "崔橹",
    "content": [
      "倚风无力减香时，涵露如啼卧翠池。",
      "金谷楼前马嵬下，世间殊色一般悲。",
      "不耐高风怕冷烟，瘦红欹委倒青莲。",
      "无人解把无尘袖，盛取残香尽日怜。"
    ]
  },
  {
    "volume": 884,
    "sequence": 42,
    "title": "惜莲花",
    "author": "崔橹",
    "content": [
      "半塘前日染来红，瘦尽金方昨夜风。",
      "留样最嗟无巧笔，护香谁为惜熏笼。",
      "缘停翠棹沈吟看，忍使良波积渐空。",
      "魂断旧溪憔悴态，冷烟残粉楚台东。"
    ]
  },
  {
    "volume": 884,
    "sequence": 43,
    "title": "岳阳云梦亭看莲花",
    "author": "崔橹",
    "content": [
      "似醉如慵一水心，斜阳欲暝彩云深。",
      "清明月照羞无语，凉冷风吹势不禁。",
      "曾向楚台和雨看，只于吴苑弄船寻。",
      "当时为汝题诗遍，此地依前泥苦吟。"
    ]
  },
  {
    "volume": 884,
    "sequence": 44,
    "title": "村路菊花",
    "author": "崔橹",
    "content": [
      "袅风惊未定，溪影晚来寒。",
      "不得重阳节，虚将满把看。",
      "神仙谁采掇，烟雨惜凋残。",
      "牧竖樵童看，应教爱尔难。"
    ]
  },
  {
    "volume": 884,
    "sequence": 45,
    "title": "题山驿新桐花",
    "author": "崔橹",
    "content": [
      "雨余烟腻暖香浮，影暗斜阳古驿楼。",
      "丹凤总巢阿阁去，紫花空映楚云愁。",
      "堪怜翠盖奇于画，更惜芳庭冷似秋。",
      "长日老春看落尽，野禽闲哢碧悠悠。"
    ]
  },
  {
    "volume": 884,
    "sequence": 46,
    "title": "山路木芙蓉",
    "author": "崔橹",
    "content": [
      "不向横塘泥里栽，两株晴笑碧岩隈。",
      "枉教绝世深红色，只向深山僻处开。",
      "万里王孙应有恨，三年贾傅惜无才。",
      "缘花更叹人间事，半日江边怅望回。"
    ]
  },
  {
    "volume": 884,
    "sequence": 47,
    "title": "新柳",
    "author": "崔橹",
    "content": [
      "无情柔态任春催，似不胜风倚古台。",
      "多少去年今日恨，御沟颜色洞庭来。"
    ]
  },
  {
    "volume": 884,
    "sequence": 48,
    "title": "临川见新柳",
    "author": "崔橹",
    "content": [
      "不见江头三四日，桥边杨柳老金丝。",
      "岸南岸北往来渡，带雨带烟深浅枝。",
      "何处故乡牵梦想，两回他国见荣衰。",
      "汀洲草色亦如此，愁杀远人人不知。"
    ]
  },
  {
    "volume": 884,
    "sequence": 49,
    "title": "南阳见柳",
    "author": "崔橹",
    "content": [
      "夜来风入最高枝，罥断愁肠几尺丝。",
      "楚塞曾吟烟午处，曲江长忆雪晴时。",
      "金衔细毂萦回岸，戍笛牛歌远近陂。",
      "还把旧年惆怅意，武安城下一吟诗。"
    ]
  },
  {
    "volume": 884,
    "sequence": 50,
    "title": "别君山",
    "author": "崔橹",
    "content": [
      "点空夸黛妒愁眉，何必浮来结梦思。",
      "惭愧二年青翠色，惹窗粘枕伴吟诗。"
    ]
  },
  {
    "volume": 884,
    "sequence": 51,
    "title": "宿寿安山阴馆闻泉",
    "author": "崔橹",
    "content": [
      "一支清急万山来，穿竹喧飞破石苔。",
      "梦在故乡临欲到，声闻孤枕却惊回。",
      "多愁鬓发余甘老，有限年光尔莫催。",
      "缘忆旧游相似处，月明山响子陵台。"
    ]
  },
  {
    "volume": 884,
    "sequence": 52,
    "title": "共佳人守岁",
    "author": "刘绮庄",
    "content": [
      "桂华穷北陆，荆艳作东邻。",
      "残妆欲送晓，薄衣已迎春。",
      "举袖争流雪，分歌竞绕尘。",
      "不应将共醉，年去远催人。"
    ]
  }
]