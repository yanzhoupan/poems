[
  {
    "volume": 846,
    "sequence": 1,
    "title": "春寄尚颜",
    "author": "齐己",
    "content": [
      "含桃花谢杏花开，杜宇新啼燕子来。",
      "好事可能无分得，名山长似有人催。",
      "檐声未断前旬雨，电影还连后夜雷。",
      "心迹共师争几许，似人嫌处自迟回。"
    ]
  },
  {
    "volume": 846,
    "sequence": 2,
    "title": "寄梁先辈",
    "author": "齐己",
    "content": [
      "慈恩塔下曲江边，别后多应梦到仙。",
      "时去与谁论此事，乱来何处觅同年。",
      "陈琳笔砚甘前席，角里烟霞待共眠。",
      "爱惜麻衣好颜色，未教朱紫污天然。"
    ]
  },
  {
    "volume": 846,
    "sequence": 3,
    "title": "荆渚偶作",
    "author": "齐己",
    "content": [
      "无味吟诗即把经，竟将疏野访谁行。",
      "身依江寺庭无树，山绕天涯路有兵。",
      "竹瓦雨声漂永日，纸窗灯焰照残更。",
      "从容一觉清凉梦，归到龙潭扫石枰。"
    ]
  },
  {
    "volume": 846,
    "sequence": 4,
    "title": "城中晚夏思山",
    "author": "齐己",
    "content": [
      "葛衣沾汗功虽健，纸扇摇风力甚卑。",
      "苦热恨无行脚处，微凉喜到立秋时。",
      "竹轩静看蜘蛛挂，莎径闲听蟋蟀移。",
      "天外有山归即是，岂同游子暮何之。"
    ]
  },
  {
    "volume": 846,
    "sequence": 5,
    "title": "忆旧山",
    "author": "齐己",
    "content": [
      "谁请衰羸住北州，七年魂梦旧山丘。",
      "心清槛底潇湘月，骨冷禅中太华秋。",
      "高节未闻驯虎豹，片言何以傲王侯。",
      "应须脱洒孤峰去，始是分明个剃头。"
    ]
  },
  {
    "volume": 846,
    "sequence": 6,
    "title": "寄体休",
    "author": "齐己",
    "content": [
      "南州君去为寻医，病色应除似旧时。",
      "久别莫忘庐阜约，却来须有洞庭诗。",
      "金陵往岁同窥井，岘首前秋共读碑。",
      "两处山河见兴废，相思更切卧云期。"
    ]
  },
  {
    "volume": 846,
    "sequence": 7,
    "title": "过陆鸿渐旧居",
    "author": "齐己",
    "content": [
      "楚客西来过旧居，读碑寻传见终初。",
      "佯狂未必轻儒业，高尚何妨诵佛书。",
      "种竹岸香连菡萏，煮茶泉影落蟾蜍。",
      "如今若更生来此，知有何人赠白驴。"
    ]
  },
  {
    "volume": 846,
    "sequence": 8,
    "title": "寄怀钟陵旧游因寄知己",
    "author": "齐己",
    "content": [
      "洗井僧来说旧游，西江东岸是城楼。",
      "昔年淹迹因王化，长日凭栏看水流。",
      "真观上人栖树石，陈陶处士在林丘。",
      "终拖老病重寻去，得到匡庐死便休。"
    ]
  },
  {
    "volume": 846,
    "sequence": 9,
    "title": "遣怀",
    "author": "齐己",
    "content": [
      "病肠休洗老休医，七十能饶百岁期。",
      "不死任还蓬岛客，无生自有雪山师。",
      "浮云聚散俱关虑，明月相逢好展眉。",
      "既兆未萌闲酌度，不如中抱是寻思。"
    ]
  },
  {
    "volume": 846,
    "sequence": 10,
    "title": "怀武陵因寄幕中韩先辈、何从事",
    "author": "齐己",
    "content": [
      "武陵嘉致迹多幽，每见图经恨白头。",
      "溪浪碧通何处去，桃花红过郡前流。",
      "常闻相幕鸳鸿兴，日向神仙洞府游。",
      "凿井耕田人在否，如今天子正征搜。"
    ]
  },
  {
    "volume": 846,
    "sequence": 11,
    "title": "赠樊处士",
    "author": "齐己",
    "content": [
      "小子声名天下知，满簪霜雪白麻衣。",
      "谁将一著争先后，共向长安定是非。",
      "有路未曾迷日用，无贪终不乱天机。",
      "闲寻道士过仙观，赌得黄庭两卷归。"
    ]
  },
  {
    "volume": 846,
    "sequence": 12,
    "title": "荆渚逢禅友",
    "author": "齐己",
    "content": [
      "泽国相逢话一宵，云山偶别隔前朝。",
      "社思匡岳无宗炳，诗忆扬州有鲍昭。",
      "晨野黍离春漠漠，水天星粲夜遥遥。",
      "闲吟莫忘传心祖，曾立阶前雪到腰。"
    ]
  },
  {
    "volume": 846,
    "sequence": 13,
    "title": "送僧归洛中",
    "author": "齐己",
    "content": [
      "赤日彤霞照晚坡，东州道路兴如何。",
      "蝉离楚柳鸣犹少，叶到嵩云落渐多。",
      "海内自为闲去住，关头谁问旧经过。",
      "叮咛与访春山寺，白乐天真在也么。"
    ]
  },
  {
    "volume": 846,
    "sequence": 14,
    "title": "道林寓居",
    "author": "齐己",
    "content": [
      "秋泉一片树千株，暮汲寒烧外有馀。",
      "青嶂这边来已熟，红尘那畔去应疏。",
      "风骚未肯忘雕琢，潇洒无妨更剃除。",
      "即问沃州开士僻，爱禽怜骏意何如。"
    ]
  },
  {
    "volume": 846,
    "sequence": 15,
    "title": "仙掌",
    "author": "齐己",
    "content": [
      "峭形寒倚夕阳天，毛女莲花翠影连。",
      "云外自为高出手，人间谁合斗挥拳。",
      "鹤抛青汉来岩桧，僧隔黄河望顶烟。",
      "晴露红霞长满掌，只应栖托是神仙。"
    ]
  },
  {
    "volume": 846,
    "sequence": 16,
    "title": "中秋月",
    "author": "齐己",
    "content": [
      "空碧无云露湿衣，群星光外涌清规。",
      "东楼莫碍渐高势，四海待看当午时。",
      "还许分明吟皓魄，肯教幽暗取丹枝。",
      "可怜半夜婵娟影，正对五侯残酒池。"
    ]
  },
  {
    "volume": 846,
    "sequence": 17,
    "title": "送禅者游南岳",
    "author": "齐己",
    "content": [
      "忽随南棹去衡阳，谁住江边树下房。",
      "尘梦是非都觉了，野云心地更何妨。",
      "渐临瀑布听猿思，却背岣嵝有雁行。",
      "想到中峰上层寺，石窗秋霁见潇湘。"
    ]
  },
  {
    "volume": 846,
    "sequence": 18,
    "title": "闻道林诸友尝茶因有寄",
    "author": "齐己",
    "content": [
      "枪旗冉冉绿丛园，谷雨初晴叫杜鹃。",
      "摘带岳华蒸晓露，碾和松粉煮春泉。",
      "高人梦惜藏岩里，白硾封题寄火前。",
      "应念苦吟耽睡起，不堪无过夕阳天。"
    ]
  },
  {
    "volume": 846,
    "sequence": 19,
    "title": "将归旧山留别错公",
    "author": "齐己",
    "content": [
      "旧峰前昨下来时，白石丛丛间紫薇。",
      "章句不堪歌有道，溪山只合退无机。",
      "云含暧态晴犹在，鹤养闲神昼不飞。",
      "欲去更思过丈室，二年频此揖清晖。"
    ]
  },
  {
    "volume": 846,
    "sequence": 20,
    "title": "闻尚颜上人创居有寄",
    "author": "齐己",
    "content": [
      "麓山南面橘洲西，别构新斋与竹齐。",
      "野客已闻将鹤赠，江僧未说有诗题。",
      "窗临杳霭寒千嶂，枕遍潺湲月一溪。",
      "可想乍移禅榻处，松阴冷湿壁新泥。"
    ]
  },
  {
    "volume": 846,
    "sequence": 21,
    "title": "庚午岁九日作",
    "author": "齐己",
    "content": [
      "门底秋苔嫩似蓝，此中消息兴何堪。",
      "乱离偷过九月九，头尾算来三十三。",
      "云影半晴开梦泽，菊花微暖傍江潭。",
      "故人今日在不在，胡雁背风飞向南。"
    ]
  },
  {
    "volume": 846,
    "sequence": 22,
    "title": "逢进士沈彬",
    "author": "齐己",
    "content": [
      "欲话趋时首重骚，因君倍惜剃头刀。",
      "千般贵在能过达，一片心闲不那高。",
      "山叠好云藏玉鸟，海翻狂浪隔金鳌。",
      "时应记得长安事，曾向文场属思劳。"
    ]
  },
  {
    "volume": 846,
    "sequence": 23,
    "title": "闻王员外新恩有寄",
    "author": "齐己",
    "content": [
      "欲退无因贵逼来，少仪官美右丞才。",
      "青袍早许淹花幕，霜简方闻谢柏台。",
      "金诺静宜资讲诵，玉山寒称奉尊罍。",
      "西峰有客思相贺，门隔潇湘雪未开。"
    ]
  },
  {
    "volume": 846,
    "sequence": 24,
    "title": "秋夕言怀寄所知",
    "author": "齐己",
    "content": [
      "休问蒙庄材不材，孤灯影共傍寒灰。",
      "忘筌话道心甘死，候体论诗口懒开。",
      "窗外风涛连建业，梦中云水忆天台。",
      "相疏却是相知分，谁讶经年一度来。"
    ]
  },
  {
    "volume": 846,
    "sequence": 25,
    "title": "答禅者",
    "author": "齐己",
    "content": [
      "五老峰前相遇时，两无言语只扬眉。",
      "南宗北祖皆如此，天上人间更问谁。",
      "山衲静披云片片，铁刀凉削鬓丝丝。",
      "闲吟莫学汤从事，抛却袈裟负本师。"
    ]
  },
  {
    "volume": 846,
    "sequence": 26,
    "title": "寄尚颜（公受徐州薛尚书见知）",
    "author": "齐己",
    "content": [
      "莫向孤峰道息机，有人偷眼羡吾师。",
      "满身光化年前宠，几轴开平岁里诗。",
      "北阙故人随丧乱，南山旧寺在参差。",
      "清吟但忆徐方政，应恨当时不见时。"
    ]
  },
  {
    "volume": 846,
    "sequence": 27,
    "title": "梓栗杖送人",
    "author": "齐己",
    "content": [
      "禅家何物赠分襟，只有天台杖一寻。",
      "拄去客归青洛远，采来僧入白云深。",
      "游山曾把探龙穴，出世期将指佛心。",
      "此日江边赠君后，却携筇杖向东林。"
    ]
  },
  {
    "volume": 846,
    "sequence": 28,
    "title": "寄朗陵二禅友",
    "author": "齐己",
    "content": [
      "潇湘曾宿话诗评，荆楚连秋阻野情。",
      "金锡罢游双鬓白，铁盂终守一斋清。",
      "篇章老欲齐高手，风月闲思到极精。",
      "南望山门石何处，沧浪云梦浸天横。"
    ]
  },
  {
    "volume": 846,
    "sequence": 29,
    "title": "灯",
    "author": "齐己",
    "content": [
      "幽光耿耿草堂空，窗隔飞蛾恨不通。",
      "红烬自凝清夜朵，赤心长谢碧纱笼。",
      "云藏水国城台里，雨闭松门殿塔中。",
      "金屋玉堂开照睡，岂知萤雪有深功。"
    ]
  },
  {
    "volume": 846,
    "sequence": 30,
    "title": "寄金陵幕中李郎中",
    "author": "齐己",
    "content": [
      "龙门支派富才能，年少飞翔便大鹏。",
      "久待尊罍临铁瓮，又从幢节镇金陵。",
      "精神一只秋空鹤，骚雅千寻夏井冰。",
      "长忆相招宿华馆，数宵忘寝尽寒灯。"
    ]
  },
  {
    "volume": 846,
    "sequence": 31,
    "title": "寄韩蜕秀才",
    "author": "齐己",
    "content": [
      "松门高不似侯门，藓径鞋踪触处分。",
      "远事即为无害鸟，多闲便是有情云。",
      "那忧宠辱来惊我，且寄风骚去敌君。",
      "知伴李膺琴酒外，绛纱闲卷共论文。"
    ]
  },
  {
    "volume": 846,
    "sequence": 32,
    "title": "湘中春兴",
    "author": "齐己",
    "content": [
      "雨歇江明苑树干，物妍时泰恣游盘。",
      "更无轻翠胜杨柳，尽觉浓华在牡丹。",
      "终日去还抛寂寞，绕池回却凭栏干。",
      "红芳片片由青帝，忍向西园看落残。"
    ]
  },
  {
    "volume": 846,
    "sequence": 33,
    "title": "送错公、栖公南游",
    "author": "齐己",
    "content": [
      "洪偃汤休道不殊，高帆共载兴何俱。",
      "北京丧乱离丹凤，南国烟花入鹧鸪。",
      "明月团圆临桂水，白云重叠起苍梧。",
      "威仪本是朝天士，暂向辽荒住得无。"
    ]
  },
  {
    "volume": 846,
    "sequence": 34,
    "title": "寄南岳诸道友",
    "author": "齐己",
    "content": [
      "南望衡阳积瘴开，去年曾踏雪游回。",
      "谩为楚客蹉跎过，却是边鸿的当来。",
      "乳窦孤明含海日，石桥危滑长春苔。",
      "终寻十八高人去，共坐苍崖养圣胎。"
    ]
  },
  {
    "volume": 846,
    "sequence": 35,
    "title": "送韩蜕秀才赴举",
    "author": "齐己",
    "content": [
      "槐花馆驿暮尘昏，此去分明吏部孙。",
      "才器合居科第首，风流幸是缙绅门。",
      "春和洛水清无浪，雪洗高峰碧断根。",
      "堪想都人齐指点，列仙相次上昆仑。"
    ]
  },
  {
    "volume": 846,
    "sequence": 36,
    "title": "溪居寓言",
    "author": "齐己",
    "content": [
      "秋蔬数垄傍潺湲，颇觉生涯异俗缘。",
      "诗兴难穷花草外，野情何限水云边。",
      "虫声绕屋无人语，月影当松有鹤眠。",
      "寄向东溪老樵道，莫催丹桂博青钱。"
    ]
  },
  {
    "volume": 846,
    "sequence": 37,
    "title": "遣怀",
    "author": "齐己",
    "content": [
      "诗病相兼老病深，世医徒更费千金。",
      "馀生岂必虚抛掷，未死何妨乐咏吟。",
      "流水不回休叹息，白云无迹莫追寻。",
      "闲身自有闲消处，黄叶清风蝉一林。"
    ]
  },
  {
    "volume": 846,
    "sequence": 38,
    "title": "自湘中将入蜀留别诸友",
    "author": "齐己",
    "content": [
      "巾舄初随入蜀船，风帆吼过洞庭烟。",
      "七千里路到何处，十二峰云更那边。",
      "巫女暮归林淅沥，巴猿吟断月婵娟。",
      "来年五月峨嵋雪，坐看消融满锦川。"
    ]
  },
  {
    "volume": 846,
    "sequence": 39,
    "title": "寄匡阜诸公二首",
    "author": "齐己",
    "content": [
      "松头柏顶碧森森，虚槛寒吹夏景深。",
      "静社可追长往迹，白莲难问久修心。",
      "山围四面才容寺，月到中宵始满林。",
      "争学忘言住幽胜，吾师遗集尽清吟。",
      "峰前林下东西寺，地角天涯来往僧。",
      "泉月净流闲世界，杉松深锁尽香灯。",
      "争无大士重修社，合有诸贤更服膺。",
      "曾寄邻房挂瓶锡，雨闻岩溜解春冰。"
    ]
  },
  {
    "volume": 846,
    "sequence": 40,
    "title": "送人入蜀",
    "author": "齐己",
    "content": [
      "何必闲吟蜀道难，知君心出嶮巇间。",
      "寻常秋泛江陵去，容易春浮锦水还。",
      "两面碧悬神女峡，几重青出丈人山。",
      "文君酒市逢初雪，满贳新沽洗旅颜。"
    ]
  },
  {
    "volume": 846,
    "sequence": 41,
    "title": "酬庐山张处士",
    "author": "齐己",
    "content": [
      "发枯身老任浮沉，懒泥秋风更役吟。",
      "新事向人堪结舌，旧诗开卷但伤心。",
      "苔床卧忆泉声绕，麻履行思树影深。",
      "终谢柴桑与彭泽，醉游闲访入东林。"
    ]
  },
  {
    "volume": 846,
    "sequence": 42,
    "title": "寄岘山道人",
    "author": "齐己",
    "content": [
      "凤门高对鹿门青，往岁经过恨未平。",
      "辩鼎上人方话道，卧龙丞相忽追兵。",
      "炉峰已负重回计，华岳终悬未去情。",
      "闻说东周天子圣，会摇金锡却西行。"
    ]
  },
  {
    "volume": 846,
    "sequence": 43,
    "title": "送王处士游蜀",
    "author": "齐己",
    "content": [
      "又挂寒帆向锦川，木兰舟里过残年。",
      "自修姹姹炉中物，拟作飘飘水上仙。",
      "三峡浪喧明月夜，万州山到夕阳天。",
      "来年的有荆南信，回札应缄十色笺。"
    ]
  },
  {
    "volume": 846,
    "sequence": 44,
    "title": "怀金陵李推官僧自牧",
    "author": "齐己",
    "content": [
      "秣陵长忆共吟游，儒释风骚道上流。",
      "莲幕少年轻谢脁，雪山真子鄙汤休。",
      "也应有作怀清苦，莫谓无心过白头。",
      "欲附别来千万意，病身初起向残秋。"
    ]
  },
  {
    "volume": 846,
    "sequence": 45,
    "title": "寄寻萍公",
    "author": "齐己",
    "content": [
      "闻在湓城多寄住，随时谈笑浑尘埃。",
      "孤峰恐忆便归去，浮世要看还下来。",
      "万顷野烟春雨断，九条寒浪晚窗开。",
      "虎溪桥上龙潭寺，曾此相寻踏雪回。"
    ]
  },
  {
    "volume": 846,
    "sequence": 46,
    "title": "得李推官近寄怀",
    "author": "齐己",
    "content": [
      "荆门前岁使乎回，求得星郎近制来。",
      "连日借吟终不已，一灯忘寝又重开。",
      "秋风漫作牵情赋，春草真为入梦才。",
      "堪笑陈宫诸狎客，当时空有个追陪。"
    ]
  },
  {
    "volume": 846,
    "sequence": 47,
    "title": "对菊",
    "author": "齐己",
    "content": [
      "蝶醉风狂半折时，冷烟清露压离披。",
      "欲倾琥珀杯浮尔，好把茱萸朵配伊。",
      "孔雀毛衣应者是，凤凰金翠更无之。",
      "何因栽向僧园里，门外重阳过不知。"
    ]
  },
  {
    "volume": 846,
    "sequence": 48,
    "title": "忆东林因送二生归",
    "author": "齐己",
    "content": [
      "好向东林度此生，半天山脚寺门平。",
      "红霞嶂底潺潺色，清夜房前瑟瑟声。",
      "偶别十年成瞬息，欲来千里阻刀兵。",
      "可怜二子同归兴，南国烟花路好行。"
    ]
  },
  {
    "volume": 846,
    "sequence": 49,
    "title": "渚宫西城池上居",
    "author": "齐己",
    "content": [
      "城东移锡住城西，绿绕春波引杖藜。",
      "翡翠满身衣有异，鹭鸶通体格非低。",
      "风摇柳眼开烟小，暖逼兰芽出土齐。",
      "犹有幽深不相似，剡溪乘棹入耶溪。"
    ]
  },
  {
    "volume": 846,
    "sequence": 50,
    "title": "中秋夕怆怀寄荆幕孙郎中",
    "author": "齐己",
    "content": [
      "白莲香散沼痕干，绿筱阴浓藓地寒。",
      "年老寄居思隐切，夜凉留客话时难。",
      "行僧尽去云山远，宾雁同来泽国宽。",
      "时谢孔璋操檄外，每将空病问衰残。"
    ]
  },
  {
    "volume": 846,
    "sequence": 51,
    "title": "酬湘幕徐员外见寄",
    "author": "齐己",
    "content": [
      "东海儒宗事业全，冰棱孤峭类神仙。",
      "诗同李贺精通鬼，文拟刘轲妙入禅。",
      "珠履早曾从相府，玳簪今又别官筵。",
      "篇章几谢传西楚，空想雄风度十年。"
    ]
  },
  {
    "volume": 846,
    "sequence": 52,
    "title": "寄蜀国广济大师",
    "author": "齐己",
    "content": [
      "冰压霜坛律格清，三千传授尽门生。",
      "禅心尽入空无迹，诗句闲搜寂有声。",
      "满国繁华徒自乐，两朝更变未曾惊。",
      "终思相约岷峨去，不得携筇一路行。"
    ]
  },
  {
    "volume": 846,
    "sequence": 53,
    "title": "答献上人卷",
    "author": "齐己",
    "content": [
      "衲衣禅客袖篇章，江上相寻共感伤。",
      "秦甸乱来栖白没，杼山空后皎然亡。",
      "清留岛月秋凝露，苦寄巴猿夜叫霜。",
      "珍重南宗好才子，灰心冥目外无妨。"
    ]
  },
  {
    "volume": 846,
    "sequence": 54,
    "title": "寄武陵贯微上人二首",
    "author": "齐己",
    "content": [
      "知泛沧浪棹未还，西峰房锁夜潺潺。",
      "春陪相府游仙洞，雪共宾寮对玉山。",
      "诗里几添新菡萏，衲痕应换旧斓斑。",
      "莫忘一句曹溪妙，堪塞孙孙骋度关。",
      "吴头东面楚西边，云接苍梧水浸天。",
      "两地别离身已老，一言相合道休传。",
      "风骚妙欲凌春草，踪迹闲思绕岳莲。",
      "不是傲他名利世，吾师本在雪山巅。"
    ]
  },
  {
    "volume": 846,
    "sequence": 55,
    "title": "怀体休上人",
    "author": "齐己",
    "content": [
      "仲宣楼上望重湖，君到潇湘得健无。",
      "病遇何人分药饵，诗逢谁子论功夫。",
      "杉萝寺里寻秋早，橘柚洲边度日晡。",
      "许送自身归华岳，待来朝暮拂瓶盂。"
    ]
  },
  {
    "volume": 846,
    "sequence": 56,
    "title": "招湖上兄弟",
    "author": "齐己",
    "content": [
      "去岁得君消息在，两凭人信过重湖。",
      "忍贪风月当年少，不寄音书慰老夫。",
      "药鼎近闻传秘诀，诗门曾说拥寒炉。",
      "汉江江路西来便，好傍扁舟访我无。"
    ]
  },
  {
    "volume": 846,
    "sequence": 57,
    "title": "江居寄关中知己",
    "author": "齐己",
    "content": [
      "多病多慵汉水边，流年不觉已皤然。",
      "旧栽花地添黄竹，新陷盆池换白莲。",
      "雪月未忘招远客，云山终待去安禅。",
      "八行书札君休问，不似风骚寄一篇。"
    ]
  },
  {
    "volume": 846,
    "sequence": 58,
    "title": "中秋十五夜寄人",
    "author": "齐己",
    "content": [
      "高河瑟瑟转金盘，喷露吹光逆凭栏。",
      "四海鱼龙精魄冷，五山鸾鹤骨毛寒。",
      "今宵尽向圆时望，后夜谁当缺处看。",
      "何事清光与蟾兔，却教才小少留难。"
    ]
  },
  {
    "volume": 846,
    "sequence": 59,
    "title": "谢人自钟陵寄纸笔",
    "author": "齐己",
    "content": [
      "故人犹忆苦吟劳，所惠何殊金错刀。",
      "霜雪剪栽新剡硾，锋铓管束本宣毫。",
      "知君倒箧情何厚，借我临池价斗高。",
      "词客分张看欲尽，不堪来处隔秋涛。"
    ]
  },
  {
    "volume": 846,
    "sequence": 60,
    "title": "移居西湖作二首",
    "author": "齐己",
    "content": [
      "火云阳焰欲烧空，小槛幽窗想旧峰。",
      "白汗此时流枕簟，清风何处动杉松。",
      "残更正好眠凉月，远寺俄闻报晓钟。",
      "只待秋声涤心地，衲衣新洗健形容。",
      "官园树影昼阴阴，咫尺清凉莫浣心。",
      "桃李别教人主掌，烟花不称我追寻。",
      "蜩螗晚噪风枝稳，翡翠闲眠宿处深。",
      "争似出尘地行止，东林苔径入西林。"
    ]
  },
  {
    "volume": 846,
    "sequence": 61,
    "title": "题玉泉寺",
    "author": "齐己",
    "content": [
      "高韵双悬张曲江，联题兼是孟襄阳。",
      "后人才地谁称短，前辈经天尽负长。",
      "胜景饱于闲采拾，灵踪销得正思量。",
      "时移两板成尘迹，犹挂吾师旧影堂。"
    ]
  },
  {
    "volume": 846,
    "sequence": 62,
    "title": "看金陵图",
    "author": "齐己",
    "content": [
      "六朝图画战争多，最是陈宫计数讹。",
      "若爱苍生似歌舞，隋皇自合耻干戈。"
    ]
  },
  {
    "volume": 846,
    "sequence": 63,
    "title": "寄南岳泰禅师",
    "author": "齐己",
    "content": [
      "江头默想坐禅峰，白石山前万丈空。",
      "山下猎人应不到，雪深花鹿在庵中。"
    ]
  },
  {
    "volume": 846,
    "sequence": 64,
    "title": "片云",
    "author": "齐己",
    "content": [
      "水底分明天上云，可怜形影似吾身。",
      "何妨舒作从龙势，一雨吹销万里尘。"
    ]
  },
  {
    "volume": 846,
    "sequence": 65,
    "title": "寄清溪道者",
    "author": "齐己",
    "content": [
      "万重千叠红霞嶂，夜烛朝香白石龛。",
      "常寄溪窗凭危槛，看经影落古龙潭。"
    ]
  },
  {
    "volume": 846,
    "sequence": 66,
    "title": "病中勉送小师往清凉山礼大圣",
    "author": "齐己",
    "content": [
      "丰衣足食处莫住，圣迹灵踪好遍寻。",
      "忽遇文殊开慧眼，他年应记老师心。"
    ]
  },
  {
    "volume": 846,
    "sequence": 67,
    "title": "谢人惠拄杖",
    "author": "齐己",
    "content": [
      "何处云根采得来，黑龙狂欲作风雷。",
      "知师念我形骸老，教把经行拄绿苔。"
    ]
  },
  {
    "volume": 846,
    "sequence": 68,
    "title": "送楚云上人往南岳刺血写《法华经》",
    "author": "齐己",
    "content": [
      "剥皮刺血诚何苦，欲写灵山九会文。",
      "十指沥干终七轴，后来求法更无君。"
    ]
  },
  {
    "volume": 846,
    "sequence": 69,
    "title": "送胎发笔寄仁公",
    "author": "齐己",
    "content": [
      "内唯胎发外秋毫，绿玉新栽管束牢。",
      "老病手疼无那尔，却资年少写风骚。"
    ]
  },
  {
    "volume": 846,
    "sequence": 70,
    "title": "谢西川昙域大师玉箸篆书",
    "author": "齐己",
    "content": [
      "玉箸真文久不兴，李斯传到李阳冰。",
      "正悲千载无来者，果见僧中有个僧。"
    ]
  },
  {
    "volume": 846,
    "sequence": 71,
    "title": "偶作寄王秘书",
    "author": "齐己",
    "content": [
      "七丝湘水秋深夜，五字河桥日暮时。",
      "借问秘书郎此意，静弹高咏有谁知。"
    ]
  },
  {
    "volume": 846,
    "sequence": 72,
    "title": "谢人惠纸",
    "author": "齐己",
    "content": [
      "烘焙几工成晓雪，轻明百幅叠春冰。",
      "何消才子题诗外，分与能书贝叶僧。"
    ]
  },
  {
    "volume": 846,
    "sequence": 73,
    "title": "答文胜大师清柱书",
    "author": "齐己",
    "content": [
      "才把文章干圣主，便承恩泽换禅衣。",
      "应嫌六祖传空衲，只向曹溪求息机。"
    ]
  },
  {
    "volume": 846,
    "sequence": 74,
    "title": "寄怀曾口寺文英大师",
    "author": "齐己",
    "content": [
      "著紫袈裟名已贵，吟红菡萏价兼高。",
      "秋风曾忆西游处，门对平湖满白涛。"
    ]
  },
  {
    "volume": 846,
    "sequence": 75,
    "title": "怀道林寺道友",
    "author": "齐己",
    "content": [
      "四绝堂前万木秋，碧参差影压湘流。",
      "闲思宋杜题诗板，一日凭栏到夜休。"
    ]
  },
  {
    "volume": 846,
    "sequence": 76,
    "title": "辞主人绝句四首·放鹤",
    "author": "齐己",
    "content": [
      "华亭来复去芝田，丹顶霜毛性可怜。",
      "纵与乘轩终误主，不如还放却辽天。"
    ]
  },
  {
    "volume": 846,
    "sequence": 77,
    "title": "辞主人绝句四首·放猿",
    "author": "齐己",
    "content": [
      "堪忆春云十二峰，野桃山杏摘香红。",
      "王孙可念愁金锁，从放断肠明月中。"
    ]
  },
  {
    "volume": 846,
    "sequence": 78,
    "title": "辞主人绝句四首·放鹭鸶",
    "author": "齐己",
    "content": [
      "白萍红蓼碧江涯，日暖双双立睡时。",
      "顾揭金笼放归去，却随沙鹤斗轻丝。"
    ]
  },
  {
    "volume": 846,
    "sequence": 79,
    "title": "辞主人绝句四首·放鹦鹉",
    "author": "齐己",
    "content": [
      "陇西苍巘结巢高，本为无人识翠毛。",
      "今日笼中强言语，乞归天外啄含桃。"
    ]
  }
]