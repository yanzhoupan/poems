[
  {
    "volume": 568,
    "sequence": 1,
    "title": "乌夜号",
    "author": "李群玉",
    "content": [
      "层波隔梦渚，一望青枫林。",
      "有鸟在其间，达晓自悲吟。",
      "是时月黑天，四野烟雨深。",
      "如闻生离哭，其声痛人心。",
      "悄悄夜正长，空山响哀音。",
      "远客不可听，坐愁华发侵。",
      "既非蜀帝魂，恐是桓山禽。",
      "四子各分散，母声犹至今。"
    ]
  },
  {
    "volume": 568,
    "sequence": 2,
    "title": "升仙操",
    "author": "李群玉",
    "content": [
      "嬴女去秦宫，琼笙飞碧空。",
      "凤台闭烟雾，鸾吹飘天风。",
      "复闻周太子，亦遇浮丘公。",
      "丛簧发天弄，轻举紫霞中。",
      "浊世不久驻，清都路何穷。",
      "一去霄汉上，世人那得逢。"
    ]
  },
  {
    "volume": 568,
    "sequence": 3,
    "title": "雨夜呈长官",
    "author": "李群玉",
    "content": [
      "远客坐长夜，雨声孤寺秋。",
      "请量东海水，看取浅深愁。",
      "愁穷重于山，终年压人头。",
      "朱颜与芳景，暗赴东波流。",
      "鳞翼思风水，青云方阻修。",
      "孤灯冷素艳，虫响寒房幽。",
      "借问陶渊明，何物号忘忧。",
      "无因一酩酊，高枕万情休。"
    ]
  },
  {
    "volume": 568,
    "sequence": 4,
    "title": "小弟艎南游近书来",
    "author": "李群玉",
    "content": [
      "湘南客帆稀，游子寡消息。",
      "经时停尺素，望尽云边翼。",
      "笑言频梦寐，独立想容色。",
      "落景无来人，修江入天白。",
      "停停倚门念，瑟瑟风雨夕。",
      "何处泊扁舟，迢递湍波侧。",
      "秋归旧窗竹，永夜一凄寂。",
      "吟尔鶺鴒篇，中宵慰相忆。"
    ]
  },
  {
    "volume": 568,
    "sequence": 5,
    "title": "赠方处士",
    "author": "李群玉",
    "content": [
      "白衣方外人，高闲溪中鹤。",
      "无心恋稻粱，但以林泉乐。",
      "赤霄终得意，天池俟飞跃。",
      "岁晏入帝乡，期君在寥廓。"
    ]
  },
  {
    "volume": 568,
    "sequence": 6,
    "title": "秋怨",
    "author": "李群玉",
    "content": [
      "瑟瑟凉海气，西来送愁容。",
      "金风死绿蕙，玉露生寒松。",
      "所思在溟碧，无因一相逢。",
      "登楼睇去翼，目尽沧波重。",
      "虚窗度流萤，斜月啼幽蛩。",
      "疏红落残艳，冷水凋芙蓉。",
      "岁暮空太息，年华逐遗踪。",
      "凝情耿不寐，揽涕起疏慵。"
    ]
  },
  {
    "volume": 568,
    "sequence": 7,
    "title": "感春",
    "author": "李群玉",
    "content": [
      "春情不可状，艳艳令人醉。",
      "暮水绿杨愁，深窗落花思。",
      "吴宫新暖日，海燕双飞至。",
      "秋思逐烟光，空濛满天地。"
    ]
  },
  {
    "volume": 568,
    "sequence": 8,
    "title": "山中秋夕",
    "author": "李群玉",
    "content": [
      "抱琴出南楼，气爽浮云灭。",
      "松风吹天箫，竹路踏碎月。",
      "后山鹤唳定，前浦荷香发。",
      "境寂良夜深，了与人间别。"
    ]
  },
  {
    "volume": 568,
    "sequence": 9,
    "title": "将游罗浮登广陵楞伽台别羽客",
    "author": "李群玉",
    "content": [
      "清远登高台，晃朗纵览历。",
      "濯泉唤仙风，于此荡灵魄。",
      "冷光邀远目，百里见海色。",
      "送云归蓬壶，望鹤灭秋碧。",
      "波澜收日气，天自回澄寂。",
      "百越落掌中，十洲点空白。",
      "身居飞鸟上，口咏玄元籍。",
      "飘如出尘笼，想望吹箫客。",
      "冥冥人间世，歌笑不足惜。",
      "朅来罗浮巅，披云炼琼液。",
      "谢公云岑兴，可以蹑高迹。",
      "吾将抱瑶琴，绝境纵所适。"
    ]
  },
  {
    "volume": 568,
    "sequence": 10,
    "title": "卢溪道中",
    "author": "李群玉",
    "content": [
      "晓发潺湲亭，夜宿潺湲水。",
      "风篁扫石濑，琴声九十里。",
      "光奔觉来眼，寒落梦中耳。",
      "曾向三峡行，巴江亦如此。"
    ]
  },
  {
    "volume": 568,
    "sequence": 11,
    "title": "湖中古愁三首",
    "author": "李群玉",
    "content": [
      "凉风西海来，直渡洞庭水。",
      "翛翛木叶下，白浪连天起。",
      "蘅兰委皓雪，百草一时死。",
      "摧残负志人，感叹何穷已。",
      "昔我睹云梦，穷秋经汨罗。",
      "灵均竟不返，怨气成微波。",
      "奠桂开古祠，朦胧入幽萝。",
      "落日潇湘上，凄凉吟九歌。",
      "南云哭重华，水死悲二女。",
      "天边九点黛，白骨迷处所。",
      "朦胧波上瑟，清夜降北渚。",
      "万古一双魂，飘飘在烟雨。"
    ]
  },
  {
    "volume": 568,
    "sequence": 12,
    "title": "别狄佩（梁公玄孙，旅于南国）",
    "author": "李群玉",
    "content": [
      "翠竹不着花，凤雏长忍饥。",
      "未开凡霄翮，空把碧梧枝。",
      "圣人奏云韶，祥凤一来仪。",
      "文章耀白日，众鸟莫敢窥。",
      "郁抑不自言，凡鸟何由知。",
      "当看九千仞，飞出太平时。"
    ]
  },
  {
    "volume": 568,
    "sequence": 13,
    "title": "古镜",
    "author": "李群玉",
    "content": [
      "明月何处来，朦胧在人境。",
      "得非轩辕作，妙绝世莫并。",
      "瑶匣开旭日，白电走孤影。",
      "泓澄一尺天，彻底寒霜景。",
      "冰辉凛毛发，使我肝胆冷。",
      "忽惊行深幽，面落九秋井。",
      "云天入掌握，爽朗神魂净。",
      "不必负局仙，金沙发光炯。",
      "阴沉蓄灵怪，可与天地永。",
      "恐为悲龙吟，飞去在俄顷。"
    ]
  },
  {
    "volume": 568,
    "sequence": 14,
    "title": "我思何所在",
    "author": "李群玉",
    "content": [
      "我思何所在，乃在阳台侧。",
      "良宵相望时，空此明月色。",
      "归魂泊湘云，飘荡去不得。",
      "觉来理舟楫，波浪春湖白。",
      "烟光浩楚秋，瑶草不忍摘。",
      "因书天末心，系此双飞翼。"
    ]
  },
  {
    "volume": 568,
    "sequence": 15,
    "title": "送萧绾之桂林（时群玉游豫章）",
    "author": "李群玉",
    "content": [
      "兰香佩兰人，弄兰兰江春。",
      "尔为兰林秀，芳藻惊常伦。",
      "灿灿凤池裔，一毛今再新。",
      "竹花不给口，憔悴清湘滨。",
      "一朝南溟飞，彩翮不可亲。",
      "苍梧云水晚，离思空凝颦。",
      "我亦纵烟棹，西浮彭蠡津。",
      "丈夫未虎变，落魄甘风尘。",
      "大禹惜寸阴，况我无才身。",
      "流光销道路，以此生嗟辛。",
      "万里阔分袂，相思杳难申。",
      "桂水秋更碧，寄书西上鳞。"
    ]
  },
  {
    "volume": 568,
    "sequence": 16,
    "title": "感兴四首",
    "author": "李群玉",
    "content": [
      "子云吞白凤，遂吐太玄书。",
      "幽微十万字，枝叶何扶疏。",
      "婉娈猛虎口，甘言累其初。",
      "一睹美新作，斯瑕安可除。",
      "昔窃不死药，奔空有嫦娥。",
      "盈盈天上艳，孤洁栖金波。",
      "织女了无语，长宵隔银河。",
      "轧轧挥素手，几时停玉梭。",
      "洞房三五夕，金釭凝焰灭。",
      "美人抱云和，斜倚纱窗月。",
      "沈吟想幽梦，闺思深不说。",
      "弦冷玉指寒，含颦待明发。",
      "朔雁衔边秋，寒声落燕代。",
      "先惊愁人耳，颜发潜消改。",
      "凝云蔽洛浦，梦寐劳光彩。",
      "天边无书来，相思泪成海。"
    ]
  },
  {
    "volume": 568,
    "sequence": 17,
    "title": "将之吴越留别坐中文酒诸侣",
    "author": "李群玉",
    "content": [
      "秋色满水国，江湖兴萧然。",
      "氛埃敛八极，万里净澄鲜。",
      "涔浦纵孤棹，吴门渺三千。",
      "回随衡阳雁，南入洞庭天。",
      "早闻陆士龙，矫掌跨山川。",
      "非思鲈鱼脍，且弄五湖船。",
      "暝泊远浦霞，晓饭芦洲烟。",
      "风流访王谢，佳境恣洄沿。",
      "霜剪别岸柳，香枯北池莲。",
      "岁华坐摇落，寂寂感流年。",
      "明朝即漂萍，离憾无由宣。",
      "相思空江上，何处金波圆。"
    ]
  },
  {
    "volume": 568,
    "sequence": 18,
    "title": "大云池泛舟",
    "author": "李群玉",
    "content": [
      "九月莲花死，萍枯霜水清。",
      "船浮天光远，棹拂翠澜轻。",
      "古木□□□，了无烟霭生。",
      "游鳞泳皎洁，洞见逍遥情。",
      "渔父一曲歌，沧浪遂知名。",
      "未知斯水上，可以濯吾缨。"
    ]
  },
  {
    "volume": 568,
    "sequence": 19,
    "title": "送友人之峡",
    "author": "李群玉",
    "content": [
      "东吴有赋客，愿识阳台仙。",
      "彩毫飞白云，不减郢中篇。",
      "楚水五月浪，轻舟入暮烟。",
      "巫云多感梦，桂楫早回旋。"
    ]
  },
  {
    "volume": 568,
    "sequence": 20,
    "title": "登宜春醉宿景星寺寄郑判官兼简空上人",
    "author": "李群玉",
    "content": [
      "晓发碧水阳，暝宿金山寺。",
      "松风洒寒雨，淅沥醒余醉。",
      "夜中香积饭，蔬粒俱精异。",
      "境寂灭尘愁，神高得诗思。",
      "皎皎荥阳子，芳春富才义。",
      "涨海豁心源，冰壶见门地。",
      "碧霄有鸠序，未展联行翅。",
      "俱笑一尺绳，三年绊骐骥。",
      "摧藏担簦客，郁抑胸襟事。",
      "名业尔未从，临风嘿舒志。",
      "一身渺云岭，中夜空涕泗。",
      "侧枕对孤灯，衾寒不成寐。",
      "粮薪极桂玉，大道生榛刺。",
      "耻息恶木阴，难书剑歌意。",
      "扬鞭入莽苍，山驿凌烟翠。",
      "越鸟日南飞，芳音愿相次。"
    ]
  },
  {
    "volume": 568,
    "sequence": 21,
    "title": "江楼独酌怀从叔",
    "author": "李群玉",
    "content": [
      "水国发爽气，川光静高秋。",
      "酣歌金尊醁，送此清风愁。",
      "楚色忽满目，滩声落西楼。",
      "云翻天边叶，月弄波上钩。",
      "芳意长摇落，蘅兰谢汀洲。",
      "长吟碧云合，怅望江之幽。"
    ]
  },
  {
    "volume": 568,
    "sequence": 22,
    "title": "登章华楼",
    "author": "李群玉",
    "content": [
      "楚子故宫地，苍然云水秋。",
      "我来览从事，落景空生愁。",
      "伯业没荆棘，雄图成古丘。",
      "沈吟问鼎语，但见东波流。",
      "征鸿引乡心，一去何悠悠。",
      "晴湖碧云晚，暝色空高楼。",
      "迢递趋远峤，微茫入孤舟。",
      "空路不堪望，西风白浪稠。"
    ]
  },
  {
    "volume": 568,
    "sequence": 23,
    "title": "骢马",
    "author": "李群玉",
    "content": [
      "浮云何权奇，绝足世未知。",
      "长嘶清海风，蹀躞振云丝。",
      "由来渥洼种，本是苍龙儿。",
      "穆满不再活，无人昆阆骑。",
      "若识跃峤怯，宁劳耀金羁。",
      "青刍与白水，空笑驽骀肥。",
      "伯乐傥一见，应惊耳长垂。",
      "当思八荒外，逐日向瑶池。"
    ]
  },
  {
    "volume": 568,
    "sequence": 24,
    "title": "赠方处士兼以写别",
    "author": "李群玉",
    "content": [
      "天与云鹤情，人间恣诗酒。",
      "龙宫奉采觅，澒洞一千首。",
      "清如南薰丝，韵若黄钟吼。",
      "喜于风骚地，忽见陶谢手。",
      "籍籍九江西，篇篇在人口。",
      "芙蓉为芳菲，未落诸花后。",
      "所知心眼大，别自开户牖。",
      "才力似风鹏，谁能算升斗。",
      "无营傲云竹，琴帙静为友。",
      "鸾凤戢羽仪，骐骥在郊薮。",
      "镜湖春水绿，越客忆归否。",
      "白衣四十秋，逍遥一何久。",
      "此身无定迹，又逐浮云走。",
      "离思书不穷，残阳落江柳。"
    ]
  },
  {
    "volume": 568,
    "sequence": 25,
    "title": "湘西寺霁夜",
    "author": "李群玉",
    "content": [
      "雨过琉璃宫，佳兴浩清绝。",
      "松风冷晴滩，竹路踏碎月。",
      "月波荡如水，气爽星朗灭。",
      "皓夜千树寒，峥嵘万岩雪。",
      "后山鹤唳断，前池荷香发。",
      "境寂凉夜深，神思空飞越。"
    ]
  },
  {
    "volume": 568,
    "sequence": 26,
    "title": "伤思",
    "author": "李群玉",
    "content": [
      "八月白露浓，芙蓉抱香死。",
      "红枯金粉堕，寥落寒塘水。",
      "西风团叶下，叠縠参差起。",
      "不见棹歌人，空垂绿房子。"
    ]
  },
  {
    "volume": 568,
    "sequence": 27,
    "title": "送郑京昭之云安",
    "author": "李群玉",
    "content": [
      "君吟高唐赋，路过巫山渚。",
      "莫令巫山下，幽梦惹云雨。",
      "往事几千年，芬菲今尚传。",
      "空留荆王馆，岩嶂深苍然。",
      "楚水五月浪，轻舟入蘋烟。",
      "送君扬楫去，愁绝郢城篇。"
    ]
  },
  {
    "volume": 568,
    "sequence": 28,
    "title": "送处士自番禺东游便归苏台别业",
    "author": "李群玉",
    "content": [
      "哑轧暮江上，橹声摇落心。",
      "宛陵三千里，路指吴云深。",
      "莼菜动归兴，忽然闻会吟。",
      "南浮龙川月，东下敬亭岑。",
      "多君咏逍遥，结萝碧溪阴。",
      "高笼华表鹤，静对幽兰琴。",
      "汗漫江海思，傲然抽冠簪。",
      "归屿未云寂，还家应追寻。",
      "二陆文苑秀，岧峣怀所钦。",
      "惜我入洛晚，不睹双南金。",
      "江左风流尽，名贤成古今。",
      "送君无限意，别酒但加斟。"
    ]
  },
  {
    "volume": 568,
    "sequence": 29,
    "title": "法华微上人盛话金山境胜，旧游在目，吟成此篇",
    "author": "李群玉",
    "content": [
      "江上青莲宫，人间蓬莱岛。",
      "烟霞与波浪，隐映楼台好。",
      "潮门梵音静，海日天光早。",
      "愿与灵鹫人，吟经此终老。"
    ]
  },
  {
    "volume": 568,
    "sequence": 30,
    "title": "洞庭入澧江寄巴丘故人",
    "author": "李群玉",
    "content": [
      "四月桑半枝，吴蚕初弄丝。",
      "江行好风日，燕舞轻波时。",
      "去事旋成梦，来欢难预期。",
      "唯凭东流水，日夜寄相思。"
    ]
  },
  {
    "volume": 568,
    "sequence": 31,
    "title": "自澧浦东游江表，途出巴丘，投员外从公虞",
    "author": "李群玉",
    "content": [
      "短翮后飞者，前攀鸾鹤翔。",
      "力微应万里，矫首空苍苍。",
      "谁昔探花源，考槃西岳阳。",
      "高风动商洛，绮皓无馨香。",
      "一朝下蒲轮，清辉照岩廊。",
      "孤醒立众醉，古道何由昌。",
      "经术震浮荡，国风扫齐梁。",
      "文襟即玄圃，笔下成琳琅。",
      "霞水散吟啸，松筠奉琴觞。",
      "冰壶避皎洁，武库羞锋铓。",
      "小子书代耕，束发颇自强。",
      "艰哉水投石，壮志空摧藏。",
      "十年侣龟鱼，垂头在沅湘。",
      "巴歌掩白雪，鲍肆埋兰芳。",
      "骚雅道未丧，何忧名不彰。",
      "饥寒束困厄，默塞飞星霜。",
      "百志不成一，东波掷年光。",
      "尘生脱粟甑，万里违高堂。",
      "中夜恨火来，焚烧九回肠。",
      "平明梁山泪，缘枕沾匡床。",
      "依泊洞庭波，木叶忽已黄。",
      "哀砧捣秋色，晓月啼寒螀。",
      "复此棹孤舟，云涛浩茫茫。",
      "朱门待媒势，短褐谁揄扬。",
      "仰羡野陂凫，无心忧稻粱。",
      "不如天边雁，南北皆成行。",
      "男儿白日间，变化未可量。",
      "所希困辱地，剪拂成腾骧。",
      "咋笔话肝肺，咏兹枯鱼章。",
      "何由首西路，目断白云乡。"
    ]
  },
  {
    "volume": 568,
    "sequence": 32,
    "title": "洞庭驿楼雪夜宴集，奉赠前湘州张员外",
    "author": "李群玉",
    "content": [
      "昔与张湘州，闲登岳阳楼。",
      "目穷衡巫表，兴尽荆吴秋。",
      "掷笔落郢曲，巴人不能酬。",
      "是时簪裾会，景物穷冥搜。",
      "误忝玳筵秀，得陪文苑游。",
      "几篇云楣上，风雨沉银钩。",
      "□□□□□，□□□沧洲。",
      "童儿待郭伋，竹马空迟留。",
      "路指云汉津，谁能吟四愁。",
      "银壶傲海雪，青管罗名讴。",
      "贱子迹未安，谋身拙如鸠。",
      "分随烟霞老，岂有风云求。",
      "不逐万物化，但贻知己羞。",
      "方穷立命说，战胜心悠悠。",
      "不然蹲会稽，钩下三五牛。",
      "所期波涛助，燀赫呈吞舟。"
    ]
  },
  {
    "volume": 568,
    "sequence": 33,
    "title": "送郑子宽弃官东游便归女几",
    "author": "李群玉",
    "content": [
      "八月湖浸天，扬帆入秋色。",
      "岷峨雪气来，寒涨潇湘碧。",
      "子真冥鸿志，不逐笼下翼。",
      "九女叠云屏，於焉恣栖息。",
      "新诗山水思，静入陶谢格。",
      "困醉松花春，追攀紫烟客。",
      "相逢十年旧，嚬笑等欢慽。",
      "一饭玉露蔬，中肠展堆积。",
      "停食不尽意，倾意怅可惜。",
      "云水一分飞，离忧洞庭侧。",
      "回车三乡路，仙菊正堪摘。",
      "寄谢杜兰香，何年别张硕。"
    ]
  },
  {
    "volume": 568,
    "sequence": 34,
    "title": "长沙九日登东楼观舞",
    "author": "李群玉",
    "content": [
      "南国有佳人，轻盈绿腰舞。",
      "华筵九秋暮，飞袂拂云雨。",
      "翩如兰苕翠，婉如游龙举。",
      "越艳罢前溪，吴姬停白纻。",
      "慢态不能穷，繁姿曲向终。",
      "低回莲破浪，凌乱雪萦风。",
      "坠珥时流盻，修裾欲溯空。",
      "唯愁捉不住，飞去逐惊鸿。"
    ]
  },
  {
    "volume": 568,
    "sequence": 35,
    "title": "龙山人惠石廪方及团茶",
    "author": "李群玉",
    "content": [
      "客有衡岳隐，遗余石廪茶。",
      "自云凌烟露，采掇春山芽。",
      "珪璧相压叠，积芳莫能加。",
      "碾成黄金粉，轻嫩如松花。",
      "红炉爨霜枝，越儿斟井华。",
      "滩声起鱼眼，满鼎漂清霞。",
      "凝澄坐晓灯，病眼如蒙纱。",
      "一瓯拂昏寐，襟鬲开烦拏。",
      "顾渚与方山，谁人留品差？",
      "持瓯默吟味，摇膝空咨嗟。"
    ]
  },
  {
    "volume": 568,
    "sequence": 36,
    "title": "宿鸟远峡化台遇风雨",
    "author": "李群玉",
    "content": [
      "孤鹤长松颠，独宿万岩雨。",
      "龙湫在石脚，引袂时一取。",
      "惊风折乔木，飞焰猎窗户。",
      "半夜霹雳声，高斋有人语。"
    ]
  },
  {
    "volume": 568,
    "sequence": 37,
    "title": "岳阳春晚",
    "author": "李群玉",
    "content": [
      "不觉春物老，块然湖上楼。",
      "云沙鹧鸪思，风日沅湘愁。",
      "去翼灭云梦，来帆指昭丘。",
      "所嗟芳桂晚，寂寞对汀洲。"
    ]
  },
  {
    "volume": 568,
    "sequence": 38,
    "title": "汉阳春晚",
    "author": "李群玉",
    "content": [
      "汉阳抱青山，飞楼映湘渚。",
      "白云蔽黄鹤，绿树藏鹦鹉。",
      "凭高送春目，流恨伤千古。",
      "遐思祢衡才，令人怨黄祖。"
    ]
  },
  {
    "volume": 568,
    "sequence": 39,
    "title": "将离澧浦置酒野屿奉怀沈正字昆弟三人联登高第",
    "author": "李群玉",
    "content": [
      "春月三改兔，花枝成绿阴。",
      "年光东流水，浩叹伤羁心。",
      "酌桂烟屿晚，鴂鸣江草深。",
      "良图一超忽，万恨空相寻。",
      "上国刈翘楚，才微甘陆沉。",
      "无灯假贫女，有泪沾牛衾。",
      "衡岳三麒麟，各振黄钟音。",
      "卿云被文彩，芳价摇词林。",
      "夫子芸阁英，养鳞湘水浔。",
      "晴沙踏兰菊，隐几当青岑。",
      "明月洞庭上，悠扬挂离襟。",
      "停觞一摇笔，聊寄生刍吟。"
    ]
  },
  {
    "volume": 568,
    "sequence": 40,
    "title": "湘中别成威闍黎",
    "author": "李群玉",
    "content": [
      "至哉彼上人，冰霜凛规则。",
      "游心杳何境，宴坐入冥默。",
      "解空与密行，名腊信崇德。",
      "吐论驾秋涛，龙宫发胸臆。",
      "群迷行大夜，浩浩一昏黑。",
      "赤水千丈深，玄珠几人得。",
      "持杯挹溟涨，至理安可测。",
      "宁假喻芭蕉，真成嗅薝卜。",
      "松声扫白月，霁夜来静域。",
      "清梵罢法筵，天香满衣襋。",
      "何方济了岸，祗仗慈航力。",
      "愿与十八贤，同栖翠莲国。"
    ]
  },
  {
    "volume": 568,
    "sequence": 41,
    "title": "别尹炼师",
    "author": "李群玉",
    "content": [
      "吾家五千言，至道悬日月。",
      "若非函谷令，谁注流沙说。",
      "多君飞升志，机悟独超拔。",
      "学道玉笥山，烧丹白云穴。",
      "南穷衡疑秀，采药历幽绝。",
      "夜卧瀑布风，朝行碧岩雪。",
      "洞宫四百日，玉籍恣探阅。",
      "徒以菌蟪姿，缅攀修真诀。",
      "尘笼罩浮世，遐思空飞越。",
      "一罢棋酒欢，离情满寥泬。",
      "愿骑紫盖鹤，早向黄金阙。",
      "城市不可留，尘埃秽仙骨。"
    ]
  },
  {
    "volume": 568,
    "sequence": 42,
    "title": "饭僧",
    "author": "李群玉",
    "content": [
      "好读天竺书，为寻无生理。",
      "焚香面金偈，一室唯巾水。",
      "交信方外言，二三空门子。",
      "峻范照秋霜，高标掩僧史。",
      "清晨洁蔬茗，延请良有以。",
      "一落喧哗竞，栖心愿依止。",
      "奔曦入半百，冉冉颓濛汜。",
      "云泛名利心，风轻是非齿。",
      "向为情爱缚，未尽金仙旨。",
      "以静制猿心，将虞瞥然起。",
      "纶巾与藜杖，此意真已矣。",
      "他日云壑间，来寻幽居士。"
    ]
  },
  {
    "volume": 568,
    "sequence": 43,
    "title": "赠回雪",
    "author": "李群玉",
    "content": [
      "回雪舞萦盈，萦盈若回雪。",
      "腰支一把玉，只恐风吹折。",
      "如能买一笑，满斗量明月。",
      "安得金莲花，步步承罗袜。"
    ]
  },
  {
    "volume": 568,
    "sequence": 44,
    "title": "将之京国赠薛员外",
    "author": "李群玉",
    "content": [
      "黄叶下空馆，寂寥寒雨愁。",
      "平居岁华晏，络纬啼林幽。",
      "节物凋壮志，咄嗟不能休。",
      "空怀赵鞅叹，变化良无由。",
      "所思杳何知，侧身仰皇州。",
      "苍烟晦楚野，寒浪埋昭丘。",
      "赵壹赋命薄，陈思多世忧。",
      "翻然羡鱼鸟，畅矣山川游。",
      "薛公龙泉姿，其气在斗牛。",
      "南冠束秀发，白石劳悲讴。",
      "圭衮照崇阅，文儒嗣箕裘。",
      "旷然方寸地，霁海浮云舟。",
      "澧浦一遗佩，郢南再悲秋。",
      "叫阍路既阻，浩荡怀灵修。",
      "莫奏武溪笛，且登仲宣楼。",
      "亨通与否闭，物理相沉浮。",
      "天子坐宣室，夔龙奉谟猷。",
      "行当赐环去，岂作遗贤羞。"
    ]
  },
  {
    "volume": 568,
    "sequence": 45,
    "title": "送魏珪觐省",
    "author": "李群玉",
    "content": [
      "木落楚色深，风高浪花白。",
      "送君飞一叶，鸟逝入空碧。",
      "猗欤白华秀，伤心倚门夕。",
      "不知云涨遥，万里看咫尺。",
      "萧萧青枫岸，去掩江山宅。",
      "离觞有黄花，节物助凄戚。",
      "潇湘入濡桂，一路萦水石。",
      "烟萝拂行舟，玉濑锵枕席。",
      "多君林泉趣，耽玩日成癖。",
      "长啸凌清晖，襟情当雪涤。",
      "登龙屈指内，飞誉甚籍籍。",
      "未折月中枝，宁随宋都鶂。",
      "曰余吞声地，举足伤瓦砾。",
      "见尔一开颜，温明乃珠璧。",
      "春风到云峤，把酒时相忆。",
      "豆蔻花入船，鹧鸪啼送客。",
      "飏天与瘴海，此去备沿历。",
      "珍重春官英，加餐数刀帛。"
    ]
  },
  {
    "volume": 568,
    "sequence": 46,
    "title": "始忝四座奏状闻荐蒙恩授官旋进歌诗延英宣…二十四韵",
    "author": "李群玉",
    "content": [
      "两鬓有二毛，光阴流浪中。",
      "形骸日土木，志气随云风。",
      "冥默楚江畔，萧条林巷空。",
      "幽鸟事翔翥，敛翼依蒿蓬。",
      "一饭五放箸，愀然念途穷。",
      "孟门在步武，所向何由通。",
      "只征大易言，物否不可终。",
      "庶期白雪调，一奏惊凡聋。",
      "昨忝丞相召，扬鞭指冥鸿。",
      "姓名挂丹诏，文句飞天聪。",
      "解薜龙凤署，怀铅兰桂丛。",
      "声名仰闻见，烟汉陪高踪。",
      "峨峨群玉山，肃肃紫殿东。",
      "神飙泛钟漏，佳气浮筠松。",
      "自顾珉玞璞，何缘侣圭琮。",
      "群贤垂重价，省已增磨砻。",
      "天子栖穆清，三台付夔龙。",
      "九霄降雨露，万国望时雍。",
      "巍巍致君期，勋华将比崇。",
      "承天四柱石，嶷若窥衡嵩。",
      "日见帝道升，谋猷垂景钟。",
      "寰瀛纳寿域，翔泳皆冲融。",
      "百神俨云亭，伫将告成功。",
      "吾徒事文藻，骧首歌登封。"
    ]
  },
  {
    "volume": 568,
    "sequence": 47,
    "title": "穆天子",
    "author": "李群玉",
    "content": [
      "穆满恣逸志，而轻天下君。",
      "一朝得八骏，逐日西溟濆。",
      "寂漠崦嵫幽，绝迹留空文。",
      "三千閟宫艳，怨绝宁胜云。",
      "或言帝轩辕，乘龙凌紫氛。",
      "桥山葬弓剑，暧昧竟难分。",
      "不思五弦琴，作歌咏南薰。",
      "但听西王母，瑶池吟白云。"
    ]
  },
  {
    "volume": 568,
    "sequence": 48,
    "title": "广州重别方处士之封川（久约同游罗浮期素秋而行）",
    "author": "李群玉",
    "content": [
      "楚国傲名客，九州遍芳声。",
      "白衣谢簪绂，云卧重岩扃。",
      "长波飞素舸，五月下南溟。",
      "大笑相逢日，天边作酒星。",
      "七年一云雨，常恨辉容隔。",
      "天末又分襟，离忧鬓堪白。",
      "愿回凌潮楫，且著登山屐。",
      "共期罗浮秋，与子醉海色。"
    ]
  },
  {
    "volume": 568,
    "sequence": 49,
    "title": "洞庭遇秋",
    "author": "李群玉",
    "content": [
      "尘愁老来颜，久与江山隔。",
      "逍遥澄湖上，洗眼见秋色。",
      "凉波弄轻棹，湖月生远碧。",
      "未减遥客情，西望杳何极。"
    ]
  },
  {
    "volume": 568,
    "sequence": 50,
    "title": "寄短书歌",
    "author": "李群玉",
    "content": [
      "骨肉萍蓬各天末，十度附书九不达。",
      "孤台冷眼无来人，楚水秦天莽空阔。",
      "翔雁横秋过洞庭，西风落日浪峥嵘。",
      "三年音信凝颦外，一曲哀歌白发生。"
    ]
  },
  {
    "volume": 568,
    "sequence": 51,
    "title": "王内人琵琶引",
    "author": "李群玉",
    "content": [
      "檀槽一曲黄钟羽，细拨紫云金凤语。",
      "万里胡天海寒秋，分明弹出风沙愁。",
      "三千宫嫔推第一，敛黛倾鬟艳兰室。",
      "嬴女停吹降浦箫，嫦娥净掩空波瑟。",
      "翠幕横云蜡焰光，银龙吐酒菊花香，皓魄翻（下缺）"
    ]
  },
  {
    "volume": 568,
    "sequence": 52,
    "title": "醒起独酌怀友",
    "author": "李群玉",
    "content": [
      "西风静夜吹莲塘，芙蓉破红金粉香。",
      "摘花把酒弄秋芳，吴云楚水愁茫茫。",
      "美人此夕不入梦，独宿高楼明月凉。"
    ]
  },
  {
    "volume": 568,
    "sequence": 53,
    "title": "竞渡时在湖外偶为成章",
    "author": "李群玉",
    "content": [
      "雷奔电逝三千儿，彩舟画楫射初晖。",
      "喧江雷鼓鳞甲动，三十六龙衔浪飞。",
      "灵均昔日投湘死，千古沉魂在湘水。",
      "绿草斜烟日暮时，笛声幽远愁江鬼。"
    ]
  }
]