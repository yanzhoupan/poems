[
  {
    "volume": 661,
    "sequence": 1,
    "title": "送梅处士归宁国",
    "author": "罗隐",
    "content": [
      "十五年前即别君，别时天下未纷纭。",
      "乱罹且喜身俱在，存没那堪耳更闻。",
      "良会谩劳悲曩迹，旧交谁去吊荒坟？",
      "殷勤为谢逃名客，想望千秋岭上云。"
    ]
  },
  {
    "volume": 661,
    "sequence": 2,
    "title": "经故友所居（一题上有琼华观三字）",
    "author": "罗隐",
    "content": [
      "槐花漠漠向人黄，此地追游迹已荒。",
      "清论不知庄叟达，死交空叹赵岐忙。",
      "病来未忍言闲事，老去唯知觅醉乡。",
      "日暮街东策羸马，一声横笛似山阳。"
    ]
  },
  {
    "volume": 661,
    "sequence": 3,
    "title": "大梁从事居汜水（一题作赠卢从事）",
    "author": "罗隐",
    "content": [
      "前年帝里望行尘，记得仙家第四人。",
      "泉暖旧谙龙偃息，露寒初见鹤精神。",
      "歌声上榻梁园晚，梦绕残钟汜水春。",
      "知有箧中编集在，只应从此是经纶。"
    ]
  },
  {
    "volume": 661,
    "sequence": 4,
    "title": "杜处士新居",
    "author": "罗隐",
    "content": [
      "翠敛王孙草，荒诛宋玉茅。",
      "寇余无故物，时薄少深交。",
      "迸笋穿行径，饥雏出坏巢。",
      "小园吾亦有，多病近来抛。"
    ]
  },
  {
    "volume": 661,
    "sequence": 5,
    "title": "绝境",
    "author": "罗隐",
    "content": [
      "绝境非身事，流年但物华。",
      "水梳苔发直，风引蕙心斜。",
      "凡客从题凤，肤音未胜蛙。",
      "小船兼有桨，始与问渔家。"
    ]
  },
  {
    "volume": 661,
    "sequence": 6,
    "title": "雪中怀友人",
    "author": "罗隐",
    "content": [
      "腊酒复腊雪，故人今越乡。",
      "所思谁把盏，端坐恨无航。",
      "兔苑旧游尽，龟台仙路长。",
      "未知邹孟子，何以奉梁王。"
    ]
  },
  {
    "volume": 661,
    "sequence": 7,
    "title": "秋晚",
    "author": "罗隐",
    "content": [
      "宰邑惭良术，为文愧壮图。",
      "纵饶长委命，争奈渐非夫。",
      "杯酒有时有，乱罹无处无。",
      "金庭在何域，回首一踟蹰。"
    ]
  },
  {
    "volume": 661,
    "sequence": 8,
    "title": "升仙桥",
    "author": "罗隐",
    "content": [
      "危梁枕路岐，驻马问前时。",
      "价自友朋得，名因妇女知。",
      "直须论运命，不得逞文词。",
      "执戟君乡里，荣华竟若为。"
    ]
  },
  {
    "volume": 661,
    "sequence": 9,
    "title": "姑苏真娘墓",
    "author": "罗隐",
    "content": [
      "春草荒坟墓，萋萋向虎丘。",
      "死犹嫌寂寞，生肯不风流。",
      "皎镜山泉冷，轻裾海雾秋。",
      "还应伴西子，香径夜深游。"
    ]
  },
  {
    "volume": 661,
    "sequence": 10,
    "title": "灵山寺",
    "author": "罗隐",
    "content": [
      "晚景聊摅抱，凭栏几荡魂。",
      "槛虚从四面，江阔奈孤根。",
      "幽径薜萝色，小山苔藓痕。",
      "欲依师问道，何处系心猿？"
    ]
  },
  {
    "volume": 661,
    "sequence": 11,
    "title": "倚棹",
    "author": "罗隐",
    "content": [
      "倚棹听邻笛，沾衣认酒垆。",
      "自缘悲巨室，谁复为穷途。",
      "树解将军梦，城遗御史乌。",
      "直应齐始了，倾酌向寒芜。"
    ]
  },
  {
    "volume": 661,
    "sequence": 12,
    "title": "秋夕对月",
    "author": "罗隐",
    "content": [
      "夜月色可掬，倚楼聊解颜。",
      "未能分寇盗，徒欲满关山。",
      "背冷金蟾滑，毛寒玉兔顽。",
      "姮娥谩偷药，长寡老中闲。"
    ]
  },
  {
    "volume": 661,
    "sequence": 13,
    "title": "寄征士魏员外",
    "author": "罗隐",
    "content": [
      "家遁苏门节，清贫粉署官。",
      "不矜朝命重，只恨路行难。",
      "窗晓鸡谭倦，庭秋蝶梦阑。",
      "羡君归未得，还有钓鱼竿。"
    ]
  },
  {
    "volume": 661,
    "sequence": 14,
    "title": "宿彭蠡馆",
    "author": "罗隐",
    "content": [
      "孤馆少行旅，解鞍增别愁。",
      "远山矜薄暮，高柳怯清秋。",
      "病里见时态，醉中思旧游。",
      "所怀今已矣，何必恨东流！"
    ]
  },
  {
    "volume": 661,
    "sequence": 15,
    "title": "萤",
    "author": "罗隐",
    "content": [
      "空庭夜未央，点点度西墙。",
      "抱影何微细，乘时忽发扬。",
      "不思因腐草，便拟倚孤光。",
      "若道能通照，车公业肯长。"
    ]
  },
  {
    "volume": 661,
    "sequence": 16,
    "title": "早秋宿叶堕所居",
    "author": "罗隐",
    "content": [
      "池荷叶正圆，长历报时殚。",
      "旷野云蒸热，空庭雨始寒。",
      "蝇蚊犹得志，簟席若为安。",
      "浮世知谁是，劳歌共一欢。"
    ]
  },
  {
    "volume": 661,
    "sequence": 17,
    "title": "蝶",
    "author": "罗隐",
    "content": [
      "汉王刀笔精，写尔逼天生。",
      "舞巧何妨急，飞高所恨轻。",
      "野田黄雀虑，山馆主人情。",
      "此物那堪作，庄周梦不成。"
    ]
  },
  {
    "volume": 661,
    "sequence": 18,
    "title": "春居",
    "author": "罗隐",
    "content": [
      "春风百卉摇，旧国路迢迢。",
      "偶病成疏散，因贫得寂寥。",
      "倚帘高柳弱，乘露小桃夭。",
      "春色常无处，村醪更一瓢。"
    ]
  },
  {
    "volume": 661,
    "sequence": 19,
    "title": "轻飙",
    "author": "罗隐",
    "content": [
      "轻飙掠晚莎，秋物惨关河。",
      "战垒平时少，斋坛上处多。",
      "楚虽屈子重，汉亦忆廉颇。",
      "不及云台议，空山老薜萝。"
    ]
  },
  {
    "volume": 661,
    "sequence": 20,
    "title": "燕",
    "author": "罗隐",
    "content": [
      "不必嫌漂露，何妨养羽毛。",
      "汉妃金屋远，卢女杏梁高。",
      "野迥双飞急，烟晴对语劳。",
      "犹胜黄雀在，栖息是蓬蒿。"
    ]
  },
  {
    "volume": 661,
    "sequence": 21,
    "title": "陕西晚思",
    "author": "罗隐",
    "content": [
      "长途已自穷，此去更西东。",
      "树色荣衰里，人心往返中。",
      "别情流水急，归梦故山空。",
      "莫忘交游分，从来事一同。"
    ]
  },
  {
    "volume": 661,
    "sequence": 22,
    "title": "除夜寄张达",
    "author": "罗隐",
    "content": [
      "梅花已著眼，竹叶况粘唇。",
      "只此留残岁，那堪忆故人。",
      "乱罹书不远，衰病日相亲。",
      "江浦思归意，明朝又一春。"
    ]
  },
  {
    "volume": 661,
    "sequence": 23,
    "title": "寄酬邺王罗令公五首（前三首一作感德叙怀寄上罗邺王）",
    "author": "罗隐",
    "content": [
      "营室东回荫斥丘，少年承袭拥青油。",
      "坐调金鼎尊明主，横把雕戈拜列侯。",
      "书札二王争巧拙，篇章七子避风流。",
      "西园旧迹今应在，衰老无因奉胜游。",
      "脉散源分历几朝，纵然官宦只卑僚。",
      "正忧末派沦沧海，忽见高枝拂绛霄。",
      "十万貔貅趋玉帐，三千宾客珥金貂。",
      "良时难得吾宗少，应念寒门更寂寥。",
      "敢将衰弱附强宗，细算还缘血脉同。",
      "湘浦烟波无旧迹，邺都兰菊有遗风。",
      "每怜罹乱书犹达，所恨云泥路不通。",
      "珍重珠玑兼绣段，草玄堂下寄扬雄。",
      "水云开霁立高亭，依约黎阳对福星。",
      "只见篇章矜镂管，不知勋业柱青冥。",
      "早缘入梦金方砺，晚为传家鼎始铭。",
      "鹤发四垂烟阁远，此生何处拜仪形。",
      "锦笈朱囊连复连，紫鸾飞下浙江边。",
      "绡从海室夺烟雾，乐奏帝宫胜管弦。",
      "长笑应刘悲显达，每嫌伊霍少诗篇。",
      "戴湾老圃根基薄，虚费工夫八十年。"
    ]
  },
  {
    "volume": 661,
    "sequence": 24,
    "title": "春日投钱塘元帅尚父二首",
    "author": "罗隐",
    "content": [
      "正忧衰老辱金台，敢望昭王顾问来。",
      "门外旌旗屯虎豹，壁闲章句动风雷。",
      "三都节已联翩降，两地花应次第开。",
      "若比紫髯分鼎足，未闻余力有琼瑰。",
      "征东幕府十三州，敢望非才忝上游。",
      "官秩已叨吴品职，姓名兼显鲁春秋。",
      "盐车顾后声方重，火井窥来焰始浮。",
      "一句黄河千载事，麦城王粲谩登楼。"
    ]
  },
  {
    "volume": 661,
    "sequence": 25,
    "title": "钱塘府亭",
    "author": "罗隐",
    "content": [
      "新恩别启馆娃宫，还拜吴王向此中。",
      "九牧土田周制在，两藩茅社汉仪同。",
      "春生旧苑芳洲雨，香入高台小径风。",
      "更有宠光人未见，问安调膳尽三公？"
    ]
  },
  {
    "volume": 661,
    "sequence": 26,
    "title": "野狐泉",
    "author": "罗隐",
    "content": [
      "潏潏寒光溅路尘，相传妖物此潜身。",
      "又应改换皮毛后，何处人间作好人。"
    ]
  },
  {
    "volume": 661,
    "sequence": 27,
    "title": "宿纪南驿",
    "author": "罗隐",
    "content": [
      "策蹇南游忆楚朝，阴风淅淅树萧萧。",
      "不知无忌奸邪骨，又作何山野葛苗。"
    ]
  },
  {
    "volume": 661,
    "sequence": 28,
    "title": "赠无相禅师",
    "author": "罗隐",
    "content": [
      "人人尽道事空王，心里忙于市井忙。",
      "惟有马当山上客，死门生路两相忘。"
    ]
  },
  {
    "volume": 661,
    "sequence": 29,
    "title": "遣兴",
    "author": "罗隐",
    "content": [
      "青云路不通，归计奈长蒙。",
      "老恐医方误，穷忧酒醆空。",
      "何堪罹乱后，更入是非中。",
      "长短遭讥笑，回头避钓翁。"
    ]
  },
  {
    "volume": 661,
    "sequence": 30,
    "title": "江夏酬高崇节",
    "author": "罗隐",
    "content": [
      "腊雪都堂试，春风汴水行。",
      "十年虽抱疾，何处不无情？",
      "群盗正当路，此游应隔生。",
      "劳君问流落，山下已躬耕。"
    ]
  },
  {
    "volume": 661,
    "sequence": 31,
    "title": "莺声",
    "author": "罗隐",
    "content": [
      "井上梧桐暗，花间雾露晞。",
      "一枝晴复暖，百啭是兼非。",
      "金屋梦初觉，玉关人未归。",
      "不堪闲日听，因尔又沾衣。"
    ]
  },
  {
    "volume": 661,
    "sequence": 32,
    "title": "仿玉台体",
    "author": "罗隐",
    "content": [
      "青楼枕路隅，壁甃复椒涂。",
      "晚梦通帘柙，春寒逼酒垆。",
      "解吟怜芍药，难见恨菖蒲。",
      "试问年多少，邻姬亦姓胡。"
    ]
  }
]