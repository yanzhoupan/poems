[
  {
    "volume": 583,
    "sequence": 1,
    "title": "春日雨",
    "author": "温庭筠",
    "content": [
      "细雨濛濛入绛纱，湖亭寒食孟珠家。",
      "南朝漫自称流品，宫体何曾为杏花。"
    ]
  },
  {
    "volume": 583,
    "sequence": 2,
    "title": "细雨",
    "author": "温庭筠",
    "content": [
      "凭轩望秋雨，凉入暑衣清。",
      "极目鸟频没，片时云复轻。",
      "沼萍开更敛，山叶动还鸣。",
      "楚客秋江上，萧萧故国情。"
    ]
  },
  {
    "volume": 583,
    "sequence": 3,
    "title": "秋雨",
    "author": "温庭筠",
    "content": [
      "云满鸟行灭，池凉龙气腥。",
      "斜飘看棋簟，疏洒望山亭。",
      "细响鸣林叶，圆文破沼萍。",
      "秋阴杳无际，平野但冥冥。"
    ]
  },
  {
    "volume": 583,
    "sequence": 4,
    "title": "春初对暮雨",
    "author": "温庭筠",
    "content": [
      "淅沥生丛筱，空濛泫网轩。",
      "暝姿看远树，春意入尘根。",
      "点细飘风急，声轻入夜繁。",
      "雀喧争槿树，人静出蔬园。",
      "瓦湿光先起，房深影易昏。",
      "不应江上草，相与滞王孙。"
    ]
  },
  {
    "volume": 583,
    "sequence": 5,
    "title": "雪二首",
    "author": "温庭筠",
    "content": [
      "砚水池先冻，窗风酒易消。",
      "鸦声出山郭，人迹过村桥。",
      "稍急方萦转，才深未寂寥。",
      "细光穿暗隙，轻白驻寒条。",
      "草静封还折，松欹堕复摇。",
      "谢庄今病眼，无意坐通宵。",
      "羸骖出更慵，林寺已疏钟。",
      "踏紧寒声涩，飞交细点重。",
      "圃斜人过迹，阶静鸟行踪。",
      "寂寞梁鸿病，谁人代夜舂。"
    ]
  },
  {
    "volume": 583,
    "sequence": 6,
    "title": "送人游淮海（一作宿友人池）",
    "author": "温庭筠",
    "content": [
      "背樯灯色暗，宿客梦初成。",
      "半夜竹窗雨，满池荷叶声。",
      "簟凉秋閤思，木落故山情。",
      "明发又愁起，桂花溪水清。"
    ]
  },
  {
    "volume": 583,
    "sequence": 7,
    "title": "原隰荑绿柳",
    "author": "温庭筠",
    "content": [
      "迥野韶光早，晴川柳满堤。",
      "拂尘生嫩绿，披雪见柔荑。",
      "碧玉牙犹短，黄金缕未齐。",
      "腰肢弄寒吹，眉意入春闺。",
      "预恐狂夫折，迎牵逸客迷。",
      "新莺将出谷，应借一枝栖。"
    ]
  },
  {
    "volume": 583,
    "sequence": 8,
    "title": "宿秦生山斋",
    "author": "温庭筠",
    "content": [
      "衡巫路不同，结室在东峰。",
      "岁晚得支遁，夜寒逢戴颙。",
      "龛灯落叶寺，山雪隔林钟。",
      "行解无由发，曹溪欲施舂。"
    ]
  },
  {
    "volume": 583,
    "sequence": 9,
    "title": "赠楚云上人",
    "author": "温庭筠",
    "content": [
      "松根满苔石，尽日闭禅关。",
      "有伴年年月，无家处处山。",
      "烟波五湖远，瓶屦一身闲。",
      "岳寺蕙兰晚，几时幽鸟还。"
    ]
  },
  {
    "volume": 583,
    "sequence": 10,
    "title": "宿白盖峰寺寄僧",
    "author": "温庭筠",
    "content": [
      "山房霜气晴，一宿遂平生。",
      "閤上见林影，月中闻涧声。",
      "佛灯销永夜，僧磬彻寒更。",
      "不学何居士，焚香为宦情。"
    ]
  },
  {
    "volume": 583,
    "sequence": 11,
    "title": "送僧东游",
    "author": "温庭筠",
    "content": [
      "师归旧山去，此别已凄然。",
      "灯影秋江寺，篷声夜雨船。",
      "鸥飞吴市外，麟卧晋陵前。",
      "若到东林社，谁人更问禅。"
    ]
  },
  {
    "volume": 583,
    "sequence": 12,
    "title": "盘石寺留别成公",
    "author": "温庭筠",
    "content": [
      "槲叶萧萧带苇风，寺前归客别支公。",
      "三秋岸雪花初白，一夜林霜叶尽红。",
      "山叠楚天云压塞，浪遥吴苑水连空。",
      "悠然旅榜频回首，无复松窗半偈同。"
    ]
  },
  {
    "volume": 583,
    "sequence": 13,
    "title": "题中南佛塔寺",
    "author": "温庭筠",
    "content": [
      "鸣泉隔翠微，千里到柴扉。",
      "地胜人无欲，林昏虎有威。",
      "涧苔侵客屦，山雪入禅衣。",
      "桂树芳阴在，还期岁晏归。"
    ]
  },
  {
    "volume": 583,
    "sequence": 14,
    "title": "马嵬佛寺",
    "author": "温庭筠",
    "content": [
      "荒鸡夜唱战尘深，五鼓雕舆过上林。",
      "才信倾城是真语，直教涂地始甘心。",
      "两重秦苑成千里，一炷胡香抵万金。",
      "曼倩死来无绝艺，后人谁肯惜青禽。"
    ]
  },
  {
    "volume": 583,
    "sequence": 15,
    "title": "清凉寺",
    "author": "温庭筠",
    "content": [
      "黄花红树谢芳蹊，宫殿参差黛巘西。",
      "诗閤晓窗藏雪岭，画堂秋水接蓝溪。",
      "松飘晚吹摐金铎，竹荫寒苔上石梯。",
      "妙迹奇名竟何在，下方烟暝草萋萋。"
    ]
  },
  {
    "volume": 583,
    "sequence": 16,
    "title": "赠卢长史",
    "author": "温庭筠",
    "content": [
      "移病欲成隐，扁舟归旧居。",
      "地深新事少，官散故交疏。",
      "道直更无侣，家贫唯有书。",
      "东门烟水梦，非独为鲈鱼。"
    ]
  },
  {
    "volume": 583,
    "sequence": 17,
    "title": "秋日旅舍寄义山李侍御",
    "author": "温庭筠",
    "content": [
      "一水悠悠隔渭城，渭城风物近柴荆。",
      "寒蛩乍响催机杼，旅雁初来忆弟兄。",
      "自为林泉牵晓梦，不关砧杵报秋声。",
      "子虚何处堪消渴，试向文园问长卿。"
    ]
  },
  {
    "volume": 583,
    "sequence": 18,
    "title": "晚坐寄友人",
    "author": "温庭筠",
    "content": [
      "九枝灯在琐窗空，希逸无聊恨不同。",
      "晓梦未离金夹膝，早寒先到石屏风。",
      "遗簪可惜三秋白，蜡烛犹残一寸红。",
      "应卷鰕帘看皓齿，镜中惆怅见梧桐。"
    ]
  },
  {
    "volume": 583,
    "sequence": 19,
    "title": "送渤海王子归本国",
    "author": "温庭筠",
    "content": [
      "疆理虽重海，车书本一家。",
      "盛勋归旧国，佳句在中华。",
      "定界分秋涨，开帆到曙霞。",
      "九门风月好，回首是天涯。"
    ]
  },
  {
    "volume": 583,
    "sequence": 20,
    "title": "送北阳袁明府",
    "author": "温庭筠",
    "content": [
      "楚乡千里路，君去及良晨。",
      "苇浦迎船火，茶山候吏尘。",
      "桑浓蚕卧晚，麦秀雉声春。",
      "莫作东篱兴，青云有故人。"
    ]
  },
  {
    "volume": 583,
    "sequence": 21,
    "title": "送李生归旧居",
    "author": "温庭筠",
    "content": [
      "一从征战后，故社几人归。",
      "薄宦离山久，高谈与世稀。",
      "夕阳当板槛，春日入柴扉。",
      "莫却严滩意，西溪有钓矶。"
    ]
  },
  {
    "volume": 583,
    "sequence": 22,
    "title": "早春浐水送友人",
    "author": "温庭筠",
    "content": [
      "青门烟野外，渡浐送行人。",
      "鸭卧溪沙暖，鸠鸣社树春。",
      "残波青有石，幽草绿无尘。",
      "杨柳东风里，相看泪满巾。"
    ]
  },
  {
    "volume": 583,
    "sequence": 23,
    "title": "送襄州李中丞赴从事",
    "author": "温庭筠",
    "content": [
      "汉庭文采有相如，天子通宵爱子虚。",
      "把钓看棋高兴尽，焚香起草宦情疏。",
      "楚山重叠当归路，溪月分明到直庐。",
      "江雨潇潇帆一片，此行谁道为鲈鱼。"
    ]
  },
  {
    "volume": 583,
    "sequence": 24,
    "title": "江上别友人",
    "author": "温庭筠",
    "content": [
      "秋色满葭菼，离人西复东。",
      "几年方暂见，一笑又难同。",
      "地势萧陵歇，江声禹庙空。",
      "如何暮滩上，千里逐征鸿。"
    ]
  },
  {
    "volume": 583,
    "sequence": 25,
    "title": "与友人别",
    "author": "温庭筠",
    "content": [
      "半醉别都门，含凄上古原。",
      "晚风杨叶社，寒食杏花村。",
      "薄暮牵离绪，伤春忆晤言。",
      "年芳本无限，何况有兰孙。"
    ]
  },
  {
    "volume": 583,
    "sequence": 26,
    "title": "鸿胪寺有开元中锡宴堂楼台池沼雅为胜绝荒凉…成四十韵",
    "author": "温庭筠",
    "content": [
      "明皇昔御极，神圣垂耿光。",
      "沈机发雷电，逸躅陵尧汤。",
      "西覃积石山，北至穷发乡。",
      "四凶有獬豸，一臂无螳螂。",
      "婵娟得神艳，郁烈闻国香。",
      "紫绦鸣羯鼓，玉管吹霓裳。",
      "禄山未封侯，林甫才为郎。",
      "昭融廓日月，妥帖安纪纲。",
      "群生到寿域，百辟趋明堂。",
      "四海正夷宴，一尘不飞扬。",
      "天子自犹豫，侍臣宜乐康。",
      "轧然阊阖开，赤日生扶桑。",
      "玉砌露盘纡，金壶漏丁当。",
      "剑佩相击触，左右随趋跄。",
      "玄珠十二旒，红粉三千行。",
      "顾盻生羽翼，叱嗟回雪霜。",
      "神霞凌云阁，春水骊山阳。",
      "盘斗九子粽，瓯擎五云浆。",
      "双琼京兆博，七鼓邯郸娼。",
      "毰毸碧鸡斗，茏葱翠雉场。",
      "仗官绣蔽膝，宝马金镂锡。",
      "椒涂隔鹦鹉，柘弹惊鸳鸯。",
      "猗欤华国臣，鬓发俱苍苍。",
      "锡宴得幽致，车从真炜煌。",
      "画鹢照鱼鳖，鸣驺乱甃鶬。",
      "飐滟荡碧波，炫煌迷横塘。",
      "萦盈舞回雪，宛转歌绕梁。",
      "艳带画银络，宝梳金钿筐。",
      "沈冥类汉相，醉倒疑楚狂。",
      "一旦紫微东，胡星森耀芒。",
      "凭陵逐鲸鲵，唐突驱犬羊。",
      "纵火三月赤，战尘千里黄。",
      "殽函与府寺，从此俱荒凉。",
      "兹地乃蔓草，故基摧坏墙。",
      "枯池接断岸，唧唧啼寒螀。",
      "败荷塌作泥，死竹森如枪。",
      "游人问老吏，相对聊感伤。",
      "岂必见麋鹿，然后堪回肠。",
      "幸今遇太平，令节称羽觞。",
      "谁知曲江曲，岁岁栖鸾凰。"
    ]
  },
  {
    "volume": 583,
    "sequence": 27,
    "title": "访知玄上人遇暴经因有赠",
    "author": "温庭筠",
    "content": [
      "缥帙无尘满画廊，钟山弟子静焚香。",
      "惠能未肯传心法，张湛徒劳与眼方。",
      "风飏檀烟销篆印，日移松影过禅床。",
      "客儿自有翻经处，江上秋来蕙草荒。"
    ]
  },
  {
    "volume": 583,
    "sequence": 28,
    "title": "寄崔先生",
    "author": "温庭筠",
    "content": [
      "往年江海别元卿，家近山阳古郡城。",
      "莲浦香中离席散，柳堤风里钓船横。",
      "星霜荏苒无音信，烟水微茫变姓名。",
      "菰黍正肥鱼正美，五侯门下负平生。"
    ]
  },
  {
    "volume": 583,
    "sequence": 29,
    "title": "敬答李先生",
    "author": "温庭筠",
    "content": [
      "七里滩声舜庙前，杏花初盛草芊芊。",
      "绿昏晴气春风岸，红漾轻纶野水天。",
      "不为伤离成极望，更因行乐惜流年。",
      "一瓢无事麛裘暖，手弄溪波坐钓船。"
    ]
  },
  {
    "volume": 583,
    "sequence": 30,
    "title": "宿沣曲僧舍",
    "author": "温庭筠",
    "content": [
      "东郊和气新，芳霭远如尘。",
      "客舍停疲马，僧墙画故人。",
      "沃田桑景晚，平野菜花春。",
      "更想严家濑，微风荡白蘋。"
    ]
  },
  {
    "volume": 583,
    "sequence": 31,
    "title": "宿一公精舍",
    "author": "温庭筠",
    "content": [
      "夜阑黄叶寺，瓶锡两俱能。",
      "松下石桥路，雨中山殿灯。",
      "茶炉天姥客，棋席剡溪僧。",
      "还笑长门赋，高秋卧茂陵。"
    ]
  },
  {
    "volume": 583,
    "sequence": 32,
    "title": "月中宿云居寺上方",
    "author": "温庭筠",
    "content": [
      "虚閤披衣坐，寒阶踏叶行。",
      "众星中夜少，圆月上方明。",
      "霭尽无林色，暄余有涧声。",
      "只应愁恨事，还逐晓光生。"
    ]
  },
  {
    "volume": 583,
    "sequence": 33,
    "title": "登卢氏台",
    "author": "温庭筠",
    "content": [
      "胜地当通邑，前山有故居。",
      "台高秋尽出，林断野无余。",
      "白露鸣蛩急，晴天度雁疏。",
      "由来放怀地，非独在吾庐。"
    ]
  },
  {
    "volume": 583,
    "sequence": 34,
    "title": "牡丹二首",
    "author": "温庭筠",
    "content": [
      "轻阴隔翠帏，宿雨泣晴晖。",
      "醉后佳期在，歌余旧意非。",
      "蝶繁经粉住，蜂重抱香归。",
      "莫惜薰炉夜，因风到舞衣。",
      "水漾晴红压叠波，晓来金粉覆庭莎。",
      "裁成艳思偏应巧，分得春光最数多。",
      "欲绽似含双靥笑，正繁疑有一声歌。",
      "华堂客散帘垂地，想凭阑干敛翠蛾。"
    ]
  },
  {
    "volume": 583,
    "sequence": 35,
    "title": "反生桃花发因题",
    "author": "温庭筠",
    "content": [
      "疾眼逢春四壁空，夜来山雪破东风。",
      "未知王母千年熟，且共刘郎一笑同。",
      "已落又开横晚翠，似无如有带朝红。",
      "僧虔蜡炬高三尺，莫惜连宵照露丛。"
    ]
  },
  {
    "volume": 583,
    "sequence": 36,
    "title": "杏花",
    "author": "温庭筠",
    "content": [
      "红花初绽雪花繁，重叠高低满小园。",
      "正见盛时犹怅望，岂堪开处已缤翻。",
      "情为世累诗千首，醉是吾乡酒一樽。",
      "杳杳艳歌春日午，出墙何处隔朱门。"
    ]
  },
  {
    "volume": 583,
    "sequence": 37,
    "title": "和太常杜少卿东都修行里有嘉莲",
    "author": "温庭筠",
    "content": [
      "春秋罢注直铜龙，旧宅嘉莲照水红。",
      "两处龟巢清露里，一时鱼跃翠茎东。",
      "同心表瑞荀池上，半面分妆乐镜中。",
      "应为临川多丽句，故持重艳向西风。"
    ]
  },
  {
    "volume": 583,
    "sequence": 38,
    "title": "题磁岭海棠花",
    "author": "温庭筠",
    "content": [
      "幽态竟谁赏，岁华空与期。",
      "岛回香尽处，泉照艳浓时。",
      "蜀彩淡摇曳，吴妆低怨思。",
      "王孙又谁恨，惆怅下山迟。"
    ]
  },
  {
    "volume": 583,
    "sequence": 39,
    "title": "苦楝花",
    "author": "温庭筠",
    "content": [
      "院里莺歌歇，墙头蝶舞孤。",
      "天香薰羽葆，宫紫晕流苏。",
      "晻暧迷青琐，氤氲向画图。",
      "只应春惜别，留与博山炉。"
    ]
  },
  {
    "volume": 583,
    "sequence": 40,
    "title": "自有扈至京师已后朱樱之期",
    "author": "温庭筠",
    "content": [
      "露圆霞赤数千枝，银笼谁家寄所思。",
      "秦苑飞禽谙熟早，杜陵游客恨来迟。",
      "空看翠幄成阴日，不见红珠满树时。",
      "尽日徘徊浓影下，只应重作钓鱼期。"
    ]
  },
  {
    "volume": 583,
    "sequence": 41,
    "title": "答段柯古见嘲",
    "author": "温庭筠",
    "content": [
      "彩翰殊翁金缭绕，一千二百逃飞鸟。",
      "尾薪桥下未为痴，暮雨朝云世间少。"
    ]
  },
  {
    "volume": 583,
    "sequence": 42,
    "title": "莲花",
    "author": "温庭筠",
    "content": [
      "绿塘摇滟接星津，轧轧兰桡入白蘋。",
      "应为洛神波上袜，至今莲蕊有香尘。"
    ]
  },
  {
    "volume": 583,
    "sequence": 43,
    "title": "过吴景帝陵",
    "author": "温庭筠",
    "content": [
      "王气销来水淼茫，岂能才与命相妨。",
      "虚开直渎三千里，青盖何曾到洛阳。"
    ]
  },
  {
    "volume": 583,
    "sequence": 44,
    "title": "龙尾驿妇人图",
    "author": "温庭筠",
    "content": [
      "慢笑开元有幸臣，直教天子到蒙尘。",
      "今来看画犹如此，何况亲逢绝世人。"
    ]
  },
  {
    "volume": 583,
    "sequence": 45,
    "title": "薛氏池垂钓",
    "author": "温庭筠",
    "content": [
      "池塘经雨更苍苍，万点荷珠晓气凉。",
      "朱瑀空偷御沟水，锦鳞红尾属严光。"
    ]
  },
  {
    "volume": 583,
    "sequence": 46,
    "title": "简同志",
    "author": "温庭筠",
    "content": [
      "开济由来变盛衰，五车才得号镃基。",
      "留侯功业何容易，一卷兵书作帝师。"
    ]
  },
  {
    "volume": 583,
    "sequence": 47,
    "title": "瑟瑟钗",
    "author": "温庭筠",
    "content": [
      "翠染冰轻透露光，堕云孙寿有余香。",
      "只因七夕回天浪，添作湘妃泪两行。"
    ]
  },
  {
    "volume": 583,
    "sequence": 48,
    "title": "元日",
    "author": "温庭筠",
    "content": [
      "神耀破氛昏，新阳入晏温。",
      "绪风调玉吹，端日应铜浑。",
      "威凤跄瑶簴，升龙护璧门。",
      "雨旸春令煦，裘冕晬容尊。"
    ]
  },
  {
    "volume": 583,
    "sequence": 49,
    "title": "二月十五日樱桃盛开自所居蹑履吟玩竞名王泽章洋才",
    "author": "温庭筠",
    "content": [
      "晓觉笼烟重，春深染雪轻。",
      "静应留得蝶，繁欲不胜莺。",
      "影乱晨飙急，香多夜雨晴。",
      "似将千万恨，西北为卿卿。"
    ]
  },
  {
    "volume": 583,
    "sequence": 50,
    "title": "寒食节日寄楚望二首",
    "author": "温庭筠",
    "content": [
      "芳兰无意绿，弱柳何穷缕。",
      "心断入淮山，梦长穿楚雨。",
      "繁花如二八，好月当三五。",
      "愁碧竟平皋，韶红换幽圃。",
      "流莺隐员树，乳燕喧余哺。",
      "旷望恋曾台，离忧集环堵。",
      "当年不自遣，晚得终何补。",
      "郑谷有樵苏，归来要腰斧。",
      "家乏两千万，时当一百五。",
      "飔飔杨柳风，穰穰樱桃雨。",
      "年芳苦沉潦，心事如摧橹。",
      "金犊近兰汀，铜龙接花坞。",
      "青葱建杨宅，隐辚端门鼓。",
      "彩素拂庭柯，轻球落邻圃。",
      "三春谢游衍，一笑牵规矩。",
      "独有恩泽侯，归来看楚舞。"
    ]
  },
  {
    "volume": 583,
    "sequence": 51,
    "title": "清明日",
    "author": "温庭筠",
    "content": [
      "清娥画扇中，春树郁金红。",
      "出犯繁花露，归穿弱柳风。",
      "马骄偏避幰，鸡骇乍开笼。",
      "柘弹何人发，黄鹂隔故宫。"
    ]
  },
  {
    "volume": 583,
    "sequence": 52,
    "title": "禁火日",
    "author": "温庭筠",
    "content": [
      "骀荡清明日，储胥小苑东。",
      "舞衫萱草绿，春鬓杏花红。",
      "马辔轻衔雪，车衣弱向风。",
      "□愁闻百舌，残睡正朦胧。"
    ]
  },
  {
    "volume": 583,
    "sequence": 53,
    "title": "嘲三月十八日雪",
    "author": "温庭筠",
    "content": [
      "三月雪连夜，未应伤物华。",
      "只缘春欲尽，留著伴梨花。"
    ]
  },
  {
    "volume": 583,
    "sequence": 54,
    "title": "杨柳八首（一作杨柳枝）",
    "author": "温庭筠",
    "content": [
      "宜春苑外最长条，闲袅春风伴舞腰。",
      "正是玉人肠断处，一渠春水赤阑桥。",
      "南内墙东御路旁，预知春色柳丝黄。",
      "杏花未肯无情思，何是情人最断肠。",
      "苏小门前柳万条，毵毵金线拂平桥。",
      "黄莺不语东风起，深闭朱门伴细腰。",
      "金缕毵毵碧瓦沟，六宫眉黛惹春愁。",
      "晚来更带龙池雨，半拂阑干半入楼。",
      "馆娃宫外邺城西，远映征帆近拂堤。",
      "系得王孙归意切，不关春草绿萋萋。",
      "两两黄鹂色似金，袅枝啼露动芳音。",
      "春来幸自长如线，可惜牵缠荡子心。",
      "御柳如丝映九重，凤凰窗柱绣芙蓉。",
      "景阳楼畔千条露，一面新妆待晓钟。",
      "织锦机边莺语频，停梭垂泪忆征人。",
      "塞门三月犹萧索，纵有垂杨未觉春。"
    ]
  },
  {
    "volume": 583,
    "sequence": 55,
    "title": "客愁",
    "author": "温庭筠",
    "content": [
      "客愁看柳色，日日逐春深。",
      "荡漾春风里，谁知历乱心？"
    ]
  },
  {
    "volume": 583,
    "sequence": 56,
    "title": "和周繇（一作和周繇广阳公宴嘲段成式诗）",
    "author": "温庭筠",
    "content": [
      "齐马驰千驷，卢姬逞十三。",
      "玳筵方喜睐，金勒自走参走覃。",
      "堕珥情初洽，鸣鞭战未酣。",
      "神交花冉冉，眉语柳毵毵。",
      "却略青鸾镜，翘翻翠凤篸。",
      "专城有佳对，宁肯顾春蚕。"
    ]
  },
  {
    "volume": 583,
    "sequence": 57,
    "title": "光风亭夜宴妓有醉殴者",
    "author": "温庭筠",
    "content": [
      "吴国初成阵，王家欲解围。",
      "拂巾双雉叫，飘瓦两鸳飞。"
    ]
  },
  {
    "volume": 583,
    "sequence": 58,
    "title": "南歌子词二首（一作添声杨柳枝辞）",
    "author": "温庭筠",
    "content": [
      "一尺深红胜曲尘，天生旧物不如新。",
      "合欢桃核终堪恨，里许元来别有人。",
      "井底点灯深烛伊，共郎长行莫围棋。",
      "玲珑骰子安红豆，入骨相思知不知。"
    ]
  },
  {
    "volume": 583,
    "sequence": 59,
    "title": "题李卫公诗二首",
    "author": "温庭筠",
    "content": [
      "蒿棘深春卫国门，九年于此盗乾坤。",
      "两行密疏倾天下，一夜阴谋达至尊。",
      "肉视具僚忘匕箸，气吞同列削寒温。",
      "当时谁是承恩者，肯有余波达鬼村。",
      "势欲凌云威触天，权倾诸夏力排山。",
      "三年骥尾有人附，一日龙须无路攀。",
      "画閤不开梁燕去，朱门罢扫乳鸦还。",
      "千岩万壑应惆怅，流水斜倾出武关。"
    ]
  },
  {
    "volume": 583,
    "sequence": 60,
    "title": "题谷隐兰若",
    "author": "温庭筠",
    "content": [
      "风带巢熊拗树声，老僧相引入云行。",
      "半坡新路畬才了，一谷寒烟烧不成。"
    ]
  },
  {
    "volume": 583,
    "sequence": 61,
    "title": "观棋（一作段成式诗）",
    "author": "温庭筠",
    "content": [
      "闲对楸枰倾一壶，黄华坪上几成卢。",
      "他时谒帝铜龙水，便赌宣城太守无。"
    ]
  },
  {
    "volume": 583,
    "sequence": 62,
    "title": "句",
    "author": "温庭筠",
    "content": [
      "春水碧于天，画船听雨眠。",
      "绿树绕村含细雨，寒潮背郭卷平沙。"
    ]
  }
]