[
  {
    "volume": 237,
    "sequence": 1,
    "title": "奉和圣制登会昌山应制（一作赵起诗）",
    "author": "钱起",
    "content": [
      "睿想入希夷，真游到具茨。",
      "玉銮登嶂远，云辂出花迟。",
      "泉壑凝神处，阳和布泽时。",
      "六龙多顺动，四海正雍熙。"
    ]
  },
  {
    "volume": 237,
    "sequence": 2,
    "title": "省中对雪寄元判官、拾遗昆季（一作寄谢舍人昆季）",
    "author": "钱起",
    "content": [
      "万点瑶台雪，飞来锦帐前。",
      "琼枝应比净，鹤发敢争先。",
      "散影成花月，流光透竹烟。",
      "今朝谢家兴，几处郢歌传。"
    ]
  },
  {
    "volume": 237,
    "sequence": 3,
    "title": "山斋独坐，喜玄上人夕至（一作见访）",
    "author": "钱起",
    "content": [
      "舍下虎溪径，烟霞入暝开。",
      "柴门兼竹静，山月与僧来。",
      "心莹红莲水，言忘绿茗杯。",
      "前峰曙更好，斜汉欲西回。"
    ]
  },
  {
    "volume": 237,
    "sequence": 4,
    "title": "秋夜寄张、韦二主簿",
    "author": "钱起",
    "content": [
      "凉夜褰帘好，轻云过月初。",
      "碧空河色浅，红叶露声虚。",
      "道阻天难问，机忘世易疏。",
      "不知双翠凤，栖棘复何如。"
    ]
  },
  {
    "volume": 237,
    "sequence": 5,
    "title": "归故山路逢邻居隐者",
    "author": "钱起",
    "content": [
      "握手云栖路，潸然恨几重。",
      "谁知绿林盗，长占彩霞峰。",
      "心死池塘草，声悲石径松。",
      "无因芳杜月，琴酒更相逢。"
    ]
  },
  {
    "volume": 237,
    "sequence": 6,
    "title": "落第，刘拾遗相送东归",
    "author": "钱起",
    "content": [
      "不醉百花酒，伤心千里归。",
      "独收和氏玉，还采旧山薇。",
      "出处离心尽，荣枯会面稀。",
      "预愁芳草色，一径入衡闱。"
    ]
  },
  {
    "volume": 237,
    "sequence": 7,
    "title": "和刘七读书",
    "author": "钱起",
    "content": [
      "夜雨深馆静，苦心黄卷前。",
      "云阴留墨沼，萤影傍华编。",
      "梦鸟富清藻，通经仍妙年。",
      "何愁丹穴凤，不饮玉池泉。"
    ]
  },
  {
    "volume": 237,
    "sequence": 8,
    "title": "早下江宁",
    "author": "钱起",
    "content": [
      "暮天微雨散，凉吹片帆轻。",
      "云物高秋节，山川孤客情。",
      "霜蘋留楚水，寒雁别吴城。",
      "宿浦有归梦，愁猿莫夜鸣。"
    ]
  },
  {
    "volume": 237,
    "sequence": 9,
    "title": "登复州南楼",
    "author": "钱起",
    "content": [
      "孤树延春日，他山卷曙霞。",
      "客心湖上雁，归思日边花。",
      "行李迷方久，归期涉岁赊。",
      "故人云路隔，何处寄瑶华。"
    ]
  },
  {
    "volume": 237,
    "sequence": 10,
    "title": "江陵晦日陪诸官泛舟",
    "author": "钱起",
    "content": [
      "节物堪为乐，江湖有主人。",
      "舟行深更好，趣久主弥新尊酒平生意，烟花异国春。",
      "城南无夜月，长袖莫留宾。"
    ]
  },
  {
    "volume": 237,
    "sequence": 11,
    "title": "县城秋夕",
    "author": "钱起",
    "content": [
      "山城日易夕，愁生先掩扉。",
      "俸薄不沽酒，家贫忘授衣。",
      "露重蕙花落，月冷莎鸡飞。",
      "效拙惭无补，云林叹再归。"
    ]
  },
  {
    "volume": 237,
    "sequence": 12,
    "title": "秋夜梁七兵曹同宿二首",
    "author": "钱起",
    "content": [
      "一笑不可得，同心相见稀。",
      "摘菱频贳酒，待月未扃扉。",
      "星影低惊鹊，虫声傍旅衣。",
      "卑栖岁已晚，共羡雁南飞。",
      "好欲弃吾道，今宵又遇君。",
      "老夫相劝酒，稚子待题文。",
      "月下谁家笛，城头几片云。",
      "如何此幽兴，明日重离群。"
    ]
  },
  {
    "volume": 237,
    "sequence": 13,
    "title": "和万年成少府寓直",
    "author": "钱起",
    "content": [
      "赤县新秋夜，文人藻思催。",
      "钟声自仙掖，月色近霜台。",
      "一叶兼萤度，孤云带雁来。",
      "明朝紫书下，应问长卿才。"
    ]
  },
  {
    "volume": 237,
    "sequence": 14,
    "title": "春夜过长孙绎别业",
    "author": "钱起",
    "content": [
      "佳期难再得，清夜此云林。",
      "带竹新泉冷，穿花片月深。",
      "含毫凝逸思，酌水话幽心。",
      "不觉星河转，山枝惊曙禽。"
    ]
  },
  {
    "volume": 237,
    "sequence": 15,
    "title": "题温处士山居",
    "author": "钱起",
    "content": [
      "谁知白云外，别有绿萝春。",
      "苔绕溪边径，花深洞里人。",
      "逸妻看种药，稚子伴垂纶。",
      "颍上逃尧者，何如此养真。"
    ]
  },
  {
    "volume": 237,
    "sequence": 16,
    "title": "题陈季壁",
    "author": "钱起",
    "content": [
      "郢人何苦调，饮水仍布衾。",
      "烟火昼不起，蓬蒿春欲深。",
      "前庭少乔木，邻舍闻新禽。",
      "虽有征贤诏，终伤不遇心。"
    ]
  },
  {
    "volume": 237,
    "sequence": 17,
    "title": "赠邻居齐六司仓",
    "author": "钱起",
    "content": [
      "沉冥众所遗，咫尺绝佳期。",
      "始觉衡门下，翛然太古时。",
      "鸡声共邻巷，烛影隔茅茨。",
      "坐惜牛羊径，芳荪白露滋。"
    ]
  },
  {
    "volume": 237,
    "sequence": 18,
    "title": "送征雁",
    "author": "钱起",
    "content": [
      "秋空万里净，嘹唳独南征。",
      "风急翻霜冷，云开见月惊。",
      "塞长怯去翼，影灭有馀声。",
      "怅望遥天外，乡愁满目生。"
    ]
  },
  {
    "volume": 237,
    "sequence": 19,
    "title": "宴郁林观张道士房",
    "author": "钱起",
    "content": [
      "灭迹人间世，忘归象外情。",
      "竹坛秋月冷，山殿夜钟清。",
      "仙侣披云集，霞杯达曙倾。",
      "同欢不可再，朝暮赤龙迎。"
    ]
  },
  {
    "volume": 237,
    "sequence": 20,
    "title": "秋夕与梁锽文宴",
    "author": "钱起",
    "content": [
      "客到衡门下，林香蕙草时。",
      "好风能自至，明月不须期。",
      "秋日翻荷影，晴光脆柳枝。",
      "留欢美清夜，宁觉晓钟迟。"
    ]
  },
  {
    "volume": 237,
    "sequence": 21,
    "title": "哭空寂寺玄上人（一作少林寺哭晖上人）",
    "author": "钱起",
    "content": [
      "凄然双树下，垂泪远公房。",
      "灯续生前火，炉添没后香。",
      "阴阶明片雪，寒竹响空廊。",
      "寂灭应为乐，尘心徒自伤。"
    ]
  },
  {
    "volume": 237,
    "sequence": 22,
    "title": "题精舍寺",
    "author": "钱起",
    "content": [
      "胜景不易遇，入门神顿清。",
      "房房占山色，处处分泉声。",
      "诗思竹间得，道心松下生。",
      "何时来此地，摆落世间情。"
    ]
  },
  {
    "volume": 237,
    "sequence": 23,
    "title": "开元观遇张侍御",
    "author": "钱起",
    "content": [
      "碧落忘归处，佳期不厌逢。",
      "晚凉生玉井，新暑避烟松。",
      "欲醉流霞酌，还醒度竹钟。",
      "更怜琪树下，历历见遥峰。"
    ]
  },
  {
    "volume": 237,
    "sequence": 24,
    "title": "和人秋归终南山别业",
    "author": "钱起",
    "content": [
      "旧居三顾后，晚节重幽寻。",
      "野径到门尽，山窗连竹阴。",
      "昔年莺出谷，今日凤归林。",
      "物外凌云操，谁能继此心。"
    ]
  },
  {
    "volume": 237,
    "sequence": 25,
    "title": "故相国苗公挽歌",
    "author": "钱起",
    "content": [
      "灞陵谁宠葬，汉主念萧何。",
      "盛业留青史，浮荣逐逝波。",
      "陇云仍作雨，薤露已成歌。",
      "凄怆平津阁，秋风吊客过。"
    ]
  },
  {
    "volume": 237,
    "sequence": 26,
    "title": "酬刘员外雨中见寄",
    "author": "钱起",
    "content": [
      "苦雨滴兰砌，秋风生葛衣。",
      "潢污三径绝，砧杵四邻稀。",
      "分与玄豹隐，不为湘燕飞。",
      "惭君角巾折，犹肯问衡闱。"
    ]
  },
  {
    "volume": 237,
    "sequence": 27,
    "title": "赋得归云送李山人归华山",
    "author": "钱起",
    "content": [
      "秀色横千里，归云积几重。",
      "欲依毛女岫，初卷少姨峰。",
      "盖影随征马，衣香拂卧龙。",
      "只应函谷上，真气日溶溶。"
    ]
  },
  {
    "volume": 237,
    "sequence": 28,
    "title": "过裴长官新亭",
    "author": "钱起",
    "content": [
      "茅屋多新意，芳林昨试移。",
      "野人知石路，戏鸟认花枝。",
      "慢水萦蓬户，闲云挂竹篱。",
      "到家成一醉，归马不能骑。"
    ]
  },
  {
    "volume": 237,
    "sequence": 29,
    "title": "寄郢州郎士元使君",
    "author": "钱起",
    "content": [
      "龙节知无事，江城不掩扉。",
      "诗传过客远，书到故人稀。",
      "坐啸看潮起，行春送雁归。",
      "望舒三五夜，思尽谢玄晖。"
    ]
  },
  {
    "volume": 237,
    "sequence": 30,
    "title": "过长孙宅与朗上人茶会",
    "author": "钱起",
    "content": [
      "偶与息心侣，忘归才子家。",
      "玄谈兼藻思，绿茗代榴花。",
      "岸帻看云卷，含毫任景斜。",
      "松乔若逢此，不复醉流霞。"
    ]
  },
  {
    "volume": 237,
    "sequence": 31,
    "title": "下第题长安客舍",
    "author": "钱起",
    "content": [
      "不遂青云望，愁看黄鸟飞。",
      "梨花度寒食，客子未春衣。",
      "世事随时变，交情与我违。",
      "空馀主人柳，相见却依依。"
    ]
  },
  {
    "volume": 237,
    "sequence": 32,
    "title": "陪考功王员外城东池亭宴",
    "author": "钱起",
    "content": [
      "无双锦帐郎，绝境有林塘。",
      "鹤静疏群羽，蓬开失众芳。",
      "晴山看不厌，流水趣何长。",
      "日晚催归骑，钟声下夕阳。"
    ]
  },
  {
    "volume": 237,
    "sequence": 33,
    "title": "过孙员外蓝田山居",
    "author": "钱起",
    "content": [
      "不知香署客，谢病翠微间。",
      "去幄兰将老，辞车雉亦闲。",
      "近窗云出洞，当户竹连山。",
      "对酒溪霞晚，家人采蕨还。"
    ]
  },
  {
    "volume": 237,
    "sequence": 34,
    "title": "秋园晚沐",
    "author": "钱起",
    "content": [
      "黄卷在穷巷，归来生道心。",
      "五株衰柳下，三径小园深。",
      "倒薤翻成字，寒花不假林。",
      "庞眉谢群彦，独酌且闲吟。"
    ]
  },
  {
    "volume": 237,
    "sequence": 35,
    "title": "穷秋对雨",
    "author": "钱起",
    "content": [
      "晦日连苦雨，动息更邅回。",
      "生事萍无定，愁心云不开。",
      "翟门悲暝雀，墨灶上寒苔。",
      "始信宣城守，乘流畏曝腮。"
    ]
  },
  {
    "volume": 237,
    "sequence": 36,
    "title": "裴迪南门秋夜对月（一作裴迪书斋玩月之作）",
    "author": "钱起",
    "content": [
      "夜来诗酒兴，月满谢公楼。",
      "影闭重门静，寒生独树秋。",
      "鹊惊随叶散，萤远入烟流。",
      "今夕遥天末，清光几处愁。"
    ]
  },
  {
    "volume": 237,
    "sequence": 37,
    "title": "和蜀县段明府秋城望归期",
    "author": "钱起",
    "content": [
      "制锦蜀江静，飞凫汉阙遥。",
      "一兹风靡草，再视露盈条。",
      "旅望多愁思，秋天更泬寥。",
      "河阳传丽藻，清韵入歌谣。"
    ]
  },
  {
    "volume": 237,
    "sequence": 38,
    "title": "晚归蓝田，酬王维给事（一作中书常舍人）赠别",
    "author": "钱起",
    "content": [
      "卑栖却得性，每与白云归。",
      "徇禄仍怀橘，看山免采薇。",
      "暮禽先去马，新月待开扉。",
      "霄汉时回首，知音青琐闱。"
    ]
  },
  {
    "volume": 237,
    "sequence": 39,
    "title": "再得华侍御书，闻巴中卧病（一作疾）",
    "author": "钱起",
    "content": [
      "芳信来相续，同心远更亲。",
      "数重云外树，不隔眼中人。",
      "梦寐花骢色，相思黄鸟春。",
      "更闻公干病，一夜二毛新。"
    ]
  },
  {
    "volume": 237,
    "sequence": 40,
    "title": "宿新里馆",
    "author": "钱起",
    "content": [
      "愁人待晓鸡，秋雨暗凄凄。",
      "度烛萤时灭，传书雁渐低。",
      "客来知计误，梦里泣津迷。",
      "无以逃悲思，寒螀处处啼。"
    ]
  },
  {
    "volume": 237,
    "sequence": 41,
    "title": "谷口书斋寄杨补阙",
    "author": "钱起",
    "content": [
      "泉壑带茅茨，云霞生薜帷。",
      "竹怜新雨后，山爱夕阳时。",
      "闲鹭栖常早，秋花落更迟。",
      "家童扫萝径，昨与故人期。"
    ]
  },
  {
    "volume": 237,
    "sequence": 42,
    "title": "衡门春夜",
    "author": "钱起",
    "content": [
      "不厌晴林下，微风度葛巾。",
      "宁唯北窗月，自谓上皇人。",
      "丛筱轻新暑，孤花占晚春。",
      "寄言庄叟蝶，与尔得天真。"
    ]
  },
  {
    "volume": 237,
    "sequence": 43,
    "title": "题吴通微主人",
    "author": "钱起",
    "content": [
      "食贫无尽日，有愿几时谐。",
      "长啸秋光晚，谁知志士怀。",
      "朝烟不起灶，寒叶欲连阶。",
      "饮水仍留我，孤灯点夜斋。"
    ]
  },
  {
    "volume": 237,
    "sequence": 44,
    "title": "晚次宿预馆",
    "author": "钱起",
    "content": [
      "乡心不可问，秋气又相逢。",
      "飘泊方千里，离悲复几重。",
      "回云随去雁，寒露滴鸣蛩。",
      "延颈遥天末，如闻故国钟。"
    ]
  },
  {
    "volume": 237,
    "sequence": 45,
    "title": "蓝上茅茨期王维补阙",
    "author": "钱起",
    "content": [
      "山中人不见，云去夕阳过。",
      "浅濑寒鱼少，丛兰秋蝶多。",
      "老年疏世事，幽性乐天和。",
      "酒熟思才子，溪头望玉珂。"
    ]
  },
  {
    "volume": 237,
    "sequence": 46,
    "title": "春宵寓直",
    "author": "钱起",
    "content": [
      "养拙惯云卧，为郎如鸟栖。",
      "不知仙阁峻，惟觉玉绳低。",
      "帐喜香烟暖，诗惭赐笔题。",
      "未央春漏促，残梦谢晨鸡。"
    ]
  },
  {
    "volume": 237,
    "sequence": 47,
    "title": "新昌里言怀",
    "author": "钱起",
    "content": [
      "性拙偶从宦，心闲多掩扉。",
      "虽看北堂草，不望旧山薇。",
      "花月霁来好，云泉堪梦归。",
      "如何建章漏，催著早朝衣。"
    ]
  },
  {
    "volume": 237,
    "sequence": 48,
    "title": "秋夜寄袁中丞、王员外",
    "author": "钱起",
    "content": [
      "一夕盈千念，方知别者劳。",
      "衰荣难会面，魂梦暂同袍。",
      "片月临阶早，晴河度雁高。",
      "应怜蒋生径，秋露满蓬蒿。"
    ]
  },
  {
    "volume": 237,
    "sequence": 49,
    "title": "九日闲居寄登高数子",
    "author": "钱起",
    "content": [
      "初服栖穷巷，重阳忆旧游。",
      "门闲谢病日，心醉授衣秋。",
      "酒尽寒花笑，庭空暝雀愁。",
      "今朝落帽客，几处管弦留。"
    ]
  },
  {
    "volume": 237,
    "sequence": 50,
    "title": "晚入宣城界（一作春江晚行）",
    "author": "钱起",
    "content": [
      "斜日片帆阴，春风孤客心。",
      "山来指樵路，岸去惜花林。",
      "海气蒸云黑，潮声隔雨深。",
      "乡愁不可道，浦宿听猿吟。"
    ]
  },
  {
    "volume": 237,
    "sequence": 51,
    "title": "静夜酬通上人问疾",
    "author": "钱起",
    "content": [
      "东林生早凉，高枕远公房。",
      "大士看心后，中宵清漏长。",
      "惊蝉出暗柳，微月隐回廊。",
      "何事沈痾久，舍毫问药王。"
    ]
  },
  {
    "volume": 237,
    "sequence": 52,
    "title": "奉陪使君十四叔晚憩大云门寺",
    "author": "钱起",
    "content": [
      "野寺千家外，闲行晚暂过。",
      "炎氛临水尽，夕照傍林多。",
      "境对知心妄，人安觉政和。",
      "绳床摇麈尾，佳趣满沧波。"
    ]
  },
  {
    "volume": 237,
    "sequence": 53,
    "title": "省中春暮酬嵩阳焦道士见招",
    "author": "钱起",
    "content": [
      "朝花飞暝林，对酒伤春心。",
      "流年催素发，不觉映华簪。",
      "垂老遇知己，酬恩看寸阴。",
      "如何紫芝客，相忆白云深。"
    ]
  },
  {
    "volume": 237,
    "sequence": 54,
    "title": "酬苗发员外宿龙池寺见寄",
    "author": "钱起",
    "content": [
      "宁知待漏客，清夜此从容。",
      "暂别迎车雉，还随护法龙。",
      "香烟轻上月，林岭静闻钟。",
      "郢曲传甘露，尘心洗几重。"
    ]
  },
  {
    "volume": 237,
    "sequence": 55,
    "title": "贞懿皇后挽词",
    "author": "钱起",
    "content": [
      "淑丽诗传美，徽章礼饰哀。",
      "有恩加象服，无日祀高禖。",
      "晓月孤秋殿，寒山出夜台。",
      "通灵深眷想，青鸟独飞来。"
    ]
  },
  {
    "volume": 237,
    "sequence": 56,
    "title": "岁初归旧山（又作献岁初归旧居酬皇甫侍御见寄）",
    "author": "钱起",
    "content": [
      "欲知愚谷好，久别与春还。",
      "莺暖初归树，云晴却恋山。",
      "石田耕种少，野客性情闲。",
      "求仲应难见，残阳且掩关。"
    ]
  },
  {
    "volume": 237,
    "sequence": 57,
    "title": "銮驾避狄岁寄别韩云卿",
    "author": "钱起",
    "content": [
      "白发壮心死，愁看国步移。",
      "关山惨无色，亲爱忽惊离。",
      "影绝龙分剑，声哀鸟恋枝。",
      "茫茫云海外，相忆不相知。"
    ]
  },
  {
    "volume": 237,
    "sequence": 58,
    "title": "咏白油帽送客",
    "author": "钱起",
    "content": [
      "薄质惭加首，愁阴幸庇身。",
      "卷舒无定日，行止必依人。",
      "已沐脂膏惠，宁辞雨露频。",
      "虽同客衣色，不染洛阳尘。"
    ]
  },
  {
    "volume": 237,
    "sequence": 59,
    "title": "蓝上采石芥寄前李明府",
    "author": "钱起",
    "content": [
      "渊明遗爱处，山芥绿芳初。",
      "玩此春阴色，犹滋夜雨馀。",
      "隔溪烟叶小，覆石雪花舒。",
      "采采还相赠，瑶华信不如。"
    ]
  },
  {
    "volume": 237,
    "sequence": 60,
    "title": "送赟法师往上都",
    "author": "钱起",
    "content": [
      "远近化人天，王城指日边。",
      "宰君迎说法，童子伴随缘。",
      "到处花为雨，行时杖出泉。",
      "今宵松月下，门闭想安禅。"
    ]
  },
  {
    "volume": 237,
    "sequence": 61,
    "title": "送沈少府还江宁",
    "author": "钱起",
    "content": [
      "远宦碧云外，此行佳兴牵。",
      "湖山入闾井，鸥鸟傍神仙。",
      "斜日背乡树，春潮迎客船。",
      "江楼新咏发，应与政声传。"
    ]
  },
  {
    "volume": 237,
    "sequence": 62,
    "title": "送虞说擢第东游",
    "author": "钱起",
    "content": [
      "湖山不可厌，东望有馀情。",
      "片玉登科后，孤舟任兴行。",
      "月中严子濑，花际楚王城。",
      "岁暮云皋鹤，闻天更一鸣。"
    ]
  },
  {
    "volume": 237,
    "sequence": 63,
    "title": "送少微师西行（一作送僧自吴游蜀）",
    "author": "钱起",
    "content": [
      "随缘忽西去，何日返东林。",
      "世路宁嗟别，空门久息心。",
      "人烟一饭少，山雪独行深。",
      "天外猿啼处，谁闻清梵音。"
    ]
  },
  {
    "volume": 237,
    "sequence": 64,
    "title": "送昆山孙少府",
    "author": "钱起",
    "content": [
      "徇禄近沧海，乘流看碧霄。",
      "谁知仙吏去，宛与世尘遥。",
      "远帆背归鸟，孤舟抵上潮。",
      "悬知讼庭静，窗竹日萧萧。"
    ]
  },
  {
    "volume": 237,
    "sequence": 65,
    "title": "送屈突司马充安西书记",
    "author": "钱起",
    "content": [
      "制胜三军劲，澄清万里馀。",
      "星飞庞统骥，箭发鲁连书。",
      "海月低云旆，江霞入锦车。",
      "遥知太阿剑，计日斩鲸鱼。"
    ]
  },
  {
    "volume": 237,
    "sequence": 66,
    "title": "送时暹避难适荆南",
    "author": "钱起",
    "content": [
      "三叹把离袂，七哀深我情。",
      "云天愁远别，豺虎拥前程。",
      "驻马恋携手，隔河闻哭声。",
      "相思昏若梦，泪眼几时明。"
    ]
  },
  {
    "volume": 237,
    "sequence": 67,
    "title": "送边补阙东归省觐",
    "author": "钱起",
    "content": [
      "东去有馀意，春风生赐衣。",
      "凤凰衔诏下，才子采兰归。",
      "斗酒百花里，情人一笑稀。",
      "别离须计日，相望在彤闱。"
    ]
  },
  {
    "volume": 237,
    "sequence": 68,
    "title": "送弹琴李长史往洪州",
    "author": "钱起",
    "content": [
      "抱琴为傲吏，孤棹复南行。",
      "几度秋江水，皆添白雪声。",
      "佳期来客梦，幽思缓王程。",
      "佐牧无劳问，心和政自平。"
    ]
  },
  {
    "volume": 237,
    "sequence": 69,
    "title": "送宋征君让官还山",
    "author": "钱起",
    "content": [
      "至人无滞迹，谒帝复思玄。",
      "魏阙辞花绶，春山有杏田。",
      "紫霞开别酒，黄鹤舞离弦。",
      "今夜思君梦，遥遥入洞天。"
    ]
  },
  {
    "volume": 237,
    "sequence": 70,
    "title": "送陈供奉恩敕放归觐省",
    "author": "钱起",
    "content": [
      "得意今如此，清光不可攀。",
      "臣心尧日下，乡思楚云间。",
      "杨柳依归棹，芙蓉栖旧山。",
      "采兰兼衣锦，何似买臣还。"
    ]
  },
  {
    "volume": 237,
    "sequence": 71,
    "title": "送外甥范勉赴任常州长史兼觐省",
    "author": "钱起",
    "content": [
      "怜君展骥去，能解倚门愁。",
      "就养仍荣禄，还乡即昼游。",
      "橘花低客舍，莼菜绕归舟。",
      "与报垂纶叟，知吾世网留。"
    ]
  },
  {
    "volume": 237,
    "sequence": 72,
    "title": "陇右送韦三还京",
    "author": "钱起",
    "content": [
      "春风起东道，握手望京关。",
      "柳色从乡至，莺声送客还。",
      "嘶骖顾近驿，归路出他山。",
      "举目情难尽，羁离失志间。"
    ]
  },
  {
    "volume": 237,
    "sequence": 73,
    "title": "送元评事归山居",
    "author": "钱起",
    "content": [
      "忆家望云路，东去独依依。",
      "水宿随渔火，山行到竹扉。",
      "寒花催酒熟，山犬喜人归。",
      "遥羡书窗下，千峰出翠微。"
    ]
  },
  {
    "volume": 237,
    "sequence": 74,
    "title": "送武进韦明府",
    "author": "钱起",
    "content": [
      "理邑想无事，鸣琴不下堂。",
      "井田通楚越，津市半渔商。",
      "卢橘垂残雨，红莲拆早霜。",
      "送君催白首，临水独思乡。"
    ]
  },
  {
    "volume": 237,
    "sequence": 75,
    "title": "送上官侍御",
    "author": "钱起",
    "content": [
      "执简朝方下，乘轺去不赊。",
      "感恩轻远道，入幕比还家。",
      "碣石春云色，邯郸古树花。",
      "飞书报明主，烽火静天涯。"
    ]
  },
  {
    "volume": 237,
    "sequence": 76,
    "title": "送郭秀才制举下第南游",
    "author": "钱起",
    "content": [
      "失志思浪迹，知君晦近名。",
      "出关尘渐远，过郢兴弥清。",
      "山尽溪初广，人闲舟自行。",
      "探幽无旅思，莫畏楚猿鸣。"
    ]
  },
  {
    "volume": 237,
    "sequence": 77,
    "title": "送夏侯审校书东归",
    "author": "钱起",
    "content": [
      "楚乡飞鸟没，独与碧云还。",
      "破镜催归客，残阳见旧山。",
      "诗成流水上，梦尽落花间。",
      "傥寄相思字，愁人定解颜。"
    ]
  },
  {
    "volume": 237,
    "sequence": 78,
    "title": "送卫功曹赴荆南",
    "author": "钱起",
    "content": [
      "汉家仍用武，才子晚成名。",
      "惆怅江陵去，谁知魏阙情。",
      "碧云愁楚水，春酒醉宜城。",
      "定想褰帷政，还闻坐啸声。"
    ]
  },
  {
    "volume": 237,
    "sequence": 79,
    "title": "送马使君赴郑州",
    "author": "钱起",
    "content": [
      "东土忽无事，专城复任贤。",
      "喜观班瑞礼，还在偃兵年。",
      "膏雨带荥水，归人耕圃田。",
      "遥知下车日，万井起新烟。"
    ]
  },
  {
    "volume": 237,
    "sequence": 80,
    "title": "送郎四补阙东归",
    "author": "钱起",
    "content": [
      "无事共干世，多时废隐沦。",
      "相看恋簪组，不觉老风尘。",
      "劝酒怜今别，伤心倍去春。",
      "徒言树萱草，何处慰离人。"
    ]
  },
  {
    "volume": 237,
    "sequence": 81,
    "title": "送陆三出尉",
    "author": "钱起",
    "content": [
      "春草晚来色，东门愁送君。",
      "盛才仍下位，明代负奇文。",
      "且乐神仙道，终随鸳鹭群。",
      "梅生寄黄绶，不日在青云。"
    ]
  },
  {
    "volume": 237,
    "sequence": 82,
    "title": "送安都秀才北还",
    "author": "钱起",
    "content": [
      "年少工文客，言离却解颜。",
      "不嗟荆宝退，能喜彩衣还。",
      "新月来前馆，高阳出故关。",
      "相思东北望，燕赵隔青山。"
    ]
  },
  {
    "volume": 237,
    "sequence": 83,
    "title": "送褚十一澡擢第归吴觐省",
    "author": "钱起",
    "content": [
      "林表吴山色，诗人思不忘。",
      "向家流水便，怀橘彩衣香。",
      "满酌留归骑，前程未夕阳。",
      "怆兹江海去，谁惜杜蘅芳。"
    ]
  },
  {
    "volume": 237,
    "sequence": 84,
    "title": "送费秀才归衡州",
    "author": "钱起",
    "content": [
      "南望潇湘渚，词人远忆家。",
      "客心随楚水，归棹宿江花。",
      "不畏心期阻，惟愁面会赊。",
      "云天有飞翼，方寸伫瑶华。"
    ]
  },
  {
    "volume": 237,
    "sequence": 85,
    "title": "送陆郎中",
    "author": "钱起",
    "content": [
      "事边仍恋主，举酒复悲歌。",
      "粉署含香别，辕门载笔过。",
      "莺声出汉苑，柳色过漳河。",
      "相忆情难尽，离居春草多。"
    ]
  },
  {
    "volume": 237,
    "sequence": 86,
    "title": "送僧归日本",
    "author": "钱起",
    "content": [
      "上国随缘住，来途若梦行。",
      "浮天沧海远，去世法舟轻。",
      "水月通禅观，鱼龙听梵声。",
      "惟怜一灯影，万里眼中明。"
    ]
  },
  {
    "volume": 237,
    "sequence": 87,
    "title": "送杨皞擢第游江南",
    "author": "钱起",
    "content": [
      "行人临水去，新咏复新悲。",
      "万里高秋月，孤山远别时。",
      "挂帆严子濑，酹酒敬亭祠。",
      "岁晏无芳杜，如何寄所思。"
    ]
  },
  {
    "volume": 237,
    "sequence": 88,
    "title": "送田仓曹归觐",
    "author": "钱起",
    "content": [
      "青丝络骢马，去府望梁城。",
      "节下趋庭处，秋来怀橘情。",
      "别筵寒日晚，归路碧云生。",
      "千里相思夜，愁看新月明。"
    ]
  },
  {
    "volume": 237,
    "sequence": 89,
    "title": "送张管书记（一作送张管记从军）",
    "author": "钱起",
    "content": [
      "边事多劳役，儒衣逐鼓鼙。",
      "日寒关树外，峰尽塞云西。",
      "河广篷难度，天遥雁渐低。",
      "班超封定远，之子去思齐。"
    ]
  },
  {
    "volume": 237,
    "sequence": 90,
    "title": "送萧常侍北使",
    "author": "钱起",
    "content": [
      "绛节引雕戈，鸣驺动玉珂。",
      "戎城去日远，汉使隔年多。",
      "雁宿常连雪，沙飞半渡河。",
      "明光朝即迩，杕杜早成歌。"
    ]
  },
  {
    "volume": 237,
    "sequence": 91,
    "title": "送李栖桐道举擢第还乡省侍",
    "author": "钱起",
    "content": [
      "几年深道要，一举过贤关。",
      "名与玄珠出，乡宜昼锦还。",
      "莲舟同宿浦，柳岸向家山。",
      "欲见宁亲孝，儒衣稚子斑。"
    ]
  },
  {
    "volume": 237,
    "sequence": 92,
    "title": "送柳道士",
    "author": "钱起",
    "content": [
      "去世能成道，游仙不定家。",
      "归期千岁鹤，行迈五云车。",
      "海上春应尽，壶中日未斜。",
      "不知相忆处，琪树几枝花。"
    ]
  },
  {
    "volume": 237,
    "sequence": 93,
    "title": "送陆珽侍御使新罗",
    "author": "钱起",
    "content": [
      "衣冠周柱史，才学我乡人。",
      "受命辞云陛，倾城送使臣。",
      "去程沧海月，归思上林春。",
      "始觉儒风远，殊方礼乐新。"
    ]
  },
  {
    "volume": 237,
    "sequence": 94,
    "title": "重送陆侍御使日本",
    "author": "钱起",
    "content": [
      "万里三韩国，行人满目愁。",
      "辞天使星远，临水涧霜秋。",
      "云佩迎仙岛，虹旌过蜃楼。",
      "定知怀魏阙，回首海西头。"
    ]
  },
  {
    "volume": 237,
    "sequence": 95,
    "title": "送陆贽擢第还苏州",
    "author": "钱起",
    "content": [
      "乡路归何早，云间喜擅名。",
      "思亲卢橘熟，带雨客帆轻。",
      "夜火临津驿，晨钟隔浦城。",
      "华亭养仙羽，计日再飞鸣。"
    ]
  },
  {
    "volume": 237,
    "sequence": 96,
    "title": "送虞说擢第南归觐省",
    "author": "钱起",
    "content": [
      "南风起别袂，心到衡湘间。",
      "归客楚山远，孤舟云水闲。",
      "爱君采莲处，花岛连家山。",
      "得意且宁省，人生难此还。"
    ]
  },
  {
    "volume": 237,
    "sequence": 97,
    "title": "送原公南游",
    "author": "钱起",
    "content": [
      "有意兼程去，飘然二翼轻。",
      "故乡多久别，春草不伤情。",
      "洗钵泉初暖，焚香晓更清。",
      "自言难解缚，何日伴师行。"
    ]
  },
  {
    "volume": 237,
    "sequence": 98,
    "title": "送万兵曹赴广陵",
    "author": "钱起",
    "content": [
      "秋日思还客，临流语别离。",
      "楚城将坐啸，郢曲有馀悲。",
      "山晚桂花老，江寒蘋叶衰。",
      "应须杨得意，更诵长卿辞。"
    ]
  },
  {
    "volume": 237,
    "sequence": 99,
    "title": "送李判官赴桂州幕",
    "author": "钱起",
    "content": [
      "欲知儒道贵，缝掖见诸侯。",
      "且感千金诺，宁辞万里游。",
      "雁峰侵瘴远，桂水出云流。",
      "坐惜离居晚，相思绿蕙秋。"
    ]
  },
  {
    "volume": 237,
    "sequence": 100,
    "title": "题苏公林亭",
    "author": "钱起",
    "content": [
      "平津东阁在，别是竹林期。",
      "万叶秋声里，千家落照时。",
      "门随深巷静，窗过远钟迟。",
      "客位苔生处，依然又赋诗。"
    ]
  },
  {
    "volume": 237,
    "sequence": 101,
    "title": "赋得寒云轻重色，送子恂入京",
    "author": "钱起",
    "content": [
      "无限寒云色，苍茫浅更深。",
      "从龙如有瑞，捧日不成阴。",
      "积翠全低岭，虚明半出林。",
      "帝乡遥在目，铁马又駸駸。"
    ]
  },
  {
    "volume": 237,
    "sequence": 102,
    "title": "赋得丛兰曙后色，送梁侍御入京",
    "author": "钱起",
    "content": [
      "曙色传芳意，分明锦绣丛。",
      "兰生霁后日，花发夜来风。",
      "不向三峰里，全胜一县中。",
      "遥知大苑内，应待五花骢。"
    ]
  },
  {
    "volume": 237,
    "sequence": 103,
    "title": "赋得馀冰（一本题下有送人二字）",
    "author": "钱起",
    "content": [
      "晓日馀冰上，春池一镜明。",
      "多从履处薄，偏向饮时清。",
      "比雪光仍在，因风片不成。",
      "更随舟楫去，犹可助坚贞。"
    ]
  },
  {
    "volume": 237,
    "sequence": 104,
    "title": "赋得浦口望斜月，送皇甫判官",
    "author": "钱起",
    "content": [
      "起见西楼月，依依向浦斜。",
      "动摇生浅浪，明灭照寒沙。",
      "水渚犹疑雪，梅林不辨花。",
      "送君无可赠，持此代瑶华。"
    ]
  },
  {
    "volume": 237,
    "sequence": 105,
    "title": "赋得绵绵思远道，送岑判官入岭",
    "author": "钱起",
    "content": [
      "极目烟霞外，孤舟一使星。",
      "兴中寻白雪，梦里过沧溟。",
      "夜月松江戍，秋风竹坞亭。",
      "不知行远近，芳草日青青。"
    ]
  },
  {
    "volume": 237,
    "sequence": 106,
    "title": "江宁春夜裴使君席送萧员外",
    "author": "钱起",
    "content": [
      "花院日扶疏，江云自卷舒。",
      "主人熊轼任，归客雉门车。",
      "曙月稀星里，春烟紫禁馀。",
      "行看石头戍，记得是南徐。"
    ]
  },
  {
    "volume": 237,
    "sequence": 107,
    "title": "送薛八谪居",
    "author": "钱起",
    "content": [
      "东水将孤客，南行路几千。",
      "虹翻潮上雨，鸟落瘴中天。",
      "谪去宁留恨，思归岂待年。",
      "衔杯且一醉，别泪莫潸然。"
    ]
  },
  {
    "volume": 237,
    "sequence": 108,
    "title": "送衡阳归客",
    "author": "钱起",
    "content": [
      "归客爱鸣榔，南征忆旧乡。",
      "江山追宋玉，云雨忆荆王。",
      "醉里宜城近，歌中郢路长。",
      "怜君从此去，日夕望三湘。"
    ]
  },
  {
    "volume": 237,
    "sequence": 109,
    "title": "送员外侍御入朝",
    "author": "钱起",
    "content": [
      "别思乱无绪，妖氛犹未清。",
      "含香五夜客，持赋十年兄。",
      "霜拂金波树，星回玉斗城。",
      "自怜江上鹤，垂翅羡飞鸣。"
    ]
  },
  {
    "volume": 237,
    "sequence": 110,
    "title": "送李谏议归荆州",
    "author": "钱起",
    "content": [
      "归舟同不系，纤草剩忘忧。",
      "禁掖曾通籍，江城旧列侯。",
      "暮帆依夏口，春雨梦荆州。",
      "何日朝云陛，随君拜冕旒。"
    ]
  },
  {
    "volume": 237,
    "sequence": 111,
    "title": "送元中丞江淮转运（一作王维诗）",
    "author": "钱起",
    "content": [
      "薄税归天府，轻徭赖使臣。",
      "欢沾赐帛老，恩及卷绡人。",
      "去问殊官俗，来经几劫春。",
      "东南御亭上，莫问有风尘。"
    ]
  },
  {
    "volume": 237,
    "sequence": 112,
    "title": "送唐别驾赴郢州",
    "author": "钱起",
    "content": [
      "少年从事好，此去别愁轻。",
      "满座诗人兴，随君郢路行。",
      "蒹葭侵驿树，云水抱山城。",
      "遥爱下车日，江皋春草生。"
    ]
  },
  {
    "volume": 237,
    "sequence": 113,
    "title": "送郑巨及第后归觐",
    "author": "钱起",
    "content": [
      "多才白华子，初擅桂枝名。",
      "嘉庆送归客，新秋带雨行。",
      "离人背水去，喜鹊近家迎。",
      "别赠难为此，衰年畏后生。"
    ]
  },
  {
    "volume": 237,
    "sequence": 114,
    "title": "宿远上人兰若",
    "author": "钱起",
    "content": [
      "香花闭一林，真士此看心。",
      "行道白云近，燃灯翠壁深。",
      "梵筵清水月，禅坐冷山阴。",
      "更说东溪好，明朝乘兴寻。"
    ]
  },
  {
    "volume": 237,
    "sequence": 115,
    "title": "酬元秘书晚出蓝溪见寄",
    "author": "钱起",
    "content": [
      "野兴引才子，独行幽径迟。",
      "云留下山处，鸟静出溪时。",
      "拙宦不忘隐，归休常在兹。",
      "知音倘相访，炊黍扫茅茨。"
    ]
  },
  {
    "volume": 237,
    "sequence": 116,
    "title": "别张起居（时多故）",
    "author": "钱起",
    "content": [
      "有别时留恨，销魂况在今。",
      "风涛初振海，鹓鹭各辞林。",
      "旧国关河绝，新秋草露深。",
      "陆机婴世网，应负故山心。"
    ]
  },
  {
    "volume": 237,
    "sequence": 117,
    "title": "郭司徒厅夜宴",
    "author": "钱起",
    "content": [
      "秋堂复夜阑，举目尽悲端。",
      "霜堞鸟声苦，更楼月色寒。",
      "美人深别意，斗酒少留欢。",
      "明发将何赠，平生双玉盘。"
    ]
  },
  {
    "volume": 237,
    "sequence": 118,
    "title": "初至京口示诸弟",
    "author": "钱起",
    "content": [
      "还家百战后，访故几人存。",
      "兄弟得相见，荣枯何处论。",
      "新诗添卷轴，旧业见儿孙。",
      "点检平生事，焉能出荜门。"
    ]
  },
  {
    "volume": 237,
    "sequence": 119,
    "title": "月下洗药",
    "author": "钱起",
    "content": [
      "汲井向新月，分流入众芳。",
      "湿花低桂影，翻叶静泉光。",
      "露下添馀润，蜂惊引暗香。",
      "寄言养生客，来此共提筐。"
    ]
  },
  {
    "volume": 237,
    "sequence": 120,
    "title": "晚春永宁墅小园独坐，寄上王相公",
    "author": "钱起",
    "content": [
      "东阁一何静，莺声落日愁。",
      "夔龙暂为别，昏旦思兼秋。",
      "蕙草出篱外，花枝寄竹幽。",
      "上方传雅颂，七夕让风流。"
    ]
  },
  {
    "volume": 237,
    "sequence": 121,
    "title": "岁暇题茅茨",
    "author": "钱起",
    "content": [
      "谷口逃名客，归来遂野心。",
      "薄田供岁酒，乔木待新禽。",
      "溪路春云重，山厨夜火深。",
      "桃源应渐好，仙客许相寻。"
    ]
  },
  {
    "volume": 237,
    "sequence": 122,
    "title": "九日登玉山",
    "author": "钱起",
    "content": [
      "霞景青山上，谁知此胜游。",
      "龙沙传往事，菊酒对今秋。",
      "步石随云起，题诗向水流。",
      "忘归更有处，松下片云幽。"
    ]
  },
  {
    "volume": 237,
    "sequence": 123,
    "title": "宴崔驸马玉山别业",
    "author": "钱起",
    "content": [
      "金榜开青琐，骄奢半隐沦。",
      "玉箫惟送酒，罗袖爱留宾。",
      "竹馆烟催暝，梅园雪误春。",
      "满朝辞赋客，尽是入林人。"
    ]
  },
  {
    "volume": 237,
    "sequence": 124,
    "title": "春谷幽居",
    "author": "钱起",
    "content": [
      "黄鸟鸣园柳，新阳改旧阴。",
      "春来此幽兴，宛是谢公心。",
      "扫径兰芽出，添池山影深。",
      "虚名随振鹭，安得久栖林。"
    ]
  },
  {
    "volume": 237,
    "sequence": 125,
    "title": "赋得池上双丁香树",
    "author": "钱起",
    "content": [
      "得地移根远，交柯绕指柔。",
      "露香浓结桂，池影斗蟠虬。",
      "黛叶轻筠绿，金花笑菊秋。",
      "何如南海外，雨露隔炎洲。"
    ]
  },
  {
    "volume": 237,
    "sequence": 126,
    "title": "题樊川杜相公别业",
    "author": "钱起",
    "content": [
      "数亩园林好，人知贤相家。",
      "结茅书阁俭，带水槿篱斜。",
      "古树生春藓，新荷卷落花。",
      "圣恩加玉铉，安得卧青霞。"
    ]
  },
  {
    "volume": 237,
    "sequence": 127,
    "title": "酬卢十一过宿",
    "author": "钱起",
    "content": [
      "乞还方未遂，日夕望云林。",
      "况复逢青草，何妨问此心。",
      "闭门公务散，枉策故情深。",
      "遥夜他乡宿，同君梁甫吟。"
    ]
  },
  {
    "volume": 237,
    "sequence": 128,
    "title": "崔十四宅问候",
    "author": "钱起",
    "content": [
      "晓日早莺啼，江城旅思迷。",
      "微官同寄傲，移疾阻招携。",
      "远水闾阎内，青山雉堞西。",
      "王孙莫久卧，春草欲萋萋。"
    ]
  },
  {
    "volume": 237,
    "sequence": 129,
    "title": "山路见梅，感而有作",
    "author": "钱起",
    "content": [
      "莫言山路僻，还被好风催。",
      "行客凄凉过，村篱冷落开。",
      "晚溪寒水照，晴日数蜂来。",
      "重忆江南酒，何因把一杯。"
    ]
  },
  {
    "volume": 237,
    "sequence": 130,
    "title": "咏门上画松，上元、王、杜三相公（一作崔峒诗）",
    "author": "钱起",
    "content": [
      "昔闻生涧底，今见起毫端。",
      "众草此时没，何人知岁寒。",
      "岂能裨栋宇，且欲出门阑。",
      "只在丹青笔，凌云也不难。"
    ]
  },
  {
    "volume": 237,
    "sequence": 131,
    "title": "早发东阳",
    "author": "钱起",
    "content": [
      "信风催过客，早发梅花桥。",
      "数雁起前渚，千艘争便潮。",
      "将随浮云去，日惜故山遥。",
      "惆怅烟波末，佳期在碧霄。"
    ]
  },
  {
    "volume": 237,
    "sequence": 132,
    "title": "舟中寄李起居",
    "author": "钱起",
    "content": [
      "南行风景好，昏旦水皋闲。",
      "春色郢中树，晴霞湖上山。",
      "去家旅帆远，回首暮潮还。",
      "蕙草知何赠，故人云汉间。"
    ]
  },
  {
    "volume": 237,
    "sequence": 133,
    "title": "夜雨寄寇校书",
    "author": "钱起",
    "content": [
      "秋馆烟雨合，重城钟漏深。",
      "佳期阻清夜，孤兴发离心。",
      "烛影出绡幕，虫声连素琴。",
      "此时蓬阁友，应念昔同衾。"
    ]
  },
  {
    "volume": 237,
    "sequence": 134,
    "title": "喜李侍御拜郎官入省",
    "author": "钱起",
    "content": [
      "粉署花骢入，丹霄紫诰垂。",
      "直庐惊漏近，赐被觉霜移。",
      "汉主前瑶席，穰侯许凤池。",
      "应怜后行雁，空羡上林枝。"
    ]
  },
  {
    "volume": 237,
    "sequence": 135,
    "title": "苏端林亭对酒喜雨",
    "author": "钱起",
    "content": [
      "小雨飞林顶，浮凉入晚多。",
      "能知留客处，偏与好风过。",
      "濯锦翻红蕊，跳珠乱碧荷。",
      "芳尊深几许，此兴可酣歌。"
    ]
  },
  {
    "volume": 237,
    "sequence": 136,
    "title": "见上林春雁翔青云，寄杨起居、李员外",
    "author": "钱起",
    "content": [
      "上林春更好，宾雁不知归。",
      "顾影怜青籞，传声入紫微。",
      "夜陪池鹭宿，朝出苑花飞。",
      "宁忆寒乡侣，鸾凰一见稀。"
    ]
  },
  {
    "volume": 237,
    "sequence": 137,
    "title": "偶成",
    "author": "钱起",
    "content": [
      "含毫意不浅，微月上帘栊。",
      "门静吏人息，心闲囹圄空。",
      "繁星入疏树，惊鹊倦秋风。",
      "始觉牵卑剧，宵眠亦在公。"
    ]
  },
  {
    "volume": 237,
    "sequence": 138,
    "title": "渔潭值雨",
    "author": "钱起",
    "content": [
      "日入林岛异，鹤鸣风草间。",
      "孤帆泊枉渚，飞雨来前山。",
      "客意念留滞，川途忽阻艰。",
      "赤亭仍数里，夜待安流还。"
    ]
  },
  {
    "volume": 237,
    "sequence": 139,
    "title": "题萧丞小池",
    "author": "钱起",
    "content": [
      "莺鸣蕙草绿，朝与情人期。",
      "林沼忘言处，鸳鸿养翮时。",
      "春泉滋药暖，晴日度花迟。",
      "此会无辞醉，良辰难再追。"
    ]
  }
]