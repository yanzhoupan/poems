[
  {
    "volume": 444,
    "sequence": 1,
    "title": "郡斋旬假始命宴呈座客示郡寮（自此后在苏州作）",
    "author": "白居易",
    "content": [
      "公门日两衙，公假月三旬。",
      "衙用决簿领，旬以会亲宾。",
      "公多及私少，劳逸常不均。",
      "况为剧郡长，安得闲宴频。",
      "下车已二月，开筵始今晨。",
      "初黔军厨突，一拂郡榻尘。",
      "既备献酬礼，亦具水陆珍。",
      "萍醅箬溪醑，水鲙松江鳞。",
      "侑食乐悬动，佐欢妓席陈。",
      "风流吴中客，佳丽江南人。",
      "歌节点随袂，舞香遗在茵。",
      "清奏凝未阕，酡颜气已春。",
      "众宾勿遽起，群寮且逡巡。",
      "无轻一日醉，用犒九日勤。",
      "微彼九日勤，何以治吾民。",
      "微此一日醉，何以乐吾身。"
    ]
  },
  {
    "volume": 444,
    "sequence": 2,
    "title": "题西亭",
    "author": "白居易",
    "content": [
      "朝亦视簿书，暮亦视簿书。",
      "簿书视未竟，蟋蟀鸣座隅。",
      "始觉芳岁晚，复嗟尘务拘。",
      "西园景多暇，可以少踌躇。",
      "池鸟澹容与，桥柳高扶疏。",
      "烟蔓袅青薜，水花披白蕖。",
      "何人造兹亭，华敞绰有余。",
      "四檐轩鸟翅，复屋罗蜘蛛。",
      "直廊抵曲房，窈窕深且虚。",
      "修竹夹左右，清风来徐徐。",
      "此宜宴佳宾，鼓瑟吹笙竽。",
      "荒淫即不可，废旷将何如。",
      "幸有酒与乐，及时欢且娱。",
      "忽其解郡印，他人来此居。"
    ]
  },
  {
    "volume": 444,
    "sequence": 3,
    "title": "郡中西园",
    "author": "白居易",
    "content": [
      "闲园多芳草，春夏香靡靡。",
      "深树足佳禽，旦暮鸣不已。",
      "院门闭松竹，庭径穿兰芷。",
      "爱彼池上桥，独来聊徙倚。",
      "鱼依藻长乐，鸥见人暂起。",
      "有时舟随风，尽日莲照水。",
      "谁知郡府内，景物闲如此。",
      "始悟喧静缘，何尝系远迩。"
    ]
  },
  {
    "volume": 444,
    "sequence": 4,
    "title": "北亭卧",
    "author": "白居易",
    "content": [
      "树绿晚阴合，池凉朝气清。",
      "莲开有佳色，鹤唳无凡声。",
      "唯此闲寂境，惬我幽独情。",
      "病假十五日，十日卧兹亭。",
      "明朝吏呼起，还复视黎甿。"
    ]
  },
  {
    "volume": 444,
    "sequence": 5,
    "title": "一叶落",
    "author": "白居易",
    "content": [
      "烦暑郁未退，凉飙潜已起。",
      "寒温与盛衰，递相为表里。",
      "萧萧秋林下，一叶忽先委。",
      "勿言微摇落，摇落从此始。"
    ]
  },
  {
    "volume": 444,
    "sequence": 6,
    "title": "崔湖州赠红石琴荐焕如锦文，无以答之，以诗酬谢",
    "author": "白居易",
    "content": [
      "赪锦支绿绮，韵同相感深。",
      "千年古涧石，八月秋堂琴。",
      "引出山水思，助成金玉音。",
      "人间无可比，比我与君心。"
    ]
  },
  {
    "volume": 444,
    "sequence": 7,
    "title": "九日宴集，醉题郡楼，兼呈周、殷二判官",
    "author": "白居易",
    "content": [
      "前年九日馀杭郡，呼宾命宴虚白堂。",
      "去年九日到东洛，今年九日来吴乡。",
      "两边蓬鬓一时白，三处菊花同色黄。",
      "一日日知添老病，一年年觉惜重阳。",
      "江南九月未摇落，柳青蒲绿稻穗香。",
      "姑苏台榭倚苍霭，太湖山水含清光。",
      "可怜假日好天色，公门吏静风景凉。",
      "榜舟鞭马取宾客，扫楼拂席排壶觞。",
      "胡琴铮鏦指拨剌。",
      "吴娃美丽眉眼长。",
      "笙歌一曲思凝绝，金钿再拜光低昂。",
      "日脚欲落备灯烛，风头渐高加酒浆。",
      "觥醆艳翻菡萏叶，舞鬟摆落茱萸房。",
      "半酣凭槛起四顾，七堰八门六十坊。",
      "远近高低寺间出，东西南北桥相望。",
      "水道脉分棹鳞次，里闾棋布城册方。",
      "人烟树色无隙罅，十里一片青茫茫。",
      "自问有何才与政，高厅大馆居中央。",
      "铜鱼今乃泽国节，刺史是古吴都王。",
      "郊无戎马郡无事，门有棨戟腰有章。",
      "盛时傥来合惭愧，壮岁忽去还感伤。",
      "从事醒归应不可，使君醉倒亦何妨。",
      "请君停杯听我语，此语真实非虚狂。",
      "五旬已过不为夭，七十为期盖是常。",
      "须知菊酒登高会，从此多无二十场。"
    ]
  },
  {
    "volume": 444,
    "sequence": 8,
    "title": "同微之赠别郭虚舟炼师五十韵",
    "author": "白居易",
    "content": [
      "我为江司马，君为荆判司。",
      "俱当愁悴日，始识虚舟师。",
      "师年三十余，白皙好容仪。",
      "专心在铅汞，馀力工琴棋。",
      "静弹弦数声，闲饮酒一卮。",
      "因指尘土下，蜉蝣良可悲。",
      "不闻姑射上，千岁冰雪肌。",
      "不见辽城外，古今冢累累。",
      "嗟我天地间，有术人莫知。",
      "得可逃死籍，不唯走三尸。",
      "授我参同契，其辞妙且微。",
      "六一閟扃鐍，子午守雄雌。",
      "我读随日悟，心中了无疑。",
      "黄芽与紫车，谓其坐致之。",
      "自负因自叹，人生号男儿。",
      "若不佩金印，即合翳玉芝。",
      "高谢人间世，深结山中期。",
      "泥坛方合矩，铸鼎圆中规。",
      "炉橐一以动，瑞气红辉辉。",
      "斋心独叹拜，中夜偷一窥。",
      "二物正訢合，厥状何怪奇。",
      "绸缪夫妇体，狎猎鱼龙姿。",
      "简寂馆钟后，紫霄峰晓时。",
      "心尘未净洁，火候遂参差。",
      "万寿觊刀圭，千功失毫厘。",
      "先生弹指起，姹女随烟飞。",
      "始知缘会间，阴骘不可移。",
      "药灶今夕罢，诏书明日追。",
      "追我复追君，次第承恩私。",
      "官虽小大殊，同立白玉墀。",
      "我直紫微闼，手进赏罚词。",
      "君侍玉皇座，口含生杀机。",
      "直躬易媒孽，浮俗我瑕疵。",
      "转徙今安在，越峤吴江湄。",
      "一提支郡印，一建连帅旗。",
      "何言四百里，不见如天涯。",
      "秋风旦夕来，白日西南驰。",
      "雪霜各满鬓，朱紫徒为衣。",
      "师从庐山洞，访旧来于斯。",
      "寻君又觅我，风驭纷逶迤。",
      "帔裾曳黄绢，须发垂青丝。",
      "逢人但敛手，问道亦颔颐。",
      "孤云难久留，十日告将归。",
      "款曲话平昔，殷勤勉衰羸。",
      "后会杳何许，前心日磷缁。",
      "俗家无异物，何以充别资。",
      "素笺一百句，题附元家诗。",
      "朱顶鹤一只，与师云间骑。",
      "云间鹤背上，故情若相思。",
      "时时摘一句，唱作步虚辞。"
    ]
  },
  {
    "volume": 444,
    "sequence": 9,
    "title": "霓裳羽衣歌（和微之）",
    "author": "白居易",
    "content": [
      "我昔元和侍宪皇，曾陪内宴宴昭阳。",
      "千歌百舞不可数，就中最爱霓裳舞。",
      "舞时寒食春风天，玉钩栏下香案前。",
      "案前舞者颜如玉，不著人家俗衣服。",
      "虹裳霞帔步摇冠，钿璎累累佩珊珊。",
      "娉婷似不任罗绮，顾听乐悬行复止。",
      "磬箫筝笛递相搀，击擫弹吹声逦迤。",
      "散序六奏未动衣，阳台宿云慵不飞。",
      "中序擘騞初入拍，秋竹竿裂春冰拆。",
      "飘然转旋回雪轻，嫣然纵送游龙惊。",
      "小垂手后柳无力，斜曳裾时云欲生。",
      "烟蛾敛略不胜态，风袖低昂如有情。",
      "上元点鬟招萼绿，王母挥袂别飞琼。",
      "繁音急节十二遍，跳珠撼玉何铿铮。",
      "翔鸾舞了却收翅，唳鹤曲终长引声。",
      "当时乍见惊心目，凝视谛听殊未足。",
      "一落人间八九年，耳冷不曾闻此曲。",
      "湓城但听山魈语，巴峡唯闻杜鹃哭。",
      "移领钱唐第二年，始有心情问丝竹。",
      "玲珑箜篌谢好筝，陈宠觱栗沈平笙。",
      "清弦脆管纤纤手，教得霓裳一曲成。",
      "虚白亭前湖水畔，前后祗应三度按。",
      "便除庶子抛却来，闻道如今各星散。",
      "今年五月至苏州，朝钟暮角催白头。",
      "贪看案牍常侵夜，不听笙歌直到秋。",
      "秋来无事多闲闷，忽忆霓裳无处问。",
      "闻君部内多乐徒，问有霓裳舞者无。",
      "答云七县十万户，无人知有霓裳舞。",
      "唯寄长歌与我来，题作霓裳羽衣谱。",
      "四幅花笺碧间红，霓裳实录在其中。",
      "千姿万状分明见，恰与昭阳舞者同。",
      "眼前仿佛睹形质，昔日今朝想如一。",
      "疑从魂梦呼召来，似著丹青图写出。",
      "我爱霓裳君合知，发于歌咏形于诗。",
      "君不见我歌云，惊破霓裳羽衣曲。",
      "又不见我诗云，曲爱霓裳未拍时。",
      "由来能事皆有主，杨氏创声君造谱。",
      "君言此舞难得人，须是倾城可怜女。",
      "吴妖小玉飞作烟，越艳西施化为土。",
      "娇花巧笑久寂寥，娃馆苎萝空处所。",
      "如君所言诚有是，君试从容听我语。",
      "若求国色始翻传，但恐人间废此舞。",
      "妍媸优劣宁相远，大都只在人抬举。",
      "李娟张态君莫嫌，亦拟随宜且教取。"
    ]
  },
  {
    "volume": 444,
    "sequence": 10,
    "title": "小童薛阳陶吹觱栗歌（和浙西李大夫作）",
    "author": "白居易",
    "content": [
      "剪削干芦插寒竹，九孔漏声五音足。",
      "近来吹者谁得名，关璀老死李衮生。",
      "衮今又老谁其嗣，薛氏乐童年十二。",
      "指点之下师授声，含嚼之间天与气。",
      "润州城高霜月明，吟霜思月欲发声。",
      "山头江底何悄悄，猿声不喘鱼龙听。",
      "翕然声作疑管裂，诎然声尽疑刀截。",
      "有时婉软无筋骨，有时顿挫生棱节。",
      "急声圆转促不断，轹轹辚辚似珠贯。",
      "缓声展引长有条，有条直直如笔描。",
      "下声乍坠石沉重，高声忽举云飘萧。",
      "明旦公堂陈宴席，主人命乐娱宾客。",
      "碎丝细竹徒纷纷，宫调一声雄出群。",
      "众音覙缕不落道，有如部伍随将军。",
      "嗟尔阳陶方稚齿，下手发声已如此。",
      "若教头白吹不休，但恐声名压关李。"
    ]
  },
  {
    "volume": 444,
    "sequence": 11,
    "title": "啄木曲",
    "author": "白居易",
    "content": [
      "莫买宝剪刀，虚费千金直。",
      "我有心中愁，知君剪不得。",
      "莫磨解结锥，徒劳人气力。",
      "我有肠中结，知君解不得。",
      "莫染红丝线，徒夸好颜色。",
      "我有双泪珠，知君穿不得。",
      "莫近红炉火，炎气徒相逼。",
      "我有两鬓霜，知君销不得。",
      "刀不能剪心愁，锥不能解肠结。",
      "线不能穿泪珠，火不能销鬓雪。",
      "不如饮此神圣杯，万念千忧一时歇。"
    ]
  },
  {
    "volume": 444,
    "sequence": 12,
    "title": "题灵岩寺（寺即吴馆娃宫，鸣屟廊砚池采香径遗迹在焉）",
    "author": "白居易",
    "content": [
      "娃宫屟廊寻已倾，砚池香径又欲平。",
      "二三月时何草绿，几百年来空月明。",
      "使君虽老颇多思，携觞领妓处处行。",
      "今愁古恨入丝竹，一曲凉州无限情。",
      "直自当时到今日，中间歌吹更无声。"
    ]
  },
  {
    "volume": 444,
    "sequence": 13,
    "title": "双石",
    "author": "白居易",
    "content": [
      "苍然两片石，厥状怪且丑。",
      "俗用无所堪，时人嫌不取。",
      "结从胚浑始，得自洞庭口。",
      "万古遗水滨，一朝入吾手。",
      "担舁来郡内，洗刷去泥垢。",
      "孔黑烟痕深，罅青苔色厚。",
      "老蛟蟠作足，古剑插为首。",
      "忽疑天上落，不似人间有。",
      "一可支吾琴，一可贮吾酒。",
      "峭绝高数尺，坳泓容一斗。",
      "五弦倚其左，一杯置其右。",
      "洼樽酌未空，玉山颓已久。",
      "人皆有所好，物各求其偶。",
      "渐恐少年场，不容垂白叟。",
      "回头问双石，能伴老夫否。",
      "石虽不能言，许我为三友。"
    ]
  },
  {
    "volume": 444,
    "sequence": 14,
    "title": "宿东亭晓兴",
    "author": "白居易",
    "content": [
      "温温土炉火，耿耿纱笼烛。",
      "独抱一张琴，夜入东斋宿。",
      "窗声度残漏，帘影浮初旭。",
      "头痒晓梳多，眼昏春睡足。",
      "负暄檐宇下，散步池塘曲。",
      "南雁去未回，东风来何速。",
      "雪依瓦沟白，草绕墙根绿。",
      "何言万户州，太守常幽独。"
    ]
  },
  {
    "volume": 444,
    "sequence": 15,
    "title": "日渐长，赠周、殷二判官",
    "author": "白居易",
    "content": [
      "日渐长，春尚早。",
      "墙头半露红萼枝，池岸新铺绿芽草。",
      "蹋草攀枝仰头叹，何人知此春怀抱。",
      "年颜盛壮名未成，官职欲高身已老。",
      "万茎白发真堪恨，一片绯衫何足道。",
      "赖得君来劝一杯，愁开闷破心头好。"
    ]
  },
  {
    "volume": 444,
    "sequence": 16,
    "title": "花前叹",
    "author": "白居易",
    "content": [
      "前岁花前五十二，今年花前五十五。",
      "岁课年功头发知，从霜成雪君看取。",
      "几人得老莫自嫌，樊李吴韦尽成土。",
      "南州桃李北州梅，且喜年年作花主。",
      "花前置酒谁相劝，容坐唱歌满起舞。",
      "欲散重拈花细看，争知明日无风雨。"
    ]
  },
  {
    "volume": 444,
    "sequence": 17,
    "title": "自咏五首",
    "author": "白居易",
    "content": [
      "朝亦随群动，暮亦随群动。",
      "荣华瞬息间，求得将何用。",
      "形骸与冠盖，假合相戏弄。",
      "但异睡著人，不知梦是梦。",
      "一家五十口，一郡十万户。",
      "出为差科头，入为衣食主。",
      "水旱合心忧，饥寒须手抚。",
      "何异食蓼虫，不知苦是苦。",
      "公私颇多事，衰惫殊少欢。",
      "迎送宾客懒，鞭笞黎庶难。",
      "老耳倦声乐，病口厌杯盘。",
      "既无可恋者，何以不休官。",
      "一日复一日，自问何留滞。",
      "为贪逐日俸，拟作归田计。",
      "亦须随丰约，可得无限剂。",
      "若待足始休，休官在何岁。",
      "官舍非我庐，官园非我树。",
      "洛中有小宅，渭上有别墅。",
      "既无婚嫁累，幸有归休处。",
      "归去诚已迟，犹胜不归去。"
    ]
  },
  {
    "volume": 444,
    "sequence": 18,
    "title": "和微之听妻弹别鹤操，因为解释其义，依韵加四句",
    "author": "白居易",
    "content": [
      "义重莫若妻，生离不如死。",
      "誓将死同穴，其奈生无子。",
      "商陵追礼教，妇出不能止。",
      "舅姑明旦辞，夫妻中夜起。",
      "起闻双鹤别，若与人相似。",
      "听其悲唳声，亦如不得已。",
      "青田八九月，辽城一万里。",
      "裴回去住云，呜咽东西水。",
      "写之在琴曲，听者酸心髓。",
      "况当秋月弹，先入忧人耳。",
      "怨抑掩朱弦，沉吟停玉指。",
      "一闻无儿叹，相念两如此。",
      "无儿虽薄命，有妻偕老矣。",
      "幸免生别离，犹胜商陵氏。"
    ]
  },
  {
    "volume": 444,
    "sequence": 19,
    "title": "题故元少尹集后二首",
    "author": "白居易",
    "content": [
      "黄壤讵知我，白头徒忆君。",
      "唯将老年泪，一洒故人文。",
      "遗文三十轴，轴轴金玉声。",
      "龙门原上土，埋骨不埋名。"
    ]
  },
  {
    "volume": 444,
    "sequence": 20,
    "title": "和微之四月一日作",
    "author": "白居易",
    "content": [
      "四月一日天，花稀叶阴薄。",
      "泥新燕影忙，蜜熟蜂声乐。",
      "麦风低冉冉，稻水平漠漠。",
      "芳节或蹉跎，游心稍牢落。",
      "春华信为美，夏景亦未恶。",
      "飐浪嫩青荷，重栏晚红药。",
      "吴宫好风月，越郡多楼阁。",
      "两地诚可怜，其奈久离索。"
    ]
  },
  {
    "volume": 444,
    "sequence": 21,
    "title": "吴中好风景二首",
    "author": "白居易",
    "content": [
      "吴中好风景，八月如三月。",
      "水荇叶仍香，木莲花未歇。",
      "海天微雨散，江郭纤埃灭。",
      "暑退衣服干，潮生船舫活。",
      "两衙渐多暇，亭午初无热。",
      "骑吏语使君，正是游时节。",
      "吴中好风景，风景无朝暮。",
      "晓色万家烟，秋声八月树。",
      "舟移管弦动，桥拥旌旗驻。",
      "改号齐云楼，重开武丘路。",
      "况当丰岁熟，好是欢游处。",
      "州民劝使君，且莫抛官去。"
    ]
  },
  {
    "volume": 444,
    "sequence": 22,
    "title": "答刘禹锡白太守行",
    "author": "白居易",
    "content": [
      "吏满六百石，昔贤辄去之。",
      "秩登二千石，今我方罢归。",
      "我秩讶已多，我归惭已迟。",
      "犹胜尘土下，终老无休期。",
      "卧乞百日告，起吟五篇诗。",
      "朝与府吏别，暮与州民辞。",
      "去年到郡时，麦穗黄离离。",
      "今年去郡日，稻花白霏霏。",
      "为郡已周岁，半岁罹旱饥。",
      "襦袴无一片，甘棠无一枝。",
      "何乃老与幼，泣别尽沾衣。",
      "下惭苏人泪，上愧刘君辞。"
    ]
  },
  {
    "volume": 444,
    "sequence": 23,
    "title": "别苏州",
    "author": "白居易",
    "content": [
      "浩浩姑苏民，郁郁长洲城。",
      "来惭荷宠命，去愧无能名。",
      "青紫行将吏，班白列黎氓。",
      "一时临水拜，十里随舟行。",
      "饯筵犹未收，征棹不可停。",
      "稍隔烟树色，尚闻丝竹声。",
      "怅望武丘路，沉吟浒水亭。",
      "还乡信有兴，去郡能无情。"
    ]
  },
  {
    "volume": 444,
    "sequence": 24,
    "title": "卯时酒",
    "author": "白居易",
    "content": [
      "佛法赞醍醐，仙方夸沆瀣。",
      "未如卯时酒，神速功力倍。",
      "一杯置掌上，三咽入腹内。",
      "煦若春贯肠，暄如日炙背。",
      "岂独肢体畅，仍加志气大。",
      "当时遗形骸，竟日忘冠带。",
      "似游华胥国，疑反混元代。",
      "一性既完全，万机皆破碎。",
      "半醒思往来，往来吁可怪。",
      "宠辱忧喜间，惶惶二十载。",
      "前年辞紫闼，今岁抛皂盖。",
      "去矣鱼返泉，超然蝉离蜕。",
      "是非莫分别，行止无疑碍。",
      "浩气贮胸中，青云委身外。",
      "扪心私自语，自语谁能会。",
      "五十年来心，未如今日泰。",
      "况兹杯中物，行坐长相对。"
    ]
  },
  {
    "volume": 444,
    "sequence": 25,
    "title": "自问行何迟",
    "author": "白居易",
    "content": [
      "前月发京口，今辰次淮涯。",
      "二旬四百里，自问行何迟。",
      "还乡无他计，罢郡有馀资。",
      "进不慕富贵，退未忧寒饥。",
      "以此易过日，腾腾何所为。",
      "逢山辄倚棹，遇寺多题诗。",
      "酒醒夜深后，睡足日高时。",
      "眼底一无事，心中百不知。",
      "想到京国日，懒放亦如斯。",
      "何必冒风水，促促赴程归。"
    ]
  },
  {
    "volume": 444,
    "sequence": 26,
    "title": "除日答梦得同发楚州",
    "author": "白居易",
    "content": [
      "共作千里伴，俱为一郡回。",
      "岁阴中路尽，乡思先春来。",
      "山雪晚犹在，淮冰晴欲开。",
      "归欤吟可作，休恋主人杯。"
    ]
  },
  {
    "volume": 444,
    "sequence": 27,
    "title": "问杨琼",
    "author": "白居易",
    "content": [
      "古人唱歌兼唱情，今人唱歌唯唱声。",
      "欲说向君君不会，试将此语问杨琼。"
    ]
  },
  {
    "volume": 444,
    "sequence": 28,
    "title": "有感三首",
    "author": "白居易",
    "content": [
      "鬓发已斑白，衣绶方朱紫。",
      "穷贱当壮年，富荣临暮齿。",
      "车舆红尘合，第宅青烟起。",
      "彼来此须去，品物之常理。",
      "第宅非吾庐，逆旅暂留止。",
      "子孙非我有，委蜕而已矣。",
      "有如蚕造茧，又似花生子。",
      "子结花暗凋，茧成蚕老死。",
      "悲哉可奈何，举世皆如此。",
      "莫养瘦马驹，莫教小妓女。",
      "后事在目前，不信君看取。",
      "马肥快行走，妓长能歌舞。",
      "三年五岁间，已闻换一主。",
      "借问新旧主，谁乐谁辛苦。",
      "请君大带上，把笔书此语。",
      "往事勿追思，追思多悲怆。",
      "来事勿相迎，相迎已惆怅。",
      "不如兀然坐，不如塌然卧。",
      "食来即开口，睡来即合眼。",
      "二事最关身，安寝加餐饭。",
      "忘怀任行止，委命随修短。",
      "更若有兴来，狂歌酒一醆。"
    ]
  },
  {
    "volume": 444,
    "sequence": 29,
    "title": "宿荥阳",
    "author": "白居易",
    "content": [
      "生长在荥阳，少小辞乡曲。",
      "迢迢四十载，复向荥阳宿。",
      "去时十一二，今年五十六。",
      "追思儿戏时，宛然犹在目。",
      "旧居失处所，故里无宗族。",
      "岂唯变市朝，兼亦迁陵谷。",
      "独有溱洧水，无情依旧绿。"
    ]
  },
  {
    "volume": 444,
    "sequence": 30,
    "title": "经溱洧",
    "author": "白居易",
    "content": [
      "落日驻行骑，沉吟怀古情。",
      "郑风变已尽，溱洧至今清。",
      "不见士与女，亦无芍药名。"
    ]
  },
  {
    "volume": 444,
    "sequence": 31,
    "title": "就花枝",
    "author": "白居易",
    "content": [
      "就花枝，移酒海，今朝不醉明朝悔。",
      "且算欢娱逐日来，任他容鬓随年改。",
      "醉翻衫袖抛小令，笑掷骰盘呼大采。",
      "自量气力与心情，三五年间犹得在。"
    ]
  },
  {
    "volume": 444,
    "sequence": 32,
    "title": "喜雨",
    "author": "白居易",
    "content": [
      "圃旱忧葵堇，农旱忧禾菽。",
      "人各有所私，我旱忧松竹。",
      "松干竹焦死，眷眷在心目。",
      "洒叶溉其根，汲水劳僮仆。",
      "油云忽东起，凉雨凄相续。",
      "似面洗垢尘，如头得膏沐。",
      "千柯习习润，万叶欣欣绿。",
      "千日浇灌功，不如一霢霂。",
      "方知宰生灵，何异活草木。",
      "所以圣与贤，同心调玉烛。"
    ]
  },
  {
    "volume": 444,
    "sequence": 33,
    "title": "题道宗上人十韵",
    "author": "白居易",
    "content": [
      "如来说偈赞，菩萨著论议。",
      "是故宗律师，以诗为佛事。",
      "一音无差别，四句有诠次。",
      "欲使第一流，皆知不二义。",
      "精洁沾戒体，闲淡藏禅味。",
      "从容恣语言，缥缈离文字。",
      "旁延邦国彦，上达王公贵。",
      "先以诗句牵，后令入佛智。",
      "人多爱师句，我独知师意。",
      "不似休上人，空多碧云思。"
    ]
  },
  {
    "volume": 444,
    "sequence": 34,
    "title": "寄皇甫宾客",
    "author": "白居易",
    "content": [
      "名利既两忘，形体方自遂。",
      "卧掩罗雀门，无人惊我睡。",
      "睡足斗擞衣，闲步中庭地。",
      "食饱摩挲腹，心头无一事。",
      "除却玄晏翁，何人知此味。"
    ]
  },
  {
    "volume": 444,
    "sequence": 35,
    "title": "寄庾侍郎",
    "author": "白居易",
    "content": [
      "一双华亭鹤，数片太湖石。",
      "巉巉苍玉峰，矫矫青云翮。",
      "是时岁云暮，淡薄烟景夕。",
      "庭霜封石棱，池雪印鹤迹。",
      "幽致竟谁别，闲静聊自适。",
      "怀哉庾顺之，好是今宵客。"
    ]
  },
  {
    "volume": 444,
    "sequence": 36,
    "title": "寄崔少监",
    "author": "白居易",
    "content": [
      "微微西风生，稍稍东方明。",
      "入秋神骨爽，琴晓丝桐清。",
      "弹为古宫调，玉水寒泠泠。",
      "自觉弦指下，不是寻常声。",
      "须臾群动息，掩琴坐空庭。",
      "直至日出后，犹得心和平。",
      "惜哉意未已，不使崔君听。"
    ]
  },
  {
    "volume": 444,
    "sequence": 37,
    "title": "醉题沈子明壁",
    "author": "白居易",
    "content": [
      "不爱君池东十丛菊，不爱君池南万竿竹。",
      "爱君帘下唱歌人，色似芙蓉声似玉。",
      "我有阳关君未闻，若闻亦应愁杀君。"
    ]
  },
  {
    "volume": 444,
    "sequence": 38,
    "title": "劝酒",
    "author": "白居易",
    "content": [
      "劝君一醆君莫辞，劝君两醆君莫疑，劝君三醆君始知。",
      "面上今日老昨日，心中醉时胜醒时。",
      "天地迢遥自长久，白兔赤乌相趁走。",
      "身后堆金拄北斗，不如生前一樽酒。",
      "君不见春明门外天欲明，喧喧歌哭半死生。",
      "游人驻马出不得，白舆素车争路行。",
      "归去来，头已白，典钱将用买酒吃。"
    ]
  },
  {
    "volume": 444,
    "sequence": 39,
    "title": "落花",
    "author": "白居易",
    "content": [
      "留春春不住，春归人寂寞。",
      "厌风风不定，风起花萧索。",
      "既兴风前叹，重命花下酌。",
      "劝君尝绿醅，教人拾红萼。",
      "桃飘火焰焰，梨堕雪漠漠。",
      "独有病眼花，春风吹不落。"
    ]
  },
  {
    "volume": 444,
    "sequence": 40,
    "title": "对镜吟",
    "author": "白居易",
    "content": [
      "白头老人照镜时，掩镜沉吟吟旧诗。",
      "二十年前一茎白，如今变作满头丝。",
      "吟罢回头索杯酒，醉来屈指数亲知。",
      "老于我者多穷贱，设使身存寒且饥。",
      "少于我者半为土，墓树已抽三五枝。",
      "我今幸得见头白，禄俸不薄官不卑。",
      "眼前有酒心无苦，只合欢娱不合悲。"
    ]
  },
  {
    "volume": 444,
    "sequence": 41,
    "title": "耳顺吟，寄敦诗、梦得",
    "author": "白居易",
    "content": [
      "三十四十五欲牵，七十八十百病缠。",
      "五十六十却不恶，恬淡清净心安然。",
      "已过爱贪声利后，犹在病羸昏耄前。",
      "未无筋力寻山水，尚有心情听管弦。",
      "闲开新酒尝数醆，醉忆旧诗吟一篇。",
      "敦诗梦得且相劝，不用嫌他耳顺年。"
    ]
  },
  {
    "volume": 444,
    "sequence": 42,
    "title": "别毡帐火炉",
    "author": "白居易",
    "content": [
      "忆昨腊月天，北风三尺雪。",
      "年老不禁寒，夜长安可彻。",
      "赖有青毡帐，风前自张设。",
      "复此红火炉，雪中相暖热。",
      "如鱼入渊水，似兔藏深穴。",
      "婉软蛰鳞苏，温燉冻肌活。",
      "方安阴惨夕，遽变阳和节。",
      "无奈时候迁，岂是恩情绝。",
      "毳蒹逐日卷，香燎随灰灭。",
      "离恨属三春，佳期在十月。",
      "但令此身健，不作多时别。"
    ]
  },
  {
    "volume": 444,
    "sequence": 43,
    "title": "六年春赠分司东都诸公（时为河南尹）",
    "author": "白居易",
    "content": [
      "我为同州牧，内愧无才术。",
      "忝擢恩已多，遭逢幸非一。",
      "偶当谷贱岁，适值民安日。",
      "郡县狱空虚，乡闾盗奔逸。",
      "其间最幸者，朝客多分秩。",
      "行接鸳鹭群，坐成芝兰室。",
      "时联拜表骑，间动题诗笔。",
      "夜雪秉烛游，春风携榼出。",
      "花教莺点检，柳付风排比。",
      "法酒淡清浆，含桃袅红实。",
      "洛童调金管，卢女铿瑶瑟。",
      "黛惨歌思深，腰凝舞拍密。",
      "每因同醉乐，自觉忘衰疾。",
      "始悟肘后方，不如杯中物。",
      "生涯随日过，世事何时毕。",
      "老子苦乖慵，希君数牵率。"
    ]
  },
  {
    "volume": 444,
    "sequence": 44,
    "title": "九日代罗、樊二妓招舒著作（齐梁格）",
    "author": "白居易",
    "content": [
      "罗敷敛双袂，樊姬献一杯。",
      "不见舒员外，秋菊为谁开。"
    ]
  },
  {
    "volume": 444,
    "sequence": 45,
    "title": "忆旧游（寄刘苏州）",
    "author": "白居易",
    "content": [
      "忆旧游，旧游安在哉。",
      "旧游之人半白首，旧游之地多苍苔。",
      "江南旧游凡几处，就中最忆吴江隈。",
      "长洲苑绿柳万树，齐云楼春酒一杯。",
      "阊门晓严旗鼓出，皋桥夕闹船舫回。",
      "修蛾慢脸灯下醉，急管繁弦头上催。",
      "六七年前狂烂熳，三千里外思裴回。",
      "李娟张态一春梦，周五殷三归夜台。",
      "虎丘月色为谁好，娃宫花枝应自开。",
      "赖得刘郎解吟咏，江山气色合归来。"
    ]
  },
  {
    "volume": 444,
    "sequence": 46,
    "title": "答崔宾客晦叔十二月四日见寄（来篇云共相呼唤醉归来）",
    "author": "白居易",
    "content": [
      "今岁日馀二十六，来岁年登六十二，尚不能忧眼下身，因何更算人间事。",
      "居士忘筌默默坐，先生枕麹昏昏睡。",
      "早晚相从归醉乡，醉乡去此无多地。"
    ]
  },
  {
    "volume": 444,
    "sequence": 47,
    "title": "劝我酒",
    "author": "白居易",
    "content": [
      "劝我酒，我不辞。",
      "请君歌，歌莫迟。",
      "歌声长，辞亦切，此辞听者堪愁绝。",
      "洛阳女儿面似花，河南大尹头如雪。"
    ]
  },
  {
    "volume": 444,
    "sequence": 48,
    "title": "赠韦处士，六年夏大热旱",
    "author": "白居易",
    "content": [
      "骄阳连毒暑，动植皆枯槁。",
      "旱日乾密云，炎烟焦茂草。",
      "少壮犹困苦，况予病且老。",
      "脱无白栴檀，何以除热恼。",
      "汗巾束头鬓，膻食熏襟抱。",
      "始觉韦山人，休粮散发好。"
    ]
  }
]