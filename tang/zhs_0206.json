[
  {
    "volume": 206,
    "sequence": 1,
    "title": "江上曲",
    "author": "李嘉祐",
    "content": [
      "江心澹澹芙蓉花，江口蛾眉独浣纱。",
      "可怜应是阳台女，对坐鹭鸶娇不语。",
      "掩面羞看北地人，回身忽作空山语。",
      "苍梧秋色不堪论，千载依依帝子魂。",
      "君看峰上斑斑竹，尽是湘妃泣泪痕。"
    ]
  },
  {
    "volume": 206,
    "sequence": 2,
    "title": "伤吴中",
    "author": "李嘉祐",
    "content": [
      "馆娃宫中春已归，阖闾城头莺已飞。",
      "复见花开人又老，横塘寂寂柳依依。",
      "忆昔吴王在宫阙，馆娃满眼看花发。",
      "舞袖朝欺陌上春，歌声夜怨江边月。",
      "古来人事亦犹今，莫厌清觞与绿琴。",
      "独向西山聊一笑，白云芳草自知心。"
    ]
  },
  {
    "volume": 206,
    "sequence": 3,
    "title": "夜闻江南人家赛神，因题即事",
    "author": "李嘉祐",
    "content": [
      "南方淫祀古风俗，楚妪解唱迎神曲。",
      "锵锵铜鼓芦叶深，寂寂琼筵江水绿。",
      "雨过风清洲渚闲，椒浆醉尽迎神还。",
      "帝女凌空下湘岸，番君隔浦向尧山。",
      "月隐回塘犹自舞，一门依倚神之祜。",
      "韩康灵药不复求，扁鹊医方曾莫睹。",
      "逐客临江空自悲，月明流水无已时。",
      "听此迎神送神曲，携觞欲吊屈原祠。"
    ]
  },
  {
    "volume": 206,
    "sequence": 4,
    "title": "古兴",
    "author": "李嘉祐",
    "content": [
      "十五小家女，双鬟人不如。",
      "蛾眉暂一见，可直千金馀。",
      "自从得向蓬莱里，出入金舆乘玉趾。",
      "梧桐树上春鸦鸣，晓伴君王犹未起。",
      "莫道君恩长不休，婕妤团扇苦悲秋。",
      "君看魏帝邺都里，惟有铜台漳水流。"
    ]
  },
  {
    "volume": 206,
    "sequence": 5,
    "title": "杂兴",
    "author": "李嘉祐",
    "content": [
      "花间昔日黄鹂啭，妾向青楼已生怨。",
      "花落黄鹂不复来，妾老君心亦应变。",
      "君心比妾心，妾意旧来深。",
      "一别十年无尺素，归时莫赠路傍金。"
    ]
  },
  {
    "volume": 206,
    "sequence": 6,
    "title": "送韦邕少府归钟山",
    "author": "李嘉祐",
    "content": [
      "祈门官罢后，负笈向桃源。",
      "万卷长开帙，千峰不闭门。",
      "绿杨垂野渡，黄鸟傍山村。",
      "念尔能高枕，丹墀会一论。"
    ]
  },
  {
    "volume": 206,
    "sequence": 7,
    "title": "送卢员外往饶州",
    "author": "李嘉祐",
    "content": [
      "为郎复典郡，锦帐映朱轮。",
      "露冕随龙节，停桡得水人。",
      "早霜芦叶变，寒雨石榴新。",
      "莫怪谙风土，三年作逐臣。"
    ]
  },
  {
    "volume": 206,
    "sequence": 8,
    "title": "送裴五归京口",
    "author": "李嘉祐",
    "content": [
      "君罢江西日，家贫为一官。",
      "还归五陵去，只向远峰看。",
      "暮色催人别，秋风待雨寒。",
      "遥知到三径，唯有菊花残。"
    ]
  },
  {
    "volume": 206,
    "sequence": 9,
    "title": "送严维归越州",
    "author": "李嘉祐",
    "content": [
      "艰难只用武，归向浙河东。",
      "松雪千山暮，林泉一水通。",
      "乡心缘绿草，野思看青枫。",
      "春日偏相忆，裁书寄剡中。"
    ]
  },
  {
    "volume": 206,
    "sequence": 10,
    "title": "送杜士瞻楚州觐省",
    "author": "李嘉祐",
    "content": [
      "风流与才思，俱似晋时人。",
      "淮月归心促，江花入兴新。",
      "云深沧海暮，柳暗白田春。",
      "共道官犹小，怜君孝养亲。"
    ]
  },
  {
    "volume": 206,
    "sequence": 11,
    "title": "送裴宣城上元所居",
    "author": "李嘉祐",
    "content": [
      "水流过海稀，尔去换春衣。",
      "泪向槟榔尽，身随鸿雁归。",
      "草思晴后发，花怨雨中飞。",
      "想到金陵渚，酣歌对落晖。"
    ]
  },
  {
    "volume": 206,
    "sequence": 12,
    "title": "留别毗陵诸公",
    "author": "李嘉祐",
    "content": [
      "久作涔阳令，丹墀忽再还。",
      "凄凉辞泽国，离乱到乡山。",
      "北固滩声满，南徐草色闲。",
      "知心从此别，相忆鬓毛斑。"
    ]
  },
  {
    "volume": 206,
    "sequence": 13,
    "title": "送独孤拾遗先辈先赴上都",
    "author": "李嘉祐",
    "content": [
      "行春日已晓，桂楫逐寒烟。",
      "转曲遥峰出，看涛极浦连。",
      "入京当献赋，封事更闻天。",
      "日日趋黄阁，应忘云海边。"
    ]
  },
  {
    "volume": 206,
    "sequence": 14,
    "title": "常州韦郎中泛舟见饯",
    "author": "李嘉祐",
    "content": [
      "主人冯轼贵，送客泛舟稀。",
      "逼岸随芳草，回绕背落晖。",
      "映花双节驻，临水伯劳飞。",
      "醉与群公狎，春塘露冕归。"
    ]
  },
  {
    "volume": 206,
    "sequence": 15,
    "title": "送崔侍御入朝",
    "author": "李嘉祐",
    "content": [
      "十年犹执宪，万里独归春。",
      "旧国逢芳草，青云见故人。",
      "潘郎今发白，陶令本家贫。",
      "相送临京口，停桡泪满巾。"
    ]
  },
  {
    "volume": 206,
    "sequence": 16,
    "title": "送岳州司马弟之任",
    "author": "李嘉祐",
    "content": [
      "岳阳天水外，念尔一帆过。",
      "野墅人烟迥，山城雁影多。",
      "有时巫峡色，终日洞庭波。",
      "丞相今为郡，应无劳者歌。"
    ]
  },
  {
    "volume": 206,
    "sequence": 17,
    "title": "裴侍御见赠斑竹杖",
    "author": "李嘉祐",
    "content": [
      "骚人夸竹杖，赠我意何深。",
      "万点湘妃泪，三年贾谊心。",
      "愿持终白首，谁道贵黄金。",
      "他日归愚谷，偏宜绿绮琴。"
    ]
  },
  {
    "volume": 206,
    "sequence": 18,
    "title": "送张观归袁州",
    "author": "李嘉祐",
    "content": [
      "羡尔湘东去，烟花尚可亲。",
      "绿芳深映鸟，远岫递迎人。",
      "饥狖啼初日，残莺惜暮春。",
      "遥怜谢客兴，佳句又应新。"
    ]
  },
  {
    "volume": 206,
    "sequence": 19,
    "title": "冬夜饶州使堂饯相公五叔赴歙州",
    "author": "李嘉祐",
    "content": [
      "丞相过邦牧，清弦送羽觞。",
      "高情同客醉，子夜为人长。",
      "斜汉初过斗，寒云正护霜。",
      "新安江自绿，明主待惟良。"
    ]
  },
  {
    "volume": 206,
    "sequence": 20,
    "title": "蒋山开善寺（一作崔峒诗）",
    "author": "李嘉祐",
    "content": [
      "山殿秋云里，香烟出翠微。",
      "客寻朝磬至，僧背夕阳归。",
      "下界千门在，前朝万事非。",
      "看心兼送目，葭菼自依依。"
    ]
  },
  {
    "volume": 206,
    "sequence": 21,
    "title": "晚发江宁道中呈严维",
    "author": "李嘉祐",
    "content": [
      "惆怅遥江路，萧条落日过。",
      "蝉鸣独树急，鸦向古城多。",
      "转曲随青嶂，因高见白波。",
      "潘生秋径草，严子意如何。"
    ]
  },
  {
    "volume": 206,
    "sequence": 22,
    "title": "句容县东青阳馆作",
    "author": "李嘉祐",
    "content": [
      "句曲千峰暮，归人向远烟。",
      "风摇近水叶，云护欲晴天。",
      "夕照留山馆，秋光落草田。",
      "征途傍斜日，一骑独翩翩。"
    ]
  },
  {
    "volume": 206,
    "sequence": 23,
    "title": "晚春宴无锡蔡明府西亭",
    "author": "李嘉祐",
    "content": [
      "茅檐闲寂寂，无事觉人和。",
      "井近时浇圃，城低下见河。",
      "兴缘芳草积，情向远峰多。",
      "别日归吴地，停桡更一过。"
    ]
  },
  {
    "volume": 206,
    "sequence": 24,
    "title": "送王端赴朝",
    "author": "李嘉祐",
    "content": [
      "君承明主意，日日上丹墀。",
      "东阁论兵后，南宫草奏期。",
      "人稀傍河处，槐暗入关时。",
      "独遣吴州客，平陵结梦思。"
    ]
  },
  {
    "volume": 206,
    "sequence": 25,
    "title": "送王正字山寺读书",
    "author": "李嘉祐",
    "content": [
      "欲究先儒教，还过支遁居。",
      "山阶闲听法，竹径独看书。",
      "向日荷新卷，迎秋柳半疏。",
      "风流有佳句，不似带经锄。"
    ]
  },
  {
    "volume": 206,
    "sequence": 26,
    "title": "送房明府罢长宁令湖州客舍",
    "author": "李嘉祐",
    "content": [
      "君为万里宰，恩及五湖人。",
      "未满先求退，归闲不厌贫。",
      "远峰晴更近，残柳雨还新。",
      "要自趋丹陛，明年鸡树亲。"
    ]
  },
  {
    "volume": 206,
    "sequence": 27,
    "title": "咏萤",
    "author": "李嘉祐",
    "content": [
      "映水光难定，凌虚体自轻。",
      "夜风吹不灭，秋露洗还明。",
      "向烛仍分焰，投书更有情。",
      "犹将流乱影，来此傍檐楹。"
    ]
  },
  {
    "volume": 206,
    "sequence": 28,
    "title": "送李中丞、杨判官",
    "author": "李嘉祐",
    "content": [
      "射策名先著，论兵气自雄。",
      "能全季布诺，不道鲁连功。",
      "流水蒹葭外，诸山睥睨中。",
      "别君秋日晚，回首夕阳空。"
    ]
  },
  {
    "volume": 206,
    "sequence": 29,
    "title": "至七里滩作",
    "author": "李嘉祐",
    "content": [
      "迁客投於越，临江泪满衣。",
      "独随流水远，转觉故人稀。",
      "万木迎秋序，千峰驻晚晖。",
      "行舟犹未已，惆怅暮潮归。"
    ]
  },
  {
    "volume": 206,
    "sequence": 30,
    "title": "南浦渡口",
    "author": "李嘉祐",
    "content": [
      "寂寞横塘路，新篁覆水低。",
      "东风潮信满，时雨稻粳齐。",
      "寡妇共租税，渔人逐鼓鼙。",
      "惭无卓鲁术，解印谢黔黎。"
    ]
  },
  {
    "volume": 206,
    "sequence": 31,
    "title": "暮秋迁客增思寄京华",
    "author": "李嘉祐",
    "content": [
      "宋玉怨三秋，张衡复四愁。",
      "思乡雁北至，欲别水东流。",
      "倚树看黄叶，逢人诉白头。",
      "佳期不可失，落日自登楼。"
    ]
  },
  {
    "volume": 206,
    "sequence": 32,
    "title": "送苏修往上饶",
    "author": "李嘉祐",
    "content": [
      "爱尔无羁束，云山恣意过。",
      "一身随远岫，孤棹任轻波。",
      "世事关心少，渔家寄宿多。",
      "芦花泊舟处，江月奈人何。"
    ]
  },
  {
    "volume": 206,
    "sequence": 33,
    "title": "题王十九茆堂",
    "author": "李嘉祐",
    "content": [
      "满庭多种药，入里作山家。",
      "终日能留客，凌寒亦对花。",
      "海鸥过竹屿，门柳拂江沙。",
      "知尔卑栖意，题诗美白华。"
    ]
  },
  {
    "volume": 206,
    "sequence": 34,
    "title": "送弘志上人归湖州",
    "author": "李嘉祐",
    "content": [
      "山林唯幽静，行住不妨禅。",
      "高月穿松径，残阳过水田。",
      "诗从宿世悟，法为本师传。",
      "能使南人敬，修持香火缘。"
    ]
  },
  {
    "volume": 206,
    "sequence": 35,
    "title": "送陆士伦宰义兴",
    "author": "李嘉祐",
    "content": [
      "阳羡兰陵近，高城带水闲。",
      "浅流通野寺，绿茗盖春山。",
      "长吏多愁罢，游人讵肯还。",
      "知君日清净，无事掩重关。"
    ]
  },
  {
    "volume": 206,
    "sequence": 36,
    "title": "和张舍人中书宿直",
    "author": "李嘉祐",
    "content": [
      "李嘉祐祐祐汉主留才子，春城直紫微。",
      "对花阊阖静，过竹吏人稀。",
      "裁诏催添烛，将朝欲更衣。",
      "玉堂宜岁久，且莫厌彤闱。"
    ]
  },
  {
    "volume": 206,
    "sequence": 37,
    "title": "司勋王郎中宅送韦九郎中往濠州",
    "author": "李嘉祐",
    "content": [
      "怜尔因同舍，看书似外家。",
      "出关逢落叶，傍水见寒花。",
      "送远添秋思，将衰恋岁华。",
      "清淮倍相忆，回首莫令赊。"
    ]
  },
  {
    "volume": 206,
    "sequence": 38,
    "title": "晚春送吉校书归楚州（吉中孚曾为道士）",
    "author": "李嘉祐",
    "content": [
      "祐诗人饶楚思，淮上及春归。",
      "旧浦菱花发，闲门柳絮飞。",
      "高名乡曲重，少事道流稀。",
      "定向渔家醉，残阳卧钓矶。"
    ]
  },
  {
    "volume": 206,
    "sequence": 39,
    "title": "送严二擢第东归",
    "author": "李嘉祐",
    "content": [
      "隳官就宾荐，时辈讵争先。",
      "盛业推儒行，高科独少年。",
      "迎秋见衰叶，馀照逐鸣蝉。",
      "旧里三峰下，开门古县前。"
    ]
  },
  {
    "volume": 206,
    "sequence": 40,
    "title": "送冷朝阳及第东归江宁",
    "author": "李嘉祐",
    "content": [
      "高第由佳句，诸生似者稀。",
      "长安带酒别，建业候潮归。",
      "稚子欢迎棹，邻人为扫扉。",
      "含情过旧浦，鸥鸟亦依依。"
    ]
  },
  {
    "volume": 206,
    "sequence": 41,
    "title": "送越州辛法曹之任",
    "author": "李嘉祐",
    "content": [
      "但能一官适，莫羡五侯尊。",
      "山色垂趋府，潮声自到门。",
      "缘塘剡溪路，映竹五湖村。",
      "王谢登临处，依依今尚存。"
    ]
  },
  {
    "volume": 206,
    "sequence": 42,
    "title": "送樊兵曹潭州谒韦大夫",
    "author": "李嘉祐",
    "content": [
      "塞鸿归欲尽，北客始辞春。",
      "零桂虽逢竹，湘川少见人。",
      "江花铺浅水，山木暗残春。",
      "修刺辕门里，多怜尔为亲。"
    ]
  },
  {
    "volume": 206,
    "sequence": 43,
    "title": "送杜御史还广陵",
    "author": "李嘉祐",
    "content": [
      "惭君从弱岁，顾我比诸昆。",
      "同事元戎久，俱承国士恩。",
      "随莺过淮水，看柳向辕门。",
      "草色金陵岸，思心那可论。"
    ]
  },
  {
    "volume": 206,
    "sequence": 44,
    "title": "送兖州杜别驾之任",
    "author": "李嘉祐",
    "content": [
      "停车邀别乘，促轸奏胡笳。",
      "若见楚山暮，因愁浙水赊。",
      "河堤经浅草，村径历繁花。",
      "更有堪悲处，梁城春日斜。"
    ]
  },
  {
    "volume": 206,
    "sequence": 45,
    "title": "题裴十六少卿东亭",
    "author": "李嘉祐",
    "content": [
      "平津旧东阁，深巷见南山。",
      "卷箔岚烟润，遮窗竹影闲。",
      "倾茶兼落帽，恋客不开关。",
      "斜照窥帘外，川禽时往还。"
    ]
  },
  {
    "volume": 206,
    "sequence": 46,
    "title": "同皇甫侍御题荐福寺一公房",
    "author": "李嘉祐",
    "content": [
      "虚室独焚香，林空静磬长。",
      "闲窥数竿竹，老在一绳床。",
      "啜茗翻真偈，然灯继夕阳。",
      "人归远相送，步履出回廊。"
    ]
  },
  {
    "volume": 206,
    "sequence": 47,
    "title": "送从侄端之东都",
    "author": "李嘉祐",
    "content": [
      "虏近人行少，怜君独出城。",
      "故关逢落叶，寒日逐徂征。",
      "闻笛添归思，看山惬野情。",
      "皇华今绝少，龙名页也相迎。"
    ]
  },
  {
    "volume": 206,
    "sequence": 48,
    "title": "送王谏议充东都留守判官",
    "author": "李嘉祐",
    "content": [
      "时称谢康乐，别事汉平津。",
      "衰柳寒关道，高车左掖臣。",
      "背河见北雁，到洛问东人。",
      "忆昔游金谷，相看华发新。"
    ]
  },
  {
    "volume": 206,
    "sequence": 49,
    "title": "和都官苗员外秋夜省直对雨简诸知己",
    "author": "李嘉祐",
    "content": [
      "多雨南宫夜，仙郎寓直时。",
      "漏长丹凤阙，秋冷白云司。",
      "萤影侵阶乱，鸿声出苑迟。",
      "萧条人吏散，小谢有新诗。"
    ]
  },
  {
    "volume": 206,
    "sequence": 50,
    "title": "送从弟归河朔",
    "author": "李嘉祐",
    "content": [
      "故乡那可到，令弟独能归。",
      "诸将矜旄节，何人重布衣。",
      "空城流水在，荒泽旧村稀。",
      "秋日平原路，虫鸣桑叶飞。"
    ]
  },
  {
    "volume": 206,
    "sequence": 51,
    "title": "送崔夷甫员外和蕃",
    "author": "李嘉祐",
    "content": [
      "君过湟中去，寻源未是赊。",
      "经春逢白草，尽日度黄沙。",
      "双节行为伴，孤烽到似家。",
      "和戎非用武，不学李轻车。"
    ]
  },
  {
    "volume": 206,
    "sequence": 52,
    "title": "春日长安送从弟尉吴县",
    "author": "李嘉祐",
    "content": [
      "春愁能浩荡，送别又如何。",
      "人向吴台远，莺飞汉苑多。",
      "见花羞白发，因尔忆沧波。",
      "好是神仙尉，前贤亦未过。"
    ]
  },
  {
    "volume": 206,
    "sequence": 53,
    "title": "元日无衣冠入朝，寄皇甫拾遗冉、从弟补阙纾",
    "author": "李嘉祐",
    "content": [
      "伏奏随廉使，周行外冗员。",
      "白髭空受岁，丹陛不朝天。",
      "秉烛千官去，垂帘一室眠。",
      "羡君青琐里，并冕入炉烟。"
    ]
  },
  {
    "volume": 206,
    "sequence": 54,
    "title": "和韩郎中扬子津玩雪寄严维",
    "author": "李嘉祐",
    "content": [
      "雪深扬子岸，看柳尽成梅。",
      "山色潜知近，潮声只听来。",
      "夜禽惊晓散，春物受寒催。",
      "粉署生新兴，瑶华寄上才。"
    ]
  },
  {
    "volume": 206,
    "sequence": 55,
    "title": "送王牧往吉州谒王使君叔",
    "author": "李嘉祐",
    "content": [
      "细草绿汀洲，王孙耐薄游。",
      "年华初冠带，文体旧弓裘。",
      "野渡花争发，春塘水乱流。",
      "使君怜小阮，应念倚门愁。"
    ]
  },
  {
    "volume": 206,
    "sequence": 56,
    "title": "广陵送林宰",
    "author": "李嘉祐",
    "content": [
      "清政过前哲，香名达至尊。",
      "明通汉家籍，重识府公恩。",
      "春景生云物，风潮敛雪痕。",
      "长吟策羸马，青楚入关门。"
    ]
  },
  {
    "volume": 206,
    "sequence": 57,
    "title": "赠卫南长官赴任",
    "author": "李嘉祐",
    "content": [
      "吏曹难茂宰，主意念疲人。",
      "更事文犀节，还过白马津。",
      "云间辞北阙，树里出西秦。",
      "为报陶明府，裁书莫厌贫。"
    ]
  },
  {
    "volume": 206,
    "sequence": 58,
    "title": "自常州还江阴途中作",
    "author": "李嘉祐",
    "content": [
      "处处空篱落，江村不忍看。",
      "无人花色惨，多雨鸟声寒。",
      "黄霸初临郡，陶潜未罢官。",
      "乘春务征伐，谁肯问凋残。"
    ]
  },
  {
    "volume": 206,
    "sequence": 59,
    "title": "润州杨别驾宅送蒋九侍御收兵归扬州",
    "author": "李嘉祐",
    "content": [
      "沴气清金虎，兵威壮铁冠。",
      "扬旌川色暗，吹角水风寒。",
      "人对辎輧醉，花垂睥睨残。",
      "羡归丞相阁，空望旧门栏。"
    ]
  },
  {
    "volume": 206,
    "sequence": 60,
    "title": "仲夏江阴官舍寄裴明府",
    "author": "李嘉祐",
    "content": [
      "万室边江次，孤城对海安。",
      "朝霞晴作雨，湿气晚生寒。",
      "苔色侵衣桁，潮痕上井栏。",
      "题诗招茂宰，思尔欲辞官。"
    ]
  },
  {
    "volume": 206,
    "sequence": 61,
    "title": "送夏侯审参军游江东",
    "author": "李嘉祐",
    "content": [
      "袖中多丽句，未遣世人闻。",
      "醉夜眠江月，闲时逐海云。",
      "荻花寒漫漫，鸥鸟暮群群。",
      "若到长沙苑，渔家更待君。"
    ]
  },
  {
    "volume": 206,
    "sequence": 62,
    "title": "送袁员外宣慰劝农毕赴洪州使院",
    "author": "李嘉祐",
    "content": [
      "圣主临前殿，殷忧遣使臣。",
      "气迎天诏喜，恩发土膏春。",
      "草色催归棹，莺声为送人。",
      "龙沙多道里，流水自相亲。"
    ]
  },
  {
    "volume": 206,
    "sequence": 63,
    "title": "送侍御史四叔归朝",
    "author": "李嘉祐",
    "content": [
      "淮南频送别，临水惜残春。",
      "攀折隋宫柳，淹留秦地人。",
      "含情归上国，论旧见平津。",
      "更接天津近，馀花映绶新。"
    ]
  },
  {
    "volume": 206,
    "sequence": 64,
    "title": "登楚州城望驿路，十馀里山村竹林相次交映",
    "author": "李嘉祐",
    "content": [
      "十里山村道，千峰栎树林。",
      "霜浓竹枝亚，岁晚荻花深。",
      "草市多樵客，渔家足水禽。",
      "幽居虽可羡，无那子牟心。"
    ]
  },
  {
    "volume": 206,
    "sequence": 65,
    "title": "奉陪韦润州游鹤林寺",
    "author": "李嘉祐",
    "content": [
      "野寺江城近，双旌五马过。",
      "禅心超忍辱，梵语问多罗。",
      "松竹闲僧老，云烟晚日和。",
      "寒塘归路转，清磬隔微波。"
    ]
  },
  {
    "volume": 206,
    "sequence": 66,
    "title": "奉酬路五郎中院长新除工部员外见简",
    "author": "李嘉祐",
    "content": [
      "一门同秘省，万里作长城。",
      "问绢莲花府，扬旗细柳营。",
      "词锋偏却敌，草奏直论兵。",
      "何幸新诗赠，真输小谢名。"
    ]
  },
  {
    "volume": 206,
    "sequence": 67,
    "title": "送韦司直西行（此公深入道门）",
    "author": "李嘉祐",
    "content": [
      "不耻青袍故，尤宜白发新。",
      "心朝玉皇帝，貌似紫阳人。",
      "湘浦眠销日，桃源醉度春。",
      "能文兼证道，庄叟是前身。"
    ]
  },
  {
    "volume": 206,
    "sequence": 68,
    "title": "送上官侍御赴黔中",
    "author": "李嘉祐",
    "content": [
      "莫向黔中路，令人到欲迷。",
      "水声巫峡里，山色夜郎西。",
      "树隔朝云合，猿窥晓月啼。",
      "南方饶翠羽，知尔饮清溪。"
    ]
  },
  {
    "volume": 206,
    "sequence": 69,
    "title": "送元侍御还荆南幕府",
    "author": "李嘉祐",
    "content": [
      "迢递荆州路，山多水又分。",
      "霜林澹寒日，朔雁蔽南云。",
      "八座由持节，三湘亦置军。",
      "自当行直指，应不为功勋。"
    ]
  },
  {
    "volume": 206,
    "sequence": 70,
    "title": "登湓城浦望庐山初晴，直省赍敕催赴江阴",
    "author": "李嘉祐",
    "content": [
      "西望香炉雪，千峰晚色新。",
      "白头悲作吏，黄纸苦催人。",
      "多负登山屐，深藏漉酒巾。",
      "伤心公府内，手板日相亲。"
    ]
  },
  {
    "volume": 206,
    "sequence": 71,
    "title": "九日",
    "author": "李嘉祐",
    "content": [
      "惆怅重阳日，空山野菊新。",
      "蒹葭百战地，江海十年人。",
      "叹老堪衰柳，伤秋对白蘋。",
      "孤楼闻夕磬，塘路向城闉。"
    ]
  },
  {
    "volume": 206,
    "sequence": 72,
    "title": "九日送人",
    "author": "李嘉祐",
    "content": [
      "晴景应重阳，高台怆远乡。",
      "水澄千室倒，雾卷四山长。",
      "受节人逾老，惊寒菊半黄。",
      "席前愁此别，未别已沾裳。"
    ]
  },
  {
    "volume": 206,
    "sequence": 73,
    "title": "春日淇上作（一作汉口春）",
    "author": "李嘉祐",
    "content": [
      "淇上春风涨，鸳鸯逐浪飞。",
      "清明桑叶小，度雨杏花稀。",
      "卫女红妆薄，王孙白马肥。",
      "相将踏青去，不解惜罗衣。"
    ]
  },
  {
    "volume": 206,
    "sequence": 74,
    "title": "送从叔阳冰祇召赴都",
    "author": "李嘉祐",
    "content": [
      "自小从游惯，多由戏笑偏。",
      "常时矜礼数，渐老荷优怜。",
      "见主承休命，为郎贵晚年。",
      "伯喈文与篆，虚作汉家贤。"
    ]
  },
  {
    "volume": 206,
    "sequence": 75,
    "title": "送友人入湘",
    "author": "李嘉祐",
    "content": [
      "闻说湘川路，年年苦雨多。",
      "猿啼巫峡雨，月照洞庭波。",
      "穷海人还去，孤城雁共过。",
      "青山不可极，来往自蹉跎。"
    ]
  },
  {
    "volume": 206,
    "sequence": 76,
    "title": "送裴员外往江南",
    "author": "李嘉祐",
    "content": [
      "公务江南远，留欢幕下荣。",
      "枫林缘楚塞，水驿到湓城。",
      "岸草知春晚，沙禽好夜惊。",
      "风帆几度泊，处处暮潮声。"
    ]
  },
  {
    "volume": 206,
    "sequence": 77,
    "title": "登秦岭",
    "author": "李嘉祐",
    "content": [
      "南登秦岭头，回望始堪愁。",
      "汉阙青门远，高山蓝水流。",
      "三湘行客去，九陌故人游。",
      "从此辞乡泪，双垂不复收。"
    ]
  },
  {
    "volume": 206,
    "sequence": 78,
    "title": "送张惟俭秀才入举",
    "author": "李嘉祐",
    "content": [
      "清秀过终童，携书访老翁。",
      "以吾为世旧，怜尔继家风。",
      "淮岸经霜柳，关城带月鸿。",
      "春归定得意，花送到东中。"
    ]
  },
  {
    "volume": 206,
    "sequence": 79,
    "title": "送韦侍御湖南幕府",
    "author": "李嘉祐",
    "content": [
      "执宪随征虏，逢秋出故关。",
      "雨多愁郢路，叶下识衡山。",
      "地远从军乐，兵强分野闲。",
      "皇家不易将，此去未应还。"
    ]
  },
  {
    "volume": 206,
    "sequence": 80,
    "title": "同皇甫冉赴官，留别灵一上人",
    "author": "李嘉祐",
    "content": [
      "法许庐山远，诗传休上人。",
      "独归双树宿，静与百花亲。",
      "对物虽留兴，观空已悟身。",
      "能令折腰客，遥赏竹房春。"
    ]
  },
  {
    "volume": 206,
    "sequence": 81,
    "title": "送客游荆州",
    "author": "李嘉祐",
    "content": [
      "草色随骢马，悠悠共出秦。",
      "水传云梦晓，山接洞庭春。",
      "帆影连三峡，猿声在四邻。",
      "青门一分首，难见杜陵人。"
    ]
  },
  {
    "volume": 206,
    "sequence": 82,
    "title": "与郑锡游春",
    "author": "李嘉祐",
    "content": [
      "东门垂柳长，回首独心伤。",
      "日暖临芳草，天晴忆故乡。",
      "映花莺上下，过水蝶悠飏。",
      "借问同行客，今朝泪几行。"
    ]
  },
  {
    "volume": 206,
    "sequence": 83,
    "title": "故燕国相公挽歌二首",
    "author": "李嘉祐",
    "content": [
      "文若为全德，留侯是重名。",
      "论公长不宰，因病得无生。",
      "大梦依禅定，高坟共化城。",
      "自应怜寂灭，人世但伤情。",
      "共美持衡日，皆言折槛时。",
      "蜀侯供庙略，汉主缺台司。",
      "车马行仍止，笳箫咽又悲。",
      "今年杜陵陌，殄瘁百花迟。"
    ]
  },
  {
    "volume": 206,
    "sequence": 84,
    "title": "故吏部郎中赠给事中韦公挽歌二首",
    "author": "李嘉祐",
    "content": [
      "神理今何在，斯人竟若斯。",
      "颜渊徒有德，伯道且无儿。",
      "白发今非老，青云数有奇。",
      "谁言夕郎拜，翻向夜台悲。",
      "社里东城接，松阡北地开。",
      "闻笳春色惨，执绋故人哀。",
      "终日南山对，何时渭水回。",
      "仁兄与恩旧，相望泣泉台。"
    ]
  }
]