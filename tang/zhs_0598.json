[
  {
    "volume": 598,
    "sequence": 1,
    "title": "言怀",
    "author": "高骈",
    "content": [
      "恨乏平戎策，惭登拜将坛。",
      "手持金钺冷，身挂铁衣寒。",
      "主圣扶持易，恩深报效难。",
      "三边犹未静，何敢便休官？"
    ]
  },
  {
    "volume": 598,
    "sequence": 2,
    "title": "寄鄠杜李遂良处士",
    "author": "高骈",
    "content": [
      "小隐堪忘世上情，可能休梦入重城。",
      "池边写字师前辈，座右题铭律后生。",
      "吟社客归秦渡晚，醉乡渔去渼陂晴。",
      "春来不得山中信，尽日无人傍水行。"
    ]
  },
  {
    "volume": 598,
    "sequence": 3,
    "title": "和王昭符进士赠洞庭赵先生",
    "author": "高骈",
    "content": [
      "为爱君山景最灵，角冠秋礼一坛星。",
      "药将鸡犬云间试，琴许鱼龙月下听。",
      "自要乘风随羽客，谁同种玉验仙经。",
      "烟霞淡泊无人到，唯有渔翁过洞庭。"
    ]
  },
  {
    "volume": 598,
    "sequence": 4,
    "title": "依韵奉酬李迪",
    "author": "高骈",
    "content": [
      "柳下官资颜子居，闲情入骨若为除。",
      "诗成斩将奇难敌，酒熟封侯快未如。",
      "只见丝纶终日降，不知功业是谁书？",
      "而今共饮醇滋味，消得揶揄势利疏。"
    ]
  },
  {
    "volume": 598,
    "sequence": 5,
    "title": "留别彰德军从事范校书",
    "author": "高骈",
    "content": [
      "无金寄与白头亲，节概犹夸似古人。",
      "未出尘埃真落魄，不趋权势正因循。",
      "桂攀明月曾观国，蓬转西风却问津。",
      "匹马东归羡知己，燕王台上结交新。"
    ]
  },
  {
    "volume": 598,
    "sequence": 6,
    "title": "途次内黄马病，寄僧舍呈诸友人",
    "author": "高骈",
    "content": [
      "官闲马病客深秋，肯学张衡咏四愁。",
      "红叶寺多诗景致，白衣人尽酒交游。",
      "依违讽刺因行得，淡泊供需不在求。",
      "好与高阳结吟社，况无名迹达珠旒。"
    ]
  },
  {
    "volume": 598,
    "sequence": 7,
    "title": "遣兴",
    "author": "高骈",
    "content": [
      "浮世忙忙蚁子群，莫嗔头上雪纷纷。",
      "沈忧万种与千种，行乐十分无一分。",
      "越外险巇防俗事，就中拘检信人文。",
      "醉乡日月终须觅，去作先生号白云。"
    ]
  },
  {
    "volume": 598,
    "sequence": 8,
    "title": "南海神祠",
    "author": "高骈",
    "content": [
      "沧溟八千里，今古畏波涛。",
      "此日征南将，安然渡万艘。"
    ]
  },
  {
    "volume": 598,
    "sequence": 9,
    "title": "送春",
    "author": "高骈",
    "content": [
      "水浅鱼争跃，花深鸟竞啼。",
      "春光看欲尽，判却醉如泥。"
    ]
  },
  {
    "volume": 598,
    "sequence": 10,
    "title": "海翻",
    "author": "高骈",
    "content": [
      "几经人事变，又见海涛翻。",
      "徒起如山浪，何曾洗至冤？"
    ]
  },
  {
    "volume": 598,
    "sequence": 11,
    "title": "筇竹杖寄僧",
    "author": "高骈",
    "content": [
      "坚轻筇竹杖，一枝有九节。",
      "寄与沃洲人，闲步青山月。"
    ]
  },
  {
    "volume": 598,
    "sequence": 12,
    "title": "遣兴",
    "author": "高骈",
    "content": [
      "把盏非怜酒，持竿不为鱼。",
      "唯应嵇叔夜，似我性慵疏。"
    ]
  },
  {
    "volume": 598,
    "sequence": 13,
    "title": "叹征人",
    "author": "高骈",
    "content": [
      "心坚胆壮箭头亲，十载沙场受苦辛。",
      "力尽路傍行不得，广张红旆是何人。"
    ]
  },
  {
    "volume": 598,
    "sequence": 14,
    "title": "湘妃庙",
    "author": "高骈",
    "content": [
      "帝舜南巡去不还，二妃幽怨水云间。",
      "当时珠泪垂多少，直到如今竹尚斑。"
    ]
  },
  {
    "volume": 598,
    "sequence": 15,
    "title": "赴安南却寄台司",
    "author": "高骈",
    "content": [
      "曾驱万马上天山，风去云回顷刻间。",
      "今日海门南面事，莫教还似凤林关。"
    ]
  },
  {
    "volume": 598,
    "sequence": 16,
    "title": "闺怨",
    "author": "高骈",
    "content": [
      "人世悲欢不可知，夫君初破黑山归。",
      "如今又献征南策，早晚催缝带号衣。"
    ]
  },
  {
    "volume": 598,
    "sequence": 17,
    "title": "马嵬驿",
    "author": "高骈",
    "content": [
      "玉颜虽掩马嵬尘，冤气和烟锁渭津。",
      "蝉鬓不随銮驾去，至今空感往来人。"
    ]
  },
  {
    "volume": 598,
    "sequence": 18,
    "title": "宴犒蕃军有感",
    "author": "高骈",
    "content": [
      "蜀地恩留马嵬哭，烟雨濛濛春草绿。",
      "满眼由来是旧人，那堪更奏梁州曲。"
    ]
  },
  {
    "volume": 598,
    "sequence": 19,
    "title": "寓怀",
    "author": "高骈",
    "content": [
      "关山万里恨难销，铁马金鞭出塞遥。",
      "为问昔时青海畔，几人归到凤林桥。"
    ]
  },
  {
    "volume": 598,
    "sequence": 20,
    "title": "步虚词",
    "author": "高骈",
    "content": [
      "青溪道士人不识，上天下天鹤一只。",
      "洞门深锁碧窗寒，滴露研朱点周易。"
    ]
  },
  {
    "volume": 598,
    "sequence": 21,
    "title": "赠歌者二首",
    "author": "高骈",
    "content": [
      "酒满金船花满枝，佳人立唱惨愁眉。",
      "一声直入青云去，多少悲欢起此时。",
      "公子邀欢月满楼，双成揭调唱伊州。",
      "便从席上风沙起，直到阳关水尽头。"
    ]
  },
  {
    "volume": 598,
    "sequence": 22,
    "title": "入蜀",
    "author": "高骈",
    "content": [
      "万水千山音信希，空劳魂梦到京畿。",
      "漫天岭上频回首，不见虞封泪满衣。"
    ]
  },
  {
    "volume": 598,
    "sequence": 23,
    "title": "边城听角",
    "author": "高骈",
    "content": [
      "席箕风起雁声秋，陇水边沙满目愁。",
      "三会五更欲吹尽，不知凡白几人头。"
    ]
  },
  {
    "volume": 598,
    "sequence": 24,
    "title": "渭川秋望寄右军王特进",
    "author": "高骈",
    "content": [
      "长川终日碧潺湲，知道天河与地连。",
      "凭寄两行朝阙泪，愿随流入御沟泉。"
    ]
  },
  {
    "volume": 598,
    "sequence": 25,
    "title": "山亭夏日",
    "author": "高骈",
    "content": [
      "绿树阴浓夏日长，楼台倒影入池塘。",
      "水精帘动微风起，满架蔷薇一院香。"
    ]
  },
  {
    "volume": 598,
    "sequence": 26,
    "title": "蜀路感怀",
    "author": "高骈",
    "content": [
      "蜀山苍翠陇云愁，銮驾西巡陷几州。",
      "唯有萦回深涧水，潺湲不改旧时流。"
    ]
  },
  {
    "volume": 598,
    "sequence": 27,
    "title": "残春遣兴",
    "author": "高骈",
    "content": [
      "画舸轻桡柳色新，摩诃池上醉青春。",
      "不辞不为青春醉，只恐莺花也怪人。"
    ]
  },
  {
    "volume": 598,
    "sequence": 28,
    "title": "春日招宾",
    "author": "高骈",
    "content": [
      "花枝如火酒如饧，正好狂歌醉复醒。",
      "对酒看花何处好，延和阁下碧筠亭。"
    ]
  },
  {
    "volume": 598,
    "sequence": 29,
    "title": "过天威径",
    "author": "高骈",
    "content": [
      "豺狼坑尽却朝天，战马休嘶瘴岭烟。",
      "归路嶮巇今坦荡，一条千里直如弦。"
    ]
  },
  {
    "volume": 598,
    "sequence": 30,
    "title": "对花呈幕中",
    "author": "高骈",
    "content": [
      "海棠初发去春枝，首唱曾题七字诗。",
      "今日能来花下饮，不辞频把使头旗。"
    ]
  },
  {
    "volume": 598,
    "sequence": 31,
    "title": "寄题罗浮别业",
    "author": "高骈",
    "content": [
      "不将真性染埃尘，为有烟霞伴此身。",
      "带日长江好归信，博罗山下碧桃春。"
    ]
  },
  {
    "volume": 598,
    "sequence": 32,
    "title": "塞上曲二首",
    "author": "高骈",
    "content": [
      "二年边戍绝烟尘，一曲河湾万恨新。",
      "从此凤林关外事，不知谁是苦心人。",
      "陇上征夫陇下魂，死生同恨汉将军。",
      "不知万里沙场苦，空举平安火入云。"
    ]
  },
  {
    "volume": 598,
    "sequence": 33,
    "title": "广陵宴次戏简幕宾",
    "author": "高骈",
    "content": [
      "一曲狂歌酒百分，蛾眉画出月争新。",
      "将军醉罢无余事，乱把花枝折赠人。"
    ]
  },
  {
    "volume": 598,
    "sequence": 34,
    "title": "安南送曹别敕归朝",
    "author": "高骈",
    "content": [
      "云水苍茫日欲收，野烟深处鹧鸪愁。",
      "知君万里朝天去，为说征南已五秋。"
    ]
  },
  {
    "volume": 598,
    "sequence": 35,
    "title": "对雪",
    "author": "高骈",
    "content": [
      "六出飞花入户时，坐看青竹变琼枝。",
      "如今好上高楼望，盖尽人间恶路岐。"
    ]
  },
  {
    "volume": 598,
    "sequence": 36,
    "title": "访隐者不遇",
    "author": "高骈",
    "content": [
      "落花流水认天台，半醉闲吟独自来。",
      "惆怅仙翁何处去，满庭红杏碧桃开。"
    ]
  },
  {
    "volume": 598,
    "sequence": 37,
    "title": "赴西川途经虢县作",
    "author": "高骈",
    "content": [
      "亚夫重过柳营门，路指岷峨隔暮云。",
      "红额少年遮道拜，殷勤认得旧将军。"
    ]
  },
  {
    "volume": 598,
    "sequence": 38,
    "title": "锦城写望",
    "author": "高骈",
    "content": [
      "蜀江波影碧悠悠，四望烟花匝郡楼。",
      "不会人家多少锦，春来尽挂树梢头。"
    ]
  },
  {
    "volume": 598,
    "sequence": 39,
    "title": "太公庙",
    "author": "高骈",
    "content": [
      "青山长在境长新，寂寞持竿一水滨。",
      "及得王师身已老，不知辛苦为何人。"
    ]
  },
  {
    "volume": 598,
    "sequence": 40,
    "title": "边方春兴",
    "author": "高骈",
    "content": [
      "草色青青柳色浓，玉壶倾酒满金钟。",
      "笙歌嘹亮随风去，知尽关山第几重。"
    ]
  },
  {
    "volume": 598,
    "sequence": 41,
    "title": "塞上寄家兄",
    "author": "高骈",
    "content": [
      "棣萼分张信使希，几多乡泪湿征衣。",
      "笳声未断肠先断，万里胡天鸟不飞。"
    ]
  },
  {
    "volume": 598,
    "sequence": 42,
    "title": "写怀二首",
    "author": "高骈",
    "content": [
      "渔竿消日酒消愁，一醉忘情万事休。",
      "却恨韩彭兴汉室，功成不向五湖游。",
      "花满西园月满池，笙歌摇曳画船移。",
      "如今暗与心相约，不动征旗动酒旗。"
    ]
  },
  {
    "volume": 598,
    "sequence": 43,
    "title": "池上送春",
    "author": "高骈",
    "content": [
      "持竿闲坐思沉吟，钓得江鳞出碧浔。",
      "回首看花花欲尽，可怜寥落送春心。"
    ]
  },
  {
    "volume": 598,
    "sequence": 44,
    "title": "南征叙怀",
    "author": "高骈",
    "content": [
      "万里驱兵过海门，此生今日报君恩。",
      "回期直待烽烟静，不遣征衣有泪痕。"
    ]
  },
  {
    "volume": 598,
    "sequence": 45,
    "title": "风筝（一作题风筝寄意）",
    "author": "高骈",
    "content": [
      "夜静弦声响碧空，宫商信任往来风。",
      "依稀似曲才堪听，又被移将别调中。"
    ]
  },
  {
    "volume": 598,
    "sequence": 46,
    "title": "平流园席上",
    "author": "高骈",
    "content": [
      "画舸摇烟水满塘，柳丝轻软小桃香。",
      "却缘龙节为萦绊，好是狂时不得狂。"
    ]
  },
  {
    "volume": 598,
    "sequence": 47,
    "title": "闻河中王铎加都统",
    "author": "高骈",
    "content": [
      "炼汞烧铅四十年，至今犹在药炉前。",
      "不知子晋缘何事，只学吹箫便得仙。"
    ]
  },
  {
    "volume": 598,
    "sequence": 48,
    "title": "句",
    "author": "高骈",
    "content": [
      "人间无限伤心事，不得尊前折一枝。",
      "满宫多少承恩者，似有容华妾也无。",
      "满身珠翠将何用，唯与豪家拂象床。",
      "何人种得西施花，千古春风开不尽。"
    ]
  }
]