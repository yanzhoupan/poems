[
  {
    "volume": 476,
    "sequence": 1,
    "title": "至日荷李常侍过郊居",
    "author": "熊孺登",
    "content": [
      "贱子守柴荆，谁人记姓名。",
      "风云千骑降，草木一阳生。",
      "礼异江河动，欢殊里巷惊。",
      "称觞容侍坐，看竹许同行。",
      "遇觉沧溟浅，恩疑太岳轻。",
      "尽搜天地物，无谕此时情。"
    ]
  },
  {
    "volume": 476,
    "sequence": 2,
    "title": "日暮天无云",
    "author": "熊孺登",
    "content": [
      "杳杳复苍然，无云日暮天。",
      "象分青气外，景尽赤霄前。",
      "渐吐星河色，遥生水木烟。",
      "从容难附丽，顾步欲澄鲜。",
      "但见收三素，何能测上玄。",
      "应非暂呈瑞，不许出山川。"
    ]
  },
  {
    "volume": 476,
    "sequence": 3,
    "title": "新成小亭月夜",
    "author": "熊孺登",
    "content": [
      "已被月知处，斩新风到来。",
      "无人伴幽境，多取木兰栽。"
    ]
  },
  {
    "volume": 476,
    "sequence": 4,
    "title": "和窦中丞岁酒喜见小男两岁",
    "author": "熊孺登",
    "content": [
      "更添十岁应为相，岁酒从今把未休。",
      "闻得一毛添五色，眼看相逐凤池头。"
    ]
  },
  {
    "volume": 476,
    "sequence": 5,
    "title": "寒食",
    "author": "熊孺登",
    "content": [
      "东风泼火雨新休，舁尽春泥扫雪沟。",
      "走马犊车当御路，汉阳公主谢鸡球。"
    ]
  },
  {
    "volume": 476,
    "sequence": 6,
    "title": "送僧游山",
    "author": "熊孺登",
    "content": [
      "云身自在山山去，何处灵山不是归。",
      "日暮寒林投古寺，雪花飞满水田衣。"
    ]
  },
  {
    "volume": 476,
    "sequence": 7,
    "title": "雪中答僧书",
    "author": "熊孺登",
    "content": [
      "八行银字非常草，六出天花尽是梅。",
      "无所与陈童子别，雪中辛苦远山来。"
    ]
  },
  {
    "volume": 476,
    "sequence": 8,
    "title": "题逍遥楼伤故韦大夫",
    "author": "熊孺登",
    "content": [
      "利及生人无更为，落花流水旧城池。",
      "逍遥楼上雕龙字，便是羊公堕泪碑。"
    ]
  },
  {
    "volume": 476,
    "sequence": 9,
    "title": "戏赠费冠卿",
    "author": "熊孺登",
    "content": [
      "但恐红尘虚白首，宁论蹇逸分先后。",
      "莫占莺花笑寂寥，长安春色年年有。"
    ]
  },
  {
    "volume": 476,
    "sequence": 10,
    "title": "与左兴宗湓城别",
    "author": "熊孺登",
    "content": [
      "江逢九派人将别，猿到三声月为秋。",
      "不知相见更何日，此夜少年堪白头。"
    ]
  },
  {
    "volume": 476,
    "sequence": 11,
    "title": "八月十五夜卧疾",
    "author": "熊孺登",
    "content": [
      "一年只有今宵月，尽上江楼独病眠。",
      "寂寞竹窗闲不闭，夜深斜影到床前。"
    ]
  },
  {
    "volume": 476,
    "sequence": 12,
    "title": "正月十五日",
    "author": "熊孺登",
    "content": [
      "汉家遗事今宵见，楚郭明灯几处张。",
      "深夜行歌声绝后，紫姑神下月苍苍。"
    ]
  },
  {
    "volume": 476,
    "sequence": 13,
    "title": "曲池陪宴即事上窦中丞",
    "author": "熊孺登",
    "content": [
      "水自山阿绕坐来，珊瑚台上木绵开。",
      "欲知举目无情罚，一片花流酒一杯。"
    ]
  },
  {
    "volume": 476,
    "sequence": 14,
    "title": "董监庙",
    "author": "熊孺登",
    "content": [
      "仁杰淫祠废欲无，枯枫老栎两三株。",
      "神乌惯得商人食，飞趁征帆过蠡湖。"
    ]
  },
  {
    "volume": 476,
    "sequence": 15,
    "title": "赠侯山人",
    "author": "熊孺登",
    "content": [
      "一见清容惬素闻，有人传是紫阳君。",
      "来时玉女裁春服，剪破湘山几片云。"
    ]
  },
  {
    "volume": 476,
    "sequence": 16,
    "title": "送马判官赴安南",
    "author": "熊孺登",
    "content": [
      "故人交趾去从军，应笑狂生挥阵云。",
      "省得蔡州今日事，旧曾都护帐前闻。"
    ]
  },
  {
    "volume": 476,
    "sequence": 17,
    "title": "送准上人归石经院",
    "author": "熊孺登",
    "content": [
      "旃檀刻像今犹少，白石镌经古未曾。",
      "归去更寻翻译寺，前山应遇雁门僧。"
    ]
  },
  {
    "volume": 476,
    "sequence": 18,
    "title": "寒食野望",
    "author": "熊孺登",
    "content": [
      "拜扫无过骨肉亲，一年唯此两三辰。",
      "冢头莫种有花树，春色不关泉下人。"
    ]
  },
  {
    "volume": 476,
    "sequence": 19,
    "title": "祗役遇风谢湘中春色",
    "author": "熊孺登",
    "content": [
      "水生风熟布帆新，只见公程不见春。",
      "应被百花撩乱笑，比来天地一闲人。"
    ]
  },
  {
    "volume": 476,
    "sequence": 20,
    "title": "湘江夜泛",
    "author": "熊孺登",
    "content": [
      "江流如箭月如弓，行尽三湘数夜中。",
      "无那子规知向蜀，一声声似怨春风。"
    ]
  },
  {
    "volume": 476,
    "sequence": 21,
    "title": "蜀江水（来自蕃界）",
    "author": "熊孺登",
    "content": [
      "日夜朝宗来万里，共怜江水引蕃心。",
      "若论巴峡愁人处，猿比滩声是好音。"
    ]
  },
  {
    "volume": 476,
    "sequence": 22,
    "title": "寄安南马中丞",
    "author": "熊孺登",
    "content": [
      "龙韬能致虎符分，万里霜台压瘴云。",
      "蕃客不须愁海路，波神今伏马将军。"
    ]
  },
  {
    "volume": 476,
    "sequence": 23,
    "title": "甘子堂陪宴上韦大夫",
    "author": "熊孺登",
    "content": [
      "武陵楼上春长早，甘子堂前花落迟。",
      "楚乐怪来声竞起，新歌尽是大夫词。"
    ]
  },
  {
    "volume": 476,
    "sequence": 24,
    "title": "青溪村居二首",
    "author": "熊孺登",
    "content": [
      "家占溪南千个竹，地临湖上一群山。",
      "渔船多在马长放，出处自由闲不闲。",
      "深树黄鹂晓一声，林西江上月犹明。",
      "野人早起无他事，贪绕沙泉看笋生。"
    ]
  },
  {
    "volume": 476,
    "sequence": 25,
    "title": "奉和兴元郑相公早春送杨侍郎",
    "author": "熊孺登",
    "content": [
      "征鞍欲上醉还留，南浦春生百草头。",
      "丞相新裁别离曲，声声飞出旧梁州。"
    ]
  },
  {
    "volume": 476,
    "sequence": 26,
    "title": "送舍弟孺复往庐山",
    "author": "熊孺登",
    "content": [
      "能骑竹马辨西东，未省烟花暂不同。",
      "第一早归春欲尽，庐山好看过湖风。"
    ]
  },
  {
    "volume": 476,
    "sequence": 27,
    "title": "野别留少微上人",
    "author": "熊孺登",
    "content": [
      "若为相见还分散，翻觉浮云亦不闲。",
      "何处留师暂且住，家贫唯有坐中山。"
    ]
  },
  {
    "volume": 476,
    "sequence": 28,
    "title": "经古墓",
    "author": "熊孺登",
    "content": [
      "碑折松枯山火烧，夜台从闭不曾朝。",
      "那将逝者比流水，流水东流逢上潮。"
    ]
  },
  {
    "volume": 476,
    "sequence": 29,
    "title": "赠灵彻上人",
    "author": "熊孺登",
    "content": [
      "诗句能生世界春，僧家更有姓汤人。",
      "况闻暗忆前朝事，知是修行第几身。"
    ]
  },
  {
    "volume": 476,
    "sequence": 30,
    "title": "春郊醉中赠章八元",
    "author": "熊孺登",
    "content": [
      "三月踏青能几日，百回添酒莫辞频。",
      "看君倒卧杨花里，始觉春光为醉人。"
    ]
  }
]