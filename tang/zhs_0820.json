[
  {
    "volume": 820,
    "sequence": 1,
    "title": "从军行五首",
    "author": "皎然",
    "content": [
      "候骑出纷纷，元戎霍冠军。",
      "汉鞞秋聒地，羌火昼烧云。",
      "万里戈城合，三边羽檄分。",
      "乌孙驱未尽，肯顾辽阳勋。",
      "韩旆拂丹霄，汉军新破辽。",
      "红尘驱卤簿，白羽拥嫖姚。",
      "战苦军犹乐，功高将不骄。",
      "至今丁零塞，朔吹空萧萧。",
      "百万逐呼韩，频年不解鞍。",
      "兵屯绝漠暗，马饮浊河干。",
      "破虏功未录，劳师力已殚。",
      "须防肘腋下，飞祸出无端。",
      "飞将下天来，奇谋阃外裁。",
      "水心龙剑动，地肺雁山开。",
      "望气燕师锐，当锋虏阵摧。",
      "从今射雕骑，不敢过云堆。",
      "黄纸君王诏，青泥校尉书。",
      "誓师张虎落，选将擐犀渠。",
      "雾暗津蒲失，天寒塞柳疏。",
      "横行十万骑，欲扫虏尘余。"
    ]
  },
  {
    "volume": 820,
    "sequence": 2,
    "title": "陇头水二首",
    "author": "皎然",
    "content": [
      "陇头水欲绝，陇水不堪闻。",
      "碎影摇枪垒，寒声咽幔军。",
      "素从盐海积，绿带柳城分。",
      "日落天边望，逶迤入塞云。",
      "秦陇逼氐羌，征人去未央。",
      "如何幽咽水，并欲断君肠。",
      "西注悲穷漠，东分忆故乡。",
      "旅魂声搅乱，无梦到咸阳。"
    ]
  },
  {
    "volume": 820,
    "sequence": 3,
    "title": "塞下曲二首",
    "author": "皎然",
    "content": [
      "寒塞无因见落梅，胡人吹入笛声来。",
      "劳劳亭上春应度，夜夜城南战未回。",
      "都护今年破武威，胡沙万里鸟空飞。",
      "旄竿瀚海扫云出，毡骑天山蹋雪归。"
    ]
  },
  {
    "volume": 820,
    "sequence": 4,
    "title": "览史",
    "author": "皎然",
    "content": [
      "黄绮皆皓发，秦时隐商山。",
      "嘉谋匡帝道，高步游天关。",
      "不爱珪组绁，却思林壑还。",
      "放歌长松下，日与孤云闲。"
    ]
  },
  {
    "volume": 820,
    "sequence": 5,
    "title": "咏史",
    "author": "皎然",
    "content": [
      "独负高世资，冥冥寄浮俗。",
      "卞子去不归，何人辩荆玉。",
      "鬻舂意不浅，污迹身岂辱。",
      "鸾铩乐迍邅，虬蟠甘窘束。",
      "五噫谲且正，可以见心曲。"
    ]
  },
  {
    "volume": 820,
    "sequence": 6,
    "title": "咏史",
    "author": "皎然",
    "content": [
      "田氏门下客，冯公众中贱。",
      "一朝市义还，百代名独擅。",
      "始知下客不可轻，能使主人功业成。",
      "借问高车与珠履，何如卑贱一书生。"
    ]
  },
  {
    "volume": 820,
    "sequence": 7,
    "title": "读张曲江集",
    "author": "皎然",
    "content": [
      "相公乃天盖，人文佐生成。",
      "立程正颓靡，绎思何纵横。",
      "春杼弄缃绮，阳林敷玉英。",
      "飘然飞动姿，邈矣高简情。",
      "后辈惊失步，前修敢争衡。",
      "始欣耳目远，再使机虑清。",
      "体正力已全，理精识何妙。",
      "昔年歌阳春，徒推郢中调。",
      "今朝听鸾凤，岂独羡门啸。",
      "帝命镇雄州，待济寄上流。",
      "才兼荆衡秀，气助潇湘秋。",
      "逸荡子山匹，经奇文畅俦。",
      "沈吟未终卷，变态纷难数。",
      "曜耳代明珰，袭衣同芳杜。",
      "愔愔闻玉磬，寤寐在灵府。"
    ]
  },
  {
    "volume": 820,
    "sequence": 8,
    "title": "奉酬陆使君见过，各赋院中一物，得江蓠",
    "author": "皎然",
    "content": [
      "江蓠生古砌，花每落禅床。",
      "嘉客未采掇，空门自馨香。",
      "名因诗目见，色对道心忘。",
      "不遇陆内史，谁知殊众芳。"
    ]
  },
  {
    "volume": 820,
    "sequence": 9,
    "title": "赋得谢墅送王长史（其墅即昼七代祖吴兴守旧居）",
    "author": "皎然",
    "content": [
      "世业西山墅，移家长我身。",
      "萧疏遗树老，寂寞废田春。",
      "车巷伤前辙，篱沟忆旧邻。",
      "何堪再过日，更送北归人。"
    ]
  },
  {
    "volume": 820,
    "sequence": 10,
    "title": "夏日同崔使君论登城楼赋得远山",
    "author": "皎然",
    "content": [
      "远山湖上小，青翠望依稀。",
      "才向窗中列，还从林表微。",
      "色浓春草在，峰起夏云归。",
      "不是蓬莱岛，如何人去稀。"
    ]
  },
  {
    "volume": 820,
    "sequence": 11,
    "title": "咏数探得七",
    "author": "皎然",
    "content": [
      "邹子谭天岁，黄童对日年。",
      "求真初作传，炼魄已成仙。",
      "鹤驾迎缑岭，星桥下蜀川。",
      "逢君竹林客，相对弄清弦。"
    ]
  },
  {
    "volume": 820,
    "sequence": 12,
    "title": "奉同颜使君真卿送李侍御萼，赋得荻塘路",
    "author": "皎然",
    "content": [
      "落日车遥遥，客心在归路。",
      "细草暗回塘，春泉萦古渡。",
      "遗踪叹芜没，远道悲去住。",
      "寂寞荻花空，行人别无数。"
    ]
  },
  {
    "volume": 820,
    "sequence": 13,
    "title": "赋颜氏古今一事，得《晋仙传》，送颜逸",
    "author": "皎然",
    "content": [
      "曾看颜氏传，多记晋时仙。",
      "却忆桐君老，俱还桂父年。",
      "青春留鬓发，白日向云烟。",
      "远别赍遗简，囊中有几篇。"
    ]
  },
  {
    "volume": 820,
    "sequence": 14,
    "title": "赋得石梁泉送崔逵",
    "author": "皎然",
    "content": [
      "架石通霞壁，悬崖散碧沙。",
      "天晴虹影渡，风细练文斜。",
      "举陟幽期阻，沿洄客意赊。",
      "河梁非此路，别恨亦无涯。"
    ]
  },
  {
    "volume": 820,
    "sequence": 15,
    "title": "赋得夜雨滴空阶，送陆羽归龙山（同字）",
    "author": "皎然",
    "content": [
      "闲阶夜雨滴，偏入别情中。",
      "断续清猿应，淋漓候馆空。",
      "气令烦虑散，时与早秋同。",
      "归客龙山道，东来杂好风。"
    ]
  },
  {
    "volume": 820,
    "sequence": 16,
    "title": "赋得灯心送李侍御萼（光字）",
    "author": "皎然",
    "content": [
      "灯心生众草，因有始知芳。",
      "彩妓窗偏丽，金桃动更香。",
      "花惊春未尽，焰喜夜初长。",
      "别后空离室，何人借末光。"
    ]
  },
  {
    "volume": 820,
    "sequence": 17,
    "title": "赋得竹如意送详师赴讲（青字）",
    "author": "皎然",
    "content": [
      "缥竹湘南美，吾师尚毁形。",
      "仍留负霜节，不变在林青。",
      "每入杨枝手，因谈贝叶经。",
      "谁期沃州讲，持此别东亭。"
    ]
  },
  {
    "volume": 820,
    "sequence": 18,
    "title": "听素法师讲《法华经》",
    "author": "皎然",
    "content": [
      "法子出西秦，名齐漆道人。",
      "才敷药草义，便见雪山春。",
      "护讲龙来远，闻经鹤下频。",
      "应机如一雨，谁不涤心尘。"
    ]
  },
  {
    "volume": 820,
    "sequence": 19,
    "title": "咏敡上人座右画松",
    "author": "皎然",
    "content": [
      "写得长松意，千寻数尺中。",
      "翠阴疑背日，寒色欲生风。",
      "真树孤标在，高人立操同。",
      "一枝遥可折，吾欲问生公。"
    ]
  },
  {
    "volume": 820,
    "sequence": 20,
    "title": "夏日登观农楼和崔使君",
    "author": "皎然",
    "content": [
      "片雨拂檐楹，烦襟四坐清。",
      "霏微过麦陇，萧散傍莎城。",
      "静爱和花落，幽闻入竹声。",
      "朝观趣无限，高咏寄深情。"
    ]
  },
  {
    "volume": 820,
    "sequence": 21,
    "title": "妙喜寺逵公院赋得夜磬送吕评事",
    "author": "皎然",
    "content": [
      "一磬寒山至，凝心转清越。",
      "细和虚籁尽，疏绕悬泉发。",
      "在夜吟更长，停空韵难绝。",
      "幽僧悟深定，归客忘远别。",
      "寂历无性中，真声何起灭。"
    ]
  },
  {
    "volume": 820,
    "sequence": 22,
    "title": "咏小瀑布",
    "author": "皎然",
    "content": [
      "瀑布小更奇，潺湲二三尺。",
      "细脉穿乱沙，丛声咽危石。",
      "初因智者赏，果会幽人迹。",
      "不向定中闻，那知我心寂。"
    ]
  },
  {
    "volume": 820,
    "sequence": 23,
    "title": "仙女台（得仙字）",
    "author": "皎然",
    "content": [
      "寂寂旧桑田，谁家女得仙。",
      "应无鸡犬在，空有子孙传。",
      "古木花犹发，荒台路未迁。",
      "暮来云一片，疑是欲归年。"
    ]
  },
  {
    "volume": 820,
    "sequence": 24,
    "title": "灵澈上人何山寺七贤石诗",
    "author": "皎然",
    "content": [
      "七石配七贤，隐僧山上移。",
      "石性殊磊落，君子又高奇。",
      "跂禅服宜坏，坐客冠可隳。",
      "夜倚月树影，昼倾风竹枝。",
      "集质患追琢，表顽用磷缁。",
      "佚火玉亦害，块然长在兹。"
    ]
  },
  {
    "volume": 820,
    "sequence": 25,
    "title": "潘丞孩子",
    "author": "皎然",
    "content": [
      "爱子性情奇，初生玉树枝。",
      "人曾天上见，名向月中知。",
      "我识婴儿意，何须待佩觿。"
    ]
  },
  {
    "volume": 820,
    "sequence": 26,
    "title": "南池杂咏五首·水月",
    "author": "皎然",
    "content": [
      "夜夜池上观，禅身坐月边。",
      "虚无色可取，皎洁意难传。",
      "若向空心了，长如影正圆。"
    ]
  },
  {
    "volume": 820,
    "sequence": 27,
    "title": "南池杂咏五首·溪云",
    "author": "皎然",
    "content": [
      "舒卷意何穷，萦流复带空。",
      "有形不累物，无迹去随风。",
      "莫怪长相逐，飘然与我同。"
    ]
  },
  {
    "volume": 820,
    "sequence": 28,
    "title": "南池杂咏五首·虚舟",
    "author": "皎然",
    "content": [
      "虚舟动又静，忽似去逢时。",
      "触物知无迕，为梁幸见遗。",
      "因风到此岸，非有济川期。"
    ]
  },
  {
    "volume": 820,
    "sequence": 29,
    "title": "南池杂咏五首·寒山",
    "author": "皎然",
    "content": [
      "侵空撩乱色，独爱我中峰。",
      "无事负轻策，闲行蹑幽踪。",
      "众山摇落尽，寒翠更重重。"
    ]
  },
  {
    "volume": 820,
    "sequence": 30,
    "title": "南池杂咏五首·寒竹",
    "author": "皎然",
    "content": [
      "袅袅孤生竹，独立山中雪。",
      "苍翠摇动风，婵娟带寒月。",
      "狂花不相似，还共凌冬发。"
    ]
  },
  {
    "volume": 820,
    "sequence": 31,
    "title": "望远村",
    "author": "皎然",
    "content": [
      "林杪不可分，水步遥难辨。",
      "一片山翠边，依稀见村远。"
    ]
  },
  {
    "volume": 820,
    "sequence": 32,
    "title": "惜暮景",
    "author": "皎然",
    "content": [
      "疏阴花不动，片景松梢度。",
      "夏日旧来长，佳游何易暮。"
    ]
  },
  {
    "volume": 820,
    "sequence": 33,
    "title": "效古（天宝十四年）",
    "author": "皎然",
    "content": [
      "日出天地正，煌煌辟晨曦。",
      "六龙驱群动，古今无尽时。",
      "夸父亦何愚，竞走先自疲。",
      "饮干咸池水，折尽扶桑枝。",
      "渴死化爝火，嗟嗟徒尔为。",
      "空留邓林在，折尽令人嗤。"
    ]
  },
  {
    "volume": 820,
    "sequence": 34,
    "title": "古别离（代人答阎士和）",
    "author": "皎然",
    "content": [
      "太湖三山口，吴王在时道。",
      "寂寞千载心，无人见春草。",
      "谁识缄怨者，持此伤怀抱。",
      "孤舟畏狂风，一点宿烟岛。",
      "望所思兮若何，月荡漾兮空波。",
      "云离离兮北断，鸿眇眇兮南多。",
      "身去兮天畔，心折兮湖岸。",
      "春风胡为兮塞路，使我归梦兮撩乱。"
    ]
  },
  {
    "volume": 820,
    "sequence": 35,
    "title": "拟长安春词",
    "author": "皎然",
    "content": [
      "春信在河源，春风荡妾魂。",
      "春歌杂鶗鴂，春梦绕轘辕。",
      "春絮愁偏满，春丝闷更繁。",
      "春期不可定，春曲懒新翻。"
    ]
  },
  {
    "volume": 820,
    "sequence": 36,
    "title": "效古",
    "author": "皎然",
    "content": [
      "思君转战度交河，强弄胡琴不成曲。",
      "日落应愁陇底难，春来定梦江南数。",
      "万丈游丝是妾心，惹蝶萦花乱相续。"
    ]
  },
  {
    "volume": 820,
    "sequence": 37,
    "title": "昭君怨",
    "author": "皎然",
    "content": [
      "自倚婵娟望主恩，谁知美恶忽相翻。",
      "黄金不买汉宫貌，青冢空埋胡地魂。"
    ]
  },
  {
    "volume": 820,
    "sequence": 38,
    "title": "铜雀妓",
    "author": "皎然",
    "content": [
      "强开尊酒向陵看，忆得君王旧日欢。",
      "不觉余歌悲自断，非关艳曲转声难。"
    ]
  },
  {
    "volume": 820,
    "sequence": 39,
    "title": "长门怨",
    "author": "皎然",
    "content": [
      "春风日日闭长门，摇荡春心似梦魂。",
      "谁遣花开只笑妾，不如桃李正无言。"
    ]
  },
  {
    "volume": 820,
    "sequence": 40,
    "title": "哭吴县房耸明府",
    "author": "皎然",
    "content": [
      "仁人迈厚德，可谓名实全。",
      "抚迹若疏旷，会心极精研。",
      "履危节讵屈，著论识不偏。",
      "恨以荣级浅，嘉猷未及宣。",
      "伊人期远大，志业难比肩。",
      "昭世既合并，吾君藉陶甄。",
      "奈何明明理，与善徒空诠。",
      "征教或稽圣，穷源反问天。",
      "一官自吴邑，六翮委江壖。",
      "始是牵丝日，翻成撤瑟年。",
      "金膏果不就，玉珮长此捐。",
      "倚伏信冥昧，夭修惊后先。",
      "安知忘情子，爱网素已褰。",
      "为有深仁感，遂令真性迁。",
      "心悲空林下，泪洒秋景前。",
      "夫子寡兄弟，抚孤伤藐然。",
      "倾云为惨结，吊鹤共联翩。",
      "割念命归驾，诀词向空筵。",
      "树桃阴始合，爱客位常悬。",
      "幡然远行时，崇望归朝旋。",
      "悟兹欢宴隔，哀被岁月延。",
      "书带变芳草，履痕移绿钱。",
      "冥期傥可逢，生尽会无缘。",
      "幸愿示因业，代君运精专。",
      "相思转寂寞，独往西林泉。",
      "欲见故人心，时阅所赠篇。",
      "素高陶靖节，今重楚先贤。",
      "芳躅将遗爱，可为终古传。"
    ]
  },
  {
    "volume": 820,
    "sequence": 41,
    "title": "哭觉上人（时绊剡中）",
    "author": "皎然",
    "content": [
      "忆君南适越，不作买山期。",
      "昨得耶溪信，翻为逝水悲。",
      "神交如可见，生尽杳难思。",
      "白日东林下，空怀步影时。"
    ]
  },
  {
    "volume": 820,
    "sequence": 42,
    "title": "题馀不溪废寺",
    "author": "皎然",
    "content": [
      "武原离乱后，真界积尘埃。",
      "残月生秋水，悲风起故台。",
      "居人今已尽，栖鸽暝还来。",
      "不到无生理，应堪赋七哀。"
    ]
  },
  {
    "volume": 820,
    "sequence": 43,
    "title": "同李洗马入馀不溪经辛将军故城",
    "author": "皎然",
    "content": [
      "惨惨寒城望，将军下世时。",
      "高墉暮草遍，大树野风悲。",
      "壁垒今惟在，勋庸近可思。",
      "苍然古溪上，川逝共凄其。"
    ]
  },
  {
    "volume": 820,
    "sequence": 44,
    "title": "忆天台",
    "author": "皎然",
    "content": [
      "箬溪朝雨散，云色似天台。",
      "应是东风便，吹从海上来。",
      "灵山游汗漫，仙石过莓苔。",
      "误到人间世，经年不早回。"
    ]
  },
  {
    "volume": 820,
    "sequence": 45,
    "title": "万回寺",
    "author": "皎然",
    "content": [
      "万里称逆化，愚蠢性亦全。",
      "紫绂拖身上，妖姬安膝前。",
      "见他拘坐寂，故我是眠禅。",
      "吾知至人心，杳若青冥天。"
    ]
  },
  {
    "volume": 820,
    "sequence": 46,
    "title": "禅诗",
    "author": "皎然",
    "content": [
      "万法出无门，纷纷使智昏。",
      "徒称谁氏子，独立天地元。",
      "实际且何有，物先安可存。",
      "须知不动念，照出万重源。"
    ]
  },
  {
    "volume": 820,
    "sequence": 47,
    "title": "哀教",
    "author": "皎然",
    "content": [
      "本师不得已，强为我著书。",
      "知尽百虑遣，名存万象拘。",
      "如何工言子，终日论虚无。",
      "伊人独冥冥，时人以为愚。"
    ]
  },
  {
    "volume": 820,
    "sequence": 48,
    "title": "闻钟",
    "author": "皎然",
    "content": [
      "古寺寒山上，远钟扬好风。",
      "声余月树动，响尽霜天空。",
      "永夜一禅子，泠月丈心境中。"
    ]
  },
  {
    "volume": 820,
    "sequence": 49,
    "title": "溪上月",
    "author": "皎然",
    "content": [
      "秋水月娟娟，初生色界天。",
      "蟾光散浦溆，素影动沦涟。",
      "何事无心见，亏盈向夜禅。"
    ]
  },
  {
    "volume": 820,
    "sequence": 50,
    "title": "山雪",
    "author": "皎然",
    "content": [
      "夕阳在西峰，叠翠萦残雪。",
      "狂风卷絮回，惊猿攀玉折。",
      "何意山中人，误报山花发。"
    ]
  },
  {
    "volume": 820,
    "sequence": 51,
    "title": "江上风",
    "author": "皎然",
    "content": [
      "江风西复东，飘暴忽何穷。",
      "初生虚无际，稍起荡漾中。",
      "应吹夏口樯竿折，定蹙湓城浪花咽。",
      "今朝莫怪沙岸明，昨夜声狂卷成雪。"
    ]
  },
  {
    "volume": 820,
    "sequence": 52,
    "title": "山雨",
    "author": "皎然",
    "content": [
      "一片雨，山半晴。",
      "长风吹落西山上，满树萧萧心耳清。",
      "云鹤惊乱下，水香凝不然。",
      "风回雨定芭蕉湿，一滴时时入昼禅。"
    ]
  },
  {
    "volume": 820,
    "sequence": 53,
    "title": "问遥山禅老",
    "author": "皎然",
    "content": [
      "天与松子寿，独饮日月精。",
      "复令颜子贤，胡为夭其生。",
      "吾将寻河源，上天问天何不平？",
      "吾将诘仙老，大道无私谁强名？",
      "仙老难逢天不近，世人何人解应尽。",
      "明朝欲向翅头山，问取禅公此义还。"
    ]
  },
  {
    "volume": 820,
    "sequence": 54,
    "title": "禅思",
    "author": "皎然",
    "content": [
      "真我性无主，谁为尘识昏。",
      "奈何求其本，若拔大木根。",
      "妄以一念动，势如千波翻。",
      "伤哉子桑扈，虫臂徒虚言。",
      "神威兴外论，宗邪生异源。",
      "空何妨色在，妙岂废身存。",
      "寂灭本非寂，喧哗曾未喧。",
      "嗟嗟世上禅，不共智者论。"
    ]
  },
  {
    "volume": 820,
    "sequence": 55,
    "title": "支公诗",
    "author": "皎然",
    "content": [
      "支公养马复养鹤，率性无机多脱略。",
      "天生支公与凡异，凡情不到支公地。",
      "得道由来天上仙，为僧却下人间寺，道家诸子论自然，此公唯许逍遥篇。",
      "山阴诗友喧四座，佳句纵横不废禅。"
    ]
  },
  {
    "volume": 820,
    "sequence": 56,
    "title": "述梦",
    "author": "皎然",
    "content": [
      "梦中归见西陵雪，渺渺茫茫行路绝。",
      "觉来还在剡东峰，乡心缭绕愁夜钟。",
      "寺北禅冈犹记得，梦归长见山重重。"
    ]
  },
  {
    "volume": 820,
    "sequence": 57,
    "title": "赤松（一作赤松涧）",
    "author": "皎然",
    "content": [
      "缘岸蒙笼出见天，晴沙沥沥水溅溅。",
      "何处羽人长洗药，残花无数逐流泉。"
    ]
  },
  {
    "volume": 820,
    "sequence": 58,
    "title": "戏题松树",
    "author": "皎然",
    "content": [
      "为爱松声听不足，每逢松树遂忘还。",
      "翛然此外更何事，笑向闲云似我闲。"
    ]
  },
  {
    "volume": 820,
    "sequence": 59,
    "title": "戏题二首",
    "author": "皎然",
    "content": [
      "看饮逢歌日屡曛，我身何似系浮云。",
      "时人不解野僧意，归去溪头作鸟群。",
      "喧喧共在是非间，终日谁知我自闲。",
      "偶客狂歌何所为，欲于人事强相关。"
    ]
  },
  {
    "volume": 820,
    "sequence": 60,
    "title": "杂寓兴",
    "author": "皎然",
    "content": [
      "嗟嗟号呶子，世称谪仙俦。",
      "媚俗被鲛绡，欺天荐昫修。",
      "奔景谓可致，驰龄言易流。",
      "燕昭昧往事，嬴政亡前筹。",
      "三山果不见，九仙忽悠悠。",
      "君看牛山乐，君见麋浦游。",
      "昨日千金子，联绵成古丘。",
      "吾将揽明月，照尔生死流。",
      "至乐享爰居，惭贻达者尤。",
      "冥冥光尘内，机丧成海沤。"
    ]
  },
  {
    "volume": 820,
    "sequence": 61,
    "title": "杂兴六首",
    "author": "皎然",
    "content": [
      "吾观谈天客，工言丧其精。",
      "万物资广庇，此中何有情。",
      "若为昧颜跖，修短怨太清。",
      "高论让邹子，放词征屈生。",
      "请从象外推，至论尤明明。",
      "短龄役长世，扰扰悟不早。",
      "嫔女身后空，欢娱梦中好。",
      "从教西陵树，千载伤怀抱。",
      "鹤驾何冥冥，鳌洲去浩浩。",
      "柔颜感三花，凋发悲蔓草。",
      "月中伐桂人是谁，翻使年年不衰老。",
      "谁高齐公子，泣听雍门琴。",
      "死且何足伤，殊非达人心。",
      "独高庭中鹤，意远贵氛埃。",
      "有时青冥游，顾我还下来。",
      "白云琅玕色，一片生虚无。",
      "此物若无心，若何卷还舒。",
      "疏散遂吾性，栖山更无机。",
      "寥寥高松下，独有闲云归。",
      "精意不可道，冥然还掩扉。"
    ]
  },
  {
    "volume": 820,
    "sequence": 62,
    "title": "偶然五首",
    "author": "皎然",
    "content": [
      "乐禅心似荡，吾道不相妨。",
      "独悟歌还笑，谁言老更狂。",
      "偶然寂无喧，吾了心性源。",
      "可嫌虫食木，不笑鸟能言。",
      "隐心不隐迹，却欲住人寰。",
      "欠树移春树，无山看画山。",
      "居喧我未错，真意在其间。",
      "虏语嫌不学，胡音从不翻。",
      "说禅颠倒是，乐杀金王孙。",
      "真隐须无矫，忘名要似愚。",
      "只将两条事，空却汉潜夫。"
    ]
  },
  {
    "volume": 820,
    "sequence": 63,
    "title": "问天",
    "author": "皎然",
    "content": [
      "天公何时有，谈者皆不经。",
      "谁道贤人死，今为傅说星。"
    ]
  },
  {
    "volume": 820,
    "sequence": 64,
    "title": "寓言",
    "author": "皎然",
    "content": [
      "吾道本无我，未曾嫌世人。",
      "如今到城市，弥觉此心真。"
    ]
  },
  {
    "volume": 820,
    "sequence": 65,
    "title": "前溪作",
    "author": "皎然",
    "content": [
      "春歌已寂寂，古水自涓涓。",
      "徒误时人辈，伤心作逝川。"
    ]
  },
  {
    "volume": 820,
    "sequence": 66,
    "title": "戏作",
    "author": "皎然",
    "content": [
      "乞我百万金，封我异姓王。",
      "不如独悟时，大笑放清狂。"
    ]
  },
  {
    "volume": 820,
    "sequence": 67,
    "title": "浮云三章",
    "author": "皎然",
    "content": [
      "浮云浮云，集于扶桑。",
      "扶桑茫茫，日暮之光。",
      "非日之暮，浮云之污。",
      "嗟我怀人，犹心如蠹。",
      "浮云浮云，集于咸池。",
      "咸池微微，日昃之时。",
      "非日之昃，浮云之惑。",
      "嗟我怀人，忧心如织。",
      "浮云浮云，集于高舂。",
      "高舂濛濛，日夕之容。",
      "非日之夕，浮云之积。",
      "嗟我怀人，忧心如惄。"
    ]
  },
  {
    "volume": 820,
    "sequence": 68,
    "title": "寓言",
    "author": "皎然",
    "content": [
      "人生百年我过半，天生才定不可换。",
      "东海钓鳌鳌不食，南山坐石石欲烂。"
    ]
  },
  {
    "volume": 820,
    "sequence": 69,
    "title": "若邪春兴",
    "author": "皎然",
    "content": [
      "夫春生若邪水，雨后漫流通。",
      "芳草行无尽，清源去不穷。",
      "野烟迷极浦，斜日起微风。",
      "数处乘流望，依稀似剡中。"
    ]
  },
  {
    "volume": 820,
    "sequence": 70,
    "title": "晨登乐游原，望终南积雪",
    "author": "皎然",
    "content": [
      "凌晨拥弊裘，径上古原头。",
      "雪霁山疑近，天高思若浮。",
      "琼峰埋积翠，玉嶂掩飞流。",
      "曜彩含朝日，摇光夺寸眸。",
      "寒空标瑞色，爽气袭皇州。",
      "清眺何人得，终当独再游。"
    ]
  },
  {
    "volume": 820,
    "sequence": 71,
    "title": "送商季皋",
    "author": "皎然",
    "content": [
      "比来知尔有诗名，莫恨东归学未成。",
      "新丰有酒为我饮，消取故园伤别情。"
    ]
  }
]