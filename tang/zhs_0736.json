[
  {
    "volume": 736,
    "sequence": 1,
    "title": "从蜀后主幸秦川上梓潼山",
    "author": "王仁裕",
    "content": [
      "彩仗拂寒烟，鸣驺在半天。",
      "黄云生马足，白日下松巅。",
      "盛德安疲俗，仁风扇极边。",
      "前程问成纪，此去尚三千。"
    ]
  },
  {
    "volume": 736,
    "sequence": 2,
    "title": "和蜀后主题剑门",
    "author": "王仁裕",
    "content": [
      "孟阳曾有语，刊在白云棱。",
      "李杜常挨托，孙刘亦恃凭。",
      "庸才安可守，上德始堪矜。",
      "暗指长天路，浓峦蔽几层。"
    ]
  },
  {
    "volume": 736,
    "sequence": 3,
    "title": "荆南席上咏胡琴妓二首",
    "author": "王仁裕",
    "content": [
      "红妆齐抱紫檀槽，一抹朱弦四十条。",
      "湘水凌波惭鼓瑟，秦楼明月罢吹箫。",
      "寒敲白玉声偏婉，暖逼黄莺语自娇。",
      "丹禁旧臣来侧耳，骨清神爽似闻韶。",
      "玉纤挑落折冰声，散入秋空韵转清。",
      "二五指中句塞雁，十三弦上啭春莺。",
      "谱从陶室偷将妙，曲向秦楼写得成。",
      "无限细腰宫里女，就中偏惬楚王情。"
    ]
  },
  {
    "volume": 736,
    "sequence": 4,
    "title": "题麦积山天堂",
    "author": "王仁裕",
    "content": [
      "蹑尽悬空万仞梯，等闲身共白云齐。",
      "檐前下视群山小，堂上平分落日低。",
      "绝顶路危人少到，古岩松健鹤频栖。",
      "天边为要留名姓，拂石殷勤身自题。"
    ]
  },
  {
    "volume": 736,
    "sequence": 5,
    "title": "题斗山观",
    "author": "王仁裕",
    "content": [
      "霞衣欲举醉陶陶，不觉全家住绛霄。",
      "拔宅只知鸡犬在，上天谁信路岐遥。",
      "三清辽廓抛尘梦，八景云烟事早朝。",
      "为有故林苍柏健，露华凉叶锁金飙。"
    ]
  },
  {
    "volume": 736,
    "sequence": 6,
    "title": "题孤云绝顶淮阴祠",
    "author": "王仁裕",
    "content": [
      "一握寒天古木深，路人犹说汉淮阴。",
      "孤云不掩兴亡策，两角曾悬去住心。",
      "不是冕旒轻布素，岂劳丞相远追寻。",
      "当时若放还西楚，尺寸中华未可侵。"
    ]
  },
  {
    "volume": 736,
    "sequence": 7,
    "title": "和韩昭从驾过白卫岭",
    "author": "王仁裕",
    "content": [
      "龙旆飘飖指极边，到时犹更二三千。",
      "登高晓蹋巉岩石，冒冷朝冲断续烟。",
      "自学汉皇开土宇，不同周穆好神仙。",
      "秦民莫遣无恩及，大散关东别有天。"
    ]
  },
  {
    "volume": 736,
    "sequence": 8,
    "title": "贺王溥入相",
    "author": "王仁裕",
    "content": [
      "一战文场拔赵旗，便调金鼎佐无为。",
      "白麻骤降恩何极，黄发初闻喜可知。",
      "跋敕案前人到少，筑沙堤上马归迟。",
      "立班始得遥相见，亲洽争如未贵时。"
    ]
  },
  {
    "volume": 736,
    "sequence": 9,
    "title": "与诸门生春日会饮繁台赋",
    "author": "王仁裕",
    "content": [
      "柳阴如雾絮成堆，又引门生饮古台。",
      "淑景即随风雨去，芳樽宜命管弦开。",
      "谩夸列鼎鸣钟贵，宁免朝乌夜兔催。",
      "烂醉也须诗一首，不能空放马头回。"
    ]
  },
  {
    "volume": 736,
    "sequence": 10,
    "title": "示诸门生",
    "author": "王仁裕",
    "content": [
      "二百一十四门生，春风初长羽毛成。",
      "掷金换得天边桂，凿壁偷将榜上名。",
      "何幸不才逢圣世，偶将疏网罩群英。",
      "衰翁渐老儿孙小，异日知谁略有情。"
    ]
  },
  {
    "volume": 736,
    "sequence": 11,
    "title": "过平戎谷吊胡翙",
    "author": "王仁裕",
    "content": [
      "立马荒郊满目愁，伊人何罪死林丘。",
      "风号古木悲长在，雨湿寒莎泪暗流。",
      "莫道文章为众嫉，只应轻薄是身雠。",
      "不缘魂寄孤山下，此地堪名鹦鹉洲。"
    ]
  },
  {
    "volume": 736,
    "sequence": 12,
    "title": "奉诏赋剑州途中鸷兽",
    "author": "王仁裕",
    "content": [
      "剑牙钉舌血毛腥，窥算劳心岂暂停。",
      "不与大朝除患难，惟馀当路食生灵。",
      "从将户口资嚵口，未委三丁税几丁。",
      "今日帝王亲出狩，白云岩下好藏形。"
    ]
  },
  {
    "volume": 736,
    "sequence": 13,
    "title": "放猿",
    "author": "王仁裕",
    "content": [
      "放尔丁宁复故林，旧来行处好追寻。",
      "月明巫峡堪怜静，路隔巴山莫厌深。",
      "栖宿免劳青嶂梦，跻攀应惬白云心。",
      "三秋果熟松梢健，任抱高枝彻晓吟。"
    ]
  },
  {
    "volume": 736,
    "sequence": 14,
    "title": "遇放猿再作",
    "author": "王仁裕",
    "content": [
      "嶓冢祠前汉水滨，饮猿连臂下嶙峋。",
      "渐来子细窥行客，认得依稀是野宾。",
      "月宿纵劳羁绁梦，松餐非复稻粱身。",
      "数声肠断和云叫，识是前时旧主人。"
    ]
  },
  {
    "volume": 736,
    "sequence": 15,
    "title": "句",
    "author": "王仁裕",
    "content": [
      "铁锁寨门扃白日，大张旗帜插青天。",
      "（《大散关》）"
    ]
  }
]