[
  {
    "volume": 155,
    "sequence": 1,
    "title": "古意",
    "author": "崔曙",
    "content": [
      "绿笋总成竹，红花亦成子。",
      "能当此时好，独自幽闺里。",
      "夜夜苦更长，愁来不如死。"
    ]
  },
  {
    "volume": 155,
    "sequence": 2,
    "title": "宿大通和尚塔，敬赠如上人，兼呈常、孙二山人",
    "author": "崔曙",
    "content": [
      "支公已寂灭，影塔山上古。",
      "更有真僧来，道场救诸苦。",
      "一承微妙法，寓宿清净土。",
      "身心能自观，色相了无取。",
      "森森松映月，漠漠云近户。",
      "岭外飞电明，夜来前山雨。",
      "然灯见栖鸽，作礼闻信鼓。",
      "晓霁南轩开，秋华净天宇。",
      "愿言出世尘，谢尔申及甫。"
    ]
  },
  {
    "volume": 155,
    "sequence": 3,
    "title": "送薛据之宋州",
    "author": "崔曙",
    "content": [
      "无媒嗟失路，有道亦乘流。",
      "客处不堪别，异乡应共愁。",
      "我生早孤贱，沦落居此州。",
      "风土至今忆，山河皆昔游。",
      "一从文章事，两京春复秋。",
      "君去问相识，几人今白头。"
    ]
  },
  {
    "volume": 155,
    "sequence": 4,
    "title": "山下晚晴",
    "author": "崔曙",
    "content": [
      "寥寥远天净，溪路何空濛。",
      "斜光照疏雨，秋气生白虹。",
      "云尽山色暝，萧条西北风。",
      "故林归宿处，一叶下梧桐。"
    ]
  },
  {
    "volume": 155,
    "sequence": 5,
    "title": "颍阳东溪怀古",
    "author": "崔曙",
    "content": [
      "灵溪氛雾歇，皎镜清心颜。",
      "空色不映水，秋声多在山。",
      "世人久疏旷，万物皆自闲。",
      "白鹭寒更浴，孤云晴未还。",
      "昔时让王者，此地闭玄关。",
      "无以蹑高步，凄凉岑壑间。"
    ]
  },
  {
    "volume": 155,
    "sequence": 6,
    "title": "早发交崖山还太室作",
    "author": "崔曙",
    "content": [
      "东林气微白，寒鸟急高翔。",
      "吾亦自兹去，北山归草堂。",
      "仲冬正三五，日月遥相望。",
      "萧萧过颍上，曨曨辨少阳。",
      "川冰生积雪，野火出枯桑。",
      "独往路难尽，穷阴人易伤。",
      "伤此无衣客，如何蒙雪霜。"
    ]
  },
  {
    "volume": 155,
    "sequence": 7,
    "title": "奉试明堂火珠",
    "author": "崔曙",
    "content": [
      "正位开重屋，凌空出火珠。",
      "夜来双月满，曙后一星孤。",
      "天净光难灭，云生望欲无。",
      "遥知太平代，国宝在名都。"
    ]
  },
  {
    "volume": 155,
    "sequence": 8,
    "title": "途中晓发",
    "author": "崔曙",
    "content": [
      "晓霁长风里，劳歌赴远期。",
      "云轻归海疾，月满下山迟。",
      "旅望因高尽，乡心遇物悲。",
      "故林遥不见，况在落花时。"
    ]
  },
  {
    "volume": 155,
    "sequence": 9,
    "title": "缑山庙",
    "author": "崔曙",
    "content": [
      "遗庙宿阴阴，孤峰映绿林。",
      "步随仙路远，意入道门深。",
      "涧水流年月，山云变古今。",
      "只闻风竹里，犹有凤笙音。"
    ]
  },
  {
    "volume": 155,
    "sequence": 10,
    "title": "同诸公谒启母祠",
    "author": "崔曙",
    "content": [
      "閟宫凌紫微，芳草闭闲扉。",
      "帝子复何在，王孙游不归。",
      "春风鸣玉佩，暮雨拂灵衣。",
      "岂但湘江口，能令怀二妃。"
    ]
  },
  {
    "volume": 155,
    "sequence": 11,
    "title": "九日登望仙台，呈刘明府容",
    "author": "崔曙",
    "content": [
      "汉文皇帝有高台，此日登临曙色开。",
      "三晋云山皆北向，二陵风雨自东来。",
      "关门令尹谁能识，河上仙翁去不回。",
      "且欲近寻彭泽宰，陶然共醉菊花杯。"
    ]
  },
  {
    "volume": 155,
    "sequence": 12,
    "title": "奉酬中书相公至日圆丘摄事合于中书后阁宿斋移止…之作",
    "author": "崔曙",
    "content": [
      "典籍开书府，恩荣避鼎司。",
      "郊丘资有事，斋戒守无为。",
      "宿雾蒙琼树，馀香覆玉墀。",
      "进经逢乙夜，展礼值明时。",
      "勋共山河列，名同竹帛垂。",
      "年年佐尧舜，相与致雍熙。"
    ]
  },
  {
    "volume": 155,
    "sequence": 13,
    "title": "登水门楼，见亡友张贞期题望黄河诗，因以感兴",
    "author": "崔曙",
    "content": [
      "吾友东南美，昔闻登此楼。",
      "人随川上逝，书向壁中留。",
      "严子好真隐，谢公耽远游。",
      "清风初作颂，暇日复销忧。",
      "时与文字古，迹将山水幽。",
      "已孤苍生望，空见黄河流。",
      "流落年将晚，悲凉物已秋。",
      "天高不可问，掩泣赴行舟。"
    ]
  },
  {
    "volume": 155,
    "sequence": 14,
    "title": "对雨送郑陵",
    "author": "崔曙",
    "content": [
      "别愁复经雨，别泪还如霰。",
      "寄心海上云，千里常相见。"
    ]
  },
  {
    "volume": 155,
    "sequence": 15,
    "title": "嵩山寻冯炼师不遇",
    "author": "崔曙",
    "content": [
      "青溪访道凌烟曙，王子仙成已飞去。",
      "更值空山雷雨时，云林薄暮归何处。"
    ]
  }
]