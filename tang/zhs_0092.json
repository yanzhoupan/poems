[
  {
    "volume": 92,
    "sequence": 1,
    "title": "招谕有怀赠同行人（一作李义府诗）",
    "author": "李乂",
    "content": [
      "远游冒艰阻，深入劳存谕。",
      "春去辞国门，秋还在边戍。",
      "轩车行未返，节序催难驻。",
      "陌上悲转蓬，园中想芳树。",
      "蜀山自纷纠，岷水恒奔注。",
      "临泛多苦怀，登攀寡欢趣。",
      "永夕飞淫雨，崇朝蒸毒雾。",
      "不求绥岭桃，宁美邛乡蒟。",
      "白浪行欲静，骢马何尝驱。",
      "愿接轺旆尘，联翩东北鹜。"
    ]
  },
  {
    "volume": 92,
    "sequence": 2,
    "title": "春日侍宴芙蓉园应制",
    "author": "李乂",
    "content": [
      "水殿临丹籞，山楼绕翠微。",
      "昔游人托乘，今幸帝垂衣。",
      "涧筿缘峰合，岩花逗浦飞。",
      "朝来江曲地，无处不光辉。"
    ]
  },
  {
    "volume": 92,
    "sequence": 3,
    "title": "奉和登骊山高顶寓目应制",
    "author": "李乂",
    "content": [
      "崖巘万寻悬，居高敞御筵。",
      "行戈疑驻日，步辇若登天。",
      "城阙雾中近，关河云外连。",
      "谬陪登岱驾，欣奉济汾篇。"
    ]
  },
  {
    "volume": 92,
    "sequence": 4,
    "title": "奉和七夕两仪殿会宴应制",
    "author": "李乂",
    "content": [
      "桂宫明月夜，兰殿起秋风。",
      "云汉弥年阻，星筵此夕同。",
      "倏来疑有处，旋去已成空。",
      "睿作钧天响，魂飞在梦中。"
    ]
  },
  {
    "volume": 92,
    "sequence": 5,
    "title": "奉和春日游苑喜雨应诏",
    "author": "李乂",
    "content": [
      "仙跸九成台，香筵万寿杯。",
      "一旬初降雨，二月早闻雷。",
      "叶向朝霁密，花含宿润开。",
      "幸承天泽豫，无使日光催。"
    ]
  },
  {
    "volume": 92,
    "sequence": 6,
    "title": "奉和人日清晖阁宴群臣遇雪应制",
    "author": "李乂",
    "content": [
      "上日登楼赏，中天御辇飞。",
      "后庭联舞唱，前席仰恩辉。",
      "睿作风云起，农祥雨雪霏。",
      "幸陪人胜节，长愿奉垂衣。"
    ]
  },
  {
    "volume": 92,
    "sequence": 7,
    "title": "陪幸临渭亭遇雪应制",
    "author": "李乂",
    "content": [
      "青阳御紫微，白雪下彤闱。",
      "浃壤流天霈，绵区洒帝辉。",
      "水如银度烛，云似玉披衣。",
      "为得因风起，还来就日飞。"
    ]
  },
  {
    "volume": 92,
    "sequence": 8,
    "title": "奉和九日侍宴应制得浓字",
    "author": "李乂",
    "content": [
      "望幸纡千乘，登高自九重。",
      "台疑临戏马，殿似接疏龙。",
      "捧箧萸香遍，称觞菊气浓。",
      "更看仙鹤舞，来此庆时雍。"
    ]
  },
  {
    "volume": 92,
    "sequence": 9,
    "title": "送沙门弘景道俊玄奘还荆州应制",
    "author": "李乂",
    "content": [
      "初日承归旨，秋风起赠言。",
      "汉珠留道味，江璧返真源。",
      "地出南关远，天回北斗尊。",
      "宁知一柱观，却启四禅门。"
    ]
  },
  {
    "volume": 92,
    "sequence": 10,
    "title": "奉和九月九日登慈恩寺浮图应制",
    "author": "李乂",
    "content": [
      "涌塔临玄地，高层瞰紫微。",
      "鸣銮陪帝出，攀橑翊天飞。",
      "庆洽重阳寿，文含列象辉。",
      "小臣叨载笔，欣此倾巍巍。"
    ]
  },
  {
    "volume": 92,
    "sequence": 11,
    "title": "闰九月九日幸总持寺登浮图应制",
    "author": "李乂",
    "content": [
      "清跸幸禅楼，前驱历御沟。",
      "还疑九日豫，更想六年游。",
      "圣藻辉缨络，仙花缀冕旒。",
      "所欣延亿载，寄祗庆重秋。"
    ]
  },
  {
    "volume": 92,
    "sequence": 12,
    "title": "侍宴长宁公主东庄应制",
    "author": "李乂",
    "content": [
      "紫禁乘宵动，青门访水嬉。",
      "贵游鳣序集，仙女凤楼期。",
      "合宴簪绅满，承恩雨露滋。",
      "北辰还捧日，东馆幸逢时。"
    ]
  },
  {
    "volume": 92,
    "sequence": 13,
    "title": "幸白鹿观应制",
    "author": "李乂",
    "content": [
      "制跸乘骊阜，回舆指凤京。",
      "南山四皓谒，西岳两童迎。",
      "云幄临悬圃，霞杯荐赤城。",
      "神明近兹地，何必往蓬瀛。"
    ]
  },
  {
    "volume": 92,
    "sequence": 14,
    "title": "次苏州",
    "author": "李乂",
    "content": [
      "洛渚问吴潮，吴门想洛桥。",
      "夕烟杨柳岸，春水木兰桡。",
      "城邑南楼近，星辰北斗遥。",
      "无因生羽翼，轻举托还飙。"
    ]
  },
  {
    "volume": 92,
    "sequence": 15,
    "title": "寄胡皓时在南中",
    "author": "李乂",
    "content": [
      "徭役苦流滞，风波限溯洄。",
      "江流通地骨，山道绕天台。",
      "有鸟图南去，无人见北来。",
      "闭门沧海曲，云雾待君开。"
    ]
  },
  {
    "volume": 92,
    "sequence": 16,
    "title": "饯许州宋司马赴任",
    "author": "李乂",
    "content": [
      "展骥旌时杰，谈鸡美代贤。",
      "暂离仙掖务，追送近郊筵。",
      "地惨金商节，人康璧假田。",
      "从来昆友事，咸以佩刀传。"
    ]
  },
  {
    "volume": 92,
    "sequence": 17,
    "title": "饯唐州高使君赴任",
    "author": "李乂",
    "content": [
      "淮源之水清，可以濯君缨。",
      "彼美称才杰，亲人伫政声。",
      "岁寒畴曩意，春晚别离情。",
      "终叹临岐远，行看拥传荣。"
    ]
  },
  {
    "volume": 92,
    "sequence": 18,
    "title": "哭仆射鄂公杨再思",
    "author": "李乂",
    "content": [
      "端揆凝邦绩，台阶阐国猷。",
      "方崇大厦栋，忽逝巨川舟。",
      "白日铭安在，清风颂独留。",
      "死生恩命毕，零落掩山丘。"
    ]
  },
  {
    "volume": 92,
    "sequence": 19,
    "title": "故赵王属赠黄门侍郎上官公挽词",
    "author": "李乂",
    "content": [
      "暮归泉壤隔，朝发城池恋。",
      "汉畤结愁阴，秦陵下悲霰。",
      "駸駸百驷驰，悯悯群龙饯。",
      "石马徒自施，玉人终不见。"
    ]
  },
  {
    "volume": 92,
    "sequence": 20,
    "title": "淮阳公主挽歌",
    "author": "李乂",
    "content": [
      "玉颜生汉渚，汤沐荣天女。",
      "金缕化邙尘，哀荣感路人。",
      "凤凰曾作伴，蝼蚁忽为亲。",
      "畴日成蹊处，秾华不复春。"
    ]
  },
  {
    "volume": 92,
    "sequence": 21,
    "title": "故西台侍郎上官公挽歌",
    "author": "李乂",
    "content": [
      "宇内文儒重，朝端礼命优。",
      "立言多启沃，论道盛谋猷。",
      "顾日琴安在，术星剑不留。",
      "徒怀东武襚，更掩北原丘。"
    ]
  },
  {
    "volume": 92,
    "sequence": 22,
    "title": "高安公主挽歌二首",
    "author": "李乂",
    "content": [
      "汤沐三千赋，楼台十二重。",
      "银炉称贵幸，玉辇盛过逢。",
      "嫔则留中馈，娥辉没下舂。",
      "平阳百岁后，歌舞为谁容。",
      "宾卫俨相依，横门启曙扉。",
      "灵阴蟾兔缺，仙影凤凰飞。",
      "一水秋难渡，三泉夜不归。",
      "况临青女节，瑶草更前哀。"
    ]
  },
  {
    "volume": 92,
    "sequence": 23,
    "title": "奉和初春幸太平公主南庄应制",
    "author": "李乂",
    "content": [
      "平阳馆外有仙家，沁水园中好物华。",
      "地出东郊回日御，城临南斗度云车。",
      "风泉韵绕幽林竹，雨霰光摇杂树花。",
      "已庆时来千亿寿，还言日暮九重赊。"
    ]
  },
  {
    "volume": 92,
    "sequence": 24,
    "title": "兴庆池侍宴应制",
    "author": "李乂",
    "content": [
      "神池泛滥水盈科，仙跸纡徐步辇过。",
      "纵棹洄沿萍溜合，开轩眺赏麦风和。",
      "潭鱼在藻供游咏，谷鸟含樱入赋歌。",
      "寄语乘槎溟海客，回头来此问天河。"
    ]
  },
  {
    "volume": 92,
    "sequence": 25,
    "title": "侍宴安乐公主山庄应制",
    "author": "李乂",
    "content": [
      "金舆玉辇背三条，水阁山楼望九霄。",
      "野外初迷七圣道，河边忽睹二灵桥。",
      "悬冰滴滴依虬箭，清吹冷冷杂凤箫。",
      "回晚平阳歌舞合，前溪更转木兰桡。"
    ]
  },
  {
    "volume": 92,
    "sequence": 26,
    "title": "奉和春日幸望春宫应制",
    "author": "李乂",
    "content": [
      "东城结宇敞千寻，北阙回舆具四临。",
      "丽日祥烟承罕毕，轻荑弱草籍衣簪。",
      "秦商重沓云岩近，河渭萦纡雾壑深。",
      "谬接鹓鸿陪赏乐，还欣鱼鸟遂飞沉。"
    ]
  },
  {
    "volume": 92,
    "sequence": 27,
    "title": "人日重宴大明宫恩赐彩缕人胜应制",
    "author": "李乂",
    "content": [
      "诘旦行春上苑中，凭高却下大明宫。",
      "千年执象寰瀛泰，七日为人庆赏隆。",
      "铁凤曾鶱摇瑞雪，铜乌细转入祥风。",
      "此时朝野欢无算，此岁云天乐未穷。"
    ]
  },
  {
    "volume": 92,
    "sequence": 28,
    "title": "享龙池乐第八章",
    "author": "李乂",
    "content": [
      "星分邑里四人居，水洊源流万顷馀。",
      "魏国君王称象处，晋家蕃邸化龙初。",
      "青蒲暂似游梁马，绿藻还疑宴镐鱼。",
      "自有神灵滋液地，年年云物史官书。"
    ]
  },
  {
    "volume": 92,
    "sequence": 29,
    "title": "奉和幸礼部尚书窦希玠宅应制（一作陪幸五王宅）",
    "author": "李乂",
    "content": [
      "家住千门侧，亭临二水傍。",
      "贵游开北地，宸眷幸西乡。",
      "曳履迎中谷，鸣丝出后堂。",
      "浦疑观万象，峰似驻三光。",
      "草向琼筵乐，花承绣扆香。",
      "圣情思旧重，留饮赋雕章。"
    ]
  },
  {
    "volume": 92,
    "sequence": 30,
    "title": "奉和晦日幸昆明池应制",
    "author": "李乂",
    "content": [
      "玉辂寻春赏，金堤重晦游。",
      "川通黑水浸，地派紫泉流。",
      "晃朗扶桑出，绵联杞树周。",
      "乌疑填海处，人似隔河秋。",
      "劫尽灰犹识，年移石故留。",
      "汀洲归棹晚，箫鼓杂汾讴。"
    ]
  },
  {
    "volume": 92,
    "sequence": 31,
    "title": "奉和幸长安故城未央宫应制",
    "author": "李乂",
    "content": [
      "凤辇乘春陌，龙山访故台。",
      "北宫才尽处，南斗独昭回。",
      "肆览飞宸札，称觞引御杯。",
      "已观蓬海变，谁厌柏梁灾。",
      "代挹孙通礼，朝称贾谊才。",
      "忝侪文雅地，先后各时来。"
    ]
  },
  {
    "volume": 92,
    "sequence": 32,
    "title": "陪幸韦嗣立山庄应制（一作宋之问诗）",
    "author": "李乂",
    "content": [
      "抠掖调梅暇，林园种槿初。",
      "入朝荣剑履，退食偶琴书。",
      "地隐东岩室，天回北斗车。",
      "旌门临窈窕，辇道属扶疏。",
      "云罕明丹谷，霜笳彻紫虚。",
      "水疑投石处，溪似钓璜馀。",
      "帝泽颁卮酒，人欢颂里闾。",
      "一承黄竹咏，长奉白茆居。"
    ]
  },
  {
    "volume": 92,
    "sequence": 33,
    "title": "奉和幸望春宫送朔方军大总管张仁亶",
    "author": "李乂",
    "content": [
      "边郊草具腓，河塞有兵机。",
      "上宰调梅寄，元戎细柳威。",
      "武貔东道出，鹰隼北庭飞。",
      "玉匣谋中野，金舆下太微。",
      "投醪衔饯酌，缉衮事征衣。",
      "勿谓公孙老，行闻奏凯归。"
    ]
  },
  {
    "volume": 92,
    "sequence": 34,
    "title": "奉和幸三会寺应制",
    "author": "李乂",
    "content": [
      "睿德总无边，神皋择胜缘。",
      "二仪齐法驾，三会礼香筵。",
      "汉阙中黄近，秦山太白连。",
      "台疑观鸟日，池似刻鲸年。",
      "满月临真境，秋风入御弦。",
      "小臣叨下列，持管谬窥天。"
    ]
  },
  {
    "volume": 92,
    "sequence": 35,
    "title": "奉和幸大荐福寺（寺即中宗旧宅）",
    "author": "李乂",
    "content": [
      "象设隆新宇，龙潜想旧居。",
      "碧楼披玉额，丹仗导金舆。",
      "代日兴光近，周星掩曜初。",
      "空歌清沛筑，梵乐奏胡书。",
      "帝造环三界，天文贲六虚。",
      "康哉孝理日，崇德在真如。"
    ]
  },
  {
    "volume": 92,
    "sequence": 36,
    "title": "夏日都门送司马员外逸客孙员外佺北征",
    "author": "李乂",
    "content": [
      "日逐滋南寇，天威抚北垂。",
      "析珪行仗节，持印且分麾。",
      "羽檄双凫去，兵车驷马驰。",
      "虎旗悬气色，龙剑抱雄雌。",
      "候月期戡翦，经时念别离。",
      "坐闻关陇外，无复引弓儿。"
    ]
  },
  {
    "volume": 92,
    "sequence": 37,
    "title": "元日恩赐柏叶应制（景龙四年）",
    "author": "李乂",
    "content": [
      "劲节凌冬劲，芳心待岁芳。",
      "能令人益寿，非止麝含香。"
    ]
  },
  {
    "volume": 92,
    "sequence": 38,
    "title": "侍宴桃花园咏桃花应制",
    "author": "李乂",
    "content": [
      "绮萼成蹊遍籞芳，红英扑地满筵香。",
      "莫将秋宴传王母，来比春华奉圣皇。"
    ]
  },
  {
    "volume": 92,
    "sequence": 39,
    "title": "奉和三日祓禊渭滨",
    "author": "李乂",
    "content": [
      "上林花鸟暮春时，上巳陪游乐在兹。",
      "此日欣逢临渭赏，昔年空道济汾词。"
    ]
  },
  {
    "volume": 92,
    "sequence": 40,
    "title": "奉和幸韦嗣立山庄侍宴应制",
    "author": "李乂",
    "content": [
      "曲榭回廊绕涧幽，飞泉喷下溢池流。",
      "祗应感发明王梦，遂得邀迎圣帝游。"
    ]
  },
  {
    "volume": 92,
    "sequence": 41,
    "title": "侍宴安乐公主新宅应制",
    "author": "李乂",
    "content": [
      "牵牛南渡象昭回，学凤楼成帝女来。",
      "平旦鹓鸾歌舞席，方宵鹦鹉献酬杯。"
    ]
  },
  {
    "volume": 92,
    "sequence": 42,
    "title": "饯唐永昌",
    "author": "李乂",
    "content": [
      "田郎才貌出咸京，潘子文华向洛城。",
      "愿以深心留善政，当令强项谢高名。"
    ]
  }
]