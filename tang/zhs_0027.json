[
  {
    "volume": 27,
    "sequence": 1,
    "title": "杂曲歌辞·辽东行",
    "author": "王建",
    "content": [
      "辽东万里辽水曲，古戍无城复无屋。",
      "黄云盖地雪作山，不惜黄金买衣服。",
      "战回各自收弓箭，正西回面家乡远。",
      "年年郡县送征人，将与辽东作丘坂。",
      "宁为草木乡中生，有身不向辽东行。"
    ]
  },
  {
    "volume": 27,
    "sequence": 2,
    "title": "杂曲歌辞·渡辽水",
    "author": "王建",
    "content": [
      "渡辽水，此去咸阳五千里。",
      "来时父母知隔生，重着衣裳如送死。",
      "亦有白骨归咸阳，营家各与题本乡。",
      "身在应无回渡日，驻马相看辽水傍。"
    ]
  },
  {
    "volume": 27,
    "sequence": 3,
    "title": "杂曲歌辞·昔昔盐·垂柳覆金堤",
    "author": "赵嘏",
    "content": [
      "新年垂柳色，袅袅对空闺。",
      "不畏芳菲好，自缘离别啼。",
      "因风飘玉户，向日映金堤。",
      "驿使何时度，还将赠陇西。"
    ]
  },
  {
    "volume": 27,
    "sequence": 4,
    "title": "杂曲歌辞·昔昔盐·蘼芜叶复齐",
    "author": "赵嘏",
    "content": [
      "提筐红叶下，度日采蘼芜。",
      "掬翠香盈袖，看花忆故夫。",
      "叶齐谁复见，风暖恨偏孤。",
      "一被春光累，容颜与昔殊。"
    ]
  },
  {
    "volume": 27,
    "sequence": 5,
    "title": "杂曲歌辞·昔昔盐·水溢芙蓉沼",
    "author": "赵嘏",
    "content": [
      "渌沼春光后，青青草色浓。",
      "绮罗惊翡翠，暗粉妒芙蓉。",
      "云遍窗前见，荷翻镜里逢。",
      "将心托流水，终日渺无从。"
    ]
  },
  {
    "volume": 27,
    "sequence": 6,
    "title": "杂曲歌辞·昔昔盐·花飞桃李蹊",
    "author": "赵嘏",
    "content": [
      "远期难可托，桃李自依依。",
      "花径无容迹，戎裘未下机。",
      "随风开又落，度日扫还飞。",
      "欲折枝枝赠，那知归不归。"
    ]
  },
  {
    "volume": 27,
    "sequence": 7,
    "title": "杂曲歌辞·昔昔盐·采桑秦氏女",
    "author": "赵嘏",
    "content": [
      "南陌采桑出，谁知妾姓秦。",
      "独怜倾国貌，不负早莺春。",
      "珠履荡花湿，龙钩折桂新。",
      "使君那驻马，自有侍中人。"
    ]
  },
  {
    "volume": 27,
    "sequence": 8,
    "title": "杂曲歌辞·昔昔盐·织锦窦家妻",
    "author": "赵嘏",
    "content": [
      "当年谁不羡，分作窦家妻。",
      "锦字行行苦，罗帷日日啼。",
      "岂知登陇远，只恨下机迷。",
      "直候阳关使，殷勤寄海西。"
    ]
  },
  {
    "volume": 27,
    "sequence": 9,
    "title": "杂曲歌辞·昔昔盐·关山别荡子",
    "author": "赵嘏",
    "content": [
      "那堪闻荡子，迢递涉关山。",
      "肠为马嘶断，衣从泪滴斑。",
      "愁看塞上路，讵惜镜中颜。",
      "傥见征西雁，应传一字还。"
    ]
  },
  {
    "volume": 27,
    "sequence": 10,
    "title": "杂曲歌辞·昔昔盐·风月守空闺",
    "author": "赵嘏",
    "content": [
      "良人犹远戍，耿耿夜闺空。",
      "绣户流宵月，罗帷坐晓风。",
      "魂飞沙帐北，肠断玉关中。",
      "尚自无消息，锦衾那得同。"
    ]
  },
  {
    "volume": 27,
    "sequence": 11,
    "title": "杂曲歌辞·昔昔盐·恒敛千金笑",
    "author": "赵嘏",
    "content": [
      "玉颜恒自敛，羞出镜台前。",
      "早惑阳城客，今悲华锦筵。",
      "从军人更远，投喜鹊空传。",
      "夫婿交河北，迢迢路几千。"
    ]
  },
  {
    "volume": 27,
    "sequence": 12,
    "title": "杂曲歌辞·昔昔盐·长垂双玉啼",
    "author": "赵嘏",
    "content": [
      "双双红泪堕，度日暗中啼。",
      "雁出居延北，人犹辽海西。",
      "向灯垂玉枕，对月洒金闺。",
      "不惜罗衣湿，惟愁归意迷。"
    ]
  },
  {
    "volume": 27,
    "sequence": 13,
    "title": "杂曲歌辞·昔昔盐·蟠龙随镜隐",
    "author": "赵嘏",
    "content": [
      "鸾镜无由照，蛾眉岂忍看。",
      "不知愁发换，空见隐龙蟠。",
      "那惬红颜改，偏伤白日残。",
      "今朝窥玉匣，双泪落阑干。"
    ]
  },
  {
    "volume": 27,
    "sequence": 14,
    "title": "杂曲歌辞·昔昔盐·彩凤逐帷低",
    "author": "赵嘏",
    "content": [
      "巧绣双飞凤，朝朝伴下帷。",
      "春花那见照，暮色已频欺。",
      "欲卷思君处，将啼裛泪时。",
      "何年征戍客，传语报佳期。"
    ]
  },
  {
    "volume": 27,
    "sequence": 15,
    "title": "杂曲歌辞·昔昔盐·惊魂同夜鹊",
    "author": "赵嘏",
    "content": [
      "万里无人见，众情难与论。",
      "思君常入梦，同鹊屡惊魂。",
      "孤寝红罗帐，双啼玉箸痕。",
      "妾心甘自保，岂复暂忘恩。"
    ]
  },
  {
    "volume": 27,
    "sequence": 16,
    "title": "杂曲歌辞·昔昔盐·倦寝听晨鸡",
    "author": "赵嘏",
    "content": [
      "去去边城骑，愁眠掩夜闺。",
      "披衣窥落月，拭泪待鸣鸡。",
      "不愤连年别，那堪长夜啼。",
      "功成应自恨，早晚发辽西。"
    ]
  },
  {
    "volume": 27,
    "sequence": 17,
    "title": "杂曲歌辞·昔昔盐·暗牖悬蛛网",
    "author": "赵嘏",
    "content": [
      "暗中蛛网织，历乱绮窗前。",
      "万里终无信，一条徒自悬。",
      "分从珠露滴，愁见隙风牵。",
      "妾意何聊赖，看看剧断弦。"
    ]
  },
  {
    "volume": 27,
    "sequence": 18,
    "title": "杂曲歌辞·昔昔盐·空梁落燕泥",
    "author": "赵嘏",
    "content": [
      "春至今朝燕，花时伴独啼。",
      "飞斜珠箔隔，语近画梁低。",
      "帷卷闲窥户，床空暗落泥。",
      "谁能长对此，双去复双栖。"
    ]
  },
  {
    "volume": 27,
    "sequence": 19,
    "title": "杂曲歌辞·昔昔盐·前年过代北",
    "author": "赵嘏",
    "content": [
      "代北几千里，前年又复经。",
      "燕山云自合，胡塞草应青。",
      "铁马喧鼙鼓，蛾眉怨锦屏。",
      "不知羌笛曲，掩泪若为听。"
    ]
  },
  {
    "volume": 27,
    "sequence": 20,
    "title": "杂曲歌辞·昔昔盐·今岁往辽西",
    "author": "赵嘏",
    "content": [
      "万里飞书至，闻君已渡辽。",
      "只谙新别苦，忘却旧时娇。",
      "烽戍年将老，红颜日向凋。",
      "胡沙兼汉苑，相望几迢迢。"
    ]
  },
  {
    "volume": 27,
    "sequence": 21,
    "title": "杂曲歌辞·昔昔盐·一去无还意",
    "author": "赵嘏",
    "content": [
      "良人征绝域，一去不言还。",
      "百战攻胡虏，三冬阻玉关。",
      "萧萧边马思，猎猎戍旗闲。",
      "独把千重恨，连年未解颜。"
    ]
  },
  {
    "volume": 27,
    "sequence": 22,
    "title": "杂曲歌辞·昔昔盐·那能惜马蹄",
    "author": "赵嘏",
    "content": [
      "云中路杳杳，江畔草萋萋。",
      "妾久垂珠泪，君何惜马蹄。",
      "边风悲晓角，营月怨春鼙。",
      "未道休征战，愁眉又复低。"
    ]
  },
  {
    "volume": 27,
    "sequence": 23,
    "title": "杂曲歌辞·水调歌第一",
    "author": "佚名",
    "content": [
      "平沙落日大荒西，陇上明星高复低。",
      "孤山几处看烽火，壮士连营候鼓鼙。"
    ]
  },
  {
    "volume": 27,
    "sequence": 24,
    "title": "杂曲歌辞·水调歌第二",
    "author": "佚名",
    "content": [
      "猛将关西意气多，能骑骏马弄雕戈。",
      "金鞍宝铰精神出，笛倚新翻水调歌。"
    ]
  },
  {
    "volume": 27,
    "sequence": 25,
    "title": "杂曲歌辞·水调歌第三",
    "author": "佚名",
    "content": [
      "王孙别上绿珠轮，不羡名公乐此身。",
      "户外碧潭春洗马，楼前红烛夜迎人。"
    ]
  },
  {
    "volume": 27,
    "sequence": 26,
    "title": "杂曲歌辞·水调歌第四",
    "author": "佚名",
    "content": [
      "陇头一段气长秋，举目萧条总是愁。",
      "只为征人多下泪，年年添作断肠流。"
    ]
  },
  {
    "volume": 27,
    "sequence": 27,
    "title": "杂曲歌辞·水调歌第五",
    "author": "佚名",
    "content": [
      "双带仍分影，同心巧结香。",
      "不应须换彩，意欲媚浓妆。"
    ]
  },
  {
    "volume": 27,
    "sequence": 28,
    "title": "杂曲歌辞·入破第一",
    "author": "佚名",
    "content": [
      "细草河边一雁飞，黄龙关里挂戎衣。",
      "为受明王恩宠甚，从事经年不复归。"
    ]
  },
  {
    "volume": 27,
    "sequence": 29,
    "title": "杂曲歌辞·入破第二",
    "author": "佚名",
    "content": [
      "锦城丝管日纷纷，半入江风半入云。",
      "此曲只应天上去，人间能得几回闻。"
    ]
  },
  {
    "volume": 27,
    "sequence": 30,
    "title": "杂曲歌辞·入破第三",
    "author": "佚名",
    "content": [
      "昨夜遥欢出建章，今朝缀赏度昭阳。",
      "传声莫闭黄金屋，为报先开白玉堂。"
    ]
  },
  {
    "volume": 27,
    "sequence": 31,
    "title": "杂曲歌辞·入破第四",
    "author": "佚名",
    "content": [
      "日晚笳声咽戍楼，陇云漫漫水东流。",
      "行人万里向西去，满目关山空恨愁。"
    ]
  },
  {
    "volume": 27,
    "sequence": 32,
    "title": "杂曲歌辞·入破第五",
    "author": "佚名",
    "content": [
      "千年一遇圣明朝，愿对君王舞细腰。",
      "乍可当熊任生死，谁能伴凤上云霄。"
    ]
  },
  {
    "volume": 27,
    "sequence": 33,
    "title": "杂曲歌辞·第六彻",
    "author": "佚名",
    "content": [
      "闺烛无人影，罗屏有梦魂。",
      "近来音耗绝，终日望君门。"
    ]
  },
  {
    "volume": 27,
    "sequence": 34,
    "title": "杂曲歌辞·水调",
    "author": "吴融",
    "content": [
      "凿河千里走黄沙，浮殿西来动日华。",
      "可道新声是亡国，且贪惆怅后庭花。"
    ]
  },
  {
    "volume": 27,
    "sequence": 35,
    "title": "杂曲歌辞·堂堂",
    "author": "李义府",
    "content": [
      "镂月成歌扇，裁云作舞衣。",
      "自怜回雪影，好取洛川归。",
      "懒正鸳鸯被，羞褰玳瑁床。",
      "春风别有意，密处也寻香。"
    ]
  },
  {
    "volume": 27,
    "sequence": 36,
    "title": "杂曲歌辞·堂堂",
    "author": "李义府",
    "content": [
      "堂堂复堂堂，红脱梅灰香。",
      "十年粉蠹生画梁，饥虫不食推碎黄。",
      "蕙花已老桃叶长，禁院悬帘隔御光。",
      "华清源中礜石汤，裴回百凤随君王。"
    ]
  },
  {
    "volume": 27,
    "sequence": 37,
    "title": "杂曲歌辞·凉州歌第一",
    "author": "佚名",
    "content": [
      "汉家宫里柳如丝，上苑桃花连碧池。",
      "圣寿已传千岁酒，天文更赏百僚诗。"
    ]
  },
  {
    "volume": 27,
    "sequence": 38,
    "title": "杂曲歌辞·凉州歌第二",
    "author": "佚名",
    "content": [
      "朔风吹叶雁门秋，万里烟尘昏戍楼。",
      "征马长思青海北，胡笳夜听陇山头。"
    ]
  },
  {
    "volume": 27,
    "sequence": 39,
    "title": "杂曲歌辞·凉州歌第三",
    "author": "佚名",
    "content": [
      "开箧泪沾襦，见君前日书。",
      "夜台空寂寞，犹见紫云车。"
    ]
  },
  {
    "volume": 27,
    "sequence": 40,
    "title": "杂曲歌辞·排遍第一",
    "author": "佚名",
    "content": [
      "三秋陌上早霜飞，羽猎平田浅草齐。",
      "锦背苍鹰初出按，五花骢马喂来肥。"
    ]
  },
  {
    "volume": 27,
    "sequence": 41,
    "title": "杂曲歌辞·排遍第二",
    "author": "佚名",
    "content": [
      "鸳鸯殿里笙歌起，翡翠楼前出舞人。",
      "唤上紫微三五夕，圣明方寿一千春。"
    ]
  },
  {
    "volume": 27,
    "sequence": 42,
    "title": "杂曲歌辞·凉州词",
    "author": "耿湋",
    "content": [
      "国使翩翩随旆旌，陇西岐路足荒城。",
      "毡裘牧马胡雏小，日暮蕃歌三两声。"
    ]
  },
  {
    "volume": 27,
    "sequence": 43,
    "title": "杂曲歌辞·凉州词",
    "author": "张籍",
    "content": [
      "边城暮雨雁飞低，芦笋初生渐欲齐。",
      "无数铃声遥过碛，应驮白练到安西。",
      "古镇城门白碛开，胡兵往往傍沙堆。",
      "巡边使客行应早，每待平安火到来。",
      "凤林关里水东流，白草黄榆六十秋。",
      "边将皆承主恩泽，无人解道取凉州。"
    ]
  },
  {
    "volume": 27,
    "sequence": 44,
    "title": "杂曲歌辞·凉州词",
    "author": "薛逢",
    "content": [
      "昨夜蕃兵报国仇，沙州都护破凉州。",
      "黄河九曲今归汉，塞外纵横战血流。"
    ]
  },
  {
    "volume": 27,
    "sequence": 45,
    "title": "杂曲歌辞·太和第一",
    "author": "佚名",
    "content": [
      "国门卿相旧山庄，圣主移来宴绿芳。",
      "帘外辗为车马路，花间踏出舞人场。"
    ]
  },
  {
    "volume": 27,
    "sequence": 46,
    "title": "杂曲歌辞·太和第二",
    "author": "佚名",
    "content": [
      "国鸟尚含天乐转，寒风犹带御衣香。",
      "为报碧潭明月夜，会须留赏待君王。"
    ]
  },
  {
    "volume": 27,
    "sequence": 47,
    "title": "杂曲歌辞·太和第三",
    "author": "佚名",
    "content": [
      "庭前鹊绕相思树，井上莺歌争刺桐。",
      "含情少妇悲春草，多是良人学转蓬。"
    ]
  },
  {
    "volume": 27,
    "sequence": 48,
    "title": "杂曲歌辞·太和第四",
    "author": "佚名",
    "content": [
      "塞北江南共一家，何须泪落怨黄沙。",
      "春酒半酣千日醉，庭前还有落梅花。"
    ]
  },
  {
    "volume": 27,
    "sequence": 49,
    "title": "杂曲歌辞·太和第五彻",
    "author": "佚名",
    "content": [
      "我皇膺运太平年，四海朝宗会百川。",
      "自古几多明圣主，不如今帝胜尧天。"
    ]
  },
  {
    "volume": 27,
    "sequence": 50,
    "title": "杂曲歌辞·伊川歌第一",
    "author": "佚名",
    "content": [
      "秋风明月独离居，荡子从戎十载馀。",
      "征人去日殷勤属，归雁来时数寄书。"
    ]
  },
  {
    "volume": 27,
    "sequence": 51,
    "title": "杂曲歌辞·伊川歌第二",
    "author": "佚名",
    "content": [
      "彤闱晓辟万鞍回，玉辂春游薄晚开。",
      "渭北清光摇草树，州南嘉景入楼台。"
    ]
  },
  {
    "volume": 27,
    "sequence": 52,
    "title": "杂曲歌辞·伊川歌第三",
    "author": "佚名",
    "content": [
      "闻道黄花戍，频年不解兵。",
      "可怜闺里月，偏照汉家营。"
    ]
  },
  {
    "volume": 27,
    "sequence": 53,
    "title": "杂曲歌辞·伊川歌第四",
    "author": "佚名",
    "content": [
      "千里东归客，无心忆旧游。",
      "挂帆游白水，高枕到青州。"
    ]
  },
  {
    "volume": 27,
    "sequence": 54,
    "title": "杂曲歌辞·伊川歌第五",
    "author": "佚名",
    "content": [
      "桂殿江乌对，雕屏海燕重。",
      "只应多酿酒，醉罢乐高钟。"
    ]
  },
  {
    "volume": 27,
    "sequence": 55,
    "title": "杂曲歌辞·入破第一",
    "author": "佚名",
    "content": [
      "千门今夜晓初晴，万里天河彻帝京。",
      "璨璨繁星驾秋色，棱棱霜气韵钟声。"
    ]
  },
  {
    "volume": 27,
    "sequence": 56,
    "title": "杂曲歌辞·入破第二",
    "author": "佚名",
    "content": [
      "长安二月柳依依，西出流沙路渐微。",
      "阏氏山上春光少，相府庭边驿使稀。"
    ]
  },
  {
    "volume": 27,
    "sequence": 57,
    "title": "杂曲歌辞·入破第三",
    "author": "佚名",
    "content": [
      "三秋大漠冷溪山，八月严霜变草颜。",
      "卷旆风行宵渡碛，衔枚电扫晓应还。"
    ]
  },
  {
    "volume": 27,
    "sequence": 58,
    "title": "杂曲歌辞·入破第四",
    "author": "佚名",
    "content": [
      "行乐三阳早，芳菲二月春。",
      "闺中红粉态，陌上看花人。"
    ]
  },
  {
    "volume": 27,
    "sequence": 59,
    "title": "杂曲歌辞·入破第五",
    "author": "佚名",
    "content": [
      "君住孤山下，烟深夜径长。",
      "辕门渡绿水，游苑绕垂杨。"
    ]
  },
  {
    "volume": 27,
    "sequence": 60,
    "title": "杂曲歌辞·陆州歌第一",
    "author": "佚名",
    "content": [
      "分野中峰变，阴晴众壑殊。",
      "欲投人处宿，隔浦问樵夫。"
    ]
  },
  {
    "volume": 27,
    "sequence": 61,
    "title": "杂曲歌辞·陆州歌第二",
    "author": "佚名",
    "content": [
      "共得烟霞径，东归山水游。",
      "萧萧望林夜，寂寂坐中秋。"
    ]
  },
  {
    "volume": 27,
    "sequence": 62,
    "title": "杂曲歌辞·陆州歌第三",
    "author": "佚名",
    "content": [
      "香气传空满，妆花映薄红。",
      "歌声天仗外，舞态御楼中。"
    ]
  },
  {
    "volume": 27,
    "sequence": 63,
    "title": "杂曲歌辞·排遍第一",
    "author": "佚名",
    "content": [
      "树发花如锦，莺啼柳若丝。",
      "更逢欢宴地，愁见别离时。"
    ]
  },
  {
    "volume": 27,
    "sequence": 64,
    "title": "杂曲歌辞·排遍第二",
    "author": "佚名",
    "content": [
      "明月照秋叶，西风响夜砧。",
      "强言徒自乱，往事不堪寻。"
    ]
  },
  {
    "volume": 27,
    "sequence": 65,
    "title": "杂曲歌辞·排遍第三",
    "author": "佚名",
    "content": [
      "坐对银釭晓，停留玉箸痕。",
      "君门常不见，无处谢前恩。"
    ]
  },
  {
    "volume": 27,
    "sequence": 66,
    "title": "杂曲歌辞·排遍第四",
    "author": "佚名",
    "content": [
      "曙月当窗满，征人出塞遥。",
      "画楼终日闭，清管为谁调。"
    ]
  },
  {
    "volume": 27,
    "sequence": 67,
    "title": "杂曲歌辞·簇拍陆州",
    "author": "佚名",
    "content": [
      "西去轮台万里馀，故乡音耗日应疏。",
      "陇山鹦鹉能言语，为报闺人数寄书。"
    ]
  },
  {
    "volume": 27,
    "sequence": 68,
    "title": "杂曲歌辞·石州",
    "author": "佚名",
    "content": [
      "自从君去远巡边，终日罗帏独自眠。",
      "看花情转切，揽镜泪如泉。",
      "一自离君后，啼多双脸穿。",
      "何时狂虏灭，免得更留连。"
    ]
  },
  {
    "volume": 27,
    "sequence": 69,
    "title": "杂曲歌辞·盖罗缝",
    "author": "佚名",
    "content": [
      "秦时明月汉时关，万里征人尚未还。",
      "但愿龙庭神将在，不教胡马渡阴山。",
      "音书杜绝白狼西，桃李无颜黄鸟啼。",
      "寒鸟春深归去尽，出门肠断草萋萋。"
    ]
  },
  {
    "volume": 27,
    "sequence": 70,
    "title": "杂曲歌辞·双带子",
    "author": "佚名",
    "content": [
      "私言切语谁人会，海燕双飞绕画梁。",
      "君学秋胡不相识，妾亦无心去采桑。"
    ]
  },
  {
    "volume": 27,
    "sequence": 71,
    "title": "杂曲歌辞·昆仑子",
    "author": "佚名",
    "content": [
      "扬子谭经去，淮王载酒过。",
      "醉来啼鸟唤，坐久落花多。"
    ]
  },
  {
    "volume": 27,
    "sequence": 72,
    "title": "杂曲歌辞·祓禊曲",
    "author": "佚名",
    "content": [
      "昨见春条绿，那知秋叶黄。",
      "蝉声犹未断，寒雁已成行。",
      "金谷园中柳，春来已舞腰。",
      "那堪好风景，独上洛阳桥。",
      "何处堪愁思，花间长乐宫。",
      "君王不重客，泣泪向春风。"
    ]
  },
  {
    "volume": 27,
    "sequence": 73,
    "title": "杂曲歌辞·上巳乐",
    "author": "张祜",
    "content": [
      "猩猩血彩系头标，天上齐声举画桡。",
      "却是内人争意切，六宫罗袖一时招。"
    ]
  },
  {
    "volume": 27,
    "sequence": 74,
    "title": "杂曲歌辞·穆护砂",
    "author": "佚名",
    "content": [
      "玉管朝朝弄，清歌日日新。",
      "折花当驿路，寄与陇头人。"
    ]
  },
  {
    "volume": 27,
    "sequence": 75,
    "title": "杂曲歌辞·思归乐",
    "author": "佚名",
    "content": [
      "晚日催弦管，春风入绮罗。",
      "杏花如有意，偏落舞衫多。",
      "万里春应尽，三江雁亦稀。",
      "连天汉水广，孤客未言归。"
    ]
  },
  {
    "volume": 27,
    "sequence": 76,
    "title": "杂曲歌辞·金殿乐",
    "author": "佚名",
    "content": [
      "入夜秋砧动，千门起四邻。",
      "不缘楼上月，应为陇头人。"
    ]
  },
  {
    "volume": 27,
    "sequence": 77,
    "title": "杂曲歌辞·胡渭州",
    "author": "佚名",
    "content": [
      "亭亭孤月照行舟，寂寂长江万里流。",
      "乡国不知何处是，云山漫漫使人愁。",
      "杨柳千寻色，桃花一苑芳。",
      "风吹入帘里，惟有惹衣香。"
    ]
  },
  {
    "volume": 27,
    "sequence": 78,
    "title": "杂曲歌辞·戎浑",
    "author": "佚名",
    "content": [
      "风劲角弓鸣，将军猎渭城。",
      "草枯鹰眼疾，雪尽马蹄轻。"
    ]
  },
  {
    "volume": 27,
    "sequence": 79,
    "title": "杂曲歌辞·墙头花",
    "author": "佚名",
    "content": [
      "蟋蟀鸣洞房，梧桐落金井。",
      "为君裁舞衣，天寒剪刀冷。",
      "妾有罗衣裳，秦王在时作。",
      "为舞春风多，秋来不堪着。"
    ]
  },
  {
    "volume": 27,
    "sequence": 80,
    "title": "杂曲歌辞·采桑",
    "author": "佚名",
    "content": [
      "自古多征战，由来尚甲兵。",
      "长驱千里去，一举两蕃平。",
      "按剑从沙漠，歌谣满帝京。",
      "寄言天下将，须立武功名。"
    ]
  },
  {
    "volume": 27,
    "sequence": 81,
    "title": "杂曲歌辞·杨下采桑",
    "author": "佚名",
    "content": [
      "飞丝惹绿尘，软叶对孤轮。",
      "今朝入园去，物色强看人。"
    ]
  },
  {
    "volume": 27,
    "sequence": 82,
    "title": "杂曲歌辞·破阵乐",
    "author": "佚名",
    "content": [
      "秋来四面足风沙，塞外征人暂别家。",
      "千里不辞行路远，时光早晚到天涯。",
      "汉兵出顿金微，照日明光铁衣。",
      "百里火幡焰焰，千行云骑騑騑。",
      "蹙踏辽河自竭，鼓噪燕山可飞。",
      "正属四方朝贺，端知万舞皇威。",
      "少年胆气凌云，共许骁雄出群。",
      "匹马城南挑战，单刀蓟北从军。",
      "一鼓鲜卑送款，五饵单于解纷。",
      "誓欲成名报国，羞将开口论勋。"
    ]
  },
  {
    "volume": 27,
    "sequence": 83,
    "title": "杂曲歌辞·战胜乐",
    "author": "佚名",
    "content": [
      "百战得功名，天兵意气生。",
      "三边永不战，此是我皇英。"
    ]
  },
  {
    "volume": 27,
    "sequence": 84,
    "title": "杂曲歌辞·剑南臣",
    "author": "佚名",
    "content": [
      "不分君恩断，观妆视镜中。",
      "容华尚春日，娇爱已秋风。",
      "枕席临窗晓，屏帷对月空。",
      "年年后庭树，芳悴在深宫。"
    ]
  },
  {
    "volume": 27,
    "sequence": 85,
    "title": "杂曲歌辞·征步郎",
    "author": "佚名",
    "content": [
      "塞外虏尘飞，频年度碛西。",
      "死生随玉剑，辛苦向金微。"
    ]
  },
  {
    "volume": 27,
    "sequence": 86,
    "title": "杂曲歌辞·叹疆场",
    "author": "佚名",
    "content": [
      "闻道行人至，妆梳对镜台。",
      "泪痕犹尚在，笑靥自然开。"
    ]
  },
  {
    "volume": 27,
    "sequence": 87,
    "title": "杂曲歌辞·塞姑",
    "author": "佚名",
    "content": [
      "昨日卢梅塞口，整见诸人镇守。",
      "都护三年不归，折尽江边杨柳。"
    ]
  },
  {
    "volume": 27,
    "sequence": 88,
    "title": "杂曲歌辞·水鼓子",
    "author": "佚名",
    "content": [
      "雕弓白羽猎初回，薄夜牛羊复下来。",
      "梦水河边秋草合，黑山峰外阵云开。"
    ]
  },
  {
    "volume": 27,
    "sequence": 89,
    "title": "杂曲歌辞·婆罗门",
    "author": "佚名",
    "content": [
      "回乐峰前沙似雪，受降城外月如霜。",
      "不知何处吹芦管，一夜征人尽望乡。"
    ]
  },
  {
    "volume": 27,
    "sequence": 90,
    "title": "杂曲歌辞·浣沙女",
    "author": "佚名",
    "content": [
      "南陌春风早，东邻去日斜。",
      "千花开瑞锦，香扑美人车。",
      "长乐青门外，宜春小苑东。",
      "楼开万户上，人向百花中。"
    ]
  },
  {
    "volume": 27,
    "sequence": 91,
    "title": "杂曲歌辞·镇西",
    "author": "佚名",
    "content": [
      "天边物色更无春，只有羊群与马群。",
      "谁家营里吹羌笛，哀怨教人不忍闻。",
      "岁去年来拜圣朝，更无山阙对溪桥。",
      "九门杨柳浑无半，犹自千条与万条。"
    ]
  },
  {
    "volume": 27,
    "sequence": 92,
    "title": "杂曲歌辞·回纥",
    "author": "佚名",
    "content": [
      "曾闻瀚海使难通，幽闺少妇罢裁缝。",
      "缅想边庭征战苦，谁能对镜治愁容。",
      "久戍人将老，须臾变作白头翁。"
    ]
  },
  {
    "volume": 27,
    "sequence": 93,
    "title": "杂曲歌辞·长命女",
    "author": "佚名",
    "content": [
      "云送关西雨，风传渭北秋。",
      "孤灯然客梦，寒杵捣乡愁。"
    ]
  },
  {
    "volume": 27,
    "sequence": 94,
    "title": "杂曲歌辞·醉公子",
    "author": "佚名",
    "content": [
      "昨日春园饮，今朝倒接篱。",
      "谁人扶上马，不省下楼时。"
    ]
  },
  {
    "volume": 27,
    "sequence": 95,
    "title": "杂曲歌辞·一片子",
    "author": "佚名",
    "content": [
      "柳色青山映，梨花雪鸟藏。",
      "绿窗桃李下，闲坐叹春芳。"
    ]
  },
  {
    "volume": 27,
    "sequence": 96,
    "title": "杂曲歌辞·甘州",
    "author": "佚名",
    "content": [
      "欲使传消息，空书意不任。",
      "寄君明月镜，偏照故人心。"
    ]
  },
  {
    "volume": 27,
    "sequence": 97,
    "title": "杂曲歌辞·濮阳女",
    "author": "佚名",
    "content": [
      "雁来书不至，月照独眠房。",
      "贱妾多愁思，不堪秋夜长。"
    ]
  },
  {
    "volume": 27,
    "sequence": 98,
    "title": "杂曲歌辞·相府莲",
    "author": "佚名",
    "content": [
      "夜闻邻妇泣，切切有馀哀。",
      "即问缘何事，征人战未回。"
    ]
  },
  {
    "volume": 27,
    "sequence": 99,
    "title": "杂曲歌辞·簇拍相府莲",
    "author": "佚名",
    "content": [
      "莫以今时宠，宁无旧日恩。",
      "看花满眼泪，不共楚王言。",
      "闺烛无人影，罗屏有梦魂。",
      "近来音耗绝，终日望应门。"
    ]
  },
  {
    "volume": 27,
    "sequence": 100,
    "title": "杂曲歌辞·离别难",
    "author": "佚名",
    "content": [
      "此别难重陈，花深复变人。",
      "来时梅覆雪，去日柳含春。",
      "物候催行客，归途淑气新。",
      "剡川今已远，魂梦暗相亲。"
    ]
  },
  {
    "volume": 27,
    "sequence": 101,
    "title": "杂曲歌辞·离别难",
    "author": "白居易",
    "content": [
      "绿杨陌上送行人，马去车回一望尘。",
      "不觉别时红泪尽，归来无泪可沾巾。"
    ]
  },
  {
    "volume": 27,
    "sequence": 102,
    "title": "杂曲歌辞·山鹧鸪",
    "author": "佚名",
    "content": [
      "玉关征戍久，空闺人独愁。",
      "寒露湿青苔，别来蓬鬓秋。",
      "人坐青楼晚，莺语百花时。",
      "愁人多自老，肠断君不知。"
    ]
  },
  {
    "volume": 27,
    "sequence": 103,
    "title": "杂曲歌辞·鹧鸪词",
    "author": "李益",
    "content": [
      "湘江斑竹枝，锦翼鹧鸪飞。",
      "处处湘阴合，郎从何处归。"
    ]
  },
  {
    "volume": 27,
    "sequence": 104,
    "title": "杂曲歌辞·鹧鸪词",
    "author": "李涉",
    "content": [
      "湘江烟水深，沙岸隔枫林。",
      "何处鹧鸪飞，日斜斑竹阴。",
      "二女虚垂泪，三闾枉自沉。",
      "惟有鹧鸪鸟，独伤行客心。",
      "越冈连越井，越鸟更南飞。",
      "何处鹧鸪啼，夕烟东岭归。",
      "岭头行人少，天涯北客稀。",
      "鹧鸪啼别处，相对泪沾衣。"
    ]
  },
  {
    "volume": 27,
    "sequence": 105,
    "title": "杂曲歌辞·乐世",
    "author": "白居易",
    "content": [
      "管急丝繁拍渐稠，绿腰宛转曲终头。",
      "诚知乐世声声乐，老病人听未免愁。"
    ]
  },
  {
    "volume": 27,
    "sequence": 106,
    "title": "杂曲歌辞·急乐世",
    "author": "白居易",
    "content": [
      "正抽碧线绣红罗，忽听黄莺敛翠蛾。",
      "秋思冬愁春恨望，大都不得意时多。"
    ]
  },
  {
    "volume": 27,
    "sequence": 107,
    "title": "杂曲歌辞·何满子",
    "author": "白居易",
    "content": [
      "世传满子是人名，临就刑时曲始成。",
      "一曲四词歌八迭，从头便是断肠声。"
    ]
  },
  {
    "volume": 27,
    "sequence": 108,
    "title": "杂曲歌辞·何满子",
    "author": "薛逢",
    "content": [
      "系马宫槐老，持怀店菊黄。",
      "故交今不见，流恨满川光。"
    ]
  },
  {
    "volume": 27,
    "sequence": 109,
    "title": "杂曲歌辞·清平调",
    "author": "李白",
    "content": [
      "云想衣裳花想容，春风拂槛露华浓。",
      "若非群玉山头见，会向瑶台月下逢。",
      "一枝红艳露凝香，云雨巫山枉断肠。",
      "借问汉宫谁得似，可怜飞燕倚新妆。",
      "名花倾国两相欢，长得君王带笑看。",
      "解释春风无限恨，沉香亭北倚阑干。"
    ]
  },
  {
    "volume": 27,
    "sequence": 110,
    "title": "杂曲歌辞·回波乐",
    "author": "李景伯",
    "content": [
      "回波尔时酒卮，微臣职在箴规。",
      "侍宴既过三爵，喧哗窃恐非仪。"
    ]
  },
  {
    "volume": 27,
    "sequence": 111,
    "title": "杂曲歌辞·圣明乐",
    "author": "张仲素",
    "content": [
      "玉帛殊方至，歌钟比屋闻。",
      "华夷今一贯，同贺圣明君。",
      "九陌祥烟合，千春瑞月明。",
      "宫花将苑柳，先发凤凰城。"
    ]
  },
  {
    "volume": 27,
    "sequence": 112,
    "title": "杂曲歌辞·圣明乐",
    "author": "令狐楚",
    "content": [
      "海浪恬丹徼，边尘靖黑山。",
      "从今万里外，不复镇萧关。"
    ]
  },
  {
    "volume": 27,
    "sequence": 113,
    "title": "杂曲歌辞·大酺乐（商调曲）",
    "author": "佚名",
    "content": [
      "泪滴珠难尽，容残玉易销。",
      "傥随明月去，莫道梦魂遥。"
    ]
  },
  {
    "volume": 27,
    "sequence": 114,
    "title": "杂曲歌辞·大酺乐",
    "author": "杜审言",
    "content": [
      "圣后乘干日，皇明御历辰。",
      "紫宫初启坐，苍璧正临春。",
      "雷雨垂膏泽，金钱赐下人。",
      "诏酺欢赏遍，交泰睹惟新。",
      "毗陵震泽九州通，士女欢娱万国同。",
      "伐鼓撞钟惊海上，新妆袨服照江东。",
      "梅花落处疑残雪，柳叶开时任好风。",
      "大德不官逢道泰，天长地久属年丰。"
    ]
  },
  {
    "volume": 27,
    "sequence": 115,
    "title": "杂曲歌辞·大酺乐",
    "author": "张祜",
    "content": [
      "车驾东来值太平，大酺三日洛阳城。",
      "小儿一伎竿头绝，天下传呼万岁声。",
      "紫陌酺归日欲斜，红尘开路薛王家。",
      "双鬟前说楼前鼓，两伎争轮好结花。"
    ]
  },
  {
    "volume": 27,
    "sequence": 116,
    "title": "杂曲歌辞·千秋乐",
    "author": "张祜",
    "content": [
      "八月平时花萼楼，万方同乐奏千秋。",
      "倾城人看长竿出，一伎初成赵解愁。"
    ]
  },
  {
    "volume": 27,
    "sequence": 117,
    "title": "杂曲歌辞·火凤辞",
    "author": "李百药",
    "content": [
      "歌声扇里出，妆影扇中轻。",
      "未能令掩笑，何处欲鄣声。",
      "知音自不惑，得念是分明。",
      "莫见双嚬敛，疑人含笑情。",
      "佳人靓晚妆，清唱动兰房。",
      "影入含风扇，声飞照日梁。",
      "娇嚬眉际敛，逸韵口中香。",
      "自有横陈分，应怜秋夜长。"
    ]
  },
  {
    "volume": 27,
    "sequence": 118,
    "title": "杂曲歌辞·热戏乐",
    "author": "张祜",
    "content": [
      "热戏争心剧火烧，铜槌暗执不相饶。",
      "上皇失喜宁王笑，百尺幢竿果动摇。"
    ]
  },
  {
    "volume": 27,
    "sequence": 119,
    "title": "杂曲歌辞·春莺啭",
    "author": "张祜",
    "content": [
      "兴庆池南柳未开，太真先把一枝梅。",
      "内人已唱春莺啭，花下亻差亻差软舞来。"
    ]
  },
  {
    "volume": 27,
    "sequence": 120,
    "title": "杂曲歌辞·达摩支",
    "author": "温庭筠",
    "content": [
      "捣麝成尘香不灭，拗莲作寸丝难绝。",
      "红泪文姬洛水春，白头苏武天山雪。",
      "君不见无愁高纬花漫漫，漳浦宴馀清露寒。",
      "一旦臣僚共囚虏，欲吹羌管先汍澜。",
      "旧臣头鬓霜华早，可惜雄心醉中老。",
      "万古春归梦不归，邺城风雨连天草。"
    ]
  },
  {
    "volume": 27,
    "sequence": 121,
    "title": "杂曲歌辞·如意娘",
    "author": "武则天",
    "content": [
      "看朱成碧思纷纷，憔悴支离为忆君。",
      "不信比来长下泪，开箱验取石榴裙。"
    ]
  },
  {
    "volume": 27,
    "sequence": 122,
    "title": "杂曲歌辞·雨霖铃",
    "author": "张祜",
    "content": [
      "雨霖铃夜却归秦，犹是张徽一曲新。",
      "长说上皇垂泪教，月明南内更无人。"
    ]
  },
  {
    "volume": 27,
    "sequence": 123,
    "title": "杂曲歌辞·桂花曲",
    "author": "佚名",
    "content": [
      "可怜天上桂花孤，试问姮娥更要无。",
      "月宫幸有闲田地，何不中央种两株。"
    ]
  },
  {
    "volume": 27,
    "sequence": 124,
    "title": "杂曲歌辞·渭城曲",
    "author": "王维",
    "content": [
      "渭城朝雨浥轻尘，客舍青青柳色春。",
      "劝君更尽一杯酒，西出阳关无故人。"
    ]
  }
]