[
  {
    "volume": 344,
    "sequence": 1,
    "title": "送李尚书赴襄阳八韵得长字",
    "author": "韩愈",
    "content": [
      "帝忧南国切，改命付忠良。",
      "壤画星摇动，旗分兽簸扬。",
      "五营兵转肃，千里地还方。",
      "控带荆门远，飘浮汉水长。",
      "赐书宽属郡，战马隔邻疆。",
      "纵猎雷霆迅，观棋玉石忙。",
      "风流岘首客，花艳大堤倡。",
      "富贵由身致，谁教不自强。"
    ]
  },
  {
    "volume": 344,
    "sequence": 2,
    "title": "和席八十二韵（元和十一年，夔与愈同掌制诰）",
    "author": "韩愈",
    "content": [
      "绛阙银河曙，东风右掖春。",
      "官随名共美，花与思俱新。",
      "绮陌朝游间，绫衾夜直频。",
      "横门开日月，高阁切星辰。",
      "庭变寒前草，天销霁后尘。",
      "沟声通苑急，柳色压城匀。",
      "纶綍谋猷盛，丹青步武亲。",
      "芳菲含斧藻，光景畅形神。",
      "傍砌看红药，巡池咏白蘋。",
      "多情怀酒伴，余事作诗人。",
      "倚玉难藏拙，吹竽久混真。",
      "坐惭空自老，江海未还身。"
    ]
  },
  {
    "volume": 344,
    "sequence": 3,
    "title": "和武相公早春闻莺",
    "author": "韩愈",
    "content": [
      "早晚飞来入锦城，谁人教解百般鸣。",
      "春风红树惊眠处，似妒歌童作艳声。"
    ]
  },
  {
    "volume": 344,
    "sequence": 4,
    "title": "游太平公主山庄",
    "author": "韩愈",
    "content": [
      "公主当年欲占春，故将台榭押城闉。",
      "欲知前面花多少，直到南山不属人。"
    ]
  },
  {
    "volume": 344,
    "sequence": 5,
    "title": "晚春",
    "author": "韩愈",
    "content": [
      "谁收春色将归去，慢绿妖红半不存。",
      "榆荚只能随柳絮，等闲撩乱走空园。"
    ]
  },
  {
    "volume": 344,
    "sequence": 6,
    "title": "大行皇太后挽歌词三首",
    "author": "韩愈",
    "content": [
      "一纪尊名正，三时孝养荣。",
      "高居朝圣主，厚德载群生。",
      "武帐虚中禁，玄堂掩太平。",
      "秋天笳鼓歇，松柏遍山鸣。",
      "威仪备吉凶，文物杂军容。",
      "配地行新祭，因山托故封。",
      "凤飞终不返，剑化会相从。",
      "无复临长乐，空闻报晓钟。",
      "追攀万国来，警卫百神陪。",
      "画翣登秋殿，容衣入夜台。",
      "云随仙驭远，风助圣情哀。",
      "只有朝陵日，妆奁一暂开。"
    ]
  },
  {
    "volume": 344,
    "sequence": 7,
    "title": "广宣上人频见过",
    "author": "韩愈",
    "content": [
      "三百六旬长扰扰，不冲风雨即尘埃。",
      "久惭朝士无裨补，空愧高僧数往来。",
      "学道穷年何所得，吟诗竟日未能回。",
      "天寒古寺游人少，红叶窗前有几堆。"
    ]
  },
  {
    "volume": 344,
    "sequence": 8,
    "title": "闲游二首",
    "author": "韩愈",
    "content": [
      "雨后来更好，绕池遍青青。",
      "柳花闲度竹，菱叶故穿萍。",
      "独坐殊未厌，孤斟讵能醒。",
      "持竿至日暮，幽咏欲谁听。",
      "兹游苦不数，再到遂经旬。",
      "萍盖污池净，藤笼老树新。",
      "林乌鸣讶客，岸竹长遮邻。",
      "子云只自守，奚事九衢尘。"
    ]
  },
  {
    "volume": 344,
    "sequence": 9,
    "title": "酬马侍郎寄酒（马总也）",
    "author": "韩愈",
    "content": [
      "一壶情所寄，四句意能多。",
      "秋到无诗酒，其如月色何。"
    ]
  },
  {
    "volume": 344,
    "sequence": 10,
    "title": "和侯协律咏笋（侯喜也）",
    "author": "韩愈",
    "content": [
      "竹亭人不到，新笋满前轩。",
      "乍出真堪赏，初多未觉烦。",
      "成行齐婢仆，环立比儿孙。",
      "验长常携尺，愁乾屡侧盆。",
      "对吟忘膳饮，偶坐变朝昏。",
      "滞雨膏腴湿，骄阳气候温。",
      "得时方张王，挟势欲腾骞。",
      "见角牛羊没，看皮虎豹存。",
      "攒生犹有隙，散布忽无垠。",
      "讵可持筹算，谁能以理言。",
      "纵横公占地，罗列暗连根。",
      "狂剧时穿壁，横强几触藩。",
      "深潜如避逐，远去若追奔。",
      "始讶妨人路，还惊入药园。",
      "萌芽防浸大，覆载莫偏恩。",
      "已复侵危砌，非徒出短垣。",
      "身宁虞瓦砾，计拟掩兰荪。",
      "且叹高无数，庸知上几番。",
      "短长终不校，先后竟谁论。",
      "外恨苞藏密，中仍节目繁。",
      "暂须回步履，要取助盘飧。",
      "穰穰疑翻地，森森竞塞门。",
      "戈矛头戢戢，蛇虺首掀掀。",
      "妇懦咨料拣，儿痴谒尽髡。",
      "侯生来慰我，诗句读惊魂。",
      "属和才将竭，呻吟至日暾。"
    ]
  },
  {
    "volume": 344,
    "sequence": 11,
    "title": "过鸿沟",
    "author": "韩愈",
    "content": [
      "龙疲虎困割川原，亿万苍生性命存。",
      "谁劝君王回马首，真成一掷赌乾坤。"
    ]
  },
  {
    "volume": 344,
    "sequence": 12,
    "title": "送张侍郎（张贾，时自兵侍为华州）",
    "author": "韩愈",
    "content": [
      "司徒东镇驰书谒，丞相西来走马迎。",
      "两府元臣今转密，一方逋寇不难平。"
    ]
  },
  {
    "volume": 344,
    "sequence": 13,
    "title": "赠刑部马侍郎（马总，时副晋公东征）",
    "author": "韩愈",
    "content": [
      "红旗照海压南荒，征入中台作侍郎。",
      "暂从相公平小寇，便归天阙致时康。"
    ]
  },
  {
    "volume": 344,
    "sequence": 14,
    "title": "奉和裴相公东征途经女几山下作",
    "author": "韩愈",
    "content": [
      "旗穿晓日云霞杂，山倚秋空剑戟明。",
      "敢请相公平贼后，暂携诸吏上峥嵘。"
    ]
  },
  {
    "volume": 344,
    "sequence": 15,
    "title": "郾城晚饮奉赠副使马侍郎及冯、李二员外",
    "author": "韩愈",
    "content": [
      "城上赤云呈胜气，眉间黄色见归期。",
      "幕中无事惟须饮，即是连镳向阙时。"
    ]
  },
  {
    "volume": 344,
    "sequence": 16,
    "title": "酬别留后侍郎（蔡平，命马总为留后）",
    "author": "韩愈",
    "content": [
      "为文无出相如右，谋帅难居郤縠先。",
      "归去雪销溱洧动，西来旌旆拂晴天。"
    ]
  },
  {
    "volume": 344,
    "sequence": 17,
    "title": "同李二十八夜次襄城（李正封也）",
    "author": "韩愈",
    "content": [
      "周楚仍连接，川原乍屈盘。",
      "云垂天不暖，尘涨雪犹乾。",
      "印绶归台室，旌旗别将坛。",
      "欲知迎候盛，骑火万星攒。"
    ]
  },
  {
    "volume": 344,
    "sequence": 18,
    "title": "同李二十八员外从裴相公野宿西界",
    "author": "韩愈",
    "content": [
      "四面星辰著地明，散烧烟火宿天兵。",
      "不关破贼须归奏，自趁新年贺太平。"
    ]
  },
  {
    "volume": 344,
    "sequence": 19,
    "title": "过襄城",
    "author": "韩愈",
    "content": [
      "郾城辞罢过襄城，颍水嵩山刮眼明。",
      "已去蔡州三百里，家人不用远来迎。"
    ]
  },
  {
    "volume": 344,
    "sequence": 20,
    "title": "宿神龟招李二十八冯十七",
    "author": "韩愈",
    "content": [
      "荒山野水照斜晖，啄雪寒鸦趁始飞。",
      "夜宿驿亭愁不睡，幸来相就盖征衣。"
    ]
  },
  {
    "volume": 344,
    "sequence": 21,
    "title": "次硖石",
    "author": "韩愈",
    "content": [
      "数日方离雪，今朝又出山。",
      "试凭高处望，隐约见潼关。"
    ]
  },
  {
    "volume": 344,
    "sequence": 22,
    "title": "和李司勋过连昌宫",
    "author": "韩愈",
    "content": [
      "夹道疏槐出老根，高甍巨桷压山原。",
      "宫前遗老来相问，今是开元几叶孙。"
    ]
  },
  {
    "volume": 344,
    "sequence": 23,
    "title": "次潼关先寄张十二阁老使君（张贾也）",
    "author": "韩愈",
    "content": [
      "荆山已去华山来，日出潼关四扇开。",
      "刺史莫辞迎候远，相公亲破蔡州回。"
    ]
  },
  {
    "volume": 344,
    "sequence": 24,
    "title": "次潼关上都统相公（韩弘也）",
    "author": "韩愈",
    "content": [
      "暂辞堂印执兵权，尽管诸军破贼年。",
      "冠盖相望催入相，待将功德格皇天。"
    ]
  },
  {
    "volume": 344,
    "sequence": 25,
    "title": "桃林夜贺晋公",
    "author": "韩愈",
    "content": [
      "西来骑火照山红，夜宿桃林腊月中。",
      "手把命珪兼相印，一时重叠赏元功。"
    ]
  },
  {
    "volume": 344,
    "sequence": 26,
    "title": "送李员外院长分司东都",
    "author": "韩愈",
    "content": [
      "去年秋露下，羁旅逐东征。",
      "今岁春光动，驱驰别上京。",
      "饮中相顾色，送后独归情。",
      "两地无千里，因风数寄声。"
    ]
  },
  {
    "volume": 344,
    "sequence": 27,
    "title": "晋公破贼回重拜台司，以诗示幕中宾客，愈奉和",
    "author": "韩愈",
    "content": [
      "南伐旋师太华东，天书夜到册元功。",
      "将军旧压三司贵，相国新兼五等崇。",
      "鹓鹭欲归仙仗里，熊罴还入禁营中。",
      "长惭典午非材职，得就闲官即至公。"
    ]
  },
  {
    "volume": 344,
    "sequence": 28,
    "title": "独钓四首",
    "author": "韩愈",
    "content": [
      "侯家林馆胜，偶入得垂竿。",
      "曲树行藤角，平池散芡盘。",
      "羽沈知食驶，缗细觉牵难。",
      "聊取夸儿女，榆条系从鞍。",
      "一径向池斜，池塘野草花。",
      "雨多添柳耳，水长减蒲芽。",
      "坐厌亲刑柄，偷来傍钓车。",
      "太平公事少，吏隐讵相赊。",
      "独往南塘上，秋晨景气醒。",
      "露排四岸草，风约半池萍。",
      "鸟下见人寂，鱼来闻饵馨。",
      "所嗟无可召，不得倒吾瓶。",
      "秋半百物变，溪鱼去不来。",
      "风能坼芡觜，露亦染梨腮。",
      "远岫重叠出，寒花散乱开。",
      "所期终莫至，日暮与谁回。"
    ]
  },
  {
    "volume": 344,
    "sequence": 29,
    "title": "枯树",
    "author": "韩愈",
    "content": [
      "老树无枝叶，风霜不复侵。",
      "腹穿人可过，皮剥蚁还寻。",
      "寄托惟朝菌，依投绝暮禽。",
      "犹堪持改火，未肯但空心。"
    ]
  },
  {
    "volume": 344,
    "sequence": 30,
    "title": "元日酬蔡州马十二尚书去年蔡州元日见寄之什",
    "author": "韩愈",
    "content": [
      "元日新诗已去年，蔡州遥寄荷相怜。",
      "今朝纵有谁人领，自是三峰不敢眠。"
    ]
  },
  {
    "volume": 344,
    "sequence": 31,
    "title": "咏灯花同侯十一",
    "author": "韩愈",
    "content": [
      "今夕知何夕，花然锦帐中。",
      "自能当雪暖，那肯待春红。",
      "黄里排金粟，钗头缀玉虫。",
      "更烦将喜事，来报主人公。"
    ]
  },
  {
    "volume": 344,
    "sequence": 32,
    "title": "祖席前字（送王涯徙袁州刺史作）",
    "author": "韩愈",
    "content": [
      "祖席洛桥边，亲交共黯然。",
      "野晴山簇簇，霜晓菊鲜鲜。",
      "书寄相思处，杯衔欲别前。",
      "淮阳知不薄，终愿早回船。"
    ]
  },
  {
    "volume": 344,
    "sequence": 33,
    "title": "秋字",
    "author": "韩愈",
    "content": [
      "淮南悲木落，而我亦伤秋。",
      "况与故人别，那堪羁宦愁。",
      "荣华今异路，风雨昔同忧。",
      "莫以宜春远，江山多胜游。"
    ]
  },
  {
    "volume": 344,
    "sequence": 34,
    "title": "送郑尚书赴南海",
    "author": "韩愈",
    "content": [
      "番禺军府盛，欲说暂停杯。",
      "盖海旂幢出，连天观阁开。",
      "衙时龙户集，上日马人来。",
      "风静鶢鶋去，官廉蚌蛤回。",
      "货通师子国，乐奏武王台。",
      "事事皆殊异，无嫌屈大才。"
    ]
  },
  {
    "volume": 344,
    "sequence": 35,
    "title": "答道士寄树鸡（树鸡，木耳之大者）",
    "author": "韩愈",
    "content": [
      "软湿青黄状可猜，欲烹还唤木盘回。",
      "烦君自入华阳洞，直割乖龙左耳来。"
    ]
  },
  {
    "volume": 344,
    "sequence": 36,
    "title": "左迁至蓝关示侄孙湘（湘，愈侄十二郎之子）",
    "author": "韩愈",
    "content": [
      "一封朝奏九重天，夕贬潮州路八千。",
      "欲为圣朝除弊事，肯将衰朽惜残年。",
      "云横秦岭家何在，雪拥蓝关马不前。",
      "知汝远来应有意，好收吾骨瘴江边。"
    ]
  },
  {
    "volume": 344,
    "sequence": 37,
    "title": "武关西逢配流吐番（谪潮州时途中作）",
    "author": "韩愈",
    "content": [
      "嗟尔戎人莫惨然，湖南地近保生全。",
      "我今罪重无归望，直去长安路八千。"
    ]
  },
  {
    "volume": 344,
    "sequence": 38,
    "title": "次邓州界",
    "author": "韩愈",
    "content": [
      "潮阳南去倍长沙，恋阙那堪又忆家。",
      "心讶愁来惟贮火，眼知别后自添花。",
      "商颜暮雪逢人少，邓鄙春泥见驿赊。",
      "早晚王师收海岳，普将雷雨发萌芽。"
    ]
  },
  {
    "volume": 344,
    "sequence": 39,
    "title": "题临泷寺",
    "author": "韩愈",
    "content": [
      "不觉离家已五千，仍将衰病入泷船。",
      "潮阳未到吾能说，海气昏昏水拍天。"
    ]
  },
  {
    "volume": 344,
    "sequence": 40,
    "title": "晚次宣溪，辱韶州张端公使君惠书叙别酬以绝句二章",
    "author": "韩愈",
    "content": [
      "韶州南去接宣溪，云水苍茫日向西。",
      "客泪数行先自落，鹧鸪休傍耳边啼。",
      "兼金那足比清文，百首相随愧使君。",
      "俱是岭南巡管内，莫欺荒僻断知闻。"
    ]
  },
  {
    "volume": 344,
    "sequence": 41,
    "title": "题秀禅师房",
    "author": "韩愈",
    "content": [
      "桥夹水松行百步，竹床莞席到僧家。",
      "暂拳一手支头卧，还把鱼竿下钓沙。"
    ]
  },
  {
    "volume": 344,
    "sequence": 42,
    "title": "将至韶州先寄张端公使君借图经",
    "author": "韩愈",
    "content": [
      "曲江山水闻来久，恐不知名访倍难。",
      "愿借图经将入界，每逢佳处便开看。"
    ]
  },
  {
    "volume": 344,
    "sequence": 43,
    "title": "过始兴江口感怀",
    "author": "韩愈",
    "content": [
      "忆作儿童随伯氏，南来今只一身存。",
      "目前百口还相逐，旧事无人可共论。"
    ]
  },
  {
    "volume": 344,
    "sequence": 44,
    "title": "韶州留别张端公使君（时宪宗元和十四年十月）",
    "author": "韩愈",
    "content": [
      "来往再逢梅柳新，别离一醉绮罗春。",
      "久钦江总文才妙，自叹虞翻骨相屯。",
      "鸣笛急吹争落日，清歌缓送款行人。",
      "已知奏课当征拜，那复淹留咏白蘋。"
    ]
  },
  {
    "volume": 344,
    "sequence": 45,
    "title": "从潮州量移袁州，张韶州端公以诗相贺，因酬之",
    "author": "韩愈",
    "content": [
      "明时远逐事何如，遇赦移官罪未除。",
      "北望讵令随塞雁，南迁才免葬江鱼。",
      "将经贵郡烦留客，先惠高文谢起予。",
      "暂欲系船韶石下，上宾虞舜整冠裾。"
    ]
  },
  {
    "volume": 344,
    "sequence": 46,
    "title": "次石头驿寄江西王十中丞阁老",
    "author": "韩愈",
    "content": [
      "凭高试回首，一望豫章城。",
      "人由恋德泣，马亦别群鸣。",
      "寒日夕始照，风江远渐平。",
      "默然都不语，应识此时情。"
    ]
  },
  {
    "volume": 344,
    "sequence": 47,
    "title": "游西林寺题萧二兄郎中旧堂",
    "author": "韩愈",
    "content": [
      "中郎有女能传业，伯道无儿可保家。",
      "偶到匡山曾住处，几行衰泪落烟霞。"
    ]
  },
  {
    "volume": 344,
    "sequence": 48,
    "title": "自袁州还京行次安陆，先寄随州周员外（周君巢也）",
    "author": "韩愈",
    "content": [
      "行行指汉东，暂喜笑言同。",
      "雨雪离江上，蒹葭出梦中。",
      "面犹含瘴色，眼已见华风。",
      "岁暮难相值，酣歌未可终。"
    ]
  },
  {
    "volume": 344,
    "sequence": 49,
    "title": "题广昌馆（在随州枣阳县南）",
    "author": "韩愈",
    "content": [
      "白水龙飞已几春，偶逢遗迹问耕人。",
      "丘坟发掘当官路，何处南阳有近亲。"
    ]
  },
  {
    "volume": 344,
    "sequence": 50,
    "title": "寄随州周员外",
    "author": "韩愈",
    "content": [
      "陆孟丘杨久作尘，同时存者更谁人。",
      "金丹别后知传得，乞取刀圭救病身。"
    ]
  },
  {
    "volume": 344,
    "sequence": 51,
    "title": "酒中留上襄阳李相公（李逢吉也）",
    "author": "韩愈",
    "content": [
      "浊水污泥清路尘，还曾同制掌丝纶。",
      "眼穿长讶双鱼断，耳热何辞数爵频。",
      "银烛未销窗送曙，金钗半醉座添春。",
      "知公不久归钧轴，应许闲官寄病身。"
    ]
  },
  {
    "volume": 344,
    "sequence": 52,
    "title": "去岁自刑部侍郎以罪贬潮州刺史乘驿赴任…留题驿梁",
    "author": "韩愈",
    "content": [
      "数条藤束木皮棺，草殡荒山白骨寒。",
      "惊恐入心身已病，扶舁沿路众知难。",
      "绕坟不暇号三匝，设祭惟闻饭一盘。",
      "致汝无辜由我罪，百年惭痛泪阑干。"
    ]
  },
  {
    "volume": 344,
    "sequence": 53,
    "title": "贺张十八秘书得裴司空马（或作酬张秘书因骑马赠诗）",
    "author": "韩愈",
    "content": [
      "司空远寄养初成，毛色桃花眼镜明。",
      "落日已曾交辔语，春风还拟并鞍行。",
      "长令奴仆知饥渴，须着贤良待性情。",
      "旦夕公归伸拜谢，免劳骑去逐双旌。"
    ]
  },
  {
    "volume": 344,
    "sequence": 54,
    "title": "杏园送张彻侍御归使",
    "author": "韩愈",
    "content": [
      "东风花树下，送尔出京城。",
      "久抱伤春意，新添惜别情。",
      "归来身已病，相见眼还明。",
      "更遣将诗酒，谁家逐后生。"
    ]
  },
  {
    "volume": 344,
    "sequence": 55,
    "title": "雨中寄张博士籍、侯主簿喜",
    "author": "韩愈",
    "content": [
      "放朝还不报，半路蹋泥归。",
      "雨惯曾无节，雷频自失威。",
      "见墙生菌遍，忧麦作蛾飞。",
      "岁晚偏萧索，谁当救晋饥。"
    ]
  },
  {
    "volume": 344,
    "sequence": 56,
    "title": "奉和兵部张侍郎酬郓州马尚书祗召途中…郓州之作",
    "author": "韩愈",
    "content": [
      "来朝当路日，承诏改辕时。",
      "再领须句国，仍迁少昊司。",
      "暖风抽宿麦，清雨卷归旗。",
      "赖寄新珠玉，长吟慰我思。"
    ]
  },
  {
    "volume": 344,
    "sequence": 57,
    "title": "早春与张十八博士籍游杨尚书林亭…兼呈白冯二阁老",
    "author": "韩愈",
    "content": [
      "墙下春渠入禁沟，渠冰初破满渠浮。",
      "凤池近日长先暖，流到池时更不流。"
    ]
  },
  {
    "volume": 344,
    "sequence": 58,
    "title": "奉使常山，早次太原，呈副使吴郎中",
    "author": "韩愈",
    "content": [
      "朗朗闻街鼓，晨起似朝时。",
      "翻翻走驿马，春尽是归期。",
      "地失嘉禾处，风存蟋蟀辞。",
      "暮齿良多感，无事涕垂颐。"
    ]
  },
  {
    "volume": 344,
    "sequence": 59,
    "title": "夕次寿阳驿题吴郎中诗后",
    "author": "韩愈",
    "content": [
      "风光欲动别长安，春半城边特地寒。",
      "不见园花兼巷柳，马头惟有月团团。"
    ]
  },
  {
    "volume": 344,
    "sequence": 60,
    "title": "镇州初归",
    "author": "韩愈",
    "content": [
      "别来杨柳街头树，摆弄春风只欲飞。",
      "还有小园桃李在，留花不发待郎归。"
    ]
  },
  {
    "volume": 344,
    "sequence": 61,
    "title": "同水部张员外籍曲江春游，寄白二十二舍人",
    "author": "韩愈",
    "content": [
      "漠漠轻阴晚自开，青天白日映楼台。",
      "曲江水满花千树，有底忙时不肯来。"
    ]
  },
  {
    "volume": 344,
    "sequence": 62,
    "title": "和水部张员外宣政衙赐百官樱桃诗",
    "author": "韩愈",
    "content": [
      "汉家旧种明光殿，炎帝还书本草经。",
      "岂似满朝承雨露，共看传赐出青冥。",
      "香随翠笼擎初到，色映银盘写未停。",
      "食罢自知无所报，空然惭汗仰皇扃。"
    ]
  },
  {
    "volume": 344,
    "sequence": 63,
    "title": "早春呈水部张十八员外二首",
    "author": "韩愈",
    "content": [
      "天街小雨润如酥，草色遥看近却无。",
      "最是一年春好处，绝胜烟柳满皇都。",
      "莫道官忙身老大，即无年少逐春心。",
      "凭君先到江头看，柳色如今深未深。"
    ]
  },
  {
    "volume": 344,
    "sequence": 64,
    "title": "送桂州严大夫同用南字（严谟也）",
    "author": "韩愈",
    "content": [
      "苍苍森八桂，兹地在湘南。",
      "江作青罗带，山如碧玉篸。",
      "户多输翠羽，家自种黄甘。",
      "远胜登仙去，飞鸾不假骖。"
    ]
  },
  {
    "volume": 344,
    "sequence": 65,
    "title": "奉酬天平马十二仆射暇日言怀见寄之作",
    "author": "韩愈",
    "content": [
      "天平篇什外，政事亦无双。",
      "威令加徐土，儒风被鲁邦。",
      "清为公论重，宽得士心降。",
      "岁晏偏相忆，长谣坐北窗。"
    ]
  },
  {
    "volume": 344,
    "sequence": 66,
    "title": "奉使镇州，行次承天行营，奉酬裴司空",
    "author": "韩愈",
    "content": [
      "窜逐三年海上归，逢公复此著征衣。",
      "旋吟佳句还鞭马，恨不身先去鸟飞。"
    ]
  },
  {
    "volume": 344,
    "sequence": 67,
    "title": "镇州路上谨酬裴司空相公重见寄",
    "author": "韩愈",
    "content": [
      "衔命山东抚乱师，日驰三百自嫌迟。",
      "风霜满面无人识，何处如今更有诗。"
    ]
  },
  {
    "volume": 344,
    "sequence": 68,
    "title": "奉和仆射裴相公感恩言志（穆宗长庆二年，裴度罢）",
    "author": "韩愈",
    "content": [
      "文武功成后，居为百辟师。",
      "林园穷胜事，钟鼓乐清时。",
      "摆落遗高论，雕镌出小诗。",
      "自然无不可，范蠡尔其谁。"
    ]
  },
  {
    "volume": 344,
    "sequence": 69,
    "title": "和仆射相公朝回见寄",
    "author": "韩愈",
    "content": [
      "尽瘁年将久，公今始暂闲。",
      "事随忧共减，诗与酒俱还。",
      "放意机衡外，收身矢石间。",
      "秋台风日迥，正好看前山。"
    ]
  },
  {
    "volume": 344,
    "sequence": 70,
    "title": "奉和李相公题萧家林亭（逢吉也）",
    "author": "韩愈",
    "content": [
      "山公自是林园主，叹惜前贤造作时。",
      "岩洞幽深门尽锁，不因丞相几人知。"
    ]
  },
  {
    "volume": 344,
    "sequence": 71,
    "title": "奉和杜相公太清宫纪事陈诚上李相公十六韵（杜元颖也）",
    "author": "韩愈",
    "content": [
      "耒耜兴姬国，輴欙建夏家。",
      "在功诚可尚，于道讵为华。",
      "象帝威容大，仙宗宝历赊。",
      "卫门罗戟槊，图壁杂龙蛇。",
      "礼乐追尊盛，乾坤降福遐。",
      "四真皆齿列，二圣亦肩差。",
      "阳月时之首，阴泉气未牙。",
      "殿阶铺水碧，庭炬坼金葩。",
      "紫极观忘倦，青词奏不哗。",
      "噌吰宫夜辟，嘈囐鼓晨挝。",
      "亵味陈奚取，名香荐孔嘉。",
      "垂祥纷可录，俾寿浩无涯。",
      "贵相山瞻峻，清文玉绝瑕。",
      "代工声问远，摄事敬恭加。",
      "皎洁当天月，葳蕤捧日霞。",
      "唱妍酬亦丽，俯仰但称嗟。"
    ]
  }
]