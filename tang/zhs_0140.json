[
  {
    "volume": 140,
    "sequence": 1,
    "title": "变行路难",
    "author": "王昌龄",
    "content": [
      "向晚横吹悲，风动马嘶合。",
      "前驱引旗节，千里阵云匝。",
      "单于下阴山，砂砾空飒飒。",
      "封侯取一战，岂复念闺阁。"
    ]
  },
  {
    "volume": 140,
    "sequence": 2,
    "title": "塞下曲四首",
    "author": "王昌龄",
    "content": [
      "蝉鸣空桑林，八月萧关道。",
      "出塞入塞寒，处处黄芦草。",
      "从来幽并客，皆共尘沙老。",
      "莫学游侠儿，矜夸紫骝好。",
      "饮马渡秋水，水寒风似刀。",
      "平沙日未没，黯黯见临洮。",
      "昔日长城战，咸言意气高。",
      "黄尘足今古，白骨乱蓬蒿。",
      "奉诏甘泉宫，总征天下兵。",
      "朝廷备礼出，郡国豫郊迎。",
      "纷纷几万人，去者无全生。",
      "臣愿节宫厩，分以赐边城。",
      "边头何惨惨，已葬霍将军。",
      "部曲皆相吊，燕南代北闻。",
      "功勋多被黜，兵马亦寻分。",
      "更遣黄龙戍，唯当哭塞云。"
    ]
  },
  {
    "volume": 140,
    "sequence": 3,
    "title": "塞上曲",
    "author": "王昌龄",
    "content": [
      "秋风夜渡河，吹却雁门桑。",
      "遥见胡地猎，鞴马宿严霜。",
      "五道分兵去，孤军百战场。",
      "功多翻下狱，士卒但心伤。"
    ]
  },
  {
    "volume": 140,
    "sequence": 4,
    "title": "从军行二首",
    "author": "王昌龄",
    "content": [
      "向夕临大荒，朔风轸归虑。",
      "平沙万里馀，飞鸟宿何处。",
      "虏骑猎长原，翩翩傍河去。",
      "边声摇白草，海气生黄雾。",
      "百战苦风尘，十年履霜露。",
      "虽投定远笔，未坐将军树。",
      "早知行路难，悔不理章句。",
      "秋草马蹄轻，角弓持弦急。",
      "去为龙城战，正值胡兵袭。",
      "军气横大荒，战酣日将入。",
      "长风金鼓动，白露铁衣湿。",
      "四起愁边声，南庭时伫立。",
      "断蓬孤自转，寒雁飞相及。",
      "万里云沙涨，平原冰霰涩。",
      "惟闻汉使还，独向刀环泣。"
    ]
  },
  {
    "volume": 140,
    "sequence": 5,
    "title": "少年行二首",
    "author": "王昌龄",
    "content": [
      "西陵侠少年，送客短长亭。",
      "青槐夹两道，白马如流星。",
      "闻道羽书急，单于寇井陉。",
      "气高轻赴难，谁顾燕山铭。",
      "走马远相寻，西楼下夕阴。",
      "结交期一剑，留意赠千金。",
      "高阁歌声远，重门柳色深。",
      "夜阑须尽饮，莫负百年心。"
    ]
  },
  {
    "volume": 140,
    "sequence": 6,
    "title": "长歌行",
    "author": "王昌龄",
    "content": [
      "旷野饶悲风，飕飕黄蒿草。",
      "系马倚白杨，谁知我怀抱。",
      "所是同袍者，相逢尽衰老。",
      "北登汉家陵，南望长安道。",
      "下有枯树根，上有鼯鼠窠。",
      "高皇子孙尽，千载无人过。",
      "宝玉频发掘，精灵其奈何。",
      "人生须达命，有酒且长歌。"
    ]
  },
  {
    "volume": 140,
    "sequence": 7,
    "title": "悲哉行",
    "author": "王昌龄",
    "content": [
      "勿听白头吟，人间易忧怨。",
      "若非沧浪子，安得从所愿。",
      "北上太行山，临风阅吹万。",
      "长云数千里，倏忽还肤寸。",
      "观其微灭时，精意莫能论。",
      "百年不容息，是处生意蔓。",
      "始悟海上人，辞君永飞遁。"
    ]
  },
  {
    "volume": 140,
    "sequence": 8,
    "title": "古意",
    "author": "王昌龄",
    "content": [
      "桃花四面发，桃叶一枝开。",
      "欲暮黄鹂啭，伤心玉镜台。",
      "清筝向明月，半夜春风来。"
    ]
  },
  {
    "volume": 140,
    "sequence": 9,
    "title": "放歌行",
    "author": "王昌龄",
    "content": [
      "南渡洛阳津，西望十二楼。",
      "明堂坐天子，月朔朝诸侯。",
      "清乐动千门，皇风被九州。",
      "庆云从东来，泱漭抱日流。",
      "升平贵论道，文墨将何求。",
      "有诏征草泽，微诚将献谋。",
      "冠冕如星罗，拜揖曹与周。",
      "望尘非吾事，入赋且迟留。",
      "幸蒙国士识，因脱负薪裘。",
      "今者放歌行，以慰梁甫愁。",
      "但营数斗禄，奉养每丰羞。",
      "若得金膏遂，飞云亦可俦。"
    ]
  },
  {
    "volume": 140,
    "sequence": 10,
    "title": "越女（《乐府诗集》作《采莲曲》）",
    "author": "王昌龄",
    "content": [
      "越女作桂舟，还将桂为楫。",
      "湖上水渺漫，清江不可涉。",
      "摘取芙蓉花，莫摘芙蓉叶。",
      "将归问夫婿，颜色何如妾。"
    ]
  },
  {
    "volume": 140,
    "sequence": 11,
    "title": "郑县宿陶太公馆中赠冯六元二",
    "author": "王昌龄",
    "content": [
      "儒有轻王侯，脱略当世务。",
      "本家蓝田下，非为渔弋故。",
      "无何困躬耕，且欲驰永路。",
      "幽居与君近，出谷同所骛。",
      "昨日辞石门，五年变秋露。",
      "云龙未相感，干谒亦已屡。",
      "子为黄绶羁，余忝蓬山顾。",
      "京门望西岳，百里见郊树。",
      "飞雨祠上来，霭然关中暮。",
      "驱车郑城宿，秉烛论往素。",
      "山月出华阴，开此河渚雾。",
      "清光比故人，豁达展心晤。",
      "冯公尚戢翼，元子仍跼步。",
      "拂衣易为高，沦迹难有趣。",
      "张范善终始，吾等岂不慕。",
      "罢酒当凉风，屈伸备冥数。"
    ]
  },
  {
    "volume": 140,
    "sequence": 12,
    "title": "听弹风入松阕赠杨补阙",
    "author": "王昌龄",
    "content": [
      "商风入我弦，夜竹深有露。",
      "弦悲与林寂，清景不可度。",
      "寥落幽居心，飕飗青松树。",
      "松风吹草白，溪水寒日暮。",
      "声意去复还，九变待一顾。",
      "空山多雨雪，独立君始悟。"
    ]
  },
  {
    "volume": 140,
    "sequence": 13,
    "title": "缑氏尉沈兴宗置酒南溪留赠",
    "author": "王昌龄",
    "content": [
      "林色与溪古，深篁引幽翠。",
      "山尊在渔舟，棹月情已醉。",
      "始穷清源口，壑绝人境异。",
      "春泉滴空崖，萌草拆阴地。",
      "久之风榛寂，远闻樵声至。",
      "海雁时独飞，永然沧洲意。",
      "古时青冥客，灭迹沦一尉。",
      "吾子踌躇心，岂其纷埃事。",
      "缑峰信所克，济北余乃遂。",
      "齐物意已会，息肩理犹未。",
      "卷舒形性表，脱略贤哲议。",
      "仲月期角巾，饭僧嵩阳寺。"
    ]
  },
  {
    "volume": 140,
    "sequence": 14,
    "title": "为张僓赠阎使臣",
    "author": "王昌龄",
    "content": [
      "哀哀献玉人，楚国同悲辛。",
      "泣尽继以血，何由辨其真。",
      "赖承琢磨惠，复使光辉新。",
      "犹畏谗口疾，弃之如埃尘。"
    ]
  },
  {
    "volume": 140,
    "sequence": 15,
    "title": "赠史昭",
    "author": "王昌龄",
    "content": [
      "东林月未升，廓落星与汉。",
      "是夕鸿始来，斋中起长叹。",
      "怀哉望南浦，眇然夜将半。",
      "但有秋水声，愁使心神乱。",
      "握中何为赠，瑶草已衰散。",
      "海鳞未化时，各在天一岸。"
    ]
  },
  {
    "volume": 140,
    "sequence": 16,
    "title": "秋山寄陈谠言",
    "author": "王昌龄",
    "content": [
      "岩间寒事早，众山木已黄。",
      "北风何萧萧，兹夕露为霜。",
      "感激未能寐，中宵时慨慷。",
      "黄虫初悲鸣，玄鸟去我梁。",
      "独卧时易晚，离群情更伤。",
      "思君若不及，鸿雁今南翔。"
    ]
  },
  {
    "volume": 140,
    "sequence": 17,
    "title": "出郴山口至叠石湾野人室中寄张十一",
    "author": "王昌龄",
    "content": [
      "槠楠无冬春，柯叶连峰稠。",
      "阴壁下苍黑，烟含清江楼。",
      "景开独沿曳，响答随兴酬。",
      "旦夕望吾友，如何迅孤舟。",
      "叠沙积为岗，崩剥雨露幽。",
      "石脉尽横亘，潜潭何时流。",
      "既见万古色，颇尽一物由。",
      "永与世人远，气还草木收。",
      "盈缩理无馀，今往何必忧。",
      "郴土群山高，耆老如中州。",
      "孰云议舛降，岂是娱宦游。",
      "阴火昔所伏，丹砂将尔谋。",
      "昨临苏耽井，复向衡阳求。",
      "同疚来相依，脱身当有筹。",
      "数月乃离居，风湍成阻修。",
      "野人善竹器，童子能溪讴。",
      "寒月波荡漾，羁鸿去悠悠。"
    ]
  },
  {
    "volume": 140,
    "sequence": 18,
    "title": "宿灞上寄侍御玙弟",
    "author": "王昌龄",
    "content": [
      "独饮灞上亭，寒山青门外。",
      "长云骤落日，桑枣寂已晦。",
      "古人驱驰者，宿此凡几代。",
      "佐邑由东南，岂不知进退。",
      "吾宗秉全璞，楚得璆琳最。",
      "茅山就一征，柏署起三载。",
      "道契非物理，神交无留碍。",
      "知我沧溟心，脱略腐儒辈。",
      "孟冬銮舆出，阳谷群臣会。",
      "半夜驰道喧，五侯拥轩盖。",
      "是时燕齐客，献术蓬瀛内。",
      "甚悦我皇心，得与王母对。",
      "贱臣欲干谒，稽首期殒碎。",
      "哲弟感我情，问易穷否泰。",
      "良马足尚踠，宝刀光未淬。",
      "昨闻羽书飞，兵气连朔塞。",
      "诸将多失律，庙堂始追悔。",
      "安能召书生，愿得论要害。",
      "戎夷非草木，侵逐使狼狈。",
      "虽有屠城功，亦有降虏辈。",
      "兵粮如山积，恩泽如雨霈。",
      "羸卒不可兴，碛地无足爱。",
      "若用匹夫策，坐令军围溃。",
      "不费黄金资，宁求白璧赉。",
      "明主忧既远，边事亦可大。",
      "荷宠务推诚，离言深慷慨。",
      "霜摇直指草，烛引明光珮。",
      "公论日夕阻，朝廷蹉跎会。",
      "孤城海门月，万里流光带。",
      "不应百尺松，空老钟山霭。"
    ]
  },
  {
    "volume": 140,
    "sequence": 19,
    "title": "次汝中寄河南陈赞府",
    "author": "王昌龄",
    "content": [
      "汝山方联延，伊水才明灭。",
      "遥见入楚云，又此空馆月。",
      "纷然驰梦想，不谓远离别。",
      "京邑多欢娱，衡湘暂沿越。",
      "明湖春草遍，秋桂白花发。",
      "岂惟长思君，日夕在魏阙。"
    ]
  },
  {
    "volume": 140,
    "sequence": 20,
    "title": "同从弟销南斋玩月忆山阴崔少府",
    "author": "王昌龄",
    "content": [
      "高卧南斋时，开帷月初吐。",
      "清辉淡水木，演漾在窗户。",
      "苒苒几盈虚，澄澄变今古。",
      "美人清江畔，是夜越吟苦。",
      "千里其如何，微风吹兰杜。"
    ]
  },
  {
    "volume": 140,
    "sequence": 21,
    "title": "代扶风主人答",
    "author": "王昌龄",
    "content": [
      "杀气凝不流，风悲日彩寒。",
      "浮埃起四远，游子弥不欢。",
      "依然宿扶风，沽酒聊自宽。",
      "寸心亦未理，长铗谁能弹。",
      "主人就我饮，对我还慨叹。",
      "便泣数行泪，因歌行路难。",
      "十五役边地，三回讨楼兰。",
      "连年不解甲，积日无所餐。",
      "将军降匈奴，国使没桑干。",
      "去时三十万，独自还长安。",
      "不信沙场苦，君看刀箭瘢。",
      "乡亲悉零落，冢墓亦摧残。",
      "仰攀青松枝，恸绝伤心肝。",
      "禽兽悲不去，路傍谁忍看。",
      "幸逢休明代，寰宇静波澜。",
      "老马思伏枥，长鸣力已殚。",
      "少年与运会，何事发悲端。",
      "天子初封禅，贤良刷羽翰。",
      "三边悉如此，否泰亦须观。"
    ]
  },
  {
    "volume": 140,
    "sequence": 22,
    "title": "酬鸿胪裴主簿雨后北楼见赠（一作高適诗）",
    "author": "王昌龄",
    "content": [
      "暮霞照新晴，归云犹相逐。",
      "有怀晨昏暇，想见登眺目。",
      "问礼侍彤襜，题诗访茅屋。",
      "高楼多古今，陈事满陵谷。",
      "地久微子封，台馀孝王筑。",
      "裴回顾霄汉，豁达俯川陆。",
      "远水对孤城，长天向乔木。",
      "公门何清静，列戟森已肃。",
      "不叹携手稀，常思著鞭速。",
      "终当拂羽翰，轻举随鸿鹄。"
    ]
  },
  {
    "volume": 140,
    "sequence": 23,
    "title": "送任五之桂林",
    "author": "王昌龄",
    "content": [
      "楚客醉孤舟，越水将引棹。",
      "山为两乡别，月带千里貌。",
      "羁谴同缯纶，僻幽闻虎豹。",
      "桂林寒色在，苦节知所效。"
    ]
  },
  {
    "volume": 140,
    "sequence": 24,
    "title": "山中别庞十",
    "author": "王昌龄",
    "content": [
      "幽娟松筱径，月出寒蝉鸣。",
      "散发卧其下，谁知孤隐情。",
      "吟时白云合，钓处玄潭清。",
      "琼树方杳霭，凤兮保其贞。"
    ]
  },
  {
    "volume": 140,
    "sequence": 25,
    "title": "留别伊阙张少府郭大都尉",
    "author": "王昌龄",
    "content": [
      "迁客就一醉，主人空金罍。",
      "江湖青山底，欲去仍裴回。",
      "郭侯未相识，策马伊川来。",
      "把手相劝勉，不应老尘埃。",
      "孟阳逢山旧，仙馆留清才。",
      "日晚劝趣别，风长云逐开。",
      "幸随板舆远，负谴何忧哉。",
      "唯有仗忠信，音书报云雷。"
    ]
  },
  {
    "volume": 140,
    "sequence": 26,
    "title": "送韦十二兵曹",
    "author": "王昌龄",
    "content": [
      "县职如长缨，终日检我身。",
      "平明趋郡府，不得展故人。",
      "故人念江湖，富贵如埃尘。",
      "迹在戎府掾，心游天台春。",
      "独立浦边鹤，白云长相亲。",
      "南风忽至吴，分散还入秦。",
      "寒夜天光白，海净月色真。",
      "对坐论岁暮，弦悲岂无因。",
      "平生驰驱分，非谓杯酒仁。",
      "出处两不合，忠贞何由伸。",
      "看君孤舟去，且欲歌垂纶。"
    ]
  },
  {
    "volume": 140,
    "sequence": 27,
    "title": "东京府县诸公与綦毋潜李颀相送至白马寺宿",
    "author": "王昌龄",
    "content": [
      "鞍马上东门，裴回入孤舟。",
      "贤豪相追送，即棹千里流。",
      "赤岸落日在，空波微烟收。",
      "薄宦忘机括，醉来即淹留。",
      "月明见古寺，林外登高楼。",
      "南风开长廊，夏夜如凉秋。",
      "江月照吴县，西归梦中游。"
    ]
  },
  {
    "volume": 140,
    "sequence": 28,
    "title": "送东林廉上人归庐山",
    "author": "王昌龄",
    "content": [
      "石溪流已乱，苔径人渐微。",
      "日暮东林下，山僧还独归。",
      "昔为庐峰意，况与远公违。",
      "道性深寂寞，世情多是非。",
      "会寻名山去，岂复望清辉。"
    ]
  },
  {
    "volume": 140,
    "sequence": 29,
    "title": "留别武陵袁丞",
    "author": "王昌龄",
    "content": [
      "皇恩暂迁谪，待罪逢知己。",
      "从此武陵溪，孤舟二千里。",
      "桃花遗古岸，金涧流春水。",
      "谁识马将军，忠贞抱生死。"
    ]
  },
  {
    "volume": 140,
    "sequence": 30,
    "title": "别刘谞",
    "author": "王昌龄",
    "content": [
      "天地寒更雨，苍茫楚城阴。",
      "一尊广陵酒，十载衡阳心。",
      "倚仗不可料，悲欢岂易寻。",
      "相逢成远别，后会何如今。",
      "身在江海上，云连京国深。",
      "行当务功业，策马何駸駸。"
    ]
  },
  {
    "volume": 140,
    "sequence": 31,
    "title": "岳阳别李十七越宾",
    "author": "王昌龄",
    "content": [
      "相逢楚水寒，舟在洞庭驿。",
      "具陈江波事，不异沦弃迹。",
      "杉上秋雨声，悲切蒹葭夕。",
      "弹琴收馀响，来送千里客。",
      "平明孤帆心，岁晚济代策。",
      "时在身未充，潇湘不盈画。",
      "湖小洲渚联，澹淡烟景碧。",
      "鱼鳖自有性，龟龙无能易。",
      "谴黜同所安，风土任所适。",
      "闭门观玄化，携手遗损益。"
    ]
  },
  {
    "volume": 140,
    "sequence": 32,
    "title": "留别岑参兄弟",
    "author": "王昌龄",
    "content": [
      "江城建业楼，山尽沧海头。",
      "副职守兹县，东南棹孤舟。",
      "长安故人宅，秣马经前秋。",
      "便以风雪暮，还为纵饮留。",
      "貂蝉七叶贵，鸿鹄万里游。",
      "何必念钟鼎，所在烹肥牛。",
      "为君啸一曲，且莫弹箜篌。",
      "徒见枯者艳，谁言直如钩。",
      "岑家双琼树，腾光难为俦。",
      "谁言青门悲，俯期吴山幽。",
      "日西石门峤，月吐金陵洲。",
      "追随探灵怪，岂不骄王侯。"
    ]
  },
  {
    "volume": 140,
    "sequence": 33,
    "title": "送刘昚虚归取宏词解",
    "author": "王昌龄",
    "content": [
      "太清闻海鹤，游子引乡眄。",
      "声随羽仪远，势与归云便。",
      "青桂春再荣，白云暮来变。",
      "迁飞在礼仪，岂复泪如霰。"
    ]
  },
  {
    "volume": 140,
    "sequence": 34,
    "title": "巴陵别刘处士",
    "author": "王昌龄",
    "content": [
      "刘生隐岳阳，心远洞庭水。",
      "偃帆入山郭，一宿楚云里。",
      "竹映秋馆深，月寒江风起。",
      "烟波桂阳接，日夕数千里。",
      "袅袅清夜猿，孤舟坐如此。",
      "湘中有来雁，雨雪候音旨。"
    ]
  },
  {
    "volume": 140,
    "sequence": 35,
    "title": "宿裴氏山庄",
    "author": "王昌龄",
    "content": [
      "苍苍竹林暮，吾亦知所投。",
      "静坐山斋月，清溪闻远流。",
      "西峰下微雨，向晓白云收。",
      "遂解尘中组，终南春可游。"
    ]
  },
  {
    "volume": 140,
    "sequence": 36,
    "title": "淇上酬薛据兼寄郭微（一作高適诗）",
    "author": "王昌龄",
    "content": [
      "自从别京华，我心乃萧索。",
      "十年守章句，万里空寥落。",
      "北上登蓟门，茫茫见沙漠。",
      "倚剑对风尘，慨然思卫霍。",
      "拂衣去燕赵，驱马怅不乐。",
      "天长沧洲路，日暮邯郸郭。",
      "酒肆或淹留，渔泽屡栖泊。",
      "独行备艰难，孰辞干鼎镬。",
      "皇情念淳古，时俗何浮薄。",
      "理道须任贤，安人在求瘼。",
      "故交负奇才，逸气包謇谔。",
      "隐轸经济策，纵横建安作。",
      "才望忽先鸣，风期无宿诺。",
      "飘飖劳州县，迢递限言谑。",
      "东驰眇贝丘，西顾弥虢略。",
      "淇水徒自深，浮云不堪托。",
      "吾谋适可用，天道岂辽廓。",
      "不然买山田，一身与耕凿。"
    ]
  }
]