[
  {
    "volume": 383,
    "sequence": 1,
    "title": "野居",
    "author": "张籍",
    "content": [
      "贫贱易为适，荒郊亦安居。",
      "端坐无余思，弥乐古人书。",
      "秋田多良苗，野水多游鱼。",
      "我无耒与网，安得充廪厨。",
      "寒天白日短，檐下暖我躯。",
      "四肢暂宽柔，中肠郁不舒。",
      "多病减志气，为客足忧虞。",
      "况复苦时节，览景独踟蹰。"
    ]
  },
  {
    "volume": 383,
    "sequence": 2,
    "title": "西州",
    "author": "张籍",
    "content": [
      "羌胡据西州，近甸无边城。",
      "山东收税租，养我防塞兵。",
      "胡骑来无时，居人常震惊。",
      "嗟我五陵间，农者罢耘耕。",
      "边头多杀伤，士卒难全形。",
      "郡县发丁役，丈夫各征行。",
      "生男不能养，惧身有姓名。",
      "良马不念秣，烈士不苟营。",
      "所愿除国难，再逢天下平。"
    ]
  },
  {
    "volume": 383,
    "sequence": 3,
    "title": "杂怨",
    "author": "张籍",
    "content": [
      "切切重切切，秋风桂枝折。",
      "人当少年嫁，我当少年别。",
      "念君非征行，年年长远途。",
      "妾身甘独殁，高堂有舅姑。",
      "山川岂遥远，行人自不返。"
    ]
  },
  {
    "volume": 383,
    "sequence": 4,
    "title": "惜花",
    "author": "张籍",
    "content": [
      "春潭足芳树，水清不如素。",
      "幽人爱华景，一一空山暮。",
      "月出潭气白，游鱼暗冲石。",
      "夜深春思多，酒醒山寂寂。"
    ]
  },
  {
    "volume": 383,
    "sequence": 5,
    "title": "三原李氏园宴集",
    "author": "张籍",
    "content": [
      "暮春天早热，邑居苦嚣烦。",
      "言从君子乐，乐彼李氏园。",
      "园中有草堂，池引泾水泉。",
      "开户西北望，远见嵯峨山。",
      "借问主人翁，北州佐戎轩。",
      "仆夫守旧宅，为客侍华筵。",
      "高怀有馀兴，竹树芳且鲜。",
      "倾我所持觞，尽日共留连。",
      "疏拙不偶俗，常喜形体闲。",
      "况来幽栖地，能不重叹言。"
    ]
  },
  {
    "volume": 383,
    "sequence": 6,
    "title": "沈千运旧居",
    "author": "张籍",
    "content": [
      "汝北君子宅，我来见颓墉。",
      "乱离子孙尽，地属邻里翁。",
      "土木被丘墟，谿路不连通。",
      "旧井蔓草合，牛羊坠其中。",
      "君辞天子书，放意任体躬。",
      "一生不自力，家与逆旅同。",
      "高议切星辰，余声激喑聋。",
      "方将旌旧闾，百世可封崇。",
      "嗟其未积年，已为荒林丛。",
      "时岂无知音，不能崇此风。",
      "浩荡竟无睹，我将安所从。"
    ]
  },
  {
    "volume": 383,
    "sequence": 7,
    "title": "赠别孟郊",
    "author": "张籍",
    "content": [
      "历历天上星，沉沉水中萍。",
      "幸当清秋夜，流影及微形。",
      "君生衰俗间，立身如礼经。",
      "纯诚发新文，独有金石声。",
      "才名振京国，归省东南行。",
      "停车楚城下，顾我不念程。",
      "宝镜曾坠水，不磨岂自明。",
      "苦节居贫贱，所知赖友生。",
      "欢会方别离，戚戚忧虑并。",
      "安得在一方，终老无送迎。"
    ]
  },
  {
    "volume": 383,
    "sequence": 8,
    "title": "卧疾",
    "author": "张籍",
    "content": [
      "身病多思虑，亦读神农经。",
      "空堂留灯烛，四壁青荧荧。",
      "羁旅随人欢，贫贱还自轻。",
      "今来问良医，乃知病所生。",
      "僮仆各忧愁，杵臼无停声。",
      "见我形憔悴，劝药语丁宁。",
      "春雨枕席冷，窗前新禽鸣。",
      "开门起无力，遥爱鸡犬行。",
      "服药察耳目，渐如醉者醒。",
      "顾非达性命，犹为忧患生。"
    ]
  },
  {
    "volume": 383,
    "sequence": 9,
    "title": "别段生",
    "author": "张籍",
    "content": [
      "与子骨肉亲，愿言长相随。",
      "况离父母傍，从我学书诗。",
      "同在道路间，讲论亦未亏。",
      "为文于我前，日夕生光仪。",
      "行役多疾疚，赖此相扶持。",
      "贫贱事难拘，今日有别离。",
      "我去秦城中，子留汴水湄。",
      "离情两飘断，不异风中丝。",
      "幼年独为客，举动难得宜。",
      "努力自修励，常如见我时。",
      "送我登山冈，再拜问还期。",
      "还期在新年，勿怨欢会迟。"
    ]
  },
  {
    "volume": 383,
    "sequence": 10,
    "title": "哭于鹄",
    "author": "张籍",
    "content": [
      "青山无逸人，忽觉大国贫。",
      "良玉沉幽泉，名为天下珍。",
      "野性疏时俗，再拜乃从军。",
      "气高终不合，去如镜上尘。",
      "我初有章句，相合者唯君。",
      "今来吊嗣子，对陇烧新文。",
      "耕者废其耜，爨者绝其薪。",
      "苟无新衣裳，曷用光我身。",
      "奠酒徒拜手，哀怀安能陈。",
      "徒保金石韵，千载人所闻。"
    ]
  },
  {
    "volume": 383,
    "sequence": 11,
    "title": "南归",
    "author": "张籍",
    "content": [
      "促促念道路，四支不常宁。",
      "行车未及家，天外非尽程。",
      "骨肉待我欢，乡里望我荣。",
      "岂知东与西，憔悴竟无成。",
      "人言苦夜长，穷者不念明。",
      "惧离其寝寐，百忧伤性灵。",
      "世道多险薄，相劝毕中诚。",
      "远游无知音，不如商贾行。",
      "达人有常志，愚夫劳所营。",
      "旧山行去远，言归乐此生。"
    ]
  },
  {
    "volume": 383,
    "sequence": 12,
    "title": "惜花",
    "author": "张籍",
    "content": [
      "濛濛庭树花，坠地无颜色。",
      "日暮东风起，飘扬玉阶侧。",
      "残蕊在犹稀，青条耸复直。",
      "为君结芳实，令君勿叹息。"
    ]
  },
  {
    "volume": 383,
    "sequence": 13,
    "title": "奉和舍人叔直省时思琴",
    "author": "张籍",
    "content": [
      "蔼蔼紫薇直，秋意深无穷。",
      "滴沥仙阁漏，肃穆禁池风。",
      "竹月泛凉影，萱露澹幽丛。",
      "地清物态胜，宵闲琴思通。",
      "时属雅音际，迥凝虚抱中。",
      "达人掌枢近，常与隐默同。"
    ]
  },
  {
    "volume": 383,
    "sequence": 14,
    "title": "离妇",
    "author": "张籍",
    "content": [
      "十载来夫家，闺门无瑕疵。",
      "薄命不生子，古制有分离。",
      "托身言同穴，今日事乖违。",
      "念君终弃捐，谁能强在兹。",
      "堂上谢姑嫜，长跪请离辞。",
      "姑嫜见我往，将决复沉疑。",
      "与我古时钏，留我嫁时衣。",
      "高堂拊我身，哭我于路陲。",
      "昔日初为妇，当君贫贱时。",
      "昼夜常纺织，不得事蛾眉。",
      "辛勤积黄金，济君寒与饥。",
      "洛阳买大宅，邯郸买侍儿。",
      "夫婿乘龙马，出入有光仪。",
      "将为富家妇，永为子孙资。",
      "谁谓出君门，一身上车归。",
      "有子未必荣，无子坐生悲。",
      "为人莫作女，作女实难为。"
    ]
  },
  {
    "volume": 383,
    "sequence": 15,
    "title": "怀别",
    "author": "张籍",
    "content": [
      "仆人驱行轩，低昂出我门。",
      "离堂无留客，席上唯琴樽。",
      "古道随水曲，悠悠绕荒村。",
      "远程未奄息，别念在朝昏。",
      "端居愁岁永，独此留清景。",
      "岂无经过人，寻叹门巷静。",
      "君如天上雨，我如屋下井。",
      "无因同波流，愿作形与影。"
    ]
  },
  {
    "volume": 383,
    "sequence": 16,
    "title": "学仙",
    "author": "张籍",
    "content": [
      "楼观开朱门，树木连房廊。",
      "中有学仙人，少年休谷粮。",
      "高冠如芙蓉，霞月披衣裳。",
      "六时朝上清，佩玉纷锵锵。",
      "自言天老书，秘覆云锦囊。",
      "百年度一人，妄泄有灾殃。",
      "每占有仙相，然后传此方。",
      "先生坐中堂，弟子跪四厢。",
      "金刀截身发，结誓焚灵香。",
      "弟子得其诀，清斋入空房。",
      "守神保元气，动息随天罡。",
      "炉烧丹砂尽，昼夜候火光。",
      "药成既服食，计日乘鸾凰。",
      "虚空无灵应，终岁安所望。",
      "勤劳不能成，疑虑积心肠。",
      "虚羸生疾疹，寿命多夭伤。",
      "身殁惧人见，夜埋山谷傍。",
      "求道慕灵异，不如守寻常。",
      "先王知其非，戒之在国章。"
    ]
  },
  {
    "volume": 383,
    "sequence": 17,
    "title": "夜怀",
    "author": "张籍",
    "content": [
      "穷居积远念，转转迷所归。",
      "幽蕙零落色，暗萤参差飞。",
      "病生秋风簟，泪堕月明衣。",
      "无愁坐寂寞，重使奏清徽。"
    ]
  },
  {
    "volume": 383,
    "sequence": 18,
    "title": "城南",
    "author": "张籍",
    "content": [
      "漾漾南涧水，来作曲池流。",
      "言寻参差岛，晓榜轻盈舟。",
      "万绕不再止，千寻尽孤幽。",
      "藻涩讶人重，萍分指鱼游。",
      "繁苗毯下垂，密箭翻回輈。",
      "曝鳖乱自坠，阴藤斜相钩。",
      "卧蒋黑米吐，翻芰紫角稠。",
      "桥低竞俯偻，亭近闲夷犹。",
      "目为逐胜朗，手因掇芳柔。",
      "渐喜游来极，忽疑归无由。",
      "气状虽可览，纤微谅难搜。",
      "未听主人赏，徒爱清华秋。"
    ]
  },
  {
    "volume": 383,
    "sequence": 19,
    "title": "怀友",
    "author": "张籍",
    "content": [
      "人生有行役，谁能如草木。",
      "别离感中怀，乃为我桎梏。",
      "百年受命短，光景良不足。",
      "念我别离者，愿怀日月促。",
      "平地施道路，车马往不复。",
      "空知为良田，秋望禾黍熟。",
      "端居无俦侣，日夜祷耳目。",
      "立身难自觉，常恐忧与辱。",
      "穷贱无闲暇，疾痛多嗜欲。",
      "我思携手人，逍遥任心腹。"
    ]
  },
  {
    "volume": 383,
    "sequence": 20,
    "title": "寄别者",
    "author": "张籍",
    "content": [
      "寒天正飞雪，行人心切切。",
      "同为万里客，中路忽离别。",
      "别君汾水东，望君汾水西。",
      "积雪无平冈，空山无人蹊。",
      "羸马时倚辕，行行未遑食。",
      "下车劝僮仆，相顾莫叹息。",
      "讵知佳期隔，离念终无极。"
    ]
  },
  {
    "volume": 383,
    "sequence": 21,
    "title": "献从兄",
    "author": "张籍",
    "content": [
      "悠悠旱天云，不远如飞尘。",
      "贤达失其所，沉飘同众人。",
      "擢秀登王畿，出为良使宾。",
      "名高满朝野，幼贱谁不闻。",
      "一朝遇谗邪，流窜八九春。",
      "诏书近迁移，组绶未及身。",
      "冬井无寒冰，玉润难为焚。",
      "虚怀日迢遥，荣辱常保纯。",
      "我念出游时，勿吟康乐文。",
      "愿言灵溪期，聊欲相依因。"
    ]
  },
  {
    "volume": 383,
    "sequence": 22,
    "title": "寄韩愈",
    "author": "张籍",
    "content": [
      "野馆非我室，新居未能安。",
      "读书避尘杂，方觉此地闲。",
      "过郭多园墟，桑果相接连。",
      "独游竟寂寞，如寄空云山。",
      "夏景常昼毒，密林无鸣蝉。",
      "临溪一盥濯，清去肢体烦。",
      "出林望曾城，君子在其间。",
      "戎府草章记，阻我此游盘。",
      "忆昔西潭时，并持钓鱼竿。",
      "共忻得鲂鲤，烹鲙于我前。",
      "几朝还复来，叹息时独言。"
    ]
  },
  {
    "volume": 383,
    "sequence": 23,
    "title": "赠姚怤",
    "author": "张籍",
    "content": [
      "漏天日无光，泽土松不长。",
      "君今职下位，志气安得扬。",
      "白发文思壮，才为国贤良。",
      "无人识高韵，荐于天子傍。",
      "况我愚朴姿，强趋利名场。",
      "远同干贵人，身举固难彰。",
      "昔逢汴水滨，今会习池阳。",
      "岂无再来期，顾恐非此方。",
      "愿为石中泉，不为瓦上霜。",
      "离别勿复道，所贵不相忘。"
    ]
  },
  {
    "volume": 383,
    "sequence": 24,
    "title": "病中寄白学士拾遗",
    "author": "张籍",
    "content": [
      "秋亭病客眠，庭树满枝蝉。",
      "凉风绕砌起，斜影入床前。",
      "梨晚渐红坠，菊寒无黄鲜。",
      "倦游寂寞日，感叹蹉跎年。",
      "尘欢久消委，华念独迎延。",
      "自寓城阙下，识君弟事焉。",
      "君为天子识，我方沉病缠。",
      "无因会同语，悄悄中怀煎。"
    ]
  },
  {
    "volume": 383,
    "sequence": 25,
    "title": "雨中寄元宗简",
    "author": "张籍",
    "content": [
      "秋堂羸病起，盥漱风雨朝。",
      "竹影冷疏涩，榆叶暗飘萧。",
      "街径多坠果，墙隅有蜕蜩。",
      "延瞻游步阻，独坐闲思饶。",
      "君居应如此，恨言相去遥。"
    ]
  },
  {
    "volume": 383,
    "sequence": 26,
    "title": "野寺后池寄友",
    "author": "张籍",
    "content": [
      "佛寺连野水，池幽夏景清。",
      "繁木荫芙蕖，时有水禽鸣。",
      "通溪岸暂断，分渚流复萦。",
      "伴僧钟磬罢，月来池上明。",
      "友人竟不至，东北见高城。",
      "独游自寂寞，况此恨盈盈。"
    ]
  },
  {
    "volume": 383,
    "sequence": 27,
    "title": "董公诗",
    "author": "张籍",
    "content": [
      "谁主东诸侯，元臣陇西公。",
      "旌节居汴水，四方皆承风。",
      "在朝四十年，天下诵其功。",
      "相我明天子，政成如太宗。",
      "东方有艰难，公乃出临戎。",
      "单车入危城，慈惠安群凶。",
      "公谓其党言，汝材甚骁雄。",
      "为我帐下士，出入卫我躬。",
      "汝息为我子，汝亲我为翁。",
      "众皆相顾泣，无不和且恭。",
      "其父教子义，其妻勉夫忠。",
      "不自以为资，奉上但颙颙。",
      "公衣无文采，公食少肥浓。",
      "所忧在万人，人实我宁空。",
      "轻刑宽其政，薄赋弛租庸。",
      "四郡三十城，不知岁饥凶。",
      "天子临朝喜，元老留在东。",
      "今闻扬盛德，就安我大邦。",
      "百辟贺明主，皇风恩赐重。",
      "朝廷有大事，就决其所从。",
      "海内既无虞，君臣方肃雍。",
      "端居任僚属，宴语常从容。",
      "翩翩者苍乌，来巢于林丛。",
      "甘瓜生场圃，一蒂实连中。",
      "田有嘉谷陇，异亩穗亦同。",
      "贤人佐圣人，德与神明通。",
      "感应我淳化，生瑞我地中。",
      "昔者此州人，但矜马与弓。",
      "今公施德礼，自然威武崇。",
      "公其共百年，受禄将无穷。"
    ]
  },
  {
    "volume": 383,
    "sequence": 28,
    "title": "祭退之",
    "author": "张籍",
    "content": [
      "呜呼吏部公，其道诚巍昂。",
      "生为大贤姿，天使光我唐。",
      "德义动鬼神，鉴用不可详。",
      "独得雄直气，发为古文章。",
      "学无不该贯，吏治得其方。",
      "三次论诤退，其志亦刚强。",
      "再使平山东，不言所谋臧。",
      "荐待皆寒羸，但取其才良。",
      "亲朋有孤稚，婚姻有办营。",
      "如彼天有斗，人可为信常。",
      "如彼岁有春，物宜得华昌。",
      "哀哉未申施，中年遽殂丧。",
      "朝野良共哀，矧于知旧肠。",
      "籍在江湖间，独以道自将。",
      "学诗为众体，久乃溢笈囊。",
      "略无相知人，黯如雾中行。",
      "北游偶逢公，盛语相称明。",
      "名因天下闻，传者入歌声。",
      "公领试士司，首荐到上京。",
      "一来遂登科，不见苦贡场。",
      "观我性朴直，乃言及平生。",
      "由兹类朋党，骨肉无以当。",
      "坐令其子拜，常呼幼时名。",
      "追招不隔日，继践公之堂。",
      "出则连辔驰，寝则对榻床。",
      "搜穷古今书，事事相酌量。",
      "有花必同寻，有月必同望。",
      "为文先见草，酿熟偕共觞。",
      "新果及异鲑，无不相待尝。",
      "到今三十年，曾不少异更。",
      "公文为时师，我亦有微声。",
      "而后之学者，或号为韩张。",
      "我官麟台中，公为大司成。",
      "念此委末秩，不能力自扬。",
      "特状为博士，始获升朝行。",
      "未几享其资，遂忝南宫郎。",
      "是事赖拯扶，如屋有栋梁。",
      "去夏公请告，养疾城南庄。",
      "籍时官休罢，两月同游翔。",
      "黄子陂岸曲，地旷气色清。",
      "新池四平涨，中有蒲荇香。",
      "北台临稻畴，茂柳多阴凉。",
      "板亭坐垂钓，烦苦稍已平。",
      "共爱池上佳，联句舒遐情。",
      "偶有贾秀才，来兹亦同并。",
      "移船入南溪，东西纵篙撑。",
      "划波激船舷，前后飞鸥鶬。",
      "回入潭濑下，网截鲤与鲂。",
      "踏沙掇水蔬，树下烝新粳。",
      "日来相与嬉，不知暑日长。",
      "柴翁携童儿，聚观于岸傍。",
      "月中登高滩，星汉交垂芒。",
      "钓车掷长线，有获齐欢惊。",
      "夜阑乘马归，衣上草露光。",
      "公为游谿诗，唱咏多慨慷。",
      "自期此可老，结社于其乡。",
      "籍受新官诏，拜恩当入城。",
      "公因同归还，居处隔一坊。",
      "中秋十六夜，魄圆天差晴。",
      "公既相邀留，坐语于阶楹。",
      "乃出二侍女，合弹琵琶筝。",
      "临风听繁丝，忽遽闻再更。",
      "顾我数来过，是夜凉难忘。",
      "公疾浸日加，孺人视药汤。",
      "来候不得宿，出门每回遑。",
      "自是将重危，车马候纵横。",
      "门仆皆逆遣，独我到寝房。",
      "公有旷达识，生死为一纲。",
      "及当临终晨，意色亦不荒。",
      "赠我珍重言，傲然委衾裳。",
      "公比欲为书，遗约有修章。",
      "令我署其末，以为后事程。",
      "家人号于前，其书不果成。",
      "子符奉其言，甚于亲使令。",
      "鲁论未讫注，手迹今微茫。",
      "新亭成未登，闭在庄西厢。",
      "书札与诗文，重叠我笥盈。",
      "顷息万事尽，肠情多摧伤。",
      "旧茔盟津北，野窆动鼓钲。",
      "柳车一出门，终天无回箱。",
      "籍贫无赠赀，曷用申哀诚。",
      "衣器陈下帐，醪饵奠堂皇。",
      "明灵庶鉴知，仿佛斯来飨。"
    ]
  }
]