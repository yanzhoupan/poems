[
  {
    "volume": 689,
    "sequence": 1,
    "title": "山居即事二首",
    "author": "陆希声",
    "content": [
      "君山苍翠接青冥，东走洮湖上洞庭。",
      "茅屋向阳梳白发，竹窗深夜诵丹经。",
      "涌泉回泬鱼龙气，怪石惊腾鸟兽形。",
      "为问前时金马客，此焉还作少微星。",
      "不是幽栖矫性灵，从来无意在膻腥。",
      "满川风物供高枕，四合云山借画屏。",
      "五鹿归来惊岳岳，孤鸿飞去入冥冥。",
      "君阳遁叟何为乐，一炷清香两卷经。"
    ]
  },
  {
    "volume": 689,
    "sequence": 2,
    "title": "阳羡杂咏十九首·苦行径",
    "author": "陆希声",
    "content": [
      "山前无数碧琅玕，一径清森五月寒。",
      "世上何人怜苦节，应须细问子猷看。"
    ]
  },
  {
    "volume": 689,
    "sequence": 3,
    "title": "阳羡杂咏十九首·梅花坞",
    "author": "陆希声",
    "content": [
      "冻蕊凝香色艳新，小山深坞伴幽人。",
      "知君有意凌寒色，羞共千花一样春。"
    ]
  },
  {
    "volume": 689,
    "sequence": 4,
    "title": "阳羡杂咏十九首·石兕台",
    "author": "陆希声",
    "content": [
      "大河波浪激潼关，青兕胡为伏此山。",
      "遥想楚王云梦泽，蜺旌羽盖定空还。"
    ]
  },
  {
    "volume": 689,
    "sequence": 5,
    "title": "阳羡杂咏十九首·讲易台",
    "author": "陆希声",
    "content": [
      "年逾知命志尤坚，独向青山更绝编。",
      "天下有山山有水，养蒙肥遁正翛然。"
    ]
  },
  {
    "volume": 689,
    "sequence": 6,
    "title": "阳羡杂咏十九首·观鱼亭",
    "author": "陆希声",
    "content": [
      "惠施徒自学多方，谩说观鱼理未长。",
      "不得庄生濠上旨，江湖何以见相忘。"
    ]
  },
  {
    "volume": 689,
    "sequence": 7,
    "title": "阳羡杂咏十九首·绿云亭",
    "author": "陆希声",
    "content": [
      "六月清凉绿树阴，小亭高卧涤烦襟。",
      "羲皇向上何人到，永日时时弄素琴。"
    ]
  },
  {
    "volume": 689,
    "sequence": 8,
    "title": "阳羡杂咏十九首·清辉堂",
    "author": "陆希声",
    "content": [
      "野人心地本无机，为爱茅檐倚翠微。",
      "尽日尊前谁是客，秋山含水有清辉。"
    ]
  },
  {
    "volume": 689,
    "sequence": 9,
    "title": "阳羡杂咏十九首·观妙庵",
    "author": "陆希声",
    "content": [
      "妙理难观旨甚深，欲知无欲是无心。",
      "茅庵不异人间世，河上真人自可寻。"
    ]
  },
  {
    "volume": 689,
    "sequence": 10,
    "title": "阳羡杂咏十九首·西阳亭",
    "author": "陆希声",
    "content": [
      "隔林残日照孤亭，玄晏先生酒未醒。",
      "入夜莫愁迷下路，昔人犹在逐流萤。"
    ]
  },
  {
    "volume": 689,
    "sequence": 11,
    "title": "阳羡杂咏十九首·弄云亭",
    "author": "陆希声",
    "content": [
      "自知无业致吾君，只向春山弄白云。",
      "已共此山私断当，不须转辙重移文。"
    ]
  },
  {
    "volume": 689,
    "sequence": 12,
    "title": "阳羡杂咏十九首·伏龟堂",
    "author": "陆希声",
    "content": [
      "盘崖蹙缩似灵龟，鬼谷先生隐遁时。",
      "不独卷怀经世志，白云流水是心期。"
    ]
  },
  {
    "volume": 689,
    "sequence": 13,
    "title": "阳羡杂咏十九首·桃花谷",
    "author": "陆希声",
    "content": [
      "君阳山下足春风，满谷仙桃照水红。",
      "何必武陵源上去，涧边好过落花中。"
    ]
  },
  {
    "volume": 689,
    "sequence": 14,
    "title": "阳羡杂咏十九首·含桃圃",
    "author": "陆希声",
    "content": [
      "小圃初晴风露光，含桃花发满山香。",
      "香花对酒心无事，倍觉春来白日长。"
    ]
  },
  {
    "volume": 689,
    "sequence": 15,
    "title": "阳羡杂咏十九首·茗坡",
    "author": "陆希声",
    "content": [
      "二月山家谷雨天，半坡芳茗露华鲜。",
      "春醒酒病兼消渴，惜取新芽旋摘煎。"
    ]
  },
  {
    "volume": 689,
    "sequence": 16,
    "title": "阳羡杂咏十九首·松岭",
    "author": "陆希声",
    "content": [
      "岭上青松手自栽，已能苍翠映莓苔。",
      "岁寒本是君家事，好送清风月下来。"
    ]
  },
  {
    "volume": 689,
    "sequence": 17,
    "title": "阳羡杂咏十九首·桃溪",
    "author": "陆希声",
    "content": [
      "芳草霏霏遍地齐，桃花脉脉自成溪。",
      "也知百舌多言语，任向春风尽意啼。"
    ]
  },
  {
    "volume": 689,
    "sequence": 18,
    "title": "阳羡杂咏十九首·李径",
    "author": "陆希声",
    "content": [
      "一径秾芳万蕊攒，风吹雨打未摧残。",
      "怜君尽向高枝发，应为行人要整冠。"
    ]
  },
  {
    "volume": 689,
    "sequence": 19,
    "title": "阳羡杂咏十九首·鸿盘",
    "author": "陆希声",
    "content": [
      "落落飞鸿渐始盘，青云起处剩须看。",
      "如今天路多矰缴，纵使衔芦去也难。"
    ]
  },
  {
    "volume": 689,
    "sequence": 20,
    "title": "阳羡杂咏十九首·偃月岭",
    "author": "陆希声",
    "content": [
      "山岭依稀偃月形，数层倚石叠空青。",
      "几回雪夜寒光积，直似金光照户庭。"
    ]
  },
  {
    "volume": 689,
    "sequence": 21,
    "title": "寄z6光上人",
    "author": "陆希声",
    "content": [
      "笔下龙蛇似有神，天池雷雨变逡巡。",
      "寄言昔日不龟手，应念江头洴澼人。"
    ]
  },
  {
    "volume": 689,
    "sequence": 22,
    "title": "喜杜荀鹤及第",
    "author": "李昭象",
    "content": [
      "深岩贫复病，榜到见君名。",
      "贫病浑如失，山川顿觉清。",
      "一春新酒兴，四海旧诗声。",
      "日使能吟者，西来步步轻。"
    ]
  },
  {
    "volume": 689,
    "sequence": 23,
    "title": "赴举出山留寄山居郑参军",
    "author": "李昭象",
    "content": [
      "还如费冠卿，向此振高名。",
      "肯羡鱼须美，长夸鹤氅轻。",
      "理琴寒指倦，试药黑髭生。",
      "时泰难云卧，随看急诏行。"
    ]
  },
  {
    "volume": 689,
    "sequence": 24,
    "title": "题顾正字谿居",
    "author": "李昭象",
    "content": [
      "高敞吟轩近钓湾，尘中来似出人间。",
      "若教明月休生桂，应得危时共掩关。",
      "春酒夜棋难放客，短篱疏竹不遮山。",
      "莫夸恬淡胜荣禄，雁引行高未许闲。"
    ]
  },
  {
    "volume": 689,
    "sequence": 25,
    "title": "寄献山中顾公员外",
    "author": "李昭象",
    "content": [
      "抽却朝簪著钓蓑，近来声迹转巍峨。",
      "祥麟避网虽山野，丹凤衔书即薜萝。",
      "乍隐文章情更逸，久闲经济术翻多。",
      "深惭未副吹嘘力，竟困风埃争奈何。"
    ]
  },
  {
    "volume": 689,
    "sequence": 26,
    "title": "山中寄崔谏议",
    "author": "李昭象",
    "content": [
      "半生猿鸟共山居，吟月吟风两鬓疏。",
      "新句未尝忘教化，上才争忍不吹嘘。",
      "全家欲去干戈后，大国中兴礼乐初。",
      "从此升腾休说命，只希公道数封书。"
    ]
  },
  {
    "volume": 689,
    "sequence": 27,
    "title": "学仙词寄顾云",
    "author": "李昭象",
    "content": [
      "记得初传九转方，碧云峰下祝虚皇。",
      "丹砂未熟心徒切，白日难留鬓欲苍。",
      "无路洞天寻穆满，有时人世美刘郎。",
      "仙人恩重何由报，焚尽星坛午夜香。"
    ]
  },
  {
    "volume": 689,
    "sequence": 28,
    "title": "寄尉迟侍御",
    "author": "李昭象",
    "content": [
      "我眠青嶂弄澄潭，君戴貂蝉白玉篸。",
      "应向谢公楼上望，九华山色在西南。"
    ]
  },
  {
    "volume": 689,
    "sequence": 29,
    "title": "招西洞道者",
    "author": "李昭象",
    "content": [
      "危峰抹黛夹晴川，树簇红英草碧烟。",
      "樵客云僧两无事，此中堪去觅灵仙。"
    ]
  },
  {
    "volume": 689,
    "sequence": 30,
    "title": "句",
    "author": "李昭象",
    "content": [
      "投文得仕而今少，佩印还家古所荣。"
    ]
  }
]