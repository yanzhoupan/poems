[
  {
    "volume": 223,
    "sequence": 1,
    "title": "宿青溪驿奉怀张员外十五兄之绪",
    "author": "杜甫",
    "content": [
      "漾舟千山内，日入泊枉渚。",
      "我生本飘飘，今复在何许。",
      "石根青枫林，猿鸟聚俦侣。",
      "月明游子静，畏虎不得语。",
      "中夜怀友朋，乾坤此深阻。",
      "浩荡前后间，佳期付荆楚。"
    ]
  },
  {
    "volume": 223,
    "sequence": 2,
    "title": "敬寄族弟唐十八使君",
    "author": "杜甫",
    "content": [
      "与君陶唐后，盛族多其人。",
      "圣贤冠史籍，枝派罗源津。",
      "在今气磊落，巧伪莫敢亲。",
      "介立实吾弟，济时肯杀身。",
      "物白讳受玷，行高无污真。",
      "得罪永泰末，放之五溪滨。",
      "鸾凤有铩翮，先儒曾抱麟。",
      "雷霆霹长松，骨大却生筋。",
      "一失不足伤，念子孰自珍。",
      "泊舟楚宫岸，恋阙浩酸辛。",
      "除名配清江，厥土巫峡邻。",
      "登陆将首途，笔札枉所申。",
      "归朝跼病肺，叙旧思重陈。",
      "春风洪涛壮，谷转颇弥旬。",
      "我能泛中流，搪突鼍獭瞋。",
      "长年已省柁，慰此贞良臣。"
    ]
  },
  {
    "volume": 223,
    "sequence": 3,
    "title": "忆昔行",
    "author": "杜甫",
    "content": [
      "忆昔北寻小有洞，洪河怒涛过轻舸。",
      "辛勤不见华盖君，艮岑青辉惨么麽。",
      "千崖无人万壑静，三步回头五步坐。",
      "秋山眼冷魂未归，仙赏心违泪交堕。",
      "弟子谁依白茅室，卢老独启青铜锁。",
      "巾拂香馀捣药尘，阶除灰死烧丹火。",
      "悬圃沧洲莽空阔，金节羽衣飘婀娜。",
      "落日初霞闪馀映，倏忽东西无不可。",
      "松风涧水声合时，青兕黄熊啼向我。",
      "徒然咨嗟抚遗迹，至今梦想仍犹佐。",
      "秘诀隐文须内教，晚岁何功使愿果。",
      "更讨衡阳董炼师，南浮早鼓潇湘柁。"
    ]
  },
  {
    "volume": 223,
    "sequence": 4,
    "title": "魏将军歌",
    "author": "杜甫",
    "content": [
      "将军昔著从事衫，铁马驰突重两衔。",
      "披坚执锐略西极，昆仑月窟东崭岩。",
      "君门羽林万猛士，恶若哮虎子所监。",
      "五年起家列霜戟，一日过海收风帆。",
      "平生流辈徒蠢蠢，长安少年气欲尽。",
      "魏侯骨耸精爽紧，华岳峰尖见秋隼。",
      "星躔宝校金盘陀，夜骑天驷超天河。",
      "欃枪荧惑不敢动，翠蕤云旓相荡摩。",
      "吾为子起歌都护，酒阑插剑肝胆露。",
      "钩陈苍苍风玄武，万岁千秋奉明主，临江节士安足数。"
    ]
  },
  {
    "volume": 223,
    "sequence": 5,
    "title": "北风",
    "author": "杜甫",
    "content": [
      "北风破南极，朱凤日威垂。",
      "洞庭秋欲雪，鸿雁将安归。",
      "十年杀气盛，六合人烟稀。",
      "吾慕汉初老，时清犹茹芝。"
    ]
  },
  {
    "volume": 223,
    "sequence": 6,
    "title": "客从",
    "author": "杜甫",
    "content": [
      "客从南溟来，遗我泉客珠。",
      "珠中有隐字，欲辨不成书。",
      "缄之箧笥久，以俟公家须。",
      "开视化为血，哀今征敛无。"
    ]
  },
  {
    "volume": 223,
    "sequence": 7,
    "title": "白马",
    "author": "杜甫",
    "content": [
      "白马东北来，空鞍贯双箭。",
      "可怜马上郎，意气今谁见。",
      "近时主将戮，中夜商於战。",
      "丧乱死多门，呜呼泪如霰。"
    ]
  },
  {
    "volume": 223,
    "sequence": 8,
    "title": "白凫行",
    "author": "杜甫",
    "content": [
      "君不见黄鹄高于五尺童，化为白凫似老翁。",
      "故畦遗穗已荡尽，天寒岁暮波涛中。",
      "鳞介腥膻素不食，终日忍饥西复东。",
      "鲁门鶢鶋亦蹭蹬，闻道如今犹避风。"
    ]
  },
  {
    "volume": 223,
    "sequence": 9,
    "title": "朱凤行",
    "author": "杜甫",
    "content": [
      "君不见潇湘之山衡山高，山巅朱凤声嗷嗷。",
      "侧身长顾求其群，翅垂口噤心甚劳。",
      "下愍百鸟在罗网，黄雀最小犹难逃。",
      "愿分竹实及蝼蚁，尽使鸱枭相怒号。"
    ]
  },
  {
    "volume": 223,
    "sequence": 10,
    "title": "惜别行，送向卿进奉端午御衣之上都",
    "author": "杜甫",
    "content": [
      "肃宗昔在灵武城，指挥猛将收咸京。",
      "向公泣血洒行殿，佐佑卿相乾坤平。",
      "逆胡冥寞随烟烬，卿家兄弟功名震。",
      "麒麟图画鸿雁行，紫极出入黄金印。",
      "尚书勋业超千古，雄镇荆州继吾祖。",
      "裁缝云雾成御衣，拜跪题封向端午。",
      "向卿将命寸心赤，青山落日江潮白。",
      "卿到朝廷说老翁，漂零已是沧浪客。"
    ]
  },
  {
    "volume": 223,
    "sequence": 11,
    "title": "醉歌行，赠公安颜少府请顾八题壁",
    "author": "杜甫",
    "content": [
      "神仙中人不易得，颜氏之子才孤标。",
      "天马长鸣待驾驭，秋鹰整翮当云霄。",
      "君不见东吴顾文学，君不见西汉杜陵老。",
      "诗家笔势君不嫌，词翰升堂为君扫。",
      "是日霜风冻七泽，乌蛮落照衔赤壁。",
      "酒酣耳热忘头白，感君意气无所惜，一为歌行歌主客。"
    ]
  },
  {
    "volume": 223,
    "sequence": 12,
    "title": "夜闻觱篥",
    "author": "杜甫",
    "content": [
      "夜闻觱篥沧江上，衰年侧耳情所向。",
      "邻舟一听多感伤，塞曲三更欻悲壮。",
      "积雪飞霜此夜寒，孤灯急管复风湍。",
      "君知天地干戈满，不见江湖行路难。"
    ]
  },
  {
    "volume": 223,
    "sequence": 13,
    "title": "发刘郎浦（浦在石首县，昭烈纳吴女处）",
    "author": "杜甫",
    "content": [
      "挂帆早发刘郎浦，疾风飒飒昏亭午。",
      "舟中无日不沙尘，岸上空村尽豺虎。",
      "十日北风风未回，客行岁晚晚相催。",
      "白头厌伴渔人宿，黄帽青鞋归去来。"
    ]
  },
  {
    "volume": 223,
    "sequence": 14,
    "title": "别董颋",
    "author": "杜甫",
    "content": [
      "穷冬急风水，逆浪开帆难。",
      "士子甘旨阙，不知道里寒。",
      "有求彼乐土，南适小长安。",
      "到我舟楫去，觉君衣裳单。",
      "素闻赵公节，兼尽宾主欢。",
      "已结门庐望，无令霜雪残。",
      "老夫缆亦解，脱粟朝未餐。",
      "飘荡兵甲际，几时怀抱宽。",
      "汉阳颇宁静，岘首试考槃。",
      "当念著白帽，采薇青云端。"
    ]
  },
  {
    "volume": 223,
    "sequence": 15,
    "title": "送重表侄王砅评事使南海",
    "author": "杜甫",
    "content": [
      "我之曾祖姑，尔之高祖母。",
      "尔祖未显时，归为尚书妇。",
      "隋朝大业末，房杜俱交友。",
      "长者来在门，荒年自糊口。",
      "家贫无供给，客位但箕帚。",
      "俄顷羞颇珍，寂寥人散后。",
      "入怪鬓发空，吁嗟为之久。",
      "自陈翦髻鬟，鬻市充杯酒。",
      "上云天下乱，宜与英俊厚。",
      "向窃窥数公，经纶亦俱有。",
      "次问最少年，虬髯十八九。",
      "子等成大名，皆因此人手。",
      "下云风云合，龙虎一吟吼。",
      "愿展丈夫雄，得辞儿女丑。",
      "秦王时在坐，真气惊户牖。",
      "及乎贞观初，尚书践台斗。",
      "夫人常肩舆，上殿称万寿。",
      "六宫师柔顺，法则化妃后。",
      "至尊均嫂叔，盛事垂不朽。",
      "凤雏无凡毛，五色非尔曹。",
      "往者胡作逆，乾坤沸嗷嗷。",
      "吾客左冯翊，尔家同遁逃。",
      "争夺至徒步，块独委蓬蒿。",
      "逗留热尔肠，十里却呼号。",
      "自下所骑马，右持腰间刀。",
      "左牵紫游缰，飞走使我高。",
      "苟活到今日，寸心铭佩牢。",
      "乱离又聚散，宿昔恨滔滔。",
      "水花笑白首，春草随青袍。",
      "廷评近要津，节制收英髦。",
      "北驱汉阳传，南泛上泷舠。",
      "家声肯坠地，利器当秋毫。",
      "番禺亲贤领，筹运神功操。",
      "大夫出卢宋，宝贝休脂膏。",
      "洞主降接武，海胡舶千艘。",
      "我欲就丹砂，跋涉觉身劳。",
      "安能陷粪土，有志乘鲸鳌。",
      "或骖鸾腾天，聊作鹤鸣皋。"
    ]
  },
  {
    "volume": 223,
    "sequence": 16,
    "title": "咏怀二首",
    "author": "杜甫",
    "content": [
      "人生贵是男，丈夫重天机。",
      "未达善一身，得志行所为。",
      "嗟余竟轗轲，将老逢艰危。",
      "胡雏逼神器，逆节同所归。",
      "河雒化为血，公侯草间啼。",
      "西京复陷没，翠盖蒙尘飞。",
      "万姓悲赤子，两宫弃紫微。",
      "倏忽向二纪，奸雄多是非。",
      "本朝再树立，未及贞观时。",
      "日给在军储，上官督有司。",
      "高贤迫形势，岂暇相扶持。",
      "疲苶苟怀策，栖屑无所施。",
      "先王实罪己，愁痛正为兹。",
      "岁月不我与，蹉跎病于斯。",
      "夜看丰城气，回首蛟龙池。",
      "齿发已自料，意深陈苦词。",
      "邦危坏法则，圣远益愁慕。",
      "飘飖桂水游，怅望苍梧暮。",
      "潜鱼不衔钩，走鹿无反顾。",
      "皦皦幽旷心，拳拳异平素。",
      "衣食相拘阂，朋知限流寓。",
      "风涛上春沙，千里侵江树。",
      "逆行少吉日，时节空复度。",
      "井灶任尘埃，舟航烦数具。",
      "牵缠加老病，琐细隘俗务。",
      "万古一死生，胡为足名数。",
      "多忧污桃源，拙计泥铜柱。",
      "未辞炎瘴毒，摆落跋涉惧。",
      "虎狼窥中原，焉得所历住。",
      "葛洪及许靖，避世常此路。",
      "贤愚诚等差，自爱各驰骛。",
      "羸瘠且如何，魄夺针灸屡。",
      "拥滞僮仆慵，稽留篙师怒。",
      "终当挂帆席，天意难告诉。",
      "南为祝融客，勉强亲杖屦。",
      "结托老人星，罗浮展衰步。"
    ]
  },
  {
    "volume": 223,
    "sequence": 17,
    "title": "送顾八分文学适洪吉州",
    "author": "杜甫",
    "content": [
      "中郎石经后，八分盖憔悴。",
      "顾侯运炉锤，笔力破馀地。",
      "昔在开元中，韩蔡同赑屃。",
      "玄宗妙其书，是以数子至。",
      "御札早流传，揄扬非造次。",
      "三人并入直，恩泽各不二。",
      "顾于韩蔡内，辨眼工小字。",
      "分日示诸王，钩深法更秘。",
      "文学与我游，萧疏外声利。",
      "追随二十载，浩荡长安醉。",
      "高歌卿相宅，文翰飞省寺。",
      "视我扬马间，白首不相弃。",
      "骅骝入穷巷，必脱黄金辔。",
      "一论朋友难，迟暮敢失坠。",
      "古来事反覆，相见横涕泗。",
      "向者玉珂人，谁是青云器。",
      "才尽伤形体，病渴污官位。",
      "故旧独依然，时危话颠踬。",
      "我甘多病老，子负忧世志。",
      "胡为困衣食，颜色少称遂。",
      "远作辛苦行，顺从众多意。",
      "舟楫无根蒂，蛟鼍好为祟。",
      "况兼水贼繁，特戒风飙驶。",
      "崩腾戎马际，往往杀长吏。",
      "子干东诸侯，劝勉防纵恣。",
      "邦以民为本，鱼饥费香饵。",
      "请哀疮痍深，告诉皇华使。",
      "使臣精所择，进德知历试。",
      "恻隐诛求情，固应贤愚异。",
      "列士恶苟得，俊杰思自致。",
      "赠子猛虎行，出郊载酸鼻。"
    ]
  },
  {
    "volume": 223,
    "sequence": 18,
    "title": "上水遣怀",
    "author": "杜甫",
    "content": [
      "我衰太平时，身病戎马后。",
      "蹭蹬多拙为，安得不皓首。",
      "驱驰四海内，童稚日糊口。",
      "但遇新少年，少逢旧亲友。",
      "低颜下色地，故人知善诱。",
      "后生血气豪，举动见老丑。",
      "穷迫挫曩怀，常如中风走。",
      "一纪出西蜀，于今向南斗。",
      "孤舟乱春华，暮齿依蒲柳。",
      "冥冥九疑葬，圣者骨亦朽。",
      "蹉跎陶唐人，鞭挞日月久。",
      "中间屈贾辈，谗毁竟自取。",
      "郁没二悲魂，萧条犹在否。",
      "崷崒清湘石，逆行杂林薮。",
      "篙工密逞巧，气若酣杯酒。",
      "歌讴互激远，回斡明受授。",
      "善知应触类，各藉颖脱手。",
      "古来经济才，何事独罕有。",
      "苍苍众色晚，熊挂玄蛇吼。",
      "黄罴在树颠，正为群虎守。",
      "羸骸将何适，履险颜益厚。",
      "庶与达者论，吞声混瑕垢。"
    ]
  },
  {
    "volume": 223,
    "sequence": 19,
    "title": "遣遇",
    "author": "杜甫",
    "content": [
      "磬折辞主人，开帆驾洪涛。",
      "春水满南国，朱崖云日高。",
      "舟子废寝食，飘风争所操。",
      "我行匪利涉，谢尔从者劳。",
      "石间采蕨女，鬻菜输官曹。",
      "丈夫死百役，暮返空村号。",
      "闻见事略同，刻剥及锥刀。",
      "贵人岂不仁，视汝如莠蒿。",
      "索钱多门户，丧乱纷嗷嗷。",
      "奈何黠吏徒，渔夺成逋逃。",
      "自喜遂生理，花时甘缊袍。"
    ]
  },
  {
    "volume": 223,
    "sequence": 20,
    "title": "解忧",
    "author": "杜甫",
    "content": [
      "减米散同舟，路难思共济。",
      "向来云涛盘，众力亦不细。",
      "呀坑瞥眼过，飞橹本无蒂。",
      "得失瞬息间，致远宜恐泥。",
      "百虑视安危，分明曩贤计。",
      "兹理庶可广，拳拳期勿替。"
    ]
  },
  {
    "volume": 223,
    "sequence": 21,
    "title": "宿凿石浦（浦在湘潭县西）",
    "author": "杜甫",
    "content": [
      "早宿宾从劳，仲春江山丽。",
      "飘风过无时，舟楫敢不系。",
      "回塘澹暮色，日没众星嘒。",
      "缺月殊未生，青灯死分翳。",
      "穷途多俊异，乱世少恩惠。",
      "鄙夫亦放荡，草草频卒岁。",
      "斯文忧患馀，圣哲垂彖系。"
    ]
  },
  {
    "volume": 223,
    "sequence": 22,
    "title": "早行",
    "author": "杜甫",
    "content": [
      "歌哭俱在晓，行迈有期程。",
      "孤舟似昨日，闻见同一声。",
      "飞鸟数求食，潜鱼亦独惊。",
      "前王作网罟，设法害生成。",
      "碧藻非不茂，高帆终日征。",
      "干戈未揖让，崩迫开其情。"
    ]
  },
  {
    "volume": 223,
    "sequence": 23,
    "title": "过津口",
    "author": "杜甫",
    "content": [
      "南岳自兹近，湘流东逝深。",
      "和风引桂楫，春日涨云岑。",
      "回首过津口，而多枫树林。",
      "白鱼困密网，黄鸟喧嘉音。",
      "物微限通塞，恻隐仁者心。",
      "瓮馀不尽酒，膝有无声琴。",
      "圣贤两寂寞，眇眇独开襟。"
    ]
  },
  {
    "volume": 223,
    "sequence": 24,
    "title": "次空灵岸",
    "author": "杜甫",
    "content": [
      "沄沄逆素浪，落落展清眺。",
      "幸有舟楫迟，得尽所历妙。",
      "空灵霞石峻，枫栝隐奔峭。",
      "青春犹无私，白日亦偏照。",
      "可使营吾居，终焉托长啸。",
      "毒瘴未足忧，兵戈满边徼。",
      "向者留遗恨，耻为达人诮。",
      "回帆觊赏延，佳处领其要。"
    ]
  },
  {
    "volume": 223,
    "sequence": 25,
    "title": "宿花石戍（长沙有渌口、花石二戍）",
    "author": "杜甫",
    "content": [
      "午辞空灵岑，夕得花石戍。",
      "岸疏开辟水，木杂今古树。",
      "地蒸南风盛，春热西日暮。",
      "四序本平分，气候何回互。",
      "茫茫天造间，理乱岂恒数。",
      "系舟盘藤轮，策杖古樵路。",
      "罢人不在村，野圃泉自注。",
      "柴扉虽芜没，农器尚牢固。",
      "山东残逆气，吴楚守王度。",
      "谁能扣君门，下令减征赋。"
    ]
  },
  {
    "volume": 223,
    "sequence": 26,
    "title": "早发",
    "author": "杜甫",
    "content": [
      "有求常百虑，斯文亦吾病。",
      "以兹朋故多，穷老驱驰并。",
      "早行篙师怠，席挂风不正。",
      "昔人戒垂堂，今则奚奔命。",
      "涛翻黑蛟跃，日出黄雾映。",
      "烦促瘴岂侵，颓倚睡未醒。",
      "仆夫问盥栉，暮颜靦青镜。",
      "随意簪葛巾，仰惭林花盛。",
      "侧闻夜来寇，幸喜囊中净。",
      "艰危作远客，干请伤直性。",
      "薇蕨饿首阳，粟马资历聘。",
      "贱子欲适从，疑误此二柄。"
    ]
  },
  {
    "volume": 223,
    "sequence": 27,
    "title": "次晚洲",
    "author": "杜甫",
    "content": [
      "参错云石稠，坡陀风涛壮。",
      "晚洲适知名，秀色固异状。",
      "棹经垂猿把，身在度鸟上。",
      "摆浪散帙妨，危沙折花当。",
      "羁离暂愉悦，羸老反惆怅。",
      "中原未解兵，吾得终疏放。"
    ]
  },
  {
    "volume": 223,
    "sequence": 28,
    "title": "望岳",
    "author": "杜甫",
    "content": [
      "南岳配朱鸟，秩礼自百王。",
      "欻吸领地灵，鸿洞半炎方。",
      "邦家用祀典，在德非馨香。",
      "巡守何寂寥，有虞今则亡。",
      "洎吾隘世网，行迈越潇湘。",
      "渴日绝壁出，漾舟清光旁。",
      "祝融五峰尊，峰峰次低昂。",
      "紫盖独不朝，争长嶪相望。",
      "恭闻魏夫人，群仙夹翱翔。",
      "有时五峰气，散风如飞霜。",
      "牵迫限修途，未暇杖崇冈。",
      "归来觊命驾，沐浴休玉堂。",
      "三叹问府主，曷以赞我皇。",
      "牲璧忍衰俗，神其思降祥。"
    ]
  },
  {
    "volume": 223,
    "sequence": 29,
    "title": "湘江宴饯裴二端公赴道州",
    "author": "杜甫",
    "content": [
      "白日照舟师，朱旗散广川。",
      "群公饯南伯，肃肃秩初筵。",
      "鄙人奉末眷，佩服自早年。",
      "义均骨肉地，怀抱罄所宣。",
      "盛名富事业，无取愧高贤。",
      "不以丧乱婴，保爱金石坚。",
      "计拙百僚下，气苏君子前。",
      "会合苦不久，哀乐本相缠。",
      "交游飒向尽，宿昔浩茫然。",
      "促觞激百虑，掩抑泪潺湲。",
      "热云集曛黑，缺月未生天。",
      "白团为我破，华烛蟠长烟。",
      "鸹鹖催明星，解袂从此旋。",
      "上请减兵甲，下请安井田。",
      "永念病渴老，附书远山巅。"
    ]
  },
  {
    "volume": 223,
    "sequence": 30,
    "title": "清明",
    "author": "杜甫",
    "content": [
      "著处繁花务是日，长沙千人万人出。",
      "渡头翠柳艳明眉，争道朱蹄骄啮膝。",
      "此都好游湘西寺，诸将亦自军中至。",
      "马援征行在眼前，葛强亲近同心事。",
      "金镫下山红粉晚，牙樯捩柁青楼远。",
      "古时丧乱皆可知，人世悲欢暂相遣。",
      "弟侄虽存不得书，干戈未息苦离居。",
      "逢迎少壮非吾道，况乃今朝更祓除。"
    ]
  },
  {
    "volume": 223,
    "sequence": 31,
    "title": "风雨看舟前落花，戏为新句",
    "author": "杜甫",
    "content": [
      "江上人家桃树枝，春寒细雨出疏篱。",
      "影遭碧水潜勾引，风妒红花却倒吹。",
      "吹花困癫傍舟楫，水光风力俱相怯。",
      "赤憎轻薄遮入怀，珍重分明不来接。",
      "湿久飞迟半日高，萦沙惹草细于毛。",
      "蜜蜂蝴蝶生情性，偷眼蜻蜓避百劳。"
    ]
  },
  {
    "volume": 223,
    "sequence": 32,
    "title": "岳麓山道林二寺行",
    "author": "杜甫",
    "content": [
      "玉泉之南麓山殊，道林林壑争盘纡。",
      "寺门高开洞庭野，殿脚插入赤沙湖。",
      "五月寒风冷佛骨，六时天乐朝香炉。",
      "地灵步步雪山草，僧宝人人沧海珠。",
      "塔劫宫墙壮丽敌，香厨松道清凉俱。",
      "莲花交响共命鸟，金榜双回三足乌。",
      "方丈涉海费时节，悬圃寻河知有无。",
      "暮年且喜经行近，春日兼蒙暄暖扶。",
      "飘然斑白身奚适，傍此烟霞茅可诛。",
      "桃源人家易制度，橘洲田土仍膏腴。",
      "潭府邑中甚淳古，太守庭内不喧呼。",
      "昔遭衰世皆晦迹，今幸乐国养微躯。",
      "依止老宿亦未晚，富贵功名焉足图。",
      "久为野客寻幽惯，细学何颙免兴孤。",
      "一重一掩吾肺腑，山鸟山花吾友于。",
      "宋公放逐曾题壁，物色分留与老夫。"
    ]
  },
  {
    "volume": 223,
    "sequence": 33,
    "title": "奉送魏六丈佑少府之交广",
    "author": "杜甫",
    "content": [
      "贤豪赞经纶，功成空名垂。",
      "子孙不振耀，历代皆有之。",
      "郑公四叶孙，长大常苦饥。",
      "众中见毛骨，犹是麒麟儿。",
      "磊落贞观事，致君朴直词。",
      "家声盖六合，行色何其微。",
      "遇我苍梧阴，忽惊会面稀。",
      "议论有馀地，公侯来未迟。",
      "虚思黄金贵，自笑青云期。",
      "长卿久病渴，武帝元同时。",
      "季子黑貂敝，得无妻嫂欺。",
      "尚为诸侯客，独屈州县卑。",
      "南游炎海甸，浩荡从此辞。",
      "穷途仗神道，世乱轻土宜。",
      "解帆岁云暮，可与春风归。",
      "出入朱门家，华屋刻蛟螭。",
      "玉食亚王者，乐张游子悲。",
      "侍婢艳倾城，绡绮轻雾霏。",
      "掌中琥珀钟，行酒双逶迤。",
      "新欢继明烛，梁栋星辰飞。",
      "两情顾盼合，珠碧赠于斯。",
      "上贵见肝胆，下贵不相疑。",
      "心事披写间，气酣达所为。",
      "错挥铁如意，莫避珊瑚枝。",
      "始兼逸迈兴，终慎宾主仪。",
      "戎马暗天宇，呜呼生别离。"
    ]
  },
  {
    "volume": 223,
    "sequence": 34,
    "title": "别张十三建封",
    "author": "杜甫",
    "content": [
      "尝读唐实录，国家草昧初。",
      "刘裴建首义，龙见尚踌躇。",
      "秦王拨乱姿，一剑总兵符。",
      "汾晋为丰沛，暴隋竟涤除。",
      "宗臣则庙食，后祀何疏芜。",
      "彭城英雄种，宜膺将相图。",
      "尔惟外曾孙，倜傥汗血驹。",
      "眼中万少年，用意尽崎岖。",
      "相逢长沙亭，乍问绪业馀。",
      "乃吾故人子，童丱联居诸。",
      "挥手洒衰泪，仰看八尺躯。",
      "内外名家流，风神荡江湖。",
      "范云堪晚友，嵇绍自不孤。",
      "择材征南幕，湖落回鲸鱼。",
      "载感贾生恸，复闻乐毅书。",
      "主忧急盗贼，师老荒京都。",
      "旧丘岂税驾，大厦倾宜扶。",
      "君臣各有分，管葛本时须。",
      "虽当霰雪严，未觉栝柏枯。",
      "高义在云台，嘶鸣望天衢。",
      "羽人扫碧海，功业竟何如。"
    ]
  },
  {
    "volume": 223,
    "sequence": 35,
    "title": "暮秋枉裴道州手札，率尔遣兴，寄近呈苏涣侍御",
    "author": "杜甫",
    "content": [
      "久客多枉友朋书，素书一月凡一束。",
      "虚名但蒙寒温问，泛爱不救沟壑辱。",
      "齿落未是无心人，舌存耻作穷途哭。",
      "道州手札适复至，纸长要自三过读。",
      "盈把那须沧海珠，入怀本倚昆山玉。",
      "拨弃潭州百斛酒，芜没潇岸千株菊。",
      "使我昼立烦儿孙，令我夜坐费灯烛。",
      "忆子初尉永嘉去，红颜白面花映肉。",
      "军符侯印取岂迟，紫燕騄耳行甚速。",
      "圣朝尚飞战斗尘，济世宜引英俊人。",
      "黎元愁痛会苏息，夷狄跋扈徒逡巡。",
      "授钺筑坛闻意旨，颓纲漏网期弥纶。",
      "郭钦上书见大计，刘毅答诏惊群臣。",
      "他日更仆语不浅，明公论兵气益振。",
      "倾壶箫管黑白发，舞剑霜雪吹青春。",
      "宴筵曾语苏季子，后来杰出云孙比。",
      "茅斋定王城郭门，药物楚老渔商市。",
      "市北肩舆每联袂，郭南抱瓮亦隐几。",
      "无数将军西第成，早作丞相东山起。",
      "鸟雀苦肥秋粟菽，蛟龙欲蛰寒沙水。",
      "天下鼓角何时休，阵前部曲终日死。",
      "附书与裴因示苏，此生已愧须人扶。",
      "致君尧舜付公等，早据要路思捐躯。"
    ]
  },
  {
    "volume": 223,
    "sequence": 36,
    "title": "奉赠李八丈判官（曛）",
    "author": "杜甫",
    "content": [
      "我丈时英特，宗枝神尧后。",
      "珊瑚市则无，騄骥人得有。",
      "早年见标格，秀气冲星斗。",
      "事业富清机，官曹正独守。",
      "顷来树嘉政，皆已传众口。",
      "艰难体贵安，冗长吾敢取。",
      "区区犹历试，炯炯更持久。",
      "讨论实解颐，操割纷应手。",
      "箧书积讽谏，宫阙限奔走。",
      "入幕未展材，秉钧孰为偶。",
      "所亲问淹泊，泛爱惜衰朽。",
      "垂白乱南翁，委身希北叟。",
      "真成穷辙鲋，或似丧家狗。",
      "秋枯洞庭石，风飒长沙柳。",
      "高兴激荆衡，知音为回首。"
    ]
  },
  {
    "volume": 223,
    "sequence": 37,
    "title": "岁晏行",
    "author": "杜甫",
    "content": [
      "岁云暮矣多北风，潇湘洞庭白雪中。",
      "渔父天寒网罟冻，莫徭射雁鸣桑弓。",
      "去年米贵阙军食，今年米贱大伤农。",
      "高马达官厌酒肉，此辈杼轴茅茨空。",
      "楚人重鱼不重鸟，汝休枉杀南飞鸿。",
      "况闻处处鬻男女，割慈忍爱还租庸。",
      "往日用钱捉私铸，今许铅锡和青铜。",
      "刻泥为之最易得，好恶不合长相蒙。",
      "万国城头吹画角，此曲哀怨何时终。"
    ]
  },
  {
    "volume": 223,
    "sequence": 38,
    "title": "追酬故高蜀州人日见寄",
    "author": "杜甫",
    "content": [
      "自蒙蜀州人日作，不意清诗久零落。",
      "今晨散帙眼忽开，迸泪幽吟事如昨。",
      "呜呼壮士多慷慨，合沓高名动寥廓。",
      "叹我凄凄求友篇，感时郁郁匡君略。",
      "锦里春光空烂熳，瑶墀侍臣已冥莫。",
      "潇湘水国傍鼋鼍，鄠杜秋天失雕鹗。",
      "东西南北更谁论，白首扁舟病独存。",
      "遥拱北辰缠寇盗，欲倾东海洗乾坤。",
      "边塞西蕃最充斥，衣冠南渡多崩奔。",
      "鼓瑟至今悲帝子，曳裾何处觅王门。",
      "文章曹植波澜阔，服食刘安德业尊。",
      "长笛谁能乱愁思，昭州词翰与招魂。"
    ]
  },
  {
    "volume": 223,
    "sequence": 39,
    "title": "苏大侍御访江浦，赋八韵记异",
    "author": "杜甫",
    "content": [
      "庞公不浪出，苏氏今有之。",
      "再闻诵新作，突过黄初诗。",
      "乾坤几反覆，扬马宜同时。",
      "今晨清镜中，胜食斋房芝。",
      "余发喜却变，白间生黑丝。",
      "昨夜舟火灭，湘娥帘外悲。",
      "百灵未敢散，风破寒江迟。"
    ]
  },
  {
    "volume": 223,
    "sequence": 40,
    "title": "题衡山县文宣王庙新学堂，呈陆宰",
    "author": "杜甫",
    "content": [
      "旄头彗紫微，无复俎豆事。",
      "金甲相排荡，青衿一憔悴。",
      "呜呼已十年，儒服弊于地。",
      "征夫不遑息，学者沦素志。",
      "我行洞庭野，欻得文翁肆。",
      "侁侁胄子行，若舞风雩至。",
      "周室宜中兴，孔门未应弃。",
      "是以资雅才，涣然立新意。",
      "衡山虽小邑，首唱恢大义。",
      "因见县尹心，根源旧宫閟。",
      "讲堂非曩构，大屋加涂墍。",
      "下可容百人，墙隅亦深邃。",
      "何必三千徒，始压戎马气。",
      "林木在庭户，密干叠苍翠。",
      "有井朱夏时，辘轳冻阶戺。",
      "耳闻读书声，杀伐灾仿佛。",
      "故国延归望，衰颜减愁思。",
      "南纪改波澜，西河共风味。",
      "采诗倦跋涉，载笔尚可记。",
      "高歌激宇宙，凡百慎失坠。"
    ]
  },
  {
    "volume": 223,
    "sequence": 41,
    "title": "入衡州",
    "author": "杜甫",
    "content": [
      "兵革自久远，兴衰看帝王。",
      "汉仪甚照耀，胡马何猖狂。",
      "老将一失律，清边生战场。",
      "君臣忍瑕垢，河岳空金汤。",
      "重镇如割据，轻权绝纪纲。",
      "军州体不一，宽猛性所将。",
      "嗟彼苦节士，素于圆凿方。",
      "寡妻从为郡，兀者安堵墙。",
      "凋弊惜邦本，哀矜存事常。",
      "旌麾非其任，府库实过防。",
      "恕己独在此，多忧增内伤。",
      "偏裨限酒肉，卒伍单衣裳。",
      "元恶迷是似，聚谋泄康庄。",
      "竟流帐下血，大降湖南殃。",
      "烈火发中夜，高烟焦上苍。",
      "至今分粟帛，杀气吹沅湘。",
      "福善理颠倒，明征天莽茫。",
      "销魂避飞镝，累足穿豺狼。",
      "隐忍枳棘刺，迁延胝趼疮。",
      "远归儿侍侧，犹乳女在旁。",
      "久客幸脱免，暮年惭激昂。",
      "萧条向水陆，汩没随鱼商。",
      "报主身已老，入朝病见妨。",
      "悠悠委薄俗，郁郁回刚肠。",
      "参错走洲渚，舂容转林篁。",
      "片帆左郴岸，通郭前衡阳。",
      "华表云鸟埤，名园花草香。",
      "旗亭壮邑屋，烽橹蟠城隍。",
      "中有古刺史，盛才冠岩廊。",
      "扶颠待柱石，独坐飞风霜。",
      "昨者间琼树，高谈随羽觞。",
      "无论再缱绻，已是安苍黄。",
      "剧孟七国畏，马卿四赋良。",
      "门阑苏生在，勇锐白起强。",
      "问罪富形势，凯歌悬否臧。",
      "氛埃期必扫，蚊蚋焉能当。",
      "橘井旧地宅，仙山引舟航。",
      "此行厌暑雨，厥土闻清凉。",
      "诸舅剖符近，开缄书札光。",
      "频繁命屡及，磊落字百行。",
      "江总外家养，谢安乘兴长。",
      "下流匪珠玉，择木羞鸾皇。",
      "我师嵇叔夜，世贤张子房。",
      "柴荆寄乐土，鹏路观翱翔。"
    ]
  },
  {
    "volume": 223,
    "sequence": 42,
    "title": "舟中苦热遣怀，奉呈阳中丞通简台省诸公",
    "author": "杜甫",
    "content": [
      "愧为湖外客，看此戎马乱。",
      "中夜混黎氓，脱身亦奔窜。",
      "平生方寸心，反掌帐下难。",
      "呜呼杀贤良，不叱白刃散。",
      "吾非丈夫特，没齿埋冰炭。",
      "耻以风病辞，胡然泊湘岸。",
      "入舟虽苦热，垢腻可溉灌。",
      "痛彼道边人，形骸改昏旦。",
      "中丞连帅职，封内权得按。",
      "身当问罪先，县实诸侯半。",
      "士卒既辑睦，启行促精悍。",
      "似闻上游兵，稍逼长沙馆。",
      "怜好彼克修，天机自明断。",
      "南图卷云水，北拱戴霄汉。",
      "美名光史臣，长策何壮观。",
      "驱驰数公子，咸愿同伐叛。",
      "声节哀有馀，夫何激衰懦。",
      "偏裨表三上，卤莽同一贯。",
      "始谋谁其间，回首增愤惋。",
      "宗英李端公，守职甚昭焕。",
      "变通迫胁地，谋画焉得算。",
      "王室不肯微，凶徒略无惮。",
      "此流须卒斩，神器资强干。",
      "扣寂豁烦襟，皇天照嗟叹。"
    ]
  },
  {
    "volume": 223,
    "sequence": 43,
    "title": "聂耒阳以仆阻水书致酒肉疗饥荒江诗得代怀…泊于方田",
    "author": "杜甫",
    "content": [
      "耒阳驰尺素，见访荒江眇。",
      "义士烈女家，风流吾贤绍。",
      "昨见狄相孙，许公人伦表。",
      "前期翰林后，屈迹县邑小。",
      "知我碍湍涛，半旬获浩溔。",
      "麾下杀元戎，湖边有飞旐。",
      "孤舟增郁郁，僻路殊悄悄。",
      "侧惊猿猱捷，仰羡鹳鹤矫。",
      "礼过宰肥羊，愁当置清醥。",
      "人非西喻蜀，兴在北坑赵。",
      "方行郴岸静，未话长沙扰。",
      "崔师乞已至，澧卒用矜少。",
      "问罪消息真，开颜憩亭沼。"
    ]
  }
]