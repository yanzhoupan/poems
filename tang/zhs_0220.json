[
  {
    "volume": 220,
    "sequence": 1,
    "title": "观打鱼歌",
    "author": "杜甫",
    "content": [
      "绵州江水之东津，鲂鱼鱍鱍色胜银。",
      "渔人漾舟沈大网，截江一拥数百鳞。",
      "众鱼常才尽却弃，赤鲤腾出如有神。",
      "潜龙无声老蛟怒，回风飒飒吹沙尘。",
      "饔子左右挥双刀，脍飞金盘白雪高。",
      "徐州秃尾不足忆，汉阴槎头远遁逃。",
      "鲂鱼肥美知第一，既饱欢娱亦萧瑟。",
      "君不见朝来割素鬐，咫尺波涛永相失。"
    ]
  },
  {
    "volume": 220,
    "sequence": 2,
    "title": "又观打鱼",
    "author": "杜甫",
    "content": [
      "苍江鱼子清晨集，设网提纲万鱼急。",
      "能者操舟疾若风，撑突波涛挺叉入。",
      "小鱼脱漏不可记，半死半生犹戢戢。",
      "大鱼伤损皆垂头，屈强泥沙有时立。",
      "东津观鱼已再来，主人罢鲙还倾杯。",
      "日暮蛟龙改窟穴，山根鳣鲔随云雷。",
      "干戈兵革斗未止，凤凰麒麟安在哉。",
      "吾徒胡为纵此乐，暴殄天物圣所哀。"
    ]
  },
  {
    "volume": 220,
    "sequence": 3,
    "title": "越王楼歌（太宗子越王贞为绵州刺史，作台于州城西北）",
    "author": "杜甫",
    "content": [
      "绵州州府何磊落，显庆年中越王作。",
      "孤城西北起高楼，碧瓦朱甍照城郭。",
      "楼下长江百丈清，山头落日半轮明。",
      "君王旧迹今人赏，转见千秋万古情。"
    ]
  },
  {
    "volume": 220,
    "sequence": 4,
    "title": "海棕行",
    "author": "杜甫",
    "content": [
      "左绵公馆清江濆，海棕一株高入云。",
      "龙鳞犀甲相错落，苍棱白皮十抱文。",
      "自是众木乱纷纷，海棕焉知身出群。",
      "移栽北辰不可得，时有西域胡僧识。"
    ]
  },
  {
    "volume": 220,
    "sequence": 5,
    "title": "姜楚公画角鹰歌",
    "author": "杜甫",
    "content": [
      "楚公画鹰鹰戴角，杀气森森到幽朔。",
      "观者贪愁掣臂飞，画师不是无心学。",
      "此鹰写真在左绵，却嗟真骨遂虚传。",
      "梁间燕雀休惊怕，亦未抟空上九天。"
    ]
  },
  {
    "volume": 220,
    "sequence": 6,
    "title": "相逢歌赠严二别驾（一作严别驾相逢歌）",
    "author": "杜甫",
    "content": [
      "我行入东川，十步一回首。",
      "成都乱罢气萧飒，浣花草堂亦何有。",
      "梓中豪俊大者谁，本州从事知名久。",
      "把臂开尊饮我酒，酒酣击剑蛟龙吼。",
      "乌帽拂尘青螺粟，紫衣将炙绯衣走。",
      "铜盘烧蜡光吐日，夜如何其初促膝。",
      "黄昏始扣主人门，谁谓俄顷胶在漆。",
      "万事尽付形骸外，百年未见欢娱毕。",
      "神倾意豁真佳士，久客多忧今愈疾。",
      "高视乾坤又可愁，一躯交态同悠悠。",
      "垂老遇君未恨晚，似君须向古人求。"
    ]
  },
  {
    "volume": 220,
    "sequence": 7,
    "title": "光禄坂行",
    "author": "杜甫",
    "content": [
      "山行落日下绝壁，西望千山万山赤。",
      "树枝有鸟乱鸣时，暝色无人独归客。",
      "马惊不忧深谷坠，草动只怕长弓射。",
      "安得更似开元中，道路即今多拥隔。"
    ]
  },
  {
    "volume": 220,
    "sequence": 8,
    "title": "冬到金华山观，因得故拾遗陈公学堂遗迹",
    "author": "杜甫",
    "content": [
      "涪右众山内，金华紫崔嵬。",
      "上有蔚蓝天，垂光抱琼台。",
      "系舟接绝壁，杖策穷萦回。",
      "四顾俯层巅，澹然川谷开。",
      "雪岭日色死，霜鸿有馀哀。",
      "焚香玉女跪，雾里仙人来。",
      "陈公读书堂，石柱仄青苔。",
      "悲风为我起，激烈伤雄才。"
    ]
  },
  {
    "volume": 220,
    "sequence": 9,
    "title": "陈拾遗故宅（宅在射洪县东七里东武山下）",
    "author": "杜甫",
    "content": [
      "拾遗平昔居，大屋尚修椽。",
      "悠扬荒山日，惨澹故园烟。",
      "位下曷足伤，所贵者圣贤。",
      "有才继骚雅，哲匠不比肩。",
      "公生扬马后，名与日月悬。",
      "同游英俊人，多秉辅佐权。",
      "彦昭超玉价，郭振起通泉。",
      "到今素壁滑，洒翰银钩连。",
      "盛事会一时，此堂岂千年。",
      "终古立忠义，感遇有遗编。"
    ]
  },
  {
    "volume": 220,
    "sequence": 10,
    "title": "谒文公上方",
    "author": "杜甫",
    "content": [
      "野寺隐乔木，山僧高下居。",
      "石门日色异，绛气横扶疏。",
      "窈窕入风磴，长芦纷卷舒。",
      "庭前猛虎卧，遂得文公庐。",
      "俯视万家邑，烟尘对阶除。",
      "吾师雨花外，不下十年馀。",
      "长者自布金，禅龛只晏如。",
      "大珠脱玷翳，白月当空虚。",
      "甫也南北人，芜蔓少耘锄。",
      "久遭诗酒污，何事忝簪裾。",
      "王侯与蝼蚁，同尽随丘墟。",
      "愿闻第一义，回向心地初。",
      "金篦刮眼膜，价重百车渠。",
      "无生有汲引，兹理傥吹嘘。"
    ]
  },
  {
    "volume": 220,
    "sequence": 11,
    "title": "奉赠射洪李四丈（明甫）",
    "author": "杜甫",
    "content": [
      "丈人屋上乌，人好乌亦好。",
      "人生意气豁，不在相逢早。",
      "南京乱初定，所向邑枯槁。",
      "游子无根株，茅斋付秋草。",
      "东征下月峡，挂席穷海岛。",
      "万里须十金，妻孥未相保。",
      "苍茫风尘际，蹭蹬骐驎老。",
      "志士怀感伤，心胸已倾倒。"
    ]
  },
  {
    "volume": 220,
    "sequence": 12,
    "title": "早发射洪县南途中作",
    "author": "杜甫",
    "content": [
      "将老忧贫窭，筋力岂能及。",
      "征途乃侵星，得使诸病入。",
      "鄙人寡道气，在困无独立。",
      "俶装逐徒旅，达曙凌险涩。",
      "寒日出雾迟，清江转山急。",
      "仆夫行不进，驽马若维絷。",
      "汀洲稍疏散，风景开怏悒。",
      "空慰所尚怀，终非曩游集。",
      "衰颜偶一破，胜事难屡挹。",
      "茫然阮籍途，更洒杨朱泣。"
    ]
  },
  {
    "volume": 220,
    "sequence": 13,
    "title": "通泉驿南去通泉县十五里山水作",
    "author": "杜甫",
    "content": [
      "溪行衣自湿，亭午气始散。",
      "冬温蚊蚋在，人远凫鸭乱。",
      "登顿生曾阴，奇支倾出高岸。",
      "驿楼衰柳侧，县郭轻烟畔。",
      "一川何绮丽，尽目穷壮观。",
      "山色远寂寞，江光夕滋漫。",
      "伤时愧孔父，去国同王粲。",
      "我生苦飘零，所历有嗟叹。"
    ]
  },
  {
    "volume": 220,
    "sequence": 14,
    "title": "过郭代公故宅",
    "author": "杜甫",
    "content": [
      "豪俊初未遇，其迹或脱略。",
      "代公尉通泉，放意何自若。",
      "及夫登衮冕，直气森喷薄。",
      "磊落见异人，岂伊常情度。",
      "定策神龙后，宫中翕清廓。",
      "俄顷辨尊亲，指挥存顾托。",
      "群公有惭色，王室无削弱。",
      "迥出名臣上，丹青照台阁。",
      "我行得遗迹，池馆皆疏凿。",
      "壮公临事断，顾步涕横落。",
      "高咏宝剑篇，神交付冥漠。"
    ]
  },
  {
    "volume": 220,
    "sequence": 15,
    "title": "观薛稷少保书画壁",
    "author": "杜甫",
    "content": [
      "少保有古风，得之陕郊篇。",
      "惜哉功名忤，但见书画传。",
      "我游梓州东，遗迹涪江边。",
      "画藏青莲界，书入金榜悬。",
      "仰看垂露姿，不崩亦不骞。",
      "郁郁三大字，蛟龙岌相缠。",
      "又挥西方变，发地扶屋椽。",
      "惨澹壁飞动，到今色未填。",
      "此行叠壮观，郭薛俱才贤。",
      "不知百载后，谁复来通泉。"
    ]
  },
  {
    "volume": 220,
    "sequence": 16,
    "title": "通泉县署屋壁后薛少保画鹤",
    "author": "杜甫",
    "content": [
      "薛公十一鹤，皆写青田真。",
      "画色久欲尽，苍然犹出尘。",
      "低昂各有意，磊落如长人。",
      "佳此志气远，岂惟粉墨新。",
      "万里不以力，群游森会神。",
      "威迟白凤态，非是仓庚邻。",
      "高堂未倾覆，常得慰嘉宾。",
      "曝露墙壁外，终嗟风雨频。",
      "赤霄有真骨，耻饮洿池津。",
      "冥冥任所往，脱略谁能驯。"
    ]
  },
  {
    "volume": 220,
    "sequence": 17,
    "title": "陪王侍御同登东山最高顶宴姚通泉，晚携酒泛江",
    "author": "杜甫",
    "content": [
      "姚公美政谁与俦，不减昔时陈太丘。",
      "邑中上客有柱史，多暇日陪骢马游。",
      "东山高顶罗珍羞，下顾城郭销我忧。",
      "清江白日落欲尽，复携美人登彩舟。",
      "笛声愤怨哀中流，妙舞逶迤夜未休。",
      "灯前往往大鱼出，听曲低昂如有求。",
      "三更风起寒浪涌，取乐喧呼觉船重。",
      "满空星河光破碎，四座宾客色不动。",
      "请公临深莫相违，回船罢酒上马归。",
      "人生欢会岂有极，无使霜过沾人衣。"
    ]
  },
  {
    "volume": 220,
    "sequence": 18,
    "title": "春日戏题恼郝使君兄",
    "author": "杜甫",
    "content": [
      "使君意气凌青霄，忆昨欢娱常见招。",
      "细马时鸣金騕褭，佳人屡出董娇饶。",
      "东流江水西飞燕，可惜春光不相见。",
      "愿携王赵两红颜，再骋肌肤如素练。",
      "通泉百里近梓州，请公一来开我愁。",
      "舞处重看花满面，尊前还有锦缠头。"
    ]
  },
  {
    "volume": 220,
    "sequence": 19,
    "title": "短歌行，赠王郎司直",
    "author": "杜甫",
    "content": [
      "王郎酒酣拔剑斫地歌莫哀，我能拔尔抑塞磊落之奇才。",
      "豫章翻风白日动，鲸鱼跋浪沧溟开。",
      "且脱佩剑休裴回，西得诸侯棹锦水。",
      "欲向何门趿珠履，仲宣楼头春色深。",
      "青眼高歌望吾子，眼中之人吾老矣。"
    ]
  },
  {
    "volume": 220,
    "sequence": 20,
    "title": "短歌行，送祁录事归合州，因寄苏使君",
    "author": "杜甫",
    "content": [
      "前者途中一相见，人事经年记君面。",
      "后生相动何寂寥，君有长才不贫贱。",
      "君今起柁春江流，余亦沙边具小舟。",
      "幸为达书贤府主，江花未尽会江楼。"
    ]
  },
  {
    "volume": 220,
    "sequence": 21,
    "title": "陪章留后惠义寺饯嘉州崔都督赴州",
    "author": "杜甫",
    "content": [
      "中军待上客，令肃事有恒。",
      "前驱入宝地，祖帐飘金绳。",
      "南陌既留欢，兹山亦深登。",
      "清闻树杪磬，远谒云端僧。",
      "回策匪新岸，所攀仍旧藤。",
      "耳激洞门飙，目存寒谷冰。",
      "出尘閟轨躅，毕景遗炎蒸。",
      "永愿坐长夏，将衰栖大乘。",
      "羁旅惜宴会，艰难怀友朋。",
      "劳生共几何，离恨兼相仍。"
    ]
  },
  {
    "volume": 220,
    "sequence": 22,
    "title": "将适吴楚，留别章使君留后，兼幕府诸公，得柳字",
    "author": "杜甫",
    "content": [
      "我来入蜀门，岁月亦已久。",
      "岂惟长儿童，自觉成老丑。",
      "常恐性坦率，失身为杯酒。",
      "近辞痛饮徒，折节万夫后。",
      "昔如纵壑鱼，今如丧家狗。",
      "既无游方恋，行止复何有。",
      "相逢半新故，取别随薄厚。",
      "不意青草湖，扁舟落吾手。",
      "眷眷章梓州，开筵俯高柳。",
      "楼前出骑马，帐下罗宾友。",
      "健儿簸红旗，此乐或难朽。",
      "日车隐昆仑，鸟雀噪户牖。",
      "波涛未足畏，三峡徒雷吼。",
      "所忧盗贼多，重见衣冠走。",
      "中原消息断，黄屋今安否。",
      "终作适荆蛮，安排用庄叟。",
      "随云拜东皇，挂席上南斗。",
      "有使即寄书，无使长回首。"
    ]
  },
  {
    "volume": 220,
    "sequence": 23,
    "title": "山寺（得开字，章留后同游）",
    "author": "杜甫",
    "content": [
      "野寺根石壁，诸龛遍崔嵬。",
      "前佛不复辨，百身一莓苔。",
      "虽有古殿存，世尊亦尘埃。",
      "如闻龙象泣，足令信者哀。",
      "使君骑紫马，捧拥从西来。",
      "树羽静千里，临江久裴回。",
      "山僧衣蓝缕，告诉栋梁摧。",
      "公为顾宾徒，咄嗟檀施开。",
      "吾知多罗树，却倚莲华台。",
      "诸天必欢喜，鬼物无嫌猜。",
      "以兹抚士卒，孰曰非周才。",
      "穷子失净处，高人忧祸胎。",
      "岁晏风破肉，荒林寒可回。",
      "思量入道苦，自哂同婴孩。"
    ]
  },
  {
    "volume": 220,
    "sequence": 24,
    "title": "棕拂子",
    "author": "杜甫",
    "content": [
      "棕拂且薄陋，岂知身效能。",
      "不堪代白羽，有足除苍蝇。",
      "荧荧金错刀，擢擢朱丝绳。",
      "非独颜色好，亦用顾盼称。",
      "吾老抱疾病，家贫卧炎蒸。",
      "咂肤倦扑灭，赖尔甘服膺。",
      "物微世竞弃，义在谁肯征。",
      "三岁清秋至，未敢阙缄藤。"
    ]
  },
  {
    "volume": 220,
    "sequence": 25,
    "title": "桃竹杖引，赠章留后（竹兼可为簟，名桃笙）",
    "author": "杜甫",
    "content": [
      "江心蟠石生桃竹，苍波喷浸尺度足。",
      "斩根削皮如紫玉，江妃水仙惜不得。",
      "梓潼使君开一束，满堂宾客皆叹息。",
      "怜我老病赠两茎，出入爪甲铿有声。",
      "老夫复欲东南征，乘涛鼓枻白帝城。",
      "路幽必为鬼神夺，拔剑或与蛟龙争。",
      "重为告曰：",
      "杖兮杖兮，尔之生也甚正直，慎勿见水踊跃学变化为龙。",
      "使我不得尔之扶持，灭迹于君山湖上之青峰。",
      "噫，风尘澒洞兮豺虎咬人，忽失双杖兮吾将曷从。"
    ]
  },
  {
    "volume": 220,
    "sequence": 26,
    "title": "寄题江外草堂（梓州作，寄成都故居）",
    "author": "杜甫",
    "content": [
      "我生性放诞，雅欲逃自然。",
      "嗜酒爱风竹，卜居必林泉。",
      "遭乱到蜀江，卧疴遣所便。",
      "诛茅初一亩，广地方连延。",
      "经营上元始，断手宝应年。",
      "敢谋土木丽，自觉面势坚。",
      "台亭随高下，敞豁当清川。",
      "虽有会心侣，数能同钓船。",
      "干戈未偃息，安得酣歌眠。",
      "蛟龙无定窟，黄鹄摩苍天。",
      "古来达士志，宁受外物牵。",
      "顾惟鲁钝姿，岂识悔吝先。",
      "偶携老妻去，惨澹凌风烟。",
      "事迹无固必，幽贞愧双全。",
      "尚念四小松，蔓草易拘缠。",
      "霜骨不甚长，永为邻里怜。"
    ]
  },
  {
    "volume": 220,
    "sequence": 27,
    "title": "韦讽录事宅观曹将军画马图",
    "author": "杜甫",
    "content": [
      "国初已来画鞍马，神妙独数江都王。",
      "将军得名三十载，人间又见真乘黄。",
      "曾貌先帝照夜白，龙池十日飞霹雳。",
      "内府殷红马脑碗，婕妤传诏才人索。",
      "碗赐将军拜舞归，轻纨细绮相追飞。",
      "贵戚权门得笔迹，始觉屏障生光辉。",
      "昔日太宗拳毛騧，近时郭家师子花。",
      "今之新图有二马，复令识者久叹嗟。",
      "此皆骑战一敌万，缟素漠漠开风沙。",
      "其馀七匹亦殊绝，迥若寒空动烟雪。",
      "霜蹄蹴踏长楸间，马官厮养森成列。",
      "可怜九马争神骏，顾视清高气深稳。",
      "借问苦心爱者谁，后有韦讽前支遁。",
      "忆昔巡幸新丰宫，翠华拂天来向东。",
      "腾骧磊落三万匹，皆与此图筋骨同。",
      "自从献宝朝河宗，无复射蛟江水中。",
      "君不见金粟堆前松柏里，龙媒去尽鸟呼风。"
    ]
  },
  {
    "volume": 220,
    "sequence": 28,
    "title": "送韦讽上阆州录事参军",
    "author": "杜甫",
    "content": [
      "国步犹艰难，兵革未衰息。",
      "万方哀嗷嗷，十载供军食。",
      "庶官务割剥，不暇忧反侧。",
      "诛求何多门，贤者贵为德。",
      "韦生富春秋，洞彻有清识。",
      "操持纪纲地，喜见朱丝直。",
      "当令豪夺吏，自此无颜色。",
      "必若救疮痍，先应去蟊贼。",
      "挥泪临大江，高天意凄恻。",
      "行行树佳政，慰我深相忆。"
    ]
  },
  {
    "volume": 220,
    "sequence": 29,
    "title": "丹青引，赠曹将军霸",
    "author": "杜甫",
    "content": [
      "将军魏武之子孙，于今为庶为清门。",
      "英雄割据虽已矣，文彩风流犹尚存。",
      "学书初学卫夫人，但恨无过王右军。",
      "丹青不知老将至，富贵于我如浮云。",
      "开元之中常引见，承恩数上南熏殿。",
      "凌烟功臣少颜色，将军下笔开生面。",
      "良相头上进贤冠，猛将腰间大羽箭。",
      "褒公鄂公毛发动，英姿飒爽来酣战。",
      "先帝天马玉花骢，画工如山貌不同。",
      "是日牵来赤墀下，迥立阊阖生长风。",
      "诏谓将军拂绢素，意匠惨澹经营中。",
      "斯须九重真龙出，一洗万古凡马空。",
      "玉花却在御榻上，榻上庭前屹相向。",
      "至尊含笑催赐金，圉人太仆皆惆怅。",
      "弟子韩幹早入室，亦能画马穷殊相。",
      "幹惟画肉不画骨，忍使骅骝气凋丧。",
      "将军画善盖有神，必逢佳士亦写真。",
      "即今飘泊干戈际，屡貌寻常行路人。",
      "途穷反遭俗眼白，世上未有如公贫。",
      "但看古来盛名下，终日坎壈缠其身。"
    ]
  },
  {
    "volume": 220,
    "sequence": 30,
    "title": "阆州东楼筵，奉送十一舅往青城县，得昏字",
    "author": "杜甫",
    "content": [
      "曾城有高楼，制古丹雘存。",
      "迢迢百馀尺，豁达开四门。",
      "虽有车马客，而无人世喧。",
      "游目俯大江，列筵慰别魂。",
      "是时秋冬交，节往颜色昏。",
      "天寒鸟兽休，霜露在草根。",
      "今我送舅氏，万感集清尊。",
      "岂伊山川间，回首盗贼繁。",
      "高贤意不暇，王命久崩奔。",
      "临风欲恸哭，声出已复吞。"
    ]
  },
  {
    "volume": 220,
    "sequence": 31,
    "title": "严氏溪放歌行（溪在阆州东百馀里）",
    "author": "杜甫",
    "content": [
      "天下甲马未尽销，岂免沟壑常漂漂。",
      "剑南岁月不可度，边头公卿仍独骄。",
      "费心姑息是一役，肥肉大酒徒相要。",
      "呜呼古人已粪土，独觉志士甘渔樵。",
      "况我飘转无定所，终日戚戚忍羁旅。",
      "秋宿霜溪素月高，喜得与子长夜语。",
      "东游西还力实倦，从此将身更何许。",
      "知子松根长茯苓，迟暮有意来同煮。"
    ]
  },
  {
    "volume": 220,
    "sequence": 32,
    "title": "南池（在阆中县东南，即彭道将鱼池）",
    "author": "杜甫",
    "content": [
      "峥嵘巴阆间，所向尽山谷。",
      "安知有苍池，万顷浸坤轴。",
      "呀然阆城南，枕带巴江腹。",
      "芰荷入异县，粳稻共比屋。",
      "皇天不无意，美利戒止足。",
      "高田失西成，此物颇丰熟。",
      "清源多众鱼，远岸富乔木。",
      "独叹枫香林，春时好颜色。",
      "南有汉王祠，终朝走巫祝。",
      "歌舞散灵衣，荒哉旧风俗。",
      "高堂亦明王，魂魄犹正直。",
      "不应空陂上，缥缈亲酒食。",
      "淫祀自古昔，非唯一川渎。",
      "干戈浩茫茫，地僻伤极目。",
      "平生江海兴，遭乱身局促。",
      "驻马问渔舟，踌躇慰羁束。"
    ]
  },
  {
    "volume": 220,
    "sequence": 33,
    "title": "发阆中",
    "author": "杜甫",
    "content": [
      "前有毒蛇后猛虎，溪行尽日无村坞。",
      "江风萧萧云拂地，山木惨惨天欲雨。",
      "女病妻忧归意速，秋花锦石谁复数。",
      "别家三月一得书，避地何时免愁苦。"
    ]
  },
  {
    "volume": 220,
    "sequence": 34,
    "title": "寄韩谏议",
    "author": "杜甫",
    "content": [
      "今我不乐思岳阳，身欲奋飞病在床。",
      "美人娟娟隔秋水，濯足洞庭望八荒。",
      "鸿飞冥冥日月白，青枫叶赤天雨霜。",
      "玉京群帝集北斗，或骑骐驎翳凤凰。",
      "芙蓉旌旗烟雾乐，影动倒景摇潇湘。",
      "星宫之君醉琼浆，羽人稀少不在旁。",
      "似闻昨者赤松子，恐是汉代韩张良。",
      "昔随刘氏定长安，帷幄未改神惨伤。",
      "国家成败吾岂敢，色难腥腐餐风香。",
      "周南留滞古所惜，南极老人应寿昌。",
      "美人胡为隔秋水，焉得置之贡玉堂。"
    ]
  },
  {
    "volume": 220,
    "sequence": 35,
    "title": "忆昔二首",
    "author": "杜甫",
    "content": [
      "忆昔先皇巡朔方，千乘万骑入咸阳。",
      "阴山骄子汗血马，长驱东胡胡走藏。",
      "邺城反覆不足怪，关中小儿坏纪纲，张后不乐上为忙。",
      "至今今上犹拨乱，劳身焦思补四方。",
      "我昔近侍叨奉引，出兵整肃不可当。",
      "为留猛士守未央，致使岐雍防西羌。",
      "犬戎直来坐御林，百官跣足随天王。",
      "愿见北地傅介子，老儒不用尚书郎。",
      "忆昔开元全盛日，小邑犹藏万家室。",
      "稻米流脂粟米白，公私仓廪俱丰实。",
      "九州道路无豺虎，远行不劳吉日出。",
      "齐纨鲁缟车班班，男耕女桑不相失。",
      "宫中圣人奏云门，天下朋友皆胶漆。",
      "百馀年间未灾变，叔孙礼乐萧何律。",
      "岂闻一绢直万钱，有田种谷今流血。",
      "洛阳宫殿烧焚尽，宗庙新除狐兔穴。",
      "伤心不忍问耆旧，复恐初从乱离说。",
      "小臣鲁钝无所能，朝廷记识蒙禄秩。",
      "周宣中兴望我皇，洒血江汉身衰疾。"
    ]
  },
  {
    "volume": 220,
    "sequence": 36,
    "title": "冬狩行（时梓州刺史章彝兼侍御史留后东川）",
    "author": "杜甫",
    "content": [
      "君不见东川节度兵马雄，校猎亦似观成功。",
      "夜发猛士三千人，清晨合围步骤同。",
      "禽兽已毙十七八，杀声落日回苍穹。",
      "幕前生致九青兕，骆驼礨峞垂玄熊。",
      "东西南北百里间，仿佛蹴踏寒山空。",
      "有鸟名鸲鹆，力不能高飞逐走蓬。",
      "肉味不足登鼎俎，何为见羁虞罗中。",
      "春蒐冬狩侯得同，使君五马一马骢。",
      "况今摄行大将权，号令颇有前贤风。",
      "飘然时危一老翁，十年厌见旌旗红。",
      "喜君士卒甚整肃，为我回辔擒西戎。",
      "草中狐兔尽何益，天子不在咸阳宫。",
      "朝廷虽无幽王祸，得不哀痛尘再蒙。",
      "呜呼，得不哀痛尘再蒙。"
    ]
  },
  {
    "volume": 220,
    "sequence": 37,
    "title": "自平",
    "author": "杜甫",
    "content": [
      "自平宫中吕太一，收珠南海千馀日。",
      "近供生犀翡翠稀，复恐征戎干戈密。",
      "蛮溪豪族小动摇，世封刺史非时朝。",
      "蓬莱殿前诸主将，才如伏波不得骄。"
    ]
  },
  {
    "volume": 220,
    "sequence": 38,
    "title": "释闷",
    "author": "杜甫",
    "content": [
      "四海十年不解兵，犬戎也复临咸京。",
      "失道非关出襄野，扬鞭忽是过胡城。",
      "豺狼塞路人断绝。",
      "烽火照夜尸纵横。",
      "天子亦应厌奔走，群公固合思升平。",
      "但恐诛求不改辙，闻道嬖孽能全生。",
      "江边老翁错料事，眼暗不见风尘清。"
    ]
  },
  {
    "volume": 220,
    "sequence": 39,
    "title": "赠别贺兰铦",
    "author": "杜甫",
    "content": [
      "黄雀饱野粟，群飞动荆榛。",
      "今君抱何恨，寂寞向时人。",
      "老骥倦骧首，苍鹰愁易驯。",
      "高贤世未识，固合婴饥贫。",
      "国步初返正，乾坤尚风尘。",
      "悲歌鬓发白，远赴湘吴春。",
      "我恋岷下芋，君思千里莼。",
      "生离与死别，自古鼻酸辛。"
    ]
  },
  {
    "volume": 220,
    "sequence": 40,
    "title": "别唐十五诫，因寄礼部贾侍郎（贾至）",
    "author": "杜甫",
    "content": [
      "九载一相逢，百年能几何。",
      "复为万里别，送子山之阿。",
      "白鹤久同林，潜鱼本同河。",
      "未知栖集期，衰老强高歌。",
      "歌罢两凄恻，六龙忽蹉跎。",
      "相视发皓白，况难驻羲和。",
      "胡星坠燕地，汉将仍横戈。",
      "萧条四海内，人少豺虎多。",
      "少人慎莫投，多虎信所过。",
      "饥有易子食，兽犹畏虞罗。",
      "子负经济才，天门郁嵯峨。",
      "飘摇适东周，来往若崩波。",
      "南宫吾故人，白马金盘陀。",
      "雄笔映千古，见贤心靡他。",
      "念子善师事，岁寒守旧柯。",
      "为吾谢贾公，病肺卧江沱。"
    ]
  },
  {
    "volume": 220,
    "sequence": 41,
    "title": "阆山歌",
    "author": "杜甫",
    "content": [
      "阆州城东灵山白，阆州城北玉台碧。",
      "松浮欲尽不尽云，江动将崩未崩石。",
      "那知根无鬼神会，已觉气与嵩华敌。",
      "中原格斗且未归，应结茅斋看青壁。"
    ]
  },
  {
    "volume": 220,
    "sequence": 42,
    "title": "阆水歌",
    "author": "杜甫",
    "content": [
      "嘉陵江色何所似，石黛碧玉相因依。",
      "正怜日破浪花出，更复春从沙际归。",
      "巴童荡桨欹侧过，水鸡衔鱼来去飞。",
      "阆中胜事可肠断，阆州城南天下稀。"
    ]
  },
  {
    "volume": 220,
    "sequence": 43,
    "title": "草堂",
    "author": "杜甫",
    "content": [
      "昔我去草堂，蛮夷塞成都。",
      "今我归草堂，成都适无虞。",
      "请陈初乱时，反复乃须臾。",
      "大将赴朝廷，群小起异图。",
      "中宵斩白马，盟歃气已粗。",
      "西取邛南兵，北断剑阁隅。",
      "布衣数十人，亦拥专城居。",
      "其势不两大，始闻蕃汉殊。",
      "西卒却倒戈，贼臣互相诛。",
      "焉知肘腋祸，自及枭獍徒。",
      "义士皆痛愤，纪纲乱相逾。",
      "一国实三公，万人欲为鱼。",
      "唱和作威福，孰肯辨无辜。",
      "眼前列杻械，背后吹笙竽。",
      "谈笑行杀戮，溅血满长衢。",
      "到今用钺地，风雨闻号呼。",
      "鬼妾与鬼马，色悲充尔娱。",
      "国家法令在，此又足惊吁。",
      "贱子且奔走，三年望东吴。",
      "弧矢暗江海，难为游五湖。",
      "不忍竟舍此，复来薙榛芜。",
      "入门四松在，步屟万竹疏。",
      "旧犬喜我归，低徊入衣裾。",
      "邻舍喜我归，酤酒携胡芦。",
      "大官喜我来，遣骑问所须。",
      "城郭喜我来，宾客隘村墟。",
      "天下尚未宁，健儿胜腐儒。",
      "飘摇风尘际，何地置老夫。",
      "于时见疣赘，骨髓幸未枯。",
      "饮啄愧残生，食薇不敢馀。"
    ]
  },
  {
    "volume": 220,
    "sequence": 44,
    "title": "四松",
    "author": "杜甫",
    "content": [
      "四松初移时，大抵三尺强。",
      "别来忽三载，离立如人长。",
      "会看根不拔，莫计枝凋伤。",
      "幽色幸秀发，疏柯亦昂藏。",
      "所插小藩篱，本亦有堤防。",
      "终然掁拨损，得吝千叶黄。",
      "敢为故林主，黎庶犹未康。",
      "避贼今始归，春草满空堂。",
      "览物叹衰谢，及兹慰凄凉。",
      "清风为我起，洒面若微霜。",
      "足以送老姿，聊待偃盖张。",
      "我生无根带，配尔亦茫茫。",
      "有情且赋诗，事迹可两忘。",
      "勿矜千载后，惨澹蟠穹苍。"
    ]
  },
  {
    "volume": 220,
    "sequence": 45,
    "title": "水槛",
    "author": "杜甫",
    "content": [
      "苍江多风飙，云雨昼夜飞。",
      "茅轩驾巨浪，焉得不低垂。",
      "游子久在外，门户无人持。",
      "高岸尚如谷，何伤浮柱奇支。",
      "扶颠有劝诫，恐贻识者嗤。",
      "既殊大厦倾，可以一木支。",
      "临川视万里，何必阑槛为。",
      "人生感故物，慷慨有馀悲。"
    ]
  },
  {
    "volume": 220,
    "sequence": 46,
    "title": "破船",
    "author": "杜甫",
    "content": [
      "平生江海心，宿昔具扁舟。",
      "岂惟青溪上，日傍柴门游。",
      "苍皇避乱兵，缅邈怀旧丘。",
      "邻人亦已非，野竹独修修。",
      "船舷不重扣，埋没已经秋。",
      "仰看西飞翼，下愧东逝流。",
      "故者或可掘，新者亦易求。",
      "所悲数奔窜，白屋难久留。"
    ]
  },
  {
    "volume": 220,
    "sequence": 47,
    "title": "营屋",
    "author": "杜甫",
    "content": [
      "我有阴江竹，能令朱夏寒。",
      "阴通积水内，高入浮云端。",
      "甚疑鬼物凭，不顾翦伐残。",
      "东偏若面势，户牖永可安。",
      "爱惜已六载，兹晨去千竿。",
      "萧萧见白日，汹汹开奔湍。",
      "度堂匪华丽，养拙异考槃。",
      "草茅虽薙葺，衰疾方少宽。",
      "洗然顺所适，此足代加餐。",
      "寂无斤斧响，庶遂憩息欢。"
    ]
  },
  {
    "volume": 220,
    "sequence": 48,
    "title": "除草",
    "author": "杜甫",
    "content": [
      "草有害于人，曾何生阻修。",
      "其毒甚蜂虿，其多弥道周。",
      "清晨步前林，江色未散忧。",
      "芒刺在我眼，焉能待高秋。",
      "霜露一沾凝，蕙叶亦难留。",
      "荷锄先童稚，日入仍讨求。",
      "转致水中央，岂无双钓舟。",
      "顽根易滋蔓，敢使依旧丘。",
      "自兹藩篱旷，更觉松竹幽。",
      "芟夷不可阙，疾恶信如雠。"
    ]
  },
  {
    "volume": 220,
    "sequence": 49,
    "title": "扬旗",
    "author": "杜甫",
    "content": [
      "江雨飒长夏，府中有馀清。",
      "我公会宾客，肃肃有异声。",
      "初筵阅军装，罗列照广庭。",
      "庭空六马入，駊騀扬旗旌。",
      "回回偃飞盖，熠熠迸流星。",
      "来缠风飙急，去擘山岳倾。",
      "材归俯身尽，妙取略地平。",
      "虹霓就掌握，舒卷随人轻。",
      "三州陷犬戎，但见西岭青。",
      "公来练猛士，欲夺天边城。",
      "此堂不易升，庸蜀日已宁。",
      "吾徒且加餐，休适蛮与荆。"
    ]
  },
  {
    "volume": 220,
    "sequence": 50,
    "title": "太子张舍人遗织成褥段",
    "author": "杜甫",
    "content": [
      "客从西北来，遗我翠织成。",
      "开缄风涛涌，中有掉尾鲸。",
      "逶迤罗水族，琐细不足名。",
      "客云充君褥，承君终宴荣。",
      "空堂魑魅走，高枕表神清。",
      "领客珍重意，顾我非公卿。",
      "留之惧不祥，施之混柴荆。",
      "服饰定尊卑，大哉万古程。",
      "今我一贱老，裋褐更无营。",
      "煌煌珠宫物，寝处祸所婴。",
      "叹息当路子，干戈尚纵横。",
      "掌握有权柄，衣马自肥轻。",
      "李鼎死岐阳，实以骄贵盈。",
      "来瑱赐自尽，气豪直阻兵。",
      "皆闻黄金多，坐见悔吝生。",
      "奈何田舍翁，受此厚贶情。",
      "锦鲸卷还客，始觉心和平。",
      "振我粗席尘，愧客茹藜羹。"
    ]
  },
  {
    "volume": 220,
    "sequence": 51,
    "title": "莫相疑行",
    "author": "杜甫",
    "content": [
      "男儿生无所成头皓白，牙齿欲落真可惜。",
      "忆献三赋蓬莱宫，自怪一日声辉赫。",
      "集贤学士如堵墙，观我落笔中书堂。",
      "往时文彩动人主，此日饥寒趋路旁。",
      "晚将末契托年少，当面输心背面笑。",
      "寄谢悠悠世上儿，不争好恶莫相疑。"
    ]
  },
  {
    "volume": 220,
    "sequence": 52,
    "title": "别蔡十四著作",
    "author": "杜甫",
    "content": [
      "贾生恸哭后，寥落无其人。",
      "安知蔡夫子，高义迈等伦。",
      "献书谒皇帝，志已清风尘。",
      "流涕洒丹极，万乘为酸辛。",
      "天地则创痍，朝廷当正臣。",
      "异才复间出，周道日惟新。",
      "使蜀见知己，别颜始一伸。",
      "主人薨城府，扶榇归咸秦。",
      "巴道此相逢，会我病江滨。",
      "忆念凤翔都，聚散俄十春。",
      "我衰不足道，但愿子意陈。",
      "稍令社稷安，自契鱼水亲。",
      "我虽消渴甚，敢忘帝力勤。",
      "尚思未朽骨，复睹耕桑民。",
      "积水驾三峡，浮龙倚长津。",
      "扬舲洪涛间，仗子济物身。",
      "鞍马下秦塞，王城通北辰。",
      "玄甲聚不散，兵久食恐贫。",
      "穷谷无粟帛，使者来相因。",
      "若凭南辕吏，书札到天垠。"
    ]
  }
]