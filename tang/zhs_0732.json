[
  {
    "volume": 732,
    "sequence": 1,
    "title": "感巫州荠菜",
    "author": "高力士",
    "content": [
      "两京作斤卖，五溪无人采。",
      "夷夏虽有殊，气味都不改。"
    ]
  },
  {
    "volume": 732,
    "sequence": 2,
    "title": "句",
    "author": "高力士",
    "content": [
      "烟熏眼落膜，瘴染面朱虞。",
      "（流巫州时作）"
    ]
  },
  {
    "volume": 732,
    "sequence": 3,
    "title": "使至灊山（神异录：\\n明皇尝梦游灊岳遣越宾祀之）",
    "author": "王越宾",
    "content": [
      "碧坞烟霞昼未开，游人到处尽裴回。",
      "凭谁借问岩前叟，曾托吾皇一梦来。"
    ]
  },
  {
    "volume": 732,
    "sequence": 4,
    "title": "和武相公中秋夜西蜀锦楼望月得清字",
    "author": "王良会",
    "content": [
      "德星摇此夜，珥耳满重城。",
      "杳霭烟氛色，飘飖砧杵声。",
      "令行秋气爽，乐感素风轻。",
      "共赏千年圣，长歌四海清。"
    ]
  },
  {
    "volume": 732,
    "sequence": 5,
    "title": "星回节游避风台与清平官赋",
    "author": "南诏骠信",
    "content": [
      "避风善阐台，极目见藤越。",
      "悲哉古与今，依然烟与月。",
      "自我居震旦，翊卫类夔契。",
      "伊昔颈皇运，艰难仰忠烈。",
      "不觉岁云暮，感极星回节。",
      "元昶同一心，子孙堪贻厥。"
    ]
  },
  {
    "volume": 732,
    "sequence": 6,
    "title": "星回节避风台骠信命赋",
    "author": "赵叔达",
    "content": [
      "法驾避星回，波罗毗勇猜。",
      "河润冰难合，地暖梅先开。",
      "下令俚柔洽，献賝弄栋来。",
      "愿将不才质，千载侍游台。"
    ]
  },
  {
    "volume": 732,
    "sequence": 7,
    "title": "途中诗",
    "author": "杨奇鲲",
    "content": [
      "□□□□□□□，□□□□□□□。",
      "风里浪花吹更白，雨中山色洗还青。",
      "海鸥聚处窗前见，林狖啼时枕上听。",
      "此际自然无限趣，王程不敢暂留停。"
    ]
  },
  {
    "volume": 732,
    "sequence": 8,
    "title": "听妓洞云歌",
    "author": "布燮",
    "content": [
      "嵇叔夜，鼓琴饮酒无闲暇。",
      "若使当时闻此歌，抛掷广陵都不藉。",
      "刘伯伦，虚生浪死过青春。",
      "一饮一硕犹自醉，无人为尔卜深尘。"
    ]
  },
  {
    "volume": 732,
    "sequence": 9,
    "title": "思乡作",
    "author": "布燮",
    "content": [
      "泸北行人绝，云南信未还。",
      "庭前花不扫，门外柳谁攀。",
      "坐久销银烛，愁多减玉颜。",
      "悬心秋夜月，万里照关山。"
    ]
  },
  {
    "volume": 732,
    "sequence": 10,
    "title": "衔命还国作",
    "author": "朝衡",
    "content": [
      "衔命将辞国，非才忝侍臣。",
      "天中恋明主，海外忆慈亲。",
      "伏奏违金阙，騑骖去玉津。",
      "蓬莱乡路远，若木故园林。",
      "西望怀恩日，东归感义辰。",
      "平生一宝剑，留赠结交人。"
    ]
  },
  {
    "volume": 732,
    "sequence": 11,
    "title": "绣袈裟衣缘",
    "author": "长屋",
    "content": [
      "山川异域，风月同天。",
      "寄诸佛子，共结来缘。"
    ]
  },
  {
    "volume": 732,
    "sequence": 12,
    "title": "愤怨诗",
    "author": "王巨仁",
    "content": [
      "于公恸哭三年旱，邹衍含愁五月霜。",
      "今我幽愁还似古，皇天无语但苍苍。"
    ]
  },
  {
    "volume": 732,
    "sequence": 13,
    "title": "立木海上刻诗",
    "author": "李赞华",
    "content": [
      "小山压大山，大山全无力。",
      "羞见故乡人，从此投外国。"
    ]
  },
  {
    "volume": 732,
    "sequence": 14,
    "title": "戏语",
    "author": "成辅端",
    "content": [
      "秦地城池二百年，何期如此贱田园。",
      "一顷麦苗硕伍米，三间堂屋二千钱。"
    ]
  },
  {
    "volume": 732,
    "sequence": 15,
    "title": "万寿寺歌词",
    "author": "张隐",
    "content": [
      "位乖燮理致伤残，四面墙匡不忍看。",
      "正是花时堪下泪，相公何必更追欢。"
    ]
  },
  {
    "volume": 732,
    "sequence": 16,
    "title": "迎孙刺史",
    "author": "朱元",
    "content": [
      "昔日郎君今刺史，朱元依旧守朱门。",
      "今朝竹马诸童子，尽是当时竹马孙。"
    ]
  },
  {
    "volume": 732,
    "sequence": 17,
    "title": "临刑诗（璠不知书，时以为鬼代作）",
    "author": "陈璠",
    "content": [
      "积玉堆金官又崇，祸来倏忽变成空。",
      "五年荣贵今何在，不异南柯一梦中。"
    ]
  },
  {
    "volume": 732,
    "sequence": 18,
    "title": "诗",
    "author": "捧剑仆",
    "content": [
      "青鸟衔葡萄，飞上金井栏。",
      "美人恐惊去，不敢卷帘看。"
    ]
  },
  {
    "volume": 732,
    "sequence": 19,
    "title": "题牡丹",
    "author": "捧剑仆",
    "content": [
      "一种芳菲出后庭，却输桃李得佳名。",
      "谁能为向天人说，从此移根近太清。"
    ]
  },
  {
    "volume": 732,
    "sequence": 20,
    "title": "将窜留诗",
    "author": "捧剑仆",
    "content": [
      "珍重郭四郎，临行不得别。",
      "晓漏动离心，轻车冒残雪。",
      "欲出主人门，零涕暗呜咽。",
      "万里隔关山，一心思汉月。"
    ]
  }
]