[
  {
    "volume": 814,
    "sequence": 1,
    "title": "奉和裴舍人春日杜城旧事",
    "author": "无可",
    "content": [
      "早晚辞纶綍，观农下杜西。",
      "草新池似镜，麦暖土如泥。",
      "鹓鹭依川宿，骅骝向野嘶。",
      "春来诗更苦，松韵亦含凄。"
    ]
  },
  {
    "volume": 814,
    "sequence": 2,
    "title": "酬厉侍御秋中思归树石所居见寄",
    "author": "无可",
    "content": [
      "三峰居接近，数里蹑云行。",
      "深去通仙境，思归厌宦名。",
      "月从高掌出，泉向乱松鸣。",
      "坐石眠霞侣，秋来短褐成。"
    ]
  },
  {
    "volume": 814,
    "sequence": 3,
    "title": "奉和段著作山居呈诸同志三首次本韵",
    "author": "无可",
    "content": [
      "香花怀道侣，巾舄立双童。",
      "解印鸳鸿内，抽毫水石中。",
      "履温行烧地，衣赤动霞风。",
      "又似朝天去，诸僧不可同。",
      "官辞中秘府，疏放野麋齐。",
      "偃仰青霄近，登临白日低。",
      "折腰窥乳窦，定足涉冰溪。",
      "染翰挥岚翠，僧名几处题。",
      "暂收丹陛迹，独往乱山居。",
      "入雪知人远，眠云觉俗虚。",
      "足垂岩顶石，缨濯洞中渠。",
      "只见僧酬答，新归绝壑书。"
    ]
  },
  {
    "volume": 814,
    "sequence": 4,
    "title": "春日送丽处士归龙山",
    "author": "无可",
    "content": [
      "爱弟直霜台，家山羡独回。",
      "出门时返顾，何日更西来。",
      "柳亦临关发，花应到越开。",
      "渔舟谁伴上，依旧恣沿洄。"
    ]
  },
  {
    "volume": 814,
    "sequence": 5,
    "title": "寄兴善寺崔律师",
    "author": "无可",
    "content": [
      "沐浴前朝像，深秋白发师。",
      "从来居此寺，未省有东池。",
      "幽石丛圭片，孤松动雪枝。",
      "顷曾听道话，别起远山思。"
    ]
  },
  {
    "volume": 814,
    "sequence": 6,
    "title": "送清散游太白山",
    "author": "无可",
    "content": [
      "卷经归太白，蹑藓别萝龛。",
      "若履浮云上，须看积翠南。",
      "倚身松入汉，瞑目月离潭。",
      "此境堪长往，尘中事可谙。"
    ]
  },
  {
    "volume": 814,
    "sequence": 7,
    "title": "冬晚姚谏议宅会送元绪上人归南山",
    "author": "无可",
    "content": [
      "禅客诗家见，凝寒忽告还。",
      "分题回谏笔，留偈在商关。",
      "盘径缘高雪，闲房在半山。",
      "自知麋鹿性，亦欲离人间。"
    ]
  },
  {
    "volume": 814,
    "sequence": 8,
    "title": "送契公自桂阳赴南海",
    "author": "无可",
    "content": [
      "南行登岭首，与俗洗烦埃。",
      "磬罢孤舟发，禅移积瘴开。",
      "中餐湘鸟下，朝讲海人来。",
      "莫便将经卷，炎方去不回。"
    ]
  },
  {
    "volume": 814,
    "sequence": 9,
    "title": "冬中与诸公会宿姚端公宅，怀永乐殷侍御",
    "author": "无可",
    "content": [
      "柱史静开筵，所思何地偏。",
      "故人为县吏，五老远峰前。",
      "宾榻寒侵树，公庭夜落泉。",
      "会当随假务，一就白云禅。"
    ]
  },
  {
    "volume": 814,
    "sequence": 10,
    "title": "同刘秀才宿见赠",
    "author": "无可",
    "content": [
      "浮云流水心，只是爱山林。",
      "共恨多年别，相逢一夜吟。",
      "既能持苦节，勿谓少知音。",
      "忆就西池宿，月圆松竹深。"
    ]
  },
  {
    "volume": 814,
    "sequence": 11,
    "title": "官池上",
    "author": "无可",
    "content": [
      "迥疏城阙内，寒泻出云波。",
      "岸广山鱼到，汀闲海鹭过。",
      "泛沟侵道急，流叶入宫多。",
      "移舸浮中沚，清宵彻晓河。"
    ]
  },
  {
    "volume": 814,
    "sequence": 12,
    "title": "中秋月",
    "author": "无可",
    "content": [
      "蟾宜天地静，三五对阶蓂。",
      "照耀超诸夜，光芒掩众星。",
      "影寒池更澈，露冷树销青。",
      "枉值中秋半，长乖宿洞庭。"
    ]
  },
  {
    "volume": 814,
    "sequence": 13,
    "title": "雪",
    "author": "无可",
    "content": [
      "松亚竹珊珊，心知万井欢。",
      "山明迷旧径，溪满涨新澜。",
      "客醉瑶台曙，兵防玉塞寒。",
      "红楼知有酒，谁肯学袁安。"
    ]
  },
  {
    "volume": 814,
    "sequence": 14,
    "title": "宿西岳白石院",
    "author": "无可",
    "content": [
      "白石上嵌空，寒云西复东。",
      "瀑流悬住处，雏鹤失禅中。",
      "岳壁松多古，坛基雪不通。",
      "未能亲近去，拥褐愧相同。"
    ]
  },
  {
    "volume": 814,
    "sequence": 15,
    "title": "送僧",
    "author": "无可",
    "content": [
      "四海无拘系，行心兴自浓。",
      "百年三事衲，万里一枝筇。",
      "夜减当晴影，春消过雪踪。",
      "白云深处去，知宿在何峰。"
    ]
  },
  {
    "volume": 814,
    "sequence": 16,
    "title": "送赞律师归嵩山（一作清江诗）",
    "author": "无可",
    "content": [
      "禅意归心急，山深定易安。",
      "清贫修道苦，孝友别家难。",
      "雪路寻溪转，花宫映岳看。",
      "到时孤塔暮，松月向人寒。"
    ]
  },
  {
    "volume": 814,
    "sequence": 17,
    "title": "春晚喜悟禅师自琉璃上方见过",
    "author": "无可",
    "content": [
      "琉璃师到城，谈性外诸经。",
      "下岭雪霜在，近人林木清。",
      "苔痕深草履，瀑布滴铜瓶。",
      "乐问山中事，宵言彻晓星。"
    ]
  },
  {
    "volume": 814,
    "sequence": 18,
    "title": "秋暮与诸文士集宿姚端公所居",
    "author": "无可",
    "content": [
      "宵清月复圆，共集侍臣筵。",
      "独寡区中学，空论树下禅。",
      "风多秋晚竹，云尽夜深天。",
      "此会东西去，堪愁又隔年。"
    ]
  },
  {
    "volume": 814,
    "sequence": 19,
    "title": "客中闻从兄岛游蒲绛因寄",
    "author": "无可",
    "content": [
      "遥遥行李心，苍野入寒深。",
      "吟待黄河雪，眠听绛郡砧。",
      "差期逢缺月，访信出空林。",
      "何处孤灯下，只闻嘹唳禽。"
    ]
  },
  {
    "volume": 814,
    "sequence": 20,
    "title": "送李长吉之任东井",
    "author": "无可",
    "content": [
      "江盘栈转虚，候吏拜行车。",
      "家世维城后，官资宰邑初。",
      "市饶黄犊卖，田蹑白云鉏。",
      "万里千山路，何因欲寄书。"
    ]
  },
  {
    "volume": 814,
    "sequence": 21,
    "title": "宿安国简公院（一作安国寺静居法师故院）",
    "author": "无可",
    "content": [
      "雨后清凉境，因还欲不回。",
      "井甘桐有露，竹迸地多苔。",
      "幡映宫墙动，香从御苑来。",
      "青龙旧经疏，寥落有谁开。"
    ]
  },
  {
    "volume": 814,
    "sequence": 22,
    "title": "京口别崔固",
    "author": "无可",
    "content": [
      "积雨晴时近，西风叶满泉。",
      "相逢嵩岳客，共听楚城蝉。",
      "宿馆横秋岛，归帆张远田。",
      "别君还寂寞，不似剡中年。"
    ]
  },
  {
    "volume": 814,
    "sequence": 23,
    "title": "中秋夜陇州徐常侍座中咏月",
    "author": "无可",
    "content": [
      "陇城秋月满，太守待停歌。",
      "与鹤来松杪，开烟出海波。",
      "气笼星欲尽，光满露初多。",
      "若遣山僧说，高明不可过。"
    ]
  },
  {
    "volume": 814,
    "sequence": 24,
    "title": "中秋江驿示韦益",
    "author": "无可",
    "content": [
      "莫惜三更坐，难销万里情。",
      "同看一片月，俱在广州城。",
      "泪逐金波满，魂随夜鹊惊。",
      "支颐乡思断，无语到鸡鸣。"
    ]
  },
  {
    "volume": 814,
    "sequence": 25,
    "title": "中秋台看月",
    "author": "无可",
    "content": [
      "海雨洗烟埃，月从空碧来。",
      "水光笼草树，练影挂楼台。",
      "皓耀迷鲸口，晶荧失蚌胎。",
      "宵分凭栏望，应合见蓬莱。"
    ]
  },
  {
    "volume": 814,
    "sequence": 26,
    "title": "中秋夜南楼寄友人",
    "author": "无可",
    "content": [
      "海月出白浪，湖光射高楼。",
      "朗吟无绿酒，贱价买清秋。",
      "气冷鱼龙寂，轮高星汉幽。",
      "他乡此夜客，对酌经多愁。"
    ]
  },
  {
    "volume": 814,
    "sequence": 27,
    "title": "吊从兄岛",
    "author": "无可",
    "content": [
      "尽日叹沉沦，孤高碣石人。",
      "诗名从盖代，谪宦竟终身。",
      "蜀集重编否，巴仪薄葬新。",
      "青门临旧卷，欲见永无因。"
    ]
  },
  {
    "volume": 814,
    "sequence": 28,
    "title": "题崔驸马林亭",
    "author": "无可",
    "content": [
      "宫花野药半相和，藤蔓参差惜不科。",
      "纤草连门留径细，高楼出树见山多。",
      "洞中避暑青苔满，池上吟诗白鸟过。",
      "更买太湖千片石，叠成云顶绿嵾峨。"
    ]
  },
  {
    "volume": 814,
    "sequence": 29,
    "title": "送韩校书赴江西",
    "author": "无可",
    "content": [
      "车马东门别，扬帆过楚津。",
      "花繁期到幕，雪在已离秦。",
      "吟落江沙月，行飞驿骑尘。",
      "猿声孤岛雨，草色五湖春。",
      "折苇鸣风岸，遥烟起暮蘋。",
      "鄱江连郡府，高兴寄何人。"
    ]
  },
  {
    "volume": 814,
    "sequence": 30,
    "title": "送姚中丞赴陕州",
    "author": "无可",
    "content": [
      "二陕周分地，恩除左掖臣。",
      "门阑开幕重，枪甲下天新。",
      "夹道行霜骑，迎风满草人。",
      "河流银汉水，城赛铁牛神。",
      "意气思高谢，依违许上陈。",
      "何妨向红旆，自与白云亲。"
    ]
  },
  {
    "volume": 814,
    "sequence": 31,
    "title": "送李使君赴琼州兼五州招讨使",
    "author": "无可",
    "content": [
      "分竹雄兼使，南方到海行。",
      "临门双旆引，隔岭五州迎。",
      "猿鹤同枝宿，兰蕉夹道生。",
      "云垂前骑失，山豁去帆轻。",
      "雨雾蒸秋岸，浪涛震夜城。",
      "政闲开迥阁，攲枕岛风清。"
    ]
  },
  {
    "volume": 814,
    "sequence": 32,
    "title": "送姚明府赴招义县",
    "author": "无可",
    "content": [
      "濠梁古县城，结束赴王程。",
      "道路携家去，波涛隔月行。",
      "车临芳草下，吏踏落花迎。",
      "暮郭山遥见，春洲鸟不惊。",
      "风烟谯国远，桑柘楚田平。",
      "何以书能化，长淮彻海清。"
    ]
  },
  {
    "volume": 814,
    "sequence": 33,
    "title": "送杜司马再游蜀中",
    "author": "无可",
    "content": [
      "为客应非愿，愁成欲别时。",
      "还游蜀国去，不惜杜陵期。",
      "剑水啼猿在，关林转栈迟。",
      "日光低峡口，雨势出蛾眉。",
      "山迥逢残角，云开识远夷。",
      "勿令双鬓发，并向锦城衰。"
    ]
  },
  {
    "volume": 814,
    "sequence": 34,
    "title": "赠王将军",
    "author": "无可",
    "content": [
      "勋高绝少年，分卫玉阶前。",
      "雄勇明王重，温恭执友贤。",
      "功书唐史满，名到虏庭偏。",
      "剑彩浮龙影，衣香袭御烟。",
      "搜书秋霁阁，走马夕阳田。",
      "急兔投深草，瞋鹰下半天。",
      "野人盈邸第，朝客醉盘筵。",
      "位在将军列，官随宪府迁。",
      "刻心思报国，吁气欲开边。",
      "选帅如公议，须知少比肩。"
    ]
  },
  {
    "volume": 814,
    "sequence": 35,
    "title": "寄羽林卢大夫将军",
    "author": "无可",
    "content": [
      "将军直禁闱，绣服耀金羁。",
      "羽卫九天静，英豪四塞知。",
      "望云回朔雁，隔水射宫麋。",
      "旧国无归思，秋堂梦战时。",
      "门风荀氏敌，剑艺霍家推。",
      "计日旌旄下，萧萧万马随。"
    ]
  },
  {
    "volume": 814,
    "sequence": 36,
    "title": "书事寄万年厉员外",
    "author": "无可",
    "content": [
      "帝城皆剧县，令尹美居东。",
      "遂拜赵张下，暂离星象中。",
      "拥归从北阙，送上动南宫。",
      "举起盆中日，驱行草上风。",
      "不惊卢犬吠，渐见夏台空。",
      "紫禁黄山绕，沧溟素浐通。",
      "封疆亲日月，邑里出王公。",
      "逐盗千门启，兴祥五稼丰。",
      "胥徒迎晓集，赋税共秋终。",
      "条教关天道，歌谣入圣聪。",
      "土膏寒麦覆，人海昼尘蒙。",
      "廨宇松连翠，朝街日散红。",
      "文场新桂茂，粉署旧兰崇。",
      "留客把盈爵，抽毫咏早鸿。",
      "前驺潘岳贵，故里邵平穷。",
      "劝隐莲峰久，期耕树谷同。",
      "凫飞将去叶，剑气尚埋丰。",
      "何必华阴土，方垂拂拭功。"
    ]
  },
  {
    "volume": 814,
    "sequence": 37,
    "title": "小雪",
    "author": "无可",
    "content": [
      "片片互玲珑，飞扬玉漏终。",
      "乍微全满地，渐密更无风。",
      "集物圆方别，连云远近同。",
      "作膏凝瘠土，呈瑞下深宫。",
      "气射重衣透，花窥小隙通。",
      "飘秦增旧岭，发汉揽长空。",
      "迥冒巢松鹤，孤鸣穴岛虫。",
      "过三知腊尽，盈尺贺年丰。",
      "委积休闻竹，稀疏渐见鸿。",
      "盖沙资澶漫，洒海助冲融。",
      "草木潜加润，山河更益雄。",
      "因知天地力，覆育有全功。"
    ]
  },
  {
    "volume": 814,
    "sequence": 38,
    "title": "和宾客相国咏雪诗",
    "author": "无可",
    "content": [
      "近腊千岩白，迎春四气催。",
      "云阴连海起，风急度山来。",
      "尽日隋堤絮，经冬越岭梅。",
      "艳疑歌处散，轻似舞时回。",
      "道蕴诗传丽，相如赋骋才。",
      "霁添松筱媚，寒积蕙兰猜。",
      "暗涨宫池水，平封辇路埃。",
      "烛龙初照耀，巢鹤乍裴回。",
      "檐日琼先挂，墙风粉旋摧。",
      "五门环玉垒，双阙对瑶台。",
      "绮席陵寒坐，珠帘远曙开。",
      "灵芝霜下秀，仙桂月中栽。",
      "卷幌书千帙，援琴酒百杯。",
      "垂休编太史，呈瑞表中台。",
      "皓夜迷三径，浮光彻九垓。",
      "兹辰是丰岁，歌咏属良哉。"
    ]
  },
  {
    "volume": 814,
    "sequence": 39,
    "title": "中秋夜君山脚下看月",
    "author": "无可",
    "content": [
      "汹涌吹苍雾，朦朣吐玉盘。",
      "雨师清滓秽，川后扫波澜。",
      "气射繁星灭，光笼八表寒。",
      "来驱云涨晚，路上碧霄宽。",
      "熠耀游何在，蟾蜍食渐难。",
      "棹飞银电碎，林映白虹攒。",
      "水魄连空合，霜辉压树干。",
      "夜深高不动，天下仰头看。"
    ]
  },
  {
    "volume": 814,
    "sequence": 40,
    "title": "哭张籍司业",
    "author": "无可",
    "content": [
      "先生抱衰疾，不起茂陵间。",
      "夕临诸孤少，荒居吊客还。",
      "遗文禅东岳，留语葬乡山。",
      "多雨铭旌故，残灯素帐闲。",
      "乐章谁与集，垄树即堪攀。",
      "神理今难问，予将叫帝关。"
    ]
  },
  {
    "volume": 814,
    "sequence": 41,
    "title": "寄题庐山二林寺",
    "author": "无可",
    "content": [
      "庐岳东南秀，香花惠远踪。",
      "名齐松岭峻，气比沃州浓。",
      "积岫连何处，幽崖越几重。",
      "双流湓隐隐，九派棹憧憧。",
      "山限东西寺，林交旦暮钟。",
      "半天倾瀑溜，数郡见炉峰。",
      "岩并金绳道，潭分玉像容。",
      "江微匡俗路，日杲晋朝松。",
      "棕径新苞拆，梅篱故叶壅。",
      "岚光生叠砌，霞焰发高墉。",
      "窗籁虚闻狖，庭烟黑过龙。",
      "定僧仙峤起，逋客虎溪逢。",
      "濩落垂杨户，荒凉种杏封。",
      "塔留红舍利，池吐白芙蓉。",
      "画壁披云见，禅衣对鹤缝。",
      "喧经泉滴沥，没履草丰茸。",
      "翠窦攲攀乳，苔桥侧杖筇。",
      "探奇盈梦想，搜峭涤心胸。",
      "冥奥终难尽，登临惜未从。",
      "上方薇蕨满，归去养乖慵。"
    ]
  },
  {
    "volume": 814,
    "sequence": 42,
    "title": "御沟水",
    "author": "无可",
    "content": [
      "鉴禁疏云数道开，垂风岸柳拂青苔。",
      "银波玉沫空池去，曾历千岩万壑来。"
    ]
  },
  {
    "volume": 814,
    "sequence": 43,
    "title": "中秋月彩如昼，寄上南海从翁侍御",
    "author": "无可",
    "content": [
      "海静天高景气殊，鲸睛失彩蚌潜珠。",
      "不知今夜越台上，望见瀛洲方丈无？",
      "。"
    ]
  }
]