[
  {
    "volume": 231,
    "sequence": 1,
    "title": "宗武生日",
    "author": "杜甫",
    "content": [
      "小子何时见，高秋此日生。",
      "自从都邑语，已伴老夫名。",
      "诗是吾家事，人传世上情。",
      "熟精文选理，休觅彩衣轻。",
      "凋瘵筵初秩，欹斜坐不成。",
      "流霞分片片，涓滴就徐倾。"
    ]
  },
  {
    "volume": 231,
    "sequence": 2,
    "title": "又示宗武",
    "author": "杜甫",
    "content": [
      "觅句新知律，摊书解满床。",
      "试吟青玉案，莫羡紫罗囊。",
      "假日从时饮，明年共我长。",
      "应须饱经术，已似爱文章。",
      "十五男儿志，三千弟子行。",
      "曾参与游夏，达者得升堂。"
    ]
  },
  {
    "volume": 231,
    "sequence": 3,
    "title": "熟食日示宗文、宗武",
    "author": "杜甫",
    "content": [
      "消渴游江汉，羁栖尚甲兵。",
      "几年逢熟食，万里逼清明。",
      "松柏邛山路，风花白帝城。",
      "汝曹催我老，回首泪纵横。"
    ]
  },
  {
    "volume": 231,
    "sequence": 4,
    "title": "又示两儿",
    "author": "杜甫",
    "content": [
      "令节成吾老，他时见汝心。",
      "浮生看物变，为恨与年深。",
      "长葛书难得，江州涕不禁。",
      "团圆思弟妹，行坐白头吟。"
    ]
  },
  {
    "volume": 231,
    "sequence": 5,
    "title": "社日两篇",
    "author": "杜甫",
    "content": [
      "九农成德业，百祀发光辉。",
      "报效神如在，馨香旧不违。",
      "南翁巴曲醉，北雁塞声微。",
      "尚想东方朔，诙谐割肉归。",
      "陈平亦分肉，太史竟论功。",
      "今日江南老，他时渭北童。",
      "欢娱看绝塞，涕泪落秋风。",
      "鸳鹭回金阙，谁怜病峡中。"
    ]
  },
  {
    "volume": 231,
    "sequence": 6,
    "title": "九日五首",
    "author": "杜甫",
    "content": [
      "重阳独酌杯中酒，抱病起登江上台。",
      "竹叶于人既无分，菊花从此不须开。",
      "殊方日落玄猿哭，旧国霜前白雁来。",
      "弟妹萧条各何往，干戈衰谢两相催。",
      "旧日重阳日，传杯不放杯。",
      "即今蓬鬓改，但愧菊花开。",
      "北阙心长恋，西江首独回。",
      "茱萸赐朝士，难得一枝来。",
      "旧与苏司业，兼随郑广文。",
      "采花香泛泛，坐客醉纷纷。",
      "野树歌还倚，秋砧醒却闻。",
      "欢娱两冥漠，西北有孤云。",
      "故里樊川菊，登高素浐源。",
      "他时一笑后，今日几人存。",
      "巫峡蟠江路，终南对国门。",
      "系舟身万里，伏枕泪双痕。",
      "为客裁乌帽，从儿具绿尊。",
      "佳辰对群盗，愁绝更谁论。"
    ]
  },
  {
    "volume": 231,
    "sequence": 7,
    "title": "九日诸人集于林",
    "author": "杜甫",
    "content": [
      "九日明朝是，相要旧俗非。",
      "老翁难早出，贤客幸知归。",
      "旧采黄花剩，新梳白发微。",
      "漫看年少乐，忍泪已沾衣。"
    ]
  },
  {
    "volume": 231,
    "sequence": 8,
    "title": "大历二年九月三十日",
    "author": "杜甫",
    "content": [
      "为客无时了，悲秋向夕终。",
      "瘴馀夔子国，霜薄楚王宫。",
      "草敌虚岚翠，花禁冷叶红。",
      "年年小摇落，不与故园同。"
    ]
  },
  {
    "volume": 231,
    "sequence": 9,
    "title": "十月一日",
    "author": "杜甫",
    "content": [
      "有瘴非全歇，为冬亦不难。",
      "夜郎溪日暖，白帝峡风寒。",
      "蒸裹如千室，焦糟幸一柈。",
      "兹辰南国重，旧俗自相欢。"
    ]
  },
  {
    "volume": 231,
    "sequence": 10,
    "title": "孟冬",
    "author": "杜甫",
    "content": [
      "殊俗还多事，方冬变所为。",
      "破甘霜落爪，尝稻雪翻匙。",
      "巫峡寒都薄，乌蛮瘴远随。",
      "终然减滩濑，暂喜息蛟螭。"
    ]
  },
  {
    "volume": 231,
    "sequence": 11,
    "title": "冬至",
    "author": "杜甫",
    "content": [
      "年年至日长为客，忽忽穷愁泥杀人。",
      "江上形容吾独老，天边风俗自相亲。",
      "杖藜雪后临丹壑，鸣玉朝来散紫宸。",
      "心折此时无一寸，路迷何处见三秦。"
    ]
  },
  {
    "volume": 231,
    "sequence": 12,
    "title": "小至",
    "author": "杜甫",
    "content": [
      "天时人事日相催，冬至阳生春又来。",
      "刺绣五纹添弱线，吹葭六琯动浮灰。",
      "岸容待腊将舒柳，山意冲寒欲放梅。",
      "云物不殊乡国异，教儿且覆掌中杯。"
    ]
  },
  {
    "volume": 231,
    "sequence": 13,
    "title": "览物（一作峡中览物）",
    "author": "杜甫",
    "content": [
      "曾为掾吏趋三辅，忆在潼关诗兴多。",
      "巫峡忽如瞻华岳，蜀江犹似见黄河。",
      "舟中得病移衾枕，洞口经春长薜萝。",
      "形胜有馀风土恶，几时回首一高歌。"
    ]
  },
  {
    "volume": 231,
    "sequence": 14,
    "title": "忆郑南玭",
    "author": "杜甫",
    "content": [
      "郑南伏毒寺，潇洒到江心。",
      "石影衔珠阁，泉声带玉琴。",
      "风杉曾曙倚，云峤忆春临。",
      "万里沧浪外，龙蛇只自深。"
    ]
  },
  {
    "volume": 231,
    "sequence": 15,
    "title": "怀灞上游",
    "author": "杜甫",
    "content": [
      "怅望东陵道，平生灞上游。",
      "春浓停野骑，夜宿敞云楼。",
      "离别人谁在，经过老自休。",
      "眼前今古意，江汉一归舟。"
    ]
  },
  {
    "volume": 231,
    "sequence": 16,
    "title": "愁（强戏为吴体）",
    "author": "杜甫",
    "content": [
      "江草日日唤愁生，巫峡泠泠非世情。",
      "盘涡鹭浴底心性，独树花发自分明。",
      "十年戎马暗万国，异域宾客老孤城。",
      "渭水秦山得见否，人经罢病虎纵横。"
    ]
  },
  {
    "volume": 231,
    "sequence": 17,
    "title": "昼梦",
    "author": "杜甫",
    "content": [
      "二月饶睡昏昏然，不独夜短昼分眠。",
      "桃花气暖眼自醉，春渚日落梦相牵。",
      "故乡门巷荆棘底，中原君臣豺虎边。",
      "安得务农息战斗，普天无吏横索钱。"
    ]
  },
  {
    "volume": 231,
    "sequence": 18,
    "title": "览镜呈柏中丞",
    "author": "杜甫",
    "content": [
      "渭水流关内，终南在日边。",
      "胆销豺虎窟，泪入犬羊天。",
      "起晚堪从事，行迟更学仙。",
      "镜中衰谢色，万一故人怜。"
    ]
  },
  {
    "volume": 231,
    "sequence": 19,
    "title": "即事",
    "author": "杜甫",
    "content": [
      "暮春三月巫峡长，皛皛行云浮日光。",
      "雷声忽送千峰雨，花气浑如百和香。",
      "黄莺过水翻回去，燕子衔泥湿不妨。",
      "飞阁卷帘图画里，虚无只少对潇湘。"
    ]
  },
  {
    "volume": 231,
    "sequence": 20,
    "title": "即事（一作天畔）",
    "author": "杜甫",
    "content": [
      "天畔群山孤草亭，江中风浪雨冥冥。",
      "一双白鱼不受钓，三寸黄甘犹自青。",
      "多病马卿无日起，穷途阮籍几时醒。",
      "未闻细柳散金甲，肠断秦川流浊泾。"
    ]
  },
  {
    "volume": 231,
    "sequence": 21,
    "title": "闷",
    "author": "杜甫",
    "content": [
      "瘴疠浮三蜀，风云暗百蛮。",
      "卷帘唯白水，隐几亦青山。",
      "猿捷长难见，鸥轻故不还。",
      "无钱从滞客，有镜巧催颜。"
    ]
  },
  {
    "volume": 231,
    "sequence": 22,
    "title": "戏作俳谐体遣闷二首",
    "author": "杜甫",
    "content": [
      "异俗吁可怪，斯人难并居。",
      "家家养乌鬼，顿顿食黄鱼。",
      "旧识能为态，新知已暗疏。",
      "治生且耕凿，只有不关渠。",
      "西历青羌板，南留白帝城。",
      "於菟侵客恨，粔籹作人情。",
      "瓦卜传神语，畬田费火声。",
      "是非何处定，高枕笑浮生。"
    ]
  },
  {
    "volume": 231,
    "sequence": 23,
    "title": "得舍弟观书自中都已达江陵，今兹暮春月末…情见乎词",
    "author": "杜甫",
    "content": [
      "尔到江陵府，何时到峡州。",
      "乱离生有别，聚集病应瘳。",
      "飒飒开啼眼，朝朝上水楼。",
      "老身须付托，白骨更何忧。"
    ]
  },
  {
    "volume": 231,
    "sequence": 24,
    "title": "喜观即到，复题短篇二首",
    "author": "杜甫",
    "content": [
      "巫峡千山暗，终南万里春。",
      "病中吾见弟，书到汝为人。",
      "意答儿童问，来经战伐新。",
      "泊船悲喜后，款款话归秦。",
      "待尔嗔乌鹊，抛书示鶺鴒。",
      "枝间喜不去，原上急曾经。",
      "江阁嫌津柳，风帆数驿亭。",
      "应论十年事，愁绝始星星。"
    ]
  },
  {
    "volume": 231,
    "sequence": 25,
    "title": "舍弟观归蓝田迎新妇，送示两篇",
    "author": "杜甫",
    "content": [
      "汝去迎妻子，高秋念却回。",
      "即今萤已乱，好与雁同来。",
      "东望西江水，南游北户开。",
      "卜居期静处，会有故人杯。",
      "楚塞难为路，蓝田莫滞留。",
      "衣裳判白露，鞍马信清秋。",
      "满峡重江水，开帆八月舟。",
      "此时同一醉，应在仲宣楼。"
    ]
  },
  {
    "volume": 231,
    "sequence": 26,
    "title": "第五弟丰独在江左，近三四载寂无消息，觅使寄此二首",
    "author": "杜甫",
    "content": [
      "乱后嗟吾在，羁栖见汝难。",
      "草黄骐骥病，沙晚鶺鴒寒。",
      "楚设关城险，吴吞水府宽。",
      "十年朝夕泪，衣袖不曾干。",
      "闻汝依山寺，杭州定越州。",
      "风尘淹别日，江汉失清秋。",
      "影盖啼猿树，魂飘结蜃楼。",
      "明年下春水，东尽白云求。"
    ]
  },
  {
    "volume": 231,
    "sequence": 27,
    "title": "舍弟观赴蓝田取妻子到江陵，喜寄三首",
    "author": "杜甫",
    "content": [
      "汝迎妻子达荆州，消息真传解我忧。",
      "鸿雁影来连峡内，鶺鴒飞急到沙头。",
      "峣关险路今虚远，禹凿寒江正稳流。",
      "朱绂即当随彩鹢，青春不假报黄牛。",
      "马度秦关雪正深，北来肌骨苦寒侵。",
      "他乡就我生春色，故国移居见客心。",
      "剩欲提携如意舞，喜多行坐白头吟。",
      "巡檐索共梅花笑，冷蕊疏枝半不禁。",
      "庾信罗含俱有宅，春来秋去作谁家。",
      "短墙若在从残草，乔木如存可假花。",
      "卜筑应同蒋诩径，为园须似邵平瓜。",
      "比年病酒开涓滴，弟劝兄酬何怨嗟。"
    ]
  },
  {
    "volume": 231,
    "sequence": 28,
    "title": "江雨有怀郑典设",
    "author": "杜甫",
    "content": [
      "春雨暗暗塞峡中，早晚来自楚王宫。",
      "乱波分披已打岸，弱云狼藉不禁风。",
      "宠光蕙叶与多碧，点注桃花舒小红。",
      "谷口子真正忆汝，岸高瀼滑限西东。"
    ]
  },
  {
    "volume": 231,
    "sequence": 29,
    "title": "王十五前阁会",
    "author": "杜甫",
    "content": [
      "楚岸收新雨，春台引细风。",
      "情人来石上，鲜脍出江中。",
      "邻舍烦书札，肩舆强老翁。",
      "病身虚俊味，何幸饫儿童。"
    ]
  },
  {
    "volume": 231,
    "sequence": 30,
    "title": "寄韦有夏郎中",
    "author": "杜甫",
    "content": [
      "省郎忧病士，书信有柴胡。",
      "饮子频通汗，怀君想报珠。",
      "亲知天畔少，药味峡中无。",
      "归楫生衣卧，春鸥洗翅呼。",
      "犹闻上急水，早作取平途。",
      "万里皇华使，为僚记腐儒。"
    ]
  },
  {
    "volume": 231,
    "sequence": 31,
    "title": "陪柏中丞观宴将士二首",
    "author": "杜甫",
    "content": [
      "极乐三军士，谁知百战场。",
      "无私齐绮馔，久坐密金章。",
      "醉客沾鹦鹉，佳人指凤凰。",
      "几时来翠节，特地引红妆。",
      "绣段装檐额，金花帖鼓腰。",
      "一夫先舞剑，百戏后歌樵。",
      "江树城孤远，云台使寂寥。",
      "汉朝频选将，应拜霍嫖姚。"
    ]
  },
  {
    "volume": 231,
    "sequence": 32,
    "title": "七月一日题终明府水楼二首",
    "author": "杜甫",
    "content": [
      "高栋曾轩已自凉，秋风此日洒衣裳。",
      "翛然欲下阴山雪，不去非无汉署香。",
      "绝辟过云开锦绣，疏松夹水奏笙簧。",
      "看君宜著王乔履，真赐还疑出尚方。",
      "宓子弹琴邑宰日，终军弃繻英妙时。",
      "承家节操尚不泯，为政风流今在兹。",
      "可怜宾客尽倾盖，何处老翁来赋诗。",
      "楚江巫峡半云雨，清簟疏帘看弈棋。"
    ]
  },
  {
    "volume": 231,
    "sequence": 33,
    "title": "季秋苏五弟缨江楼夜宴崔十三评事、韦少府侄三首",
    "author": "杜甫",
    "content": [
      "峡险江惊急，楼高月迥明。",
      "一时今夕会，万里故乡情。",
      "星落黄姑渚，秋辞白帝城。",
      "老人因酒病，坚坐看君倾。",
      "明月生长好，浮云薄渐遮。",
      "悠悠照边塞，悄悄忆京华。",
      "清动杯中物，高随海上查。",
      "不眠瞻白兔，百过落乌纱。",
      "对月那无酒，登楼况有江。",
      "听歌惊白鬓，笑舞拓秋窗。",
      "尊蚁添相续，沙鸥并一双。",
      "尽怜君醉倒，更觉片心降。"
    ]
  },
  {
    "volume": 231,
    "sequence": 34,
    "title": "九月一日过孟十二仓曹、十四主簿兄弟",
    "author": "杜甫",
    "content": [
      "藜杖侵寒露，蓬门启曙烟。",
      "力稀经树歇，老困拨书眠。",
      "秋觉追随尽，来因孝友偏。",
      "清谈见滋味，尔辈可忘年。"
    ]
  },
  {
    "volume": 231,
    "sequence": 35,
    "title": "过客相寻",
    "author": "杜甫",
    "content": [
      "穷老真无事，江山已定居。",
      "地幽忘盥栉，客至罢琴书。",
      "挂壁移筐果，呼儿问煮鱼。",
      "时闻系舟楫，及此问吾庐。"
    ]
  },
  {
    "volume": 231,
    "sequence": 36,
    "title": "孟仓曹步趾领新酒酱二物满器见遗老夫",
    "author": "杜甫",
    "content": [
      "楚岸通秋屐，胡床面夕畦。",
      "藉糟分汁滓，瓮酱落提携。",
      "饭粝添香味，朋来有醉泥。",
      "理生那免俗，方法报山妻。"
    ]
  },
  {
    "volume": 231,
    "sequence": 37,
    "title": "柳司马至",
    "author": "杜甫",
    "content": [
      "有使归三峡，相过问两京。",
      "函关犹出将，渭水更屯兵。",
      "设备邯郸道，和亲逻些城。",
      "幽燕唯鸟去，商洛少人行。",
      "衰谢身何补，萧条病转婴。",
      "霜天到宫阙，恋主寸心明。"
    ]
  },
  {
    "volume": 231,
    "sequence": 38,
    "title": "简吴郎司法",
    "author": "杜甫",
    "content": [
      "有客乘舸自忠州，遣骑安置瀼西头。",
      "古堂本买藉疏豁，借汝迁居停宴游。",
      "云石荧荧高叶曙，风江飒飒乱帆秋。",
      "却为姻娅过逢地，许坐曾轩数散愁。"
    ]
  },
  {
    "volume": 231,
    "sequence": 39,
    "title": "又呈吴郎",
    "author": "杜甫",
    "content": [
      "堂前扑枣任西邻，无食无儿一妇人。",
      "不为困穷宁有此，只缘恐惧转须亲。",
      "即防远客虽多事，使插疏篱却甚真。",
      "已诉征求贫到骨，正思戎马泪盈巾。"
    ]
  },
  {
    "volume": 231,
    "sequence": 40,
    "title": "覃山人隐居",
    "author": "杜甫",
    "content": [
      "南极老人自有星，北山移文谁勒铭。",
      "征君已去独松菊，哀壑无光留户庭。",
      "予见乱离不得已，子知出处必须经。",
      "高车驷马带倾覆，怅望秋天虚翠屏。"
    ]
  },
  {
    "volume": 231,
    "sequence": 41,
    "title": "柏学士茅屋",
    "author": "杜甫",
    "content": [
      "碧山学士焚银鱼，白马却走身岩居。",
      "古人已用三冬足，年少今开万卷馀。",
      "晴云满户团倾盖，秋水浮阶溜决渠。",
      "富贵必从勤苦得，男儿须读五车书。"
    ]
  },
  {
    "volume": 231,
    "sequence": 42,
    "title": "题柏大兄弟山居屋壁二首",
    "author": "杜甫",
    "content": [
      "叔父朱门贵，郎君玉树高。",
      "山居精典籍，文雅涉风骚。",
      "江汉终吾老，云林得尔曹。",
      "哀弦绕白雪，未与俗人操。",
      "野屋流寒水，山篱带薄云。",
      "静应连虎穴，喧已去人群。",
      "笔架沾窗雨，书签映隙曛。",
      "萧萧千里足，个个五花文。"
    ]
  },
  {
    "volume": 231,
    "sequence": 43,
    "title": "戏寄崔评事表侄、苏五表弟、韦大少府诸侄",
    "author": "杜甫",
    "content": [
      "隐豹深愁雨，潜龙故起云。",
      "泥多仍径曲，心醉阻贤群。",
      "忍待江山丽，还披鲍谢文。",
      "高楼忆疏豁，秋兴坐氛氲。"
    ]
  },
  {
    "volume": 231,
    "sequence": 44,
    "title": "秋日寄题郑监湖上亭三首",
    "author": "杜甫",
    "content": [
      "碧草逢春意，沅湘万里秋。",
      "池要山简马，月净庾公楼。",
      "磨灭馀篇翰，平生一钓舟。",
      "高唐寒浪减，仿佛识昭丘。",
      "新作湖边宅，远闻宾客过。",
      "自须开竹径，谁道避云萝。",
      "官序潘生拙，才名贾傅多。",
      "舍舟应转地，邻接意如何。",
      "暂阻蓬莱阁，终为江海人。",
      "挥金应物理，拖玉岂吾身。",
      "羹煮秋莼滑，杯迎露菊新。",
      "赋诗分气象，佳句莫频频。"
    ]
  },
  {
    "volume": 231,
    "sequence": 45,
    "title": "谒真谛寺禅师",
    "author": "杜甫",
    "content": [
      "兰若山高处，烟霞嶂几重。",
      "冻泉依细石，晴雪落长松。",
      "问法看诗忘，观身向酒慵。",
      "未能割妻子，卜宅近前峰。"
    ]
  },
  {
    "volume": 231,
    "sequence": 46,
    "title": "别崔潩因寄薛据、孟云卿（内弟潩赴湖南幕职）",
    "author": "杜甫",
    "content": [
      "志士惜妄动，知深难固辞。",
      "如何久磨砺，但取不磷缁。",
      "夙夜听忧主，飞腾急济时。",
      "荆州过薛孟，为报欲论诗。"
    ]
  },
  {
    "volume": 231,
    "sequence": 47,
    "title": "送李八秘书赴杜相公幕",
    "author": "杜甫",
    "content": [
      "青帘白舫益州来，巫峡秋涛天地回。",
      "石出倒听枫叶下，橹摇背指菊花开。",
      "贪趋相府今晨发，恐失佳期后命催。",
      "南极一星朝北斗，五云多处是三台。"
    ]
  },
  {
    "volume": 231,
    "sequence": 48,
    "title": "巫峡敝庐奉赠侍御四舅别之澧朗",
    "author": "杜甫",
    "content": [
      "江城秋日落，山鬼闭门中。",
      "行李淹吾舅，诛茅问老翁。",
      "赤眉犹世乱，青眼只途穷。",
      "传语桃源客，人今出处同。"
    ]
  },
  {
    "volume": 231,
    "sequence": 49,
    "title": "奉送十七舅下邵桂",
    "author": "杜甫",
    "content": [
      "绝域三冬暮，浮生一病身。",
      "感深辞舅氏，别后见何人。",
      "缥缈苍梧帝，推迁孟母邻。",
      "昏昏阻云水，侧望苦伤神。"
    ]
  },
  {
    "volume": 231,
    "sequence": 50,
    "title": "送覃二判官",
    "author": "杜甫",
    "content": [
      "先帝弓剑远，小臣馀此生。",
      "蹉跎病江汉，不复谒承明。",
      "饯尔白头日，永怀丹凤城。",
      "迟迟恋屈宋，渺渺卧荆衡。",
      "魂断航舸失，天寒沙水清。",
      "肺肝若稍愈，亦上赤霄行。"
    ]
  },
  {
    "volume": 231,
    "sequence": 51,
    "title": "季夏送乡弟韶陪黄门从叔朝谒",
    "author": "杜甫",
    "content": [
      "令弟尚为苍水使，名家莫出杜陵人。",
      "比来相国兼安蜀，归赴朝廷已入秦。",
      "舍舟策马论兵地，拖玉腰金报主身。",
      "莫度清秋吟蟋蟀，早闻黄阁画麒麟。"
    ]
  },
  {
    "volume": 231,
    "sequence": 52,
    "title": "送十五弟侍御使蜀",
    "author": "杜甫",
    "content": [
      "喜弟文章进，添余别兴牵。",
      "数杯巫峡酒，百丈内江船。",
      "未息豺狼斗，空催犬马年。",
      "归朝多便道，搏击望秋天。"
    ]
  },
  {
    "volume": 231,
    "sequence": 53,
    "title": "送田四弟将军将夔州柏中丞命起居江陵节度…郡王卫公幕",
    "author": "杜甫",
    "content": [
      "离筵罢多酒，起地发寒塘。",
      "回首中丞座，驰笺异姓王。",
      "燕辞枫树日，雁度麦城霜。",
      "空醉山翁酒，遥怜似葛强。"
    ]
  },
  {
    "volume": 231,
    "sequence": 54,
    "title": "送王十六判官",
    "author": "杜甫",
    "content": [
      "客下荆南尽，君今复入舟。",
      "买薪犹白帝，鸣橹少沙头。",
      "衡霍生春早，潇湘共海浮。",
      "荒林庾信宅，为仗主人留。"
    ]
  },
  {
    "volume": 231,
    "sequence": 55,
    "title": "奉送卿二翁统节度镇军还江陵",
    "author": "杜甫",
    "content": [
      "火旗还锦缆，白马出江城。",
      "嘹唳吟笳发，萧条别浦清。",
      "寒空巫峡曙，落日渭阳明。",
      "留滞嗟衰疾，何时见息兵。"
    ]
  },
  {
    "volume": 231,
    "sequence": 56,
    "title": "送鲜于万州迁巴州（鲜于炅乃仲通子，有父风）",
    "author": "杜甫",
    "content": [
      "京兆先时杰，琳琅照一门。",
      "朝廷偏注意，接近与名藩。",
      "祖帐排舟数，寒江触石喧。",
      "看君妙为政，他日有殊恩。"
    ]
  },
  {
    "volume": 231,
    "sequence": 57,
    "title": "寄杜位（顷者与位同在故严尚书幕）",
    "author": "杜甫",
    "content": [
      "寒日经檐短，穷猿失木悲。",
      "峡中为客恨，江上忆君时。",
      "天地身何在，风尘病敢辞。",
      "封书两行泪，沾洒裛新诗。"
    ]
  },
  {
    "volume": 231,
    "sequence": 58,
    "title": "奉寄李十五秘书二首",
    "author": "杜甫",
    "content": [
      "避暑云安县，秋风早下来。",
      "暂留鱼复浦，同过楚王台。",
      "猿鸟千崖窄，江湖万里开。",
      "竹枝歌未好，画舸莫迟回。",
      "行李千金赠，衣冠八尺身。",
      "飞腾知有策，意度不无神。",
      "班秩兼通贵，公侯出异人。",
      "玄成负文彩，世业岂沉沦。"
    ]
  },
  {
    "volume": 231,
    "sequence": 59,
    "title": "奉送韦中丞之晋赴湖南",
    "author": "杜甫",
    "content": [
      "宠渥征黄渐，权宜借寇频。",
      "湖南安背水，峡内忆行春。",
      "王室仍多故，苍生倚大臣。",
      "还将徐孺子，处处待高人。"
    ]
  },
  {
    "volume": 231,
    "sequence": 60,
    "title": "送李功曹之荆州充郑侍御判官重赠",
    "author": "杜甫",
    "content": [
      "曾闻宋玉宅，每欲到荆州。",
      "此地生涯晚，遥悲水国秋。",
      "孤城一柱观，落日九江流。",
      "使者虽光彩，青枫远自愁。"
    ]
  },
  {
    "volume": 231,
    "sequence": 61,
    "title": "送孟十二仓曹赴东京选",
    "author": "杜甫",
    "content": [
      "君行别老亲，此去苦家贫。",
      "藻镜留连客，江山憔悴人。",
      "秋风楚竹冷，夜雪巩梅春。",
      "朝夕高堂念，应宜彩服新。"
    ]
  },
  {
    "volume": 231,
    "sequence": 62,
    "title": "凭孟仓曹将书觅土娄旧庄",
    "author": "杜甫",
    "content": [
      "平居丧乱后，不到洛阳岑。",
      "为历云山问，无辞荆棘深。",
      "北风黄叶下，南浦白头吟。",
      "十载江湖客，茫茫迟暮心。"
    ]
  },
  {
    "volume": 231,
    "sequence": 63,
    "title": "别苏徯（赴湖南幕）",
    "author": "杜甫",
    "content": [
      "故人有游子，弃掷傍天隅。",
      "他日怜才命，居然屈壮图。",
      "十年犹塌翼，绝倒为惊吁。",
      "消渴今如在，提携愧老夫。",
      "岂知台阁旧，先拂凤凰雏。",
      "得实翻苍竹，栖枝把翠梧。",
      "北辰当宇宙，南岳据江湖。",
      "国带风尘色，兵张虎豹符。",
      "数论封内事，挥发府中趋。",
      "赠尔秦人策，莫鞭辕下驹。"
    ]
  },
  {
    "volume": 231,
    "sequence": 64,
    "title": "存殁口号二首",
    "author": "杜甫",
    "content": [
      "席谦不见近弹棋，毕曜仍传旧小诗。",
      "玉局他年无限笑，白杨今日几人悲。",
      "郑公粉绘随长夜，曹霸丹青已白头。",
      "天下何曾有山水，人间不解重骅骝。"
    ]
  },
  {
    "volume": 231,
    "sequence": 65,
    "title": "奉汉中王手札报韦侍御、萧尊师亡",
    "author": "杜甫",
    "content": [
      "秋日萧韦逝，淮王报峡中。",
      "少年疑柱史，多术怪仙公。",
      "不但时人惜，只应吾道穷。",
      "一哀侵疾病，相识自儿童。",
      "处处邻家笛，飘飘客子蓬。",
      "强吟怀旧赋，已作白头翁。"
    ]
  },
  {
    "volume": 231,
    "sequence": 66,
    "title": "哭王彭州抡",
    "author": "杜甫",
    "content": [
      "执友惊沦没，斯人已寂寥。",
      "新文生沈谢，异骨降松乔。",
      "北部初高选，东堂早见招。",
      "蛟龙缠倚剑，鸾凤夹吹箫。",
      "历职汉庭久，中年胡马骄。",
      "兵戈闇两观，宠辱事三朝。",
      "蜀路江干窄，彭门地里遥。",
      "解龟生碧草，谏猎阻清霄。",
      "顷壮戎麾出，叨陪幕府要。",
      "将军临气候，猛士塞风飙。",
      "井漏泉谁汲，烽疏火不烧。",
      "前筹自多暇，隐几接终朝。",
      "翠石俄双表，寒松竟后凋。",
      "赠诗焉敢坠，染翰欲无聊。",
      "再哭经过罢，离魂去住销。",
      "之官方玉折，寄葬与萍漂。",
      "旷望渥洼道，霏微河汉桥。",
      "夫人先即世，令子各清标。",
      "巫峡长云雨，秦城近斗杓。",
      "冯唐毛发白，归兴日萧萧。"
    ]
  },
  {
    "volume": 231,
    "sequence": 67,
    "title": "见萤火",
    "author": "杜甫",
    "content": [
      "巫山秋夜萤火飞，帘疏巧入坐人衣。",
      "忽惊屋里琴书冷，复乱檐边星宿稀。",
      "却绕井阑添个个，偶经花蕊弄辉辉。",
      "沧江白发愁看汝，来岁如今归未归。"
    ]
  },
  {
    "volume": 231,
    "sequence": 68,
    "title": "吹笛",
    "author": "杜甫",
    "content": [
      "吹笛秋山风月清，谁家巧作断肠声。",
      "风飘律吕相和切，月傍关山几处明。",
      "胡骑中宵堪北走，武陵一曲想南征。",
      "故园杨柳今摇落，何得愁中曲尽生。"
    ]
  },
  {
    "volume": 231,
    "sequence": 69,
    "title": "孤雁（一作后飞雁）",
    "author": "杜甫",
    "content": [
      "孤雁不饮啄，飞鸣声念群。",
      "谁怜一片影，相失万重云。",
      "望尽似犹见，哀多如更闻。",
      "野鸦无意绪，鸣噪自纷纷。"
    ]
  },
  {
    "volume": 231,
    "sequence": 70,
    "title": "鸥",
    "author": "杜甫",
    "content": [
      "江浦寒鸥戏，无他亦自饶。",
      "却思翻玉羽，随意点春苗。",
      "雪暗还须浴，风生一任飘。",
      "几群沧海上，清影日萧萧。"
    ]
  },
  {
    "volume": 231,
    "sequence": 71,
    "title": "猿",
    "author": "杜甫",
    "content": [
      "袅袅啼虚壁，萧萧挂冷枝。",
      "艰难人不见，隐见尔如知。",
      "惯习元从众，全生或用奇。",
      "前林腾每及，父子莫相离。"
    ]
  },
  {
    "volume": 231,
    "sequence": 72,
    "title": "黄鱼",
    "author": "杜甫",
    "content": [
      "日见巴东峡，黄鱼出浪新。",
      "脂膏兼饲犬，长大不容身。",
      "筒桶相沿久，风雷肯为神。",
      "泥沙卷涎沫，回首怪龙鳞。"
    ]
  },
  {
    "volume": 231,
    "sequence": 73,
    "title": "白小",
    "author": "杜甫",
    "content": [
      "白小群分命，天然二寸鱼。",
      "细微沾水族，风俗当园蔬。",
      "入肆银花乱，倾箱雪片虚。",
      "生成犹拾卵，尽取义何如。"
    ]
  },
  {
    "volume": 231,
    "sequence": 74,
    "title": "麂",
    "author": "杜甫",
    "content": [
      "永与清溪别，蒙将玉馔俱。",
      "无才逐仙隐，不敢恨庖厨。",
      "乱世轻全物，微声及祸枢。",
      "衣冠兼盗贼，饕餮用斯须。"
    ]
  },
  {
    "volume": 231,
    "sequence": 75,
    "title": "鸡",
    "author": "杜甫",
    "content": [
      "纪德名标五，初鸣度必三。",
      "殊方听有异，失次晓无惭。",
      "问俗人情似，充庖尔辈堪。",
      "气交亭育际，巫峡漏司南。"
    ]
  },
  {
    "volume": 231,
    "sequence": 76,
    "title": "玉腕骝（江陵节度卫公马也）",
    "author": "杜甫",
    "content": [
      "闻说荆南马，尚书玉腕骝。",
      "顿骖飘赤汗，跼蹐顾长楸。",
      "胡虏三年入，乾坤一战收。",
      "举鞭如有问，欲伴习池游。"
    ]
  },
  {
    "volume": 231,
    "sequence": 77,
    "title": "见王监兵马使说近山有白黑二鹰罗者久取竟未…请余赋诗",
    "author": "杜甫",
    "content": [
      "雪飞玉立尽清秋，不惜奇毛恣远游。",
      "在野只教心力破，千人何事网罗求。",
      "一生自猎知无敌，百中争能耻下鞲。",
      "鹏碍九天须却避，兔藏三穴莫深忧。",
      "黑鹰不省人间有，度海疑从北极来。",
      "正翮抟风超紫塞，立冬几夜宿阳台。",
      "虞罗自各虚施巧，春雁同归必见猜。",
      "万里寒空只一日，金眸玉爪不凡材。"
    ]
  }
]