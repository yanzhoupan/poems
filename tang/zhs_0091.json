[
  {
    "volume": 91,
    "sequence": 1,
    "title": "偶游龙门北溪忽怀骊山别业因以言志示弟淑奉呈诸大僚",
    "author": "韦嗣立",
    "content": [
      "幽谷杜陵边，风烟别几年。",
      "偶来伊水曲，溪嶂觉依然。",
      "傍浦怜芳树，寻崖爱绿泉。",
      "岭云随马足，山鸟向人前。",
      "地合心俱静，言因理自玄。",
      "短才叨重寄，尸禄愧妨贤。",
      "每挹挂冠侣，思从初服旋。",
      "稻粱仍欲报，岁月坐空捐。",
      "助岳无纤块，输溟谢末涓。",
      "还悟北辕失，方求南涧田。"
    ]
  },
  {
    "volume": 91,
    "sequence": 2,
    "title": "奉和九日幸临渭亭登高应制得深字",
    "author": "韦嗣立",
    "content": [
      "层观远沈沈，鸾旗九日临。",
      "帷宫压水岸，步辇入烟岑。",
      "枝上萸新采，樽中菊始斟。",
      "愿陪欢乐事，长与岁时深。"
    ]
  },
  {
    "volume": 91,
    "sequence": 3,
    "title": "奉和张岳州王潭州别诗二首",
    "author": "韦嗣立",
    "content": [
      "茂先王佐才，作牧楚江隈。",
      "登楼正欲赋，复遇仲宣来。",
      "黄鹄飞将远，雕龙文为开。",
      "宁知昔联事，听曲有馀哀。",
      "昔时陪二贤，缨冕会神仙。",
      "一去驰江海，相逢共播迁。",
      "无因千里驾，忽睹四愁篇。",
      "览讽欢何已，欢终徒怆然。"
    ]
  },
  {
    "volume": 91,
    "sequence": 4,
    "title": "奉和初春幸太平公主南庄应制",
    "author": "韦嗣立",
    "content": [
      "主第岩扃架鹊桥，天门阊阖降鸾镳。",
      "历乱旌旗转云树，参差台榭入烟霄。",
      "林间花杂平阳舞，谷里莺和弄玉箫。",
      "已陪沁水追欢日，行奉茅山访道朝。"
    ]
  },
  {
    "volume": 91,
    "sequence": 5,
    "title": "自汤还都经龙门北溪赠张左丞崔礼部崔光禄",
    "author": "韦嗣立",
    "content": [
      "栖闲有愚谷，好事枉朝轩。",
      "树接前驱拥，岩传后骑喧。",
      "褰帘出野院，植杖候柴门。",
      "既拂林下席，仍携池上樽。",
      "深期契幽赏，实谓展欢言。",
      "末眷诚未易，佳游时更敦。",
      "俄看啸俦侣，各已共飞鶱。",
      "延睇尽朝日，长怀通夜魂。",
      "空闻岸竹动，徒见浦花繁。",
      "多愧春莺曲，相求意独存。"
    ]
  },
  {
    "volume": 91,
    "sequence": 6,
    "title": "酬崔光禄冬日述怀赠答",
    "author": "韦嗣立",
    "content": [
      "亭伯负高名，羽仪称上京。",
      "魏珠能烛乘，秦璧许连城。",
      "六月飞将远，三冬学已精。",
      "洛阳推贾谊，江夏贵黄琼。",
      "推演中都术，旋参河尹声。",
      "累迁登御府，移拜践名卿。",
      "庭聚歌钟丽，门罗棨戟荣。",
      "鹦杯飞广席，兽火列前楹。",
      "散诞林园意，殷勤敬爱情。",
      "无容抱衰疾，良宴每招迎。",
      "契得心逾重，言忘道益真。",
      "相勖忠义节，共谈词赋英。",
      "雕虫曾靡弃，白凤已先鸣。",
      "光接神愈骇，音来味不成。",
      "短歌甘自思，鸿藻弥难清。",
      "东里方希润，西河敢窃明。",
      "厚诬空见迫，丧德岂无诚。",
      "端守宫闱地，寒烟朝暮平。",
      "顾才无术浅，怀器识忧盈。",
      "月下对云阙，风前闻夜更。",
      "昌年虽共偶，欢会此难并。",
      "为怜漳浦曲，沉痼有刘桢。"
    ]
  },
  {
    "volume": 91,
    "sequence": 7,
    "title": "上巳日祓禊渭滨应制",
    "author": "韦嗣立",
    "content": [
      "乘春祓禊逐风光，扈跸陪銮渭渚傍。",
      "还笑当时水滨老，衰年八十待文王。"
    ]
  },
  {
    "volume": 91,
    "sequence": 8,
    "title": "奉酬韦祭酒偶游龙门北溪忽怀骊山别业因以言志…之作",
    "author": "魏奉古",
    "content": [
      "有美朝为贵，幽寻地自偏。",
      "践临伊水汭，想望灞池边。",
      "是遇皆新赏，兹游若旧年。",
      "藤萝隐路接，杨柳御沟联。",
      "道惬神情王，机忘俗理捐。",
      "遂初诚已重，兼济实为贤。",
      "迹是东山恋，心惟北阙悬。",
      "顾惭经拾紫，多谢赋思玄。",
      "未躧中林步，空承丽藻传。",
      "阳春和已寡，扣寂竟徒然。"
    ]
  },
  {
    "volume": 91,
    "sequence": 9,
    "title": "奉酬韦祭酒偶游龙门北溪忽怀骊山别业因以言志…之作",
    "author": "崔日知",
    "content": [
      "夙龄秉微尚，中年忽有邻。",
      "以兹山水癖，遂得狎通人。",
      "迨我咸京道，闻君别业新。",
      "岩前窥石镜，河畔踏芳茵。",
      "既怜伊浦绿，复忆灞池春。",
      "连词谢家子，同欢冀野宾。",
      "趣闲鱼共乐，情洽鸟来驯。",
      "讵念昔游者，只命独留秦。",
      "萧条颖阳恋，冲漠汉阴真。",
      "无由陪胜躅，空此玩书筠。"
    ]
  },
  {
    "volume": 91,
    "sequence": 10,
    "title": "冬日述怀奉呈韦祭酒张左丞兰台名贤",
    "author": "崔日知",
    "content": [
      "弱龄好经籍，披卷即怡然。",
      "覃精四十载，驰骋数千言。",
      "孔壁采遗篆，周韦考绝编。",
      "袁公论剑术，孙子叙兵篇。",
      "鲁史君臣道，姬书日月悬。",
      "从师改炎燠，负笈遍山川。",
      "上异西河夏，中非北海玄。",
      "光荣拾青紫，名价接通贤。",
      "既重万钟乐，宁思二顷田。",
      "长戟同分虎，高冠亚附蝉。",
      "晚怀重虚旷，养志息雕镌。",
      "登高惭思拙，匠物谢情妍。",
      "不慕张平子，宁希王仲宣。",
      "谁谓登龙日，翻成刻鹄年。",
      "循循劳善诱，轧轧思微牵。",
      "琢磨才既竭，钻仰德弥坚。",
      "朽木诚为谕，扪心徒自怜。",
      "终期吞鸟梦，振翼上云烟。",
      "赋成先掷地，词高直掞天。",
      "更执抠衣礼，仍开函丈筵。",
      "雾披槐市蔼，水静璧池圆。",
      "愿逐从风叶，飞舞翰林前。"
    ]
  },
  {
    "volume": 91,
    "sequence": 11,
    "title": "奉酬韦嗣立祭酒偶游龙门北溪忽怀骊山别业…大僚之作",
    "author": "崔泰之",
    "content": [
      "关塞临伊水，骊山枕灞川。",
      "俱临隐路侧，同在帝城边。",
      "谢公兼出处，携妓玩林泉。",
      "鸣驺喷梅雪，飞盖曳松烟。",
      "闻琴幽谷里，看弈古岩前。",
      "落日低帏帐，归云绕管弦。",
      "叨荣惭北阙，微尚爱东田。",
      "寂寞灰心尽，萧条尘事捐。",
      "朝思登崭绝，夜梦弄潺湲。",
      "宿怀南涧意，况睹北溪篇。"
    ]
  },
  {
    "volume": 91,
    "sequence": 12,
    "title": "同光禄弟冬日述怀",
    "author": "崔泰之",
    "content": [
      "吾族白眉良，才华动洛阳。",
      "观光初入仕，应宿始为郎。",
      "飞萤玩书籍，白凤吐文章。",
      "海卿逾往雅，河尹冠前张。",
      "择才绥鄢郢，殊化被江湘。",
      "高楼临广陌，甲第敞通庄。",
      "列馆邙山下，疏亭洛水傍。",
      "昌年赏丰陌，暇日悦林塘。",
      "衣冠皆秀彦，罗绮尽名倡。",
      "隔岸闻歌度，临池见舞行。",
      "门庭寒变色，棨戟日生光。",
      "穷阴方叆叇，杀气正苍茫。",
      "感时兴盛作，晚岁共多伤。",
      "积德韦丞相，通神张子房。",
      "吟草遍簪绂，逸韵合宫商。",
      "功名守留省，滥迹在文昌。",
      "家园遥可见，台寺近相望。",
      "无庸乘侍谒，有暇共翱翔。",
      "棣华依雁序，竹叶拂鸾觞。",
      "水坐怜秋月，山行弄晚芳。",
      "恩华惭服冕，友爱勖垂堂。",
      "无由报天德，相顾咏时康。"
    ]
  },
  {
    "volume": 91,
    "sequence": 13,
    "title": "奉和圣制送张尚书巡边",
    "author": "崔泰之",
    "content": [
      "南庭胡运尽，北斗将星飞。",
      "旗鼓临沙漠，旌旄出洛畿。",
      "关山绕玉塞，烽火映金微。",
      "屡献帷谋策，频承庙胜威。",
      "躞蹀临河骑，逶迤度陇旂。",
      "地脉平千古，天声振九围。",
      "车马生边气，戈鋋驻落晖。",
      "夏近蓬犹转，秋深草木腓。",
      "饯送纡天什，恩荣赐御衣。",
      "伫勒燕然颂，鸣驺计日归。"
    ]
  },
  {
    "volume": 91,
    "sequence": 14,
    "title": "春夜寓直凤阁怀群公（一本题上有和中书侍郎杨再思）",
    "author": "魏知古",
    "content": [
      "拜门传漏晚，寓直索居时。",
      "昔重安仁赋，今称伯玉诗。",
      "鸳池满不溢，鸡树久逾滋。",
      "夙夜怀山甫，清风咏所思。"
    ]
  },
  {
    "volume": 91,
    "sequence": 15,
    "title": "奉和春日途中喜雨应诏",
    "author": "魏知古",
    "content": [
      "皇舆向洛城，时雨应天行。",
      "丽日登岩送，阴云出野迎。",
      "濯枝林杏发，润叶渚蒲生。",
      "丝入纶言喜，花依锦字明。",
      "微臣忝东观，载笔伫西成。"
    ]
  },
  {
    "volume": 91,
    "sequence": 16,
    "title": "从猎渭川献诗",
    "author": "魏知古",
    "content": [
      "尝闻夏太康，五弟训禽荒。",
      "我后来冬狩，三驱盛礼张。",
      "顺时鹰隼击，讲事武功扬。",
      "奔走未及去，翾飞岂暇翔。",
      "非熊从渭水，瑞翟想陈仓。",
      "此欲诚难纵，兹游不可常。",
      "子云陈羽猎，僖伯谏渔棠。",
      "得失鉴齐楚，仁思念禹汤。",
      "雍熙亮在宥，亭毒匪多伤。",
      "辛甲今为史，虞箴遂孔彰。"
    ]
  },
  {
    "volume": 91,
    "sequence": 17,
    "title": "玄元观寻李先生不遇",
    "author": "魏知古",
    "content": [
      "羽客今何在，空寻伊洛间。",
      "忽闻归苦县，复想入函关。",
      "未作千年别，犹应七日还。",
      "神仙不可见，寂寞返蓬山。"
    ]
  }
]