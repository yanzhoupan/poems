[
  {
    "volume": 858,
    "sequence": 1,
    "title": "五言",
    "author": "吕岩",
    "content": [
      "悟了长生理，秋莲处处开。",
      "金童登锦帐，玉女下香阶。",
      "虎啸天魂住，龙吟地魄来。",
      "有人明此道，立使返婴孩。",
      "姹女住南方，身边产太阳。",
      "蟾宫烹玉液，坎户炼琼浆。",
      "过去神仙饵，今来到我尝。",
      "一杯延万纪，物外任翱翔。",
      "顿悟黄芽理，阴阳禀自然。",
      "乾坤炉里炼，日月鼎中煎。",
      "木产长生汞，金烹续命铅。",
      "世人明此道，立便返童颜。",
      "宇宙产黄芽，经炉煅作砂。",
      "阴阳烹五彩，水火炼三花。",
      "鼎内龙降虎，壶中龟遣蛇。",
      "功成归物外，自在乐烟霞。",
      "要觅长生路，除非认本元。",
      "都来一味药，刚道数千般。",
      "丹鼎烹成汞，炉中炼就铅。",
      "依时服一粒，白日上冲天。",
      "姹女住瑶台，仙花满地开。",
      "金苗从此出，玉蕊自天来。",
      "凤舞长生曲，鸾歌续命杯。",
      "有人明此道，海变已千回。",
      "古往诸仙子，根元占甲庚。",
      "水中闻虎啸，火里见龙行。",
      "进退穷三候，相吞用八纮。",
      "冲天功行满，寒暑不能争。",
      "我悟长生理，太阳伏太阴。",
      "离宫生白玉，坎户产黄金。",
      "要主君臣义，须存子母心。",
      "九重神室内，虎啸与龙吟。",
      "灵丹产太虚，九转入重炉。",
      "浴就红莲颗，烧成白玉珠。",
      "水中铅一两，火内汞三铢。",
      "吃了瑶台宝，升天任海枯。",
      "姹女住离宫，身边产雌雄。",
      "炉中七返毕，鼎内九还终。",
      "悟了鱼投水，迷因鸟在笼。",
      "耄年服一粒，立地变冲童。",
      "盗得乾坤祖，阴阳是本宗。",
      "天魂生白虎，地魄产青龙。",
      "运宝泥丸在，搬精入上宫。",
      "有人明此法，万载貌如童。",
      "要觅金丹理，根元不易逢。",
      "三才七返足，四象九还终。",
      "浴就微微白，烧成渐渐红。",
      "一丸延万纪，物外去冲冲。",
      "个个觅长生，根元不易寻。",
      "要贪天上宝，须去世间琛。",
      "炼就水中火，烧成阳内阴。",
      "祖师亲有语，一味水中金。",
      "万物皆生土，如人得本元。",
      "青龙精是汞，白虎水为铅。",
      "悟者子投母，迷应地是天。",
      "将来物外客，个个补丹田。",
      "二十四神清，三千功行成。",
      "寒云连地转，圣日满天明。",
      "玉子偏宜种，金田岂在耕。",
      "此中真妙理，谁道不长生。",
      "妙妙妙中妙，玄玄玄更玄。",
      "动言俱演道，语默尽神仙。",
      "在掌如珠异，当空似月圆。",
      "他时功满后，直入大罗天。"
    ]
  },
  {
    "volume": 858,
    "sequence": 2,
    "title": "绝句",
    "author": "吕岩",
    "content": [
      "捉得金晶固命基，日魂东畔月华西。",
      "于中炼就长生药，服了还同天地齐。",
      "莫怪瑶池消息稀，只缘尘事隔天机。",
      "若人寻得水中火，有一黄童上太微。",
      "混元海底隐生伦，内有黄童玉帝名。",
      "白虎神符潜姹女，灵元镇在七元君。",
      "三亩丹田无种种，种时须藉赤龙耕。",
      "曾将此种教人种，不解铅池道不生。",
      "闪灼虎龙神剑飞，好凭身事莫相违。",
      "传时须在乾坤力，便透三清入紫微。",
      "不用梯媒向外求，还丹只在体中收。",
      "莫言大道人难得，自是功夫不到头。",
      "饮酒须教一百杯，东浮西泛自梯媒。",
      "日精自与月华合，有个明珠走上来。",
      "不负三光不负人，不欺神道不欺贫。",
      "有人问我修行法，只种心田养此身。",
      "时人若拟去瀛洲，先过巍巍十八楼。",
      "自有电雷声震动，一池金水向东流。",
      "瓶子如金玉子黄，上升下降续神光。",
      "三元一会经年净，这个天中日月长。",
      "学道须教彻骨贫，囊中只有五三文。",
      "有人问我修行法，遥指天边日月轮。",
      "我自忘心神自悦，跨水穿云来相谒。",
      "不问黄芽肘后方，妙道通微怎生说。",
      "肘传丹篆千年术，口诵黄庭两卷经。",
      "鹤观古坛松影里，悄无人迹户长扃。",
      "独上高峰望八都，黑云散后月还孤。",
      "茫茫宇宙人无数，几个男儿是丈夫。",
      "天下都游半日功，不须跨凤与乘龙。",
      "偶因博戏飞神剑，摧却终南第一峰。",
      "朝游北越暮苍梧，袖里青蛇胆气粗。",
      "三入岳阳人不识，朗吟飞过洞庭湖。",
      "趯倒葫芦掉却琴，倒行直上卧牛岑。",
      "水飞石上迸如雪，立地看天坐地吟。",
      "吾家本住在天齐，零落白云锁石梯。",
      "来往八千消半日，依前归路不曾迷。",
      "莲峰道士高且洁，不下莲宫经岁月。",
      "星辰夜礼玉簪寒，龙虎晓开金鼎热。",
      "东山东畔忽相逢，握手丁宁语似钟。",
      "剑术已成君把去，有蛟龙处斩蛟龙。",
      "朝泛苍梧暮却还，洞中日月我为天。",
      "匣中宝剑时时吼，不遇同人誓不传。",
      "偎岩拍手葫芦舞，过岭穿云拄杖飞。",
      "来往八千须半日，金州南畔有松扉。",
      "养得儿形似我形，我身枯悴子光精。",
      "生生世世常如此，争似留神养自身。",
      "精养灵根气养神，此真之外更无真。",
      "神仙不肯分明说，迷了千千万万人。",
      "不事王侯不种田，日高犹自抱琴眠。",
      "起来旋点黄金买，不使人间作业钱。",
      "天涯海角人求我，行到天涯不见人。",
      "忠孝义慈行方便，不须求我自然真。",
      "莫道幽人一事无，闲中尽有静工夫。",
      "闭门清昼读书罢，扫地焚香到日晡。",
      "先生先生貌狞恶，拔剑当空气云错。",
      "连喝三回急急去，欻然空里人头落。",
      "剑起星奔万里诛，风雷时逐雨声粗。",
      "人头携处非人在，何事高吟过五湖。",
      "粗眉卓竖语如雷，闻说不平便放杯。",
      "仗剑当空千里去，一更别我二更回。",
      "先生先生莫外求，道要人传剑要收。",
      "今日相逢江海畔，一杯村酒劝君休。",
      "庞眉斗竖恶精神，万里腾空一踊身。",
      "背上匣中三尺剑，为天且示不平人。"
    ]
  },
  {
    "volume": 858,
    "sequence": 3,
    "title": "徽宗斋会",
    "author": "吕岩",
    "content": [
      "高谈阔论若无人，可惜明君不遇真。",
      "陛下问臣来日事，请看午未丙丁春。"
    ]
  },
  {
    "volume": 858,
    "sequence": 4,
    "title": "七夕",
    "author": "吕岩",
    "content": [
      "四海孤游一野人，两壶霜雪足精神。",
      "坎离二物君收得，龙虎丹行运水银。",
      "野人本是天台客，石桥南畔有旧宅。",
      "父子生来有两口，多好歌笙不好拍。"
    ]
  },
  {
    "volume": 858,
    "sequence": 5,
    "title": "赠李德成（德成善医）",
    "author": "吕岩",
    "content": [
      "九重天子寰中贵，五等诸侯门外尊。",
      "争似布衣狂醉客，不教性命属乾坤。"
    ]
  },
  {
    "volume": 858,
    "sequence": 6,
    "title": "牧童（一作令牧童答钟弱翁）",
    "author": "吕岩",
    "content": [
      "草铺横野六七里，笛弄晚风三四声。",
      "归来饱饭黄昏后，不脱蓑衣卧月明。"
    ]
  },
  {
    "volume": 858,
    "sequence": 7,
    "title": "潭州鹤会",
    "author": "吕岩",
    "content": [
      "这回相见不无缘，满院风光小洞天。",
      "一剑当空又飞去，洞庭惊起老龙眠。"
    ]
  },
  {
    "volume": 858,
    "sequence": 8,
    "title": "绍兴道会",
    "author": "吕岩",
    "content": [
      "偶乘青帝出蓬莱，剑戟峥嵘遍九垓。",
      "我在目前人不识，为留一笠莫沉埋。"
    ]
  },
  {
    "volume": 858,
    "sequence": 9,
    "title": "赠曹先生",
    "author": "吕岩",
    "content": [
      "鹤不西飞龙不行，露干云破洞箫清。",
      "少年仙子说闲事，遥隔彩云闻笑声。"
    ]
  },
  {
    "volume": 858,
    "sequence": 10,
    "title": "海上相逢赵同",
    "author": "吕岩",
    "content": [
      "南宫水火吾须济，北阙夫妻我自媒。",
      "洞里龙儿娇郁律，山前童子喜徘徊。"
    ]
  },
  {
    "volume": 858,
    "sequence": 11,
    "title": "题凤翔府天庆观",
    "author": "吕岩",
    "content": [
      "得道年来八百秋，不曾飞剑取人头。",
      "玉皇未有天符至，且货乌金混世流。"
    ]
  },
  {
    "volume": 858,
    "sequence": 12,
    "title": "剑画此诗于襄阳雪中",
    "author": "吕岩",
    "content": [
      "岘山一夜玉龙寒，凤林千树梨花老。",
      "襄阳城里没人知，襄阳城外江山好。"
    ]
  },
  {
    "volume": 858,
    "sequence": 13,
    "title": "洞庭湖君山颂",
    "author": "吕岩",
    "content": [
      "午夜君山玩月回，西邻小圃碧莲开。",
      "天香风露苍华冷，云在青霄鹤未来。"
    ]
  },
  {
    "volume": 858,
    "sequence": 14,
    "title": "秦州北山观留诗",
    "author": "吕岩",
    "content": [
      "石池清水是吾心，刚被桃花影倒沉。",
      "一到邽山宫阙内，销闲澄虑七弦琴。"
    ]
  },
  {
    "volume": 858,
    "sequence": 15,
    "title": "题永康酒楼",
    "author": "吕岩",
    "content": [
      "鲸吸鳌吞数百杯，玉山谁起复谁颓。",
      "醒时两袂天风冷，一朵红云海上来。"
    ]
  },
  {
    "volume": 858,
    "sequence": 16,
    "title": "赠滕宗谅",
    "author": "吕岩",
    "content": [
      "华州回道人，来到岳阳城。",
      "别我游何处，秋空一剑横。"
    ]
  },
  {
    "volume": 858,
    "sequence": 17,
    "title": "赠江州太平观道士",
    "author": "吕岩",
    "content": [
      "落魄薛高士，年高无白髭。",
      "云中闲卧石，山里冷寻碑。",
      "夸我饮大酒，嫌人说小诗。",
      "不知甚么汉，一任辈流嗤。"
    ]
  },
  {
    "volume": 858,
    "sequence": 18,
    "title": "宋朝张天觉为相之日有褴缕道人及门求施…留诗于案上云",
    "author": "吕岩",
    "content": [
      "捏土为香事有因，世间宜假不宜真。",
      "皇朝宰相张天觉，天下云游吕洞宾。"
    ]
  },
  {
    "volume": 858,
    "sequence": 19,
    "title": "赠陈处士",
    "author": "吕岩",
    "content": [
      "青霄一路少人行，休话兴亡事不成。",
      "金榜因何无姓字，玉都必是有仙名。",
      "云归入海龙千尺，云满长空鹤一声。",
      "深谢宋朝明圣主，解书丹诏诏先生。"
    ]
  },
  {
    "volume": 858,
    "sequence": 20,
    "title": "哭陈先生",
    "author": "吕岩",
    "content": [
      "天网恢恢万象疏，一身亲到华山区。",
      "寒云去后留残月，春雪来时问太虚。",
      "六洞真人归紫府，千年鸾鹤老苍梧。",
      "自从遗却先生后，南北东西少丈夫。"
    ]
  },
  {
    "volume": 858,
    "sequence": 21,
    "title": "化江南简寂观道士侯用晦磨剑（一作磨剑赠侯道士）",
    "author": "吕岩",
    "content": [
      "欲整锋铓敢惮劳，凌晨开匣玉龙嗥。",
      "手中气概冰三尺，石上精神蛇一条。",
      "奸血默随流水尽，凶豪今逐渍痕消。",
      "削平浮世不平事，与尔相将上九霄。"
    ]
  },
  {
    "volume": 858,
    "sequence": 22,
    "title": "熙宁元年八月十九日过湖州东林沈山用石榴…自号回山人",
    "author": "吕岩",
    "content": [
      "西邻已富忧不足，东老虽贫乐有余。",
      "白酒酿来缘好客，黄金散尽为收书。"
    ]
  },
  {
    "volume": 858,
    "sequence": 23,
    "title": "大云寺茶诗",
    "author": "吕岩",
    "content": [
      "玉蕊一枪称绝品，僧家造法极功夫。",
      "兔毛瓯浅香云白，虾眼汤翻细浪俱。",
      "断送睡魔离几席，增添清气入肌肤。",
      "幽丛自落溪岩外，不肯移根入上都。"
    ]
  },
  {
    "volume": 858,
    "sequence": 24,
    "title": "别诗二首",
    "author": "吕岩",
    "content": [
      "无心独坐转黄庭，不逐时流入利名。",
      "救老只存真一气，修生长遣百神灵。",
      "朝朝炼液归琼垄，夜夜朝元养玉英。",
      "莫笑老人贫里乐，十年功满上三清。",
      "时人受气禀阴阳，均体乾坤寿命长。",
      "为重本宗能寿永，因轻元祖遂沦亡。",
      "三宫自有回流法，万物那无运用方。",
      "咫尺昆仑山上玉，几人知是药中王。"
    ]
  },
  {
    "volume": 858,
    "sequence": 25,
    "title": "赠罗浮道士",
    "author": "吕岩",
    "content": [
      "罗浮道士谁同流，草衣木食轻王侯。",
      "世间甲子管不得，壶里乾坤只自由。",
      "数着残棋江月晓，一声长啸海山秋。",
      "饮余回首话归路，遥指白云天际头。"
    ]
  },
  {
    "volume": 858,
    "sequence": 26,
    "title": "宿州天庆观殿门留赠符离道士",
    "author": "吕岩",
    "content": [
      "秋景萧条叶乱飞，庭松影里坐移时。",
      "云迷鹤驾何方去，仙洞朝元失我期。"
    ]
  },
  {
    "volume": 858,
    "sequence": 27,
    "title": "题黄鹤楼石照",
    "author": "吕岩",
    "content": [
      "黄鹤楼前吹笛时，白蘋红蓼满江湄。",
      "衷情欲诉谁能会，惟有清风明月知。"
    ]
  },
  {
    "volume": 858,
    "sequence": 28,
    "title": "答僧见",
    "author": "吕岩",
    "content": [
      "三千里外无家客，七百年来云水身。",
      "行满蓬莱为别馆，道成瓦砾尽黄金。",
      "待宾榼里常存酒，化药炉中别有春。",
      "积德求师何患少，由来天地不私亲。"
    ]
  },
  {
    "volume": 858,
    "sequence": 29,
    "title": "与潭州智度寺慧觉诗",
    "author": "吕岩",
    "content": [
      "达者推心兼济物，圣贤传法不离真。",
      "请师开说西来意，七祖如今未有人。"
    ]
  },
  {
    "volume": 858,
    "sequence": 30,
    "title": "参黄龙机悟后呈偈",
    "author": "吕岩",
    "content": [
      "弃却瓢囊摵碎琴，如今不恋□中金。",
      "自从一见黄龙后，始觉从前错用心。"
    ]
  },
  {
    "volume": 858,
    "sequence": 31,
    "title": "题僧房绝句",
    "author": "吕岩",
    "content": [
      "唐朝进士，今日神仙。",
      "足蹑紫雾，却返洞天。"
    ]
  },
  {
    "volume": 858,
    "sequence": 32,
    "title": "赐齐州李希遇诗",
    "author": "吕岩",
    "content": [
      "少饮欺心酒，休贪不义财。",
      "福因慈善得，祸向巧奸来。"
    ]
  },
  {
    "volume": 858,
    "sequence": 33,
    "title": "六言",
    "author": "吕岩",
    "content": [
      "春暖群花半开，逍遥石上徘徊。",
      "独携玉律丹诀，闲踏青莎碧苔。",
      "古洞眠来九载，流霞饮几千杯。",
      "逢人莫话他事，笑指白云去来。"
    ]
  },
  {
    "volume": 858,
    "sequence": 34,
    "title": "明胎息",
    "author": "吕岩",
    "content": [
      "密室静存神，阴阳重一斤。",
      "炼成离女液，咽尽坎男津。",
      "渐变逍遥体，超然自在身。",
      "更修功业满，旌鹤引朝真。"
    ]
  },
  {
    "volume": 858,
    "sequence": 35,
    "title": "警世",
    "author": "吕岩",
    "content": [
      "二八佳人体似酥，腰间仗剑斩凡夫。",
      "虽然不见人头落，暗里教君骨髓枯。"
    ]
  },
  {
    "volume": 858,
    "sequence": 36,
    "title": "通道",
    "author": "吕岩",
    "content": [
      "通道复通玄，名留四海传。",
      "交亲一拄杖，活计两空拳。",
      "要果逡巡种，思茶逐旋煎。",
      "岂知来混世，不久却回天。"
    ]
  },
  {
    "volume": 858,
    "sequence": 37,
    "title": "为贾师雄发明古铁镜",
    "author": "吕岩",
    "content": [
      "手内青蛇凌白日，洞中仙果艳长春。",
      "须知物外烟霞客，不是尘中磨镜人。"
    ]
  },
  {
    "volume": 858,
    "sequence": 38,
    "title": "题全州道士蒋晖壁",
    "author": "吕岩",
    "content": [
      "醉舞高歌海上山，天瓢承露结金丹。",
      "夜深鹤透秋空碧，万里西风一剑寒。"
    ]
  },
  {
    "volume": 858,
    "sequence": 39,
    "title": "谒石守道",
    "author": "吕岩",
    "content": [
      "高心休拟凤池游，朱绂银章宠已优。",
      "欲待祸来名欲灭，林泉养法预为谋。"
    ]
  },
  {
    "volume": 858,
    "sequence": 40,
    "title": "题广陵妓屏二首",
    "author": "吕岩",
    "content": [
      "嫫母西施共此身，可怜老少隔千春。",
      "他年鹤发鸡皮媪，今日玉颜花貌人。",
      "花开花落两悲欢，花与人还事一般。",
      "开在枝间妨客折，落来地上请谁看。"
    ]
  },
  {
    "volume": 858,
    "sequence": 41,
    "title": "题东都妓馆壁",
    "author": "吕岩",
    "content": [
      "一吸鸾笙裂太清，绿衣童子步虚声。",
      "玉楼唤醒千年梦，碧桃枝上金鸡鸣。"
    ]
  },
  {
    "volume": 858,
    "sequence": 42,
    "title": "崔中举进士游岳阳遇真人录沁园春词诘其姓名…留诗于壁",
    "author": "吕岩",
    "content": [
      "腹内婴儿养已成，且居廛市暂娱情。",
      "无端措大刚饶舌，却入白云深处行。"
    ]
  },
  {
    "volume": 858,
    "sequence": 43,
    "title": "题诗紫极宫",
    "author": "吕岩",
    "content": [
      "宫门一闲入，临水凭栏立。",
      "无人知我来，朱顶鹤声急。"
    ]
  },
  {
    "volume": 858,
    "sequence": 44,
    "title": "闲题",
    "author": "吕岩",
    "content": [
      "独自行来独自坐，无限世人不识我。",
      "惟有城南老树精，分明知道神仙过。"
    ]
  },
  {
    "volume": 858,
    "sequence": 45,
    "title": "山隐",
    "author": "吕岩",
    "content": [
      "松枯石老水萦回，个里难教俗客来。",
      "抬眼试看山外景，纷纷风急障黄埃。"
    ]
  },
  {
    "volume": 858,
    "sequence": 46,
    "title": "绝句",
    "author": "吕岩",
    "content": [
      "息精息气养精神，精养丹田气养身。",
      "有人学得这般术，便是长生不死人。",
      "斗笠为帆扇作舟，五湖四海任遨游。",
      "大千沙界须臾至，石烂松枯经几秋。",
      "或为道士或为僧，混俗和光别有能。",
      "苦海翻成天上路，毗卢常照百千灯。"
    ]
  },
  {
    "volume": 858,
    "sequence": 47,
    "title": "劝世",
    "author": "吕岩",
    "content": [
      "一毫之善，与人方便。",
      "一毫之恶，劝君莫作。",
      "衣食随缘，自然快乐。",
      "算是甚命，问什么卜。",
      "欺人是祸，饶人是福。",
      "天眼昭昭，报应甚速。",
      "谛听吾言，神钦鬼伏。"
    ]
  },
  {
    "volume": 858,
    "sequence": 48,
    "title": "窑头坯歌",
    "author": "吕岩",
    "content": [
      "窑头坯，随雨破，只是未曾经水火。",
      "若经水火烧成砖，留向世间住万年。",
      "棱角坚完不复坏，扣之声韵堪磨镌。",
      "凡水火，尚成功，坚完万物谁能同。",
      "修行路上多少人，穷年炼养费精神。",
      "不道未曾经水火，无常一旦临君身。",
      "既不悟，终不悔，死了犹来借精髓。",
      "主持正念大艰辛，一失人身为异类。",
      "君不见洛阳富郑公，说与金丹如盲聋。",
      "执迷不悟修真理，焉知潜合造化功。",
      "又不见九江张尚书，服药失明神气枯。",
      "不知还丹本无质，翻饵金石何太愚。",
      "又不见三衢赵枢密，参禅作鬼终不识。",
      "修完外体在何边，辩捷语言终不实。",
      "窑头坯，随雨破，便似修行这几个。",
      "大丈夫，超觉性，了尽空门不为证。",
      "伏羲传道至于今，穷理尽性至于命。",
      "了命如何是本元，先认坎离并四正。",
      "坎离即是真常家，见者超凡须入圣。",
      "坎是虎，离是龙，二体本来同一宫。",
      "龙吞虎啖居其中，离合浮沈初复终。",
      "剥而复，否而泰，进退往来定交会。",
      "弦而望，明而晦，消长盈虚相匹配。",
      "神仙深入水晶宫，时饮醍醐清更醲。",
      "饵之千日功便成，金筋玉骨身已轻。",
      "此个景象惟自身，上升早得朝三清。",
      "三清圣位我亦有，本来只夺乾坤精。",
      "饮凡酒，食膻腥，补养元和冲更盈。",
      "自融结，转光明，变作珍珠飞玉京。",
      "须臾六年肠不馁，血化白膏体难毁。",
      "不食方为真绝粮，真气薰蒸肢体强。",
      "既不食，超百亿，口鼻都无凡喘息。",
      "真人以踵凡以喉，从此真凡两边立。",
      "到此遂成无漏身，胎息丹田涌真火。",
      "老氏自此号婴儿，火候九年都经过。",
      "留形住世不知春，忽尔天门顶中破。",
      "真人出现大神通，从此天仙可相贺。",
      "圣贤三教不异门，昧者劳心休恁么。",
      "有识自爱生，有形终不灭。",
      "叹愚人，空驾说。",
      "愚人流荡无则休，落趣循环几时彻。",
      "学人学人细寻觅，且须研究古金碧。",
      "金碧参同不计年，妙中妙兮玄中玄。"
    ]
  }
]