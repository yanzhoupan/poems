[
  {
    "volume": 313,
    "sequence": 1,
    "title": "奉和圣制三日书怀因以示百寮",
    "author": "崔元翰",
    "content": [
      "佳节上元巳，芳时属暮春。",
      "流觞想兰亭，捧剑传金人。",
      "风轻水初绿，日迟花更新。",
      "天文信昭回，皇道颇敷陈。",
      "恭己每从俭，清心常保真。",
      "戒兹游衍乐，书以示群臣。"
    ]
  },
  {
    "volume": 313,
    "sequence": 2,
    "title": "奉和圣制重阳旦日百寮曲江宴示怀",
    "author": "崔元翰",
    "content": [
      "偶圣睹昌期，受恩惭弱质。",
      "幸逢良宴会，况是清秋日。",
      "远岫对壶觞，澄澜映簪绂。",
      "炮羔备丰膳，集凤调鸣律。",
      "薄劣厕英豪，欢娱忘衰疾。",
      "平皋行雁下，曲渚双凫出。",
      "沙岸菊开花，霜枝果垂实。",
      "天文见成象，帝念资勤恤。",
      "探道得玄珠，斋心居特室。",
      "岂如横汾唱，其事徒骄逸。"
    ]
  },
  {
    "volume": 313,
    "sequence": 3,
    "title": "奉和圣制中元日题奉敬寺",
    "author": "崔元翰",
    "content": [
      "妙道非本说，殊途成异名。",
      "圣人得其要，俱以化群生。",
      "凤吹从上苑，龙宫连外城。",
      "花鬘列后殿，云车驻前庭。",
      "松竹含新秋，轩窗有馀清。",
      "缅怀崆峒事，须继箫管声。",
      "离相境都寂，忘言理更精。",
      "域中信称大，天下乃为轻。",
      "屈己由济物，尧心岂所荣。"
    ]
  },
  {
    "volume": 313,
    "sequence": 4,
    "title": "奉和登玄武楼观射即事书怀赐孟涉应制",
    "author": "崔元翰",
    "content": [
      "宁岁常有备，殊方靡不宾。",
      "禁营列武卫，帝座彰威神。",
      "讲事一临幸，加恩遍抚巡。",
      "城高凤楼耸，场迥兽侯新。",
      "饮羽连百中，控弦逾六钧。",
      "拣材尽爪士，受任皆信臣。",
      "光赏文藻丽，便繁心膂亲。",
      "复如观太清，昭烂垂芳辰。"
    ]
  },
  {
    "volume": 313,
    "sequence": 5,
    "title": "清明节郭侍御偶与李侍御孔校书王秀才…呈马十八郎丞公",
    "author": "崔元翰",
    "content": [
      "山色入层城，钟声临复岫。",
      "乘闲息边事，探异怜春候。",
      "曲阁下重阶，回廊遥对霤。",
      "石间花遍落，草上云时覆。",
      "钻火见樵人，饮泉逢野兽。",
      "道情亲法侣，时望登朝右。",
      "执宪纠奸邪，刊书正讹谬。",
      "茂才当时选，公子生人秀。",
      "赠答继篇章，欢娱重朋旧。",
      "垂帘独衰疾，击缶酬金奏。"
    ]
  },
  {
    "volume": 313,
    "sequence": 6,
    "title": "杂言奉和圣制至承光院见自生藤感其得地因以成咏应制",
    "author": "崔元翰",
    "content": [
      "新藤正可玩，得地又蓬时。",
      "罗生密叶交绿蔓，欲布清阴垂紫蕤。",
      "已带朝光暖，犹含轻露滋。",
      "遥依千华殿，稍上万年枝。",
      "余芳连桂树，积润傍莲池。",
      "岂如幽谷无人见，空覆荒榛杂兔丝。",
      "圣心对此应有感，隐迹如斯谁复知。",
      "怀贤劳永叹，比物赋新诗。",
      "聘丘园，访茅茨，为谢中林士，王道本无私。"
    ]
  },
  {
    "volume": 313,
    "sequence": 7,
    "title": "雨中对后檐丛竹",
    "author": "崔元翰",
    "content": [
      "含风摇砚水，带雨拂墙衣。",
      "乍似秋江上，渔家半掩扉。"
    ]
  },
  {
    "volume": 313,
    "sequence": 8,
    "title": "赋得沈珠于泉",
    "author": "独孤良器",
    "content": [
      "皎洁沈泉水，荧煌照乘珠。",
      "沈非将宝契，还与不贪符。",
      "风折璿成浪，空涵影似浮。",
      "深看星并入，静向月同无。",
      "光价怜时重，亡情信道枢。",
      "不应无胫至，自为暗投殊。"
    ]
  },
  {
    "volume": 313,
    "sequence": 9,
    "title": "雪席口占",
    "author": "高崇文",
    "content": [
      "崇文宗武不崇文，提戈出塞号将军。",
      "那个髇儿射雁落，白毛空里乱纷纷。"
    ]
  },
  {
    "volume": 313,
    "sequence": 10,
    "title": "行县至浮查山寺",
    "author": "罗珦",
    "content": [
      "三十年前此布衣，鹿鸣西上虎符归。",
      "行时宾从过前寺，到处松杉长旧围。",
      "野老竞遮官道拜，沙鸥遥避隼旟飞。",
      "春风一宿琉璃地，自有泉声惬素机。"
    ]
  },
  {
    "volume": 313,
    "sequence": 11,
    "title": "赋四相诗·中书令汉阳王张柬之",
    "author": "皇甫澈",
    "content": [
      "周历革元命，天步值艰阻。",
      "烈烈张汉阳，左袒清诸武。",
      "休明神器正，文物旧仪睹。",
      "南向翊大君，西宫朝圣母。",
      "茂勋镂钟鼎，鸿劳食茅土。",
      "至今称五王，卓立迈万古。"
    ]
  },
  {
    "volume": 313,
    "sequence": 12,
    "title": "赋四相诗·中书令钟绍京",
    "author": "皇甫澈",
    "content": [
      "景龙仙驾远，中禁奸衅结。",
      "谋猷叶圣朝，披鳞奋英节。",
      "青宫阊阖启，涤秽氛沴灭。",
      "紫气重昭回，皇天新日月。",
      "从容庙堂上，肃穆人神悦。",
      "唐元佐命功，辉焕何烈烈。"
    ]
  },
  {
    "volume": 313,
    "sequence": 13,
    "title": "赋四相诗·礼部尚书门下侍郎平章事李岘",
    "author": "皇甫澈",
    "content": [
      "时来遇明圣，道济宁邦国。",
      "猗欤瑚琏器，竭我股肱力。",
      "进贤黜不肖，错枉举诸直。",
      "宦官既却坐，权奸亦移职。",
      "载践每若惊，三已无愠色。",
      "昭昭垂宪章，来世实作则。"
    ]
  },
  {
    "volume": 313,
    "sequence": 14,
    "title": "赋四相诗·门下侍郎平章事王缙",
    "author": "皇甫澈",
    "content": [
      "舟楫济巨川，山河资秀气。",
      "服膺究儒业，屈指取高位。",
      "北征戮骄悍，东守辑携贰。",
      "论道致巍巍，持衡无事事。",
      "知己不易遇，宰相固有器。",
      "瞻事华壁中，来者谁其嗣。"
    ]
  },
  {
    "volume": 313,
    "sequence": 15,
    "title": "上巳泛舟得迟字",
    "author": "张登",
    "content": [
      "令节推元巳，天涯喜有期。",
      "初筵临泛地，旧俗祓禳时。",
      "枉渚潮新上，残春日正迟。",
      "竹枝游女曲，桃叶渡江词。",
      "风鹢今方退，沙鸥亦未疑。",
      "且同山简醉，倒载莫褰帷。"
    ]
  },
  {
    "volume": 313,
    "sequence": 16,
    "title": "送王主簿游南海",
    "author": "张登",
    "content": [
      "平生推久要，留滞共三年。",
      "明日东南路，穷荒雾露天。",
      "旷怀常寄酒，素业不言钱。",
      "道在贫非病，时来丑亦妍。",
      "过山乘蜡屐，涉海附楼船。",
      "行矣无为恨，宗门有大贤。"
    ]
  },
  {
    "volume": 313,
    "sequence": 17,
    "title": "重阳宴集同用寒字",
    "author": "张登",
    "content": [
      "锡宴逢佳节，穷荒亦共欢。",
      "恩深百日泽，雨借九秋寒。",
      "望气人谣洽，临风客以难。",
      "座移山色在，杯尽菊香残。",
      "欲识投醪遍，应从落帽看。",
      "还宵须命烛，举首谢三官。"
    ]
  },
  {
    "volume": 313,
    "sequence": 18,
    "title": "仲秋夜郡内西亭对月",
    "author": "张登",
    "content": [
      "天高月满影悠悠，一夜炎荒并觉秋。",
      "气与露清凝众草，色如霜白怯轻裘。",
      "高临华宇还知隙，静映长江不共流。",
      "□直西倾河汉曙，遗风犹想武昌楼。"
    ]
  },
  {
    "volume": 313,
    "sequence": 19,
    "title": "冬至夜郡斋宴别前华阴卢主簿",
    "author": "张登",
    "content": [
      "虎宿方冬至，鸡人积夜筹。",
      "相逢一尊酒，共结两乡愁。",
      "王俭花为府，卢谌幄内璆。",
      "明朝更临水，怅望岭南流。"
    ]
  },
  {
    "volume": 313,
    "sequence": 20,
    "title": "小雪日戏题绝句",
    "author": "张登",
    "content": [
      "甲子徒推小雪天，刺梧犹绿槿花然。",
      "融和长养无时歇，却是炎洲雨露偏。"
    ]
  },
  {
    "volume": 313,
    "sequence": 21,
    "title": "招客游寺",
    "author": "张登",
    "content": [
      "江城吏散卷春阴，山寺鸣钟隔雨深。",
      "招取遗民赴僧社，竹堂分坐静看心。"
    ]
  },
  {
    "volume": 313,
    "sequence": 22,
    "title": "句",
    "author": "张登",
    "content": [
      "孤高齐帝石，萧洒晋亭峰。",
      "境旷穷山外，城标涨海头。"
    ]
  },
  {
    "volume": 313,
    "sequence": 23,
    "title": "陪韩退之、窦贻、周同寻刘尊师不遇，得师字",
    "author": "韦执中",
    "content": [
      "早尚逍遥境，常怀汗漫期。",
      "星郎同访道，羽客杳何之。",
      "物外求仙侣，人间失我师。",
      "不知柯烂者，何处看围棋。"
    ]
  },
  {
    "volume": 313,
    "sequence": 24,
    "title": "寻人偶题",
    "author": "邵真",
    "content": [
      "日昃不复午，落花难归树。",
      "人生能几何，莫厌相逢遇。"
    ]
  },
  {
    "volume": 313,
    "sequence": 25,
    "title": "墙阴残雪",
    "author": "何频瑜",
    "content": [
      "积雪还因地，墙阴久尚残。",
      "影添斜月白，光借夕阳寒。",
      "皎洁开帘近，清荧步履看。",
      "状花飞著树，如玉不成盘。",
      "冰薄方宁及，霜浓比亦难。",
      "谁怜高卧处，岁暮叹袁安。"
    ]
  },
  {
    "volume": 313,
    "sequence": 26,
    "title": "题度支杂事典庭中柏树",
    "author": "骆浚",
    "content": [
      "干耸一条青玉直，叶铺千叠绿云低。",
      "争如燕雀偏巢此，却是鸳鸯不得栖。"
    ]
  },
  {
    "volume": 313,
    "sequence": 27,
    "title": "梢云（一作曹松）",
    "author": "罗让",
    "content": [
      "殊质资灵贶，凌空发瑞云。",
      "梢梢含树彩，郁郁动霞文。",
      "不比因风起，全非触石分。",
      "叶光闲泛滟，枝杪静氛氲。",
      "隐见心无宰，裴回庆自君。",
      "翻飞如可托，长愿在横汾。"
    ]
  },
  {
    "volume": 313,
    "sequence": 28,
    "title": "闰月定四时",
    "author": "罗让",
    "content": [
      "月闰随寒暑，畴人定职司。",
      "馀分将考日，积算自成时。",
      "律候行宜表，阴阳运不欺。",
      "气薰灰琯验，数扐卦辞推。",
      "六律文明序，三年理暗移。",
      "当知岁功立，唯是奉无私。"
    ]
  }
]