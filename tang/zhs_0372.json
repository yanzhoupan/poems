[
  {
    "volume": 372,
    "sequence": 1,
    "title": "列女操",
    "author": "孟郊",
    "content": [
      "梧桐相待老，鸳鸯会双死。",
      "贞女贵徇夫，舍生亦如此。",
      "波澜誓不起，妾心井中水。"
    ]
  },
  {
    "volume": 372,
    "sequence": 2,
    "title": "灞上轻薄行",
    "author": "孟郊",
    "content": [
      "长安无缓步，况值天景暮。",
      "相逢灞浐间，亲戚不相顾。",
      "自叹方拙身，忽随轻薄伦。",
      "常恐失所避，化为车辙尘。",
      "此中生白发，疾走亦未歇。"
    ]
  },
  {
    "volume": 372,
    "sequence": 3,
    "title": "长安羁旅行",
    "author": "孟郊",
    "content": [
      "十日一理发，每梳飞旅尘。",
      "三旬九过饮，每食唯旧贫。",
      "万物皆及时，独余不觉春。",
      "失名谁肯访，得意争相亲。",
      "直木有恬翼，静流无躁鳞。",
      "始知喧竞场，莫处君子身。",
      "野策藤竹轻，山蔬薇蕨新。",
      "潜歌归去来，事外风景真。"
    ]
  },
  {
    "volume": 372,
    "sequence": 4,
    "title": "长安道",
    "author": "孟郊",
    "content": [
      "胡风激秦树，贱子风中泣。",
      "家家朱门开，得见不可入。",
      "长安十二衢，投树鸟亦急。",
      "高阁何人家，笙簧正喧吸。"
    ]
  },
  {
    "volume": 372,
    "sequence": 5,
    "title": "送远吟",
    "author": "孟郊",
    "content": [
      "河水昏复晨，河边相送频。",
      "离杯有泪饮，别柳无枝春。",
      "一笑忽然敛，万愁俄已新。",
      "东波与西日，不惜远行人。"
    ]
  },
  {
    "volume": 372,
    "sequence": 6,
    "title": "古薄命妾",
    "author": "孟郊",
    "content": [
      "不惜十指弦，为君千万弹。",
      "常恐新声至，坐使故声残。",
      "弃置今日悲，即是昨日欢。",
      "将新变故易，持故为新难。",
      "青山有蘼芜，泪叶长不干。",
      "空令后代人，采掇幽思攒。"
    ]
  },
  {
    "volume": 372,
    "sequence": 7,
    "title": "古离别（一作对景惜别）",
    "author": "孟郊",
    "content": [
      "松山云缭绕，萍路水分离。",
      "云去有归日，水分无合时。",
      "春芳役双眼，春色柔四支。",
      "杨柳织别愁，千条万条丝。"
    ]
  },
  {
    "volume": 372,
    "sequence": 8,
    "title": "杂怨（一作古乐府杂怨）",
    "author": "孟郊",
    "content": [
      "忆人莫至悲，至悲空自衰。",
      "寄人莫剪衣，剪衣未必归。",
      "朝为双蒂花，莫为四散飞。",
      "花落还绕树，游子不顾期。",
      "夭桃花清晨，游女红粉新。",
      "夭桃花薄暮，游女红粉故。",
      "树有百年花，人无一定颜。",
      "花送人老尽，人悲花自闲。",
      "贫女镜不明，寒花日少容。",
      "暗蛩有虚织，短线无长缝。",
      "浪水不可照，狂夫不可从。",
      "浪水多散影，狂夫多异踪。",
      "持此一生薄，空成万恨浓。"
    ]
  },
  {
    "volume": 372,
    "sequence": 9,
    "title": "静女吟",
    "author": "孟郊",
    "content": [
      "艳女皆妒色，静女独检踪。",
      "任礼耻任妆，嫁德不嫁容。",
      "君子易求聘，小人难自从。",
      "此志谁与谅，琴弦幽韵重。"
    ]
  },
  {
    "volume": 372,
    "sequence": 10,
    "title": "归信吟",
    "author": "孟郊",
    "content": [
      "泪墨洒为书，将寄万里亲。",
      "书去魂亦去，兀然空一身。"
    ]
  },
  {
    "volume": 372,
    "sequence": 11,
    "title": "山老吟",
    "author": "孟郊",
    "content": [
      "不行山下地，唯种山上田。",
      "腰斧斫旅松，手瓢汲家泉。",
      "讵知文字力，莫记日月迁。",
      "蟠木为我身，始得全天年。"
    ]
  },
  {
    "volume": 372,
    "sequence": 12,
    "title": "游子吟（迎母漂上作）",
    "author": "孟郊",
    "content": [
      "慈母手中线，游子身上衣。",
      "临行密密缝，意恐迟迟归。",
      "谁言寸草心，报得三春晖。"
    ]
  },
  {
    "volume": 372,
    "sequence": 13,
    "title": "小隐吟",
    "author": "孟郊",
    "content": [
      "我饮不在醉，我欢长寂然。",
      "酌溪四五盏，听弹两三弦。",
      "炼性静栖白，洗情深寄玄。",
      "号怒路傍子，贪败不贪全。"
    ]
  },
  {
    "volume": 372,
    "sequence": 14,
    "title": "苦寒吟",
    "author": "孟郊",
    "content": [
      "天寒色青苍，北风叫枯桑。",
      "厚冰无裂文，短日有冷光。",
      "敲石不得火，壮阴夺正阳。",
      "苦调竟何言，冻吟成此章。"
    ]
  },
  {
    "volume": 372,
    "sequence": 15,
    "title": "猛将吟",
    "author": "孟郊",
    "content": [
      "拟脍楼兰肉，蓄怒时未扬。",
      "秋鼙无退声，夜剑不隐光。",
      "虎队手驱出，豹篇心卷藏。",
      "古今皆有言，猛将出北方。"
    ]
  },
  {
    "volume": 372,
    "sequence": 16,
    "title": "伤哉行",
    "author": "孟郊",
    "content": [
      "众毒蔓贞松，一枝难久荣。",
      "岂知黄庭客，仙骨生不成。",
      "春色舍芳蕙，秋风绕枯茎。",
      "弹琴不成曲，始觉知音倾。",
      "馆月改旧照，吊宾写馀情。",
      "还舟空江上，波浪送铭旌。"
    ]
  },
  {
    "volume": 372,
    "sequence": 17,
    "title": "怨诗（一作古怨）",
    "author": "孟郊",
    "content": [
      "试妾与君泪，两处滴池水。",
      "看取芙蓉花，今年为谁死。"
    ]
  },
  {
    "volume": 372,
    "sequence": 18,
    "title": "湘弦怨",
    "author": "孟郊",
    "content": [
      "昧者理芳草，蒿兰同一锄。",
      "狂飙怒秋林，曲直同一枯。",
      "嘉木忌深蠹，哲人悲巧诬。",
      "灵均入回流，靳尚为良谟。",
      "我愿分众泉，清浊各异渠。",
      "我愿分众巢，枭鸾相远居。",
      "此志谅难保，此情竟何如。",
      "湘弦少知音，孤响空踟蹰。"
    ]
  },
  {
    "volume": 372,
    "sequence": 19,
    "title": "楚竹吟酬卢虔端公见和湘弦怨",
    "author": "孟郊",
    "content": [
      "握中有新声，楚竹人未闻。",
      "识音者谓谁，清夜吹赠君。",
      "昔为潇湘引，曾动潇湘云。",
      "一叫凤改听，再惊鹤失群。",
      "江花匪秋落，山日当昼曛。",
      "众浊响杂沓，孤清思氛氲。",
      "欲知怨有形，愿向明月分。",
      "一掬灵均泪，千年湘水文。"
    ]
  },
  {
    "volume": 372,
    "sequence": 20,
    "title": "远愁曲",
    "author": "孟郊",
    "content": [
      "飘飖何所从，遗冢行未逢。",
      "东西不见人，哭向青青松。",
      "此地有时尽，此哀无处容。",
      "声翻太白云，泪洗蓝田峰。",
      "水涉七八曲，山登千万重。",
      "愿邀玄夜月，出视白日踪。"
    ]
  },
  {
    "volume": 372,
    "sequence": 21,
    "title": "贫女词寄从叔先辈简",
    "author": "孟郊",
    "content": [
      "蚕女非不勤，今年独无春。",
      "二月冰雪深，死尽万木身。",
      "时令自逆行，造化岂不仁。",
      "仰企碧霞仙，高控沧海云。",
      "永别劳苦场，飘飖游无垠。"
    ]
  },
  {
    "volume": 372,
    "sequence": 22,
    "title": "边城吟",
    "author": "孟郊",
    "content": [
      "西城近日天，俗禀气候偏。",
      "行子独自渴，主人仍卖泉。",
      "烧烽碧云外，牧马青坡巅。",
      "何处鹘突梦，归思寄仰眠。"
    ]
  },
  {
    "volume": 372,
    "sequence": 23,
    "title": "新平歌送许问",
    "author": "孟郊",
    "content": [
      "边柳三四尺，暮春离别歌。",
      "早回儒士驾，莫饮土番河。",
      "谁识匣中宝，楚云章句多。"
    ]
  },
  {
    "volume": 372,
    "sequence": 24,
    "title": "杀气不在边",
    "author": "孟郊",
    "content": [
      "杀气不在边，凛然中国秋。",
      "道险不在山，平地有摧輈。",
      "河南又起兵，清浊俱锁流。",
      "岂唯私客艰，拥滞官行舟。",
      "况余隔晨昏，去家成阻修。",
      "忽然两鬓雪，同是一日愁。",
      "独寝夜难晓，起视星汉浮。",
      "凉风荡天地，日夕声飕飗。",
      "万物无少色，兆人皆老忧。",
      "长策苟未立，丈夫诚可羞。",
      "灵响复何事，剑鸣思戮雠。"
    ]
  },
  {
    "volume": 372,
    "sequence": 25,
    "title": "结爱（一作古结爱）",
    "author": "孟郊",
    "content": [
      "心心复心心，结爱务在深。",
      "一度欲离别，千回结衣襟。",
      "结妾独守志，结君早归意。",
      "始知结衣裳，不如结心肠。",
      "坐结行亦结，结尽百年月。"
    ]
  },
  {
    "volume": 372,
    "sequence": 26,
    "title": "弦歌行",
    "author": "孟郊",
    "content": [
      "驱傩击鼓长笛，瘦鬼染面惟齿白。",
      "暗中拽茅鞭，。",
      "。",
      "倮足朱行戚戚。",
      "ń相顾笑声冲庭燎，桃弧射矢时独叫。"
    ]
  },
  {
    "volume": 372,
    "sequence": 27,
    "title": "覆巢行",
    "author": "孟郊",
    "content": [
      "荒城古木枝多枯，飞禽嗷嗷朝哺雏。",
      "枝倾巢覆雏坠地，乌鸢下啄更相呼。",
      "阳和发生均孕育，鸟兽有情知不足。",
      "枝危巢小风雨多，未容长成已先覆。",
      "灵枝珍木满上林，凤巢阿阁重且深。",
      "尔今所托非本地，乌鸢何得同尔心。"
    ]
  },
  {
    "volume": 372,
    "sequence": 28,
    "title": "出门行",
    "author": "孟郊",
    "content": [
      "长河悠悠去无极，百龄同此可叹息。",
      "秋风白露沾人衣，壮心凋落夺颜色。",
      "少年出门将诉谁，川无梁兮路无岐。",
      "一闻陌上苦寒奏，使我伫立惊且悲。",
      "君今得意厌粱肉，岂复念我贫贱时。",
      "海风萧萧天雨霜，穷愁独坐夜何长。",
      "驱车旧忆太行险，始知游子悲故乡。",
      "美人相思隔天阙，长望云端不可越。",
      "手持琅玕欲有赠，爱而不见心断绝。",
      "南山峨峨白石烂，碧海之波浩漫漫。",
      "参辰出没不相待，我欲横天无羽翰。"
    ]
  },
  {
    "volume": 372,
    "sequence": 29,
    "title": "湘妃怨（一作湘灵祠）",
    "author": "孟郊",
    "content": [
      "南巡竟不返，二妃怨逾积。",
      "万里丧蛾眉，潇湘水空碧。",
      "冥冥荒山下，古庙收贞魄。",
      "乔木深青春，清光满瑶席。",
      "搴芳徒有荐，灵意殊脉脉。",
      "玉珮不可亲，徘徊烟波夕。"
    ]
  },
  {
    "volume": 372,
    "sequence": 30,
    "title": "巫山曲",
    "author": "孟郊",
    "content": [
      "巴江上峡重复重，阳台碧峭十二峰。",
      "荆王猎时逢暮雨，夜卧高丘梦神女。",
      "轻红流烟湿艳姿，行云飞去明星稀。",
      "目极魂断望不见，猿啼三声泪滴衣。"
    ]
  },
  {
    "volume": 372,
    "sequence": 31,
    "title": "巫山高",
    "author": "孟郊",
    "content": [
      "见尽数万里，不闻三声猿。",
      "但飞萧萧雨，中有亭亭魂。",
      "千载楚王恨，遗文宋玉言。",
      "至今晴明天，云结深闺门。"
    ]
  },
  {
    "volume": 372,
    "sequence": 32,
    "title": "楚怨",
    "author": "孟郊",
    "content": [
      "秋入楚江水，独照汨罗魂。",
      "手把绿荷泣，意愁珠泪翻。",
      "九门不可入，一犬吠千门。"
    ]
  },
  {
    "volume": 372,
    "sequence": 33,
    "title": "塘下行",
    "author": "孟郊",
    "content": [
      "塘边日欲斜，年少早还家。",
      "徒将白羽扇，调妾木兰花。",
      "不是城头树，那栖来去鸦。"
    ]
  },
  {
    "volume": 372,
    "sequence": 34,
    "title": "临池曲",
    "author": "孟郊",
    "content": [
      "池中春蒲叶如带，紫菱成角莲子大。",
      "罗裙蝉鬓倚迎风，双双伯劳飞向东。"
    ]
  },
  {
    "volume": 372,
    "sequence": 35,
    "title": "车遥遥",
    "author": "孟郊",
    "content": [
      "路喜到江尽，江上又通舟。",
      "舟车两无阻，何处不得游。",
      "丈夫四方志，女子安可留。",
      "郎自别日言，无令生远愁。",
      "旅雁忽叫月，断猿寒啼秋。",
      "此夕梦君梦，君在百城楼。",
      "寄泪无因波，寄恨无因輈。",
      "愿为驭者手，与郎回马头。"
    ]
  },
  {
    "volume": 372,
    "sequence": 36,
    "title": "征妇怨",
    "author": "孟郊",
    "content": [
      "良人昨日去，明月又不圆。",
      "别时各有泪，零落青楼前。",
      "君泪濡罗巾，妾泪满路尘。",
      "罗巾长在手，今得随妾身。",
      "路尘如得风，得上君车轮。",
      "渔阳千里道，近如中门限。",
      "中门逾有时，渔阳长在眼。",
      "生在绿罗下，不识渔阳道。",
      "良人自戍来，夜夜梦中到。"
    ]
  },
  {
    "volume": 372,
    "sequence": 37,
    "title": "空城雀",
    "author": "孟郊",
    "content": [
      "一雀入官仓，所食宁损几。",
      "只虑往覆频，官仓终害尔。",
      "鱼网不在天，鸟罗不张水。",
      "饮啄要自然，可以空城里。"
    ]
  },
  {
    "volume": 372,
    "sequence": 38,
    "title": "闲怨（一作闺怨）",
    "author": "孟郊",
    "content": [
      "妾恨比斑竹，下盘烦冤根。",
      "有笋未出土，中已含泪痕。"
    ]
  },
  {
    "volume": 372,
    "sequence": 39,
    "title": "羽林行",
    "author": "孟郊",
    "content": [
      "朔雪寒断指，朔风劲裂冰。",
      "胡中射雕者，此日犹不能。",
      "翩翩羽林儿，锦臂飞苍鹰。",
      "挥鞭快白马，走出黄河凌。"
    ]
  },
  {
    "volume": 372,
    "sequence": 40,
    "title": "古意",
    "author": "孟郊",
    "content": [
      "河边织女星，河畔牵牛郎。",
      "未得渡清浅，相对遥相望。"
    ]
  },
  {
    "volume": 372,
    "sequence": 41,
    "title": "古别离",
    "author": "孟郊",
    "content": [
      "欲别牵郎衣，郎今到何处。",
      "不恨归来迟，莫向临邛去。"
    ]
  },
  {
    "volume": 372,
    "sequence": 42,
    "title": "游侠行",
    "author": "孟郊",
    "content": [
      "壮士性刚决，火中见石裂。",
      "杀人不回头，轻生如暂别。",
      "岂知眼有泪，肯白头上发。",
      "半生无恩酬，剑闲一百月。"
    ]
  },
  {
    "volume": 372,
    "sequence": 43,
    "title": "黄雀吟",
    "author": "孟郊",
    "content": [
      "黄雀舞承尘，倚恃主人仁。",
      "主人忽不仁，买弹弹尔身。",
      "何不远飞去，蓬蒿正繁新。",
      "蒿粒无人争，食之足为珍。",
      "莫觑翻车粟，觑翻罪有因。",
      "黄雀不知言，赠之徒殷勤。"
    ]
  },
  {
    "volume": 372,
    "sequence": 44,
    "title": "有所思",
    "author": "孟郊",
    "content": [
      "桔槔烽火昼不灭，客路迢迢信难越。",
      "古镇刀攒万片霜，寒江浪起千堆雪。",
      "此时西去定如何，空使南心远凄切。"
    ]
  },
  {
    "volume": 372,
    "sequence": 45,
    "title": "求仙曲",
    "author": "孟郊",
    "content": [
      "仙教生为门，仙宗静为根。",
      "持心若妄求，服食安足论。",
      "铲惑有灵药，饵真成本源。",
      "自当出尘网，驭凤登昆仑。"
    ]
  },
  {
    "volume": 372,
    "sequence": 46,
    "title": "婵娟篇",
    "author": "孟郊",
    "content": [
      "花婵娟，泛春泉。",
      "竹婵娟，笼晓烟。",
      "妓婵娟，不长妍。",
      "月婵娟，真可怜。",
      "夜半姮娥朝太一，人间本自无灵匹。",
      "汉宫承宠不多时，飞燕婕妤相妒嫉。"
    ]
  },
  {
    "volume": 372,
    "sequence": 47,
    "title": "南浦篇",
    "author": "孟郊",
    "content": [
      "南浦桃花亚水红，水边柳絮由春风。",
      "鸟鸣喈喈烟濛濛，自从远送对悲翁。",
      "此翁已与少年别，唯忆深山深谷中。"
    ]
  },
  {
    "volume": 372,
    "sequence": 48,
    "title": "清东曲",
    "author": "孟郊",
    "content": [
      "樱桃花参差，香雨红霏霏。",
      "含笑竞攀折，美人湿罗衣。",
      "采采清东曲，明眸艳珪玉。",
      "青巾艑上郎，上下看不足。",
      "南阳公首词，编入新乐录。"
    ]
  },
  {
    "volume": 372,
    "sequence": 49,
    "title": "望远曲",
    "author": "孟郊",
    "content": [
      "朝朝候归信，日日登高台。",
      "行人未去植庭梅，别来三见庭花开。",
      "庭花开尽复几时，春光骀荡阻佳期。",
      "愁来望远烟尘隔，空怜绿鬓风吹白。",
      "何当归见远行客。",
      "。"
    ]
  }
]