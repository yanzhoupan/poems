[
  {
    "volume": 401,
    "sequence": 1,
    "title": "寄吴士矩端公五十韵（此后并江陵士曹时作）",
    "author": "元稹",
    "content": [
      "昔在凤翔日，十岁即相识。",
      "未有好文章，逢人赏颜色。",
      "可怜何郎面，二十才冠饰。",
      "短发予近梳，罗衫紫蝉翼。",
      "伯舅各骄纵，仁兄未摧抑。",
      "事业若杯盘，诗书甚徽纆。",
      "西州戎马地，贤豪事雄特。",
      "百万时可赢，十千良易借。",
      "寒食桐阴下，春风柳林侧。",
      "藉草送远游，列筵酬博塞。",
      "萎蕤云幕翠，灿烂红茵赩。",
      "脍缕轻似丝，香醅腻如职。",
      "将军频下城，佳人尽倾国。",
      "媚语娇不闻，纤腰软无力。",
      "歌辞妙宛转，舞态能剜刻。",
      "筝弦玉指调，粉汗红绡拭。",
      "予时最年少，专务酒中职。",
      "未能解生狞，偏矜任狂直。",
      "曲庇桃根盏，横讲捎云式。",
      "乱布斗分朋，惟新间谗慝。",
      "耻作最先吐，羞言未朝食。",
      "醉眼渐纷纷，酒声频□□。",
      "扣节参差乱，飞觥往来织。",
      "强起相维持，翻成两匍匐。",
      "边霜飒然降，战马鸣不息。",
      "但喜秋光丽，谁忧塞云黑。",
      "常随猎骑走，多在豪家匿。",
      "夜饮天既明，朝歌日还昃。",
      "荒狂岁云久，名利心潜逼。",
      "时辈多得途，亲朋屡相敕。",
      "闲因适农野，忽复爱稼穑。",
      "平生中圣人，翻然腐肠贼。",
      "亦从酒仙去，便被书魔惑。",
      "脱迹壮士场，甘心竖儒域。",
      "矜持翠筠管，敲断黄金勒。",
      "屡益兰膏灯，犹研兔枝墨。",
      "崎岖来掉荡，矫枉事沉默。",
      "隐笑甚艰难，敛容还屴崱。",
      "与君始分散，勉我劳修饰。",
      "岐路各营营，别离长恻恻。",
      "行看二十载，万事纷何极。",
      "相值或须臾，安能洞胸臆。",
      "昨来陕郊会，悲欢两难克。",
      "问我新相知，但报长相忆。",
      "岂无新知者，不及小相得。",
      "亦有生岁游，同年不同德。",
      "为别讵几时，伊予坠沟洫。",
      "大江鼓风浪，远道参荆棘。",
      "往事返无期，前途浩难测。",
      "一旦得自由，相求北山北。"
    ]
  },
  {
    "volume": 401,
    "sequence": 2,
    "title": "三月二十四日宿曾峰馆，夜对桐花，寄乐天",
    "author": "元稹",
    "content": [
      "微月照桐花，月微花漠漠。",
      "怨澹不胜情，低回拂帘幕。",
      "叶新阴影细，露重枝条弱。",
      "夜久春恨多，风清暗香薄。",
      "是夕远思君，思君瘦如削。",
      "但感事暌违，非言官好恶。",
      "奏书金銮殿，步屣青龙阁。",
      "我在山馆中，满地桐花落。"
    ]
  },
  {
    "volume": 401,
    "sequence": 3,
    "title": "酬乐天书怀见寄",
    "author": "元稹",
    "content": [
      "新昌北门外，与君从此分。",
      "街衢走车马，尘土不见君。",
      "君为分手归，我行行不息。",
      "我上秦岭南，君直枢星北。",
      "秦岭高崔嵬，商山好颜色。",
      "月照山馆花，裁诗寄相忆。",
      "天明作诗罢，草草随所如。",
      "凭人寄将去，三月无报书。",
      "荆州白日晚，城上鼓冬冬。",
      "行逢贺州牧，致书三四封。",
      "封题乐天字，未坼已沾裳。",
      "坼书八九读，泪落千万行。",
      "中有酬我诗，句句截我肠。",
      "仍云得诗夜，梦我魂凄凉。",
      "终言作书处，上直金銮东。",
      "诗书费一夕，万恨缄其中。",
      "中宵宫中出，复见宫月斜。",
      "书罢月亦落，晓灯随暗花。",
      "想君书罢时，南望劳所思。",
      "况我江上立，吟君怀我诗。",
      "怀我浩无极，江水秋正深。",
      "清见万丈底，照我平生心。",
      "感君求友什，因报壮士吟。",
      "持谢众人口，销尽犹是金。"
    ]
  },
  {
    "volume": 401,
    "sequence": 4,
    "title": "酬乐天登乐游园见忆",
    "author": "元稹",
    "content": [
      "昔君乐游园，怅望天欲曛。",
      "今我大江上，快意波翻云。",
      "秋空压澶漫，澒洞无垢氛。",
      "四顾皆豁达，我眉今日伸。",
      "长安隘朝市，百道走埃尘。",
      "轩车随对列，骨肉非本亲。",
      "夸游丞相第，偷入常侍门。",
      "爱君直如发，勿念江湖人。"
    ]
  },
  {
    "volume": 401,
    "sequence": 5,
    "title": "酬乐天早夏见怀",
    "author": "元稹",
    "content": [
      "庭柚有垂实，燕巢无宿雏。",
      "我亦辞社燕，茫茫焉所如。",
      "君诗夏方早，我叹秋已徂。",
      "食物风土异，衾裯时节殊。",
      "荒草满田地，近移江上居。",
      "八日复切九，月明侵半除。"
    ]
  },
  {
    "volume": 401,
    "sequence": 6,
    "title": "酬乐天劝醉",
    "author": "元稹",
    "content": [
      "神曲清浊酒，牡丹深浅花。",
      "少年欲相饮，此乐何可涯。",
      "沉机造神境，不必悟楞伽。",
      "酡颜返童貌，安用成丹砂。",
      "刘伶称酒德，所称良未多。",
      "愿君听此曲，我为尽称嗟。",
      "一杯颜色好，十盏胆气加。",
      "半酣得自恣，酩酊归太和。",
      "共醉真可乐，飞觥撩乱歌。",
      "独醉亦有趣，兀然无与他。",
      "美人醉灯下，左右流横波。",
      "王孙醉床上，颠倒眠绮罗。",
      "君今劝我醉，劝醉意如何。"
    ]
  },
  {
    "volume": 401,
    "sequence": 7,
    "title": "和乐天初授户曹喜而言志",
    "author": "元稹",
    "content": [
      "王爵无细大，得请即为恩。",
      "君求户曹掾，贵以禄奉亲。",
      "闻君得所请，感我欲沾巾。",
      "今人重轩冕，所重华与纷。",
      "矜夸仕台阁，奔走无朝昏。",
      "君衣不盈箧，君食不满囷。",
      "君言养既薄，何以荣我门。",
      "披诚再三请，天子怜俭贫。",
      "词曹直文苑，捧诏荣且忻。",
      "归来高堂上，兄弟罗酒尊。",
      "各称千万寿，共饮三四巡。",
      "我实知君者，千里能具陈。",
      "感君求禄意，求禄殊众人。",
      "上以奉颜色，馀以及亲宾。",
      "弃名不弃实，谋养不谋身。",
      "可怜白华士，永愿凌青云。"
    ]
  },
  {
    "volume": 401,
    "sequence": 8,
    "title": "和乐天赠吴丹",
    "author": "元稹",
    "content": [
      "不识吴生面，久知吴生道。",
      "迹虽染世名，心本奉天老。",
      "雌一守命门，回九填血脑。",
      "委气荣卫和，咽津颜色好。",
      "传闻共甲子，衰隤尽枯槁。",
      "独有冰雪容，纤华夺鲜缟。",
      "问人何能尔，吴实旷怀抱。",
      "弁冕徒挂身，身外非所宝。",
      "伊予固童昧，希真亦云早。",
      "石坛玉晨尊，昼夜长自扫。",
      "密印视丹田，游神梦三岛。",
      "万过黄庭经，一食青精稻。",
      "冥搜方朔桃，结念安期枣。",
      "绿发幸未改，丹诚自能保。",
      "行当摆尘缨，吴门事探讨。",
      "君为先此词，终期搴瑶草。"
    ]
  },
  {
    "volume": 401,
    "sequence": 9,
    "title": "和乐天秋题曲江",
    "author": "元稹",
    "content": [
      "十载定交契，七年镇相随。",
      "长安最多处，多是曲江池。",
      "梅杏春尚小，芰荷秋已衰。",
      "共爱寥落境，相将偏此时。",
      "绵绵红蓼水，飏飏白鹭鹚。",
      "诗句偶未得，酒杯聊久持。",
      "今来云雨旷，旧赏魂梦知。",
      "况乃江枫夕，和君秋兴诗。"
    ]
  },
  {
    "volume": 401,
    "sequence": 10,
    "title": "和乐天别弟后月夜作",
    "author": "元稹",
    "content": [
      "闻君别爱弟，明天照夜寒。",
      "秋雁拂檐影，晓琴当砌弹。",
      "怅望天澹澹，因思路漫漫。",
      "吟为别弟操，闻者为辛酸。",
      "况我兄弟远，一身形影单。",
      "江波浩无极，但见时岁阑。"
    ]
  },
  {
    "volume": 401,
    "sequence": 11,
    "title": "和乐天秋题牡丹丛",
    "author": "元稹",
    "content": [
      "敝宅艳山卉，别来长叹息。",
      "吟君晚丛咏，似见摧颓色。",
      "欲识别后容，勤过晚丛侧。"
    ]
  },
  {
    "volume": 401,
    "sequence": 12,
    "title": "春月",
    "author": "元稹",
    "content": [
      "春月虽至明，终有霭霭光。",
      "不似秋冬色，逼人寒带霜。",
      "纤粉澹虚壁，轻烟笼半床。",
      "分晖间林影，余照上虹梁。",
      "病久尘事隔，夜闲清兴长。",
      "拥抱颠倒领，步屣东西厢。",
      "风柳结柔援，露梅飘暗香。",
      "雪含樱绽蕊，珠蹙桃缀房。",
      "杳杳有馀思，行行安可忘。",
      "四邻非旧识，无以话中肠。",
      "南有居士俨，默坐调心王。",
      "款关一问讯，为我披衣裳。",
      "延我入深竹，暖我于小堂。",
      "视身琉璃莹，谕指芭蕉黄。",
      "复有比丘溢，早传龙树方。",
      "口中秘丹诀，肘后悬青囊。",
      "锡杖虽独振，刀圭期共尝。",
      "未知仙近远，已觉神轻翔。",
      "夜久魂耿耿，月明露苍苍。",
      "悲哉沉眠士，宁见兹夕良。"
    ]
  },
  {
    "volume": 401,
    "sequence": 13,
    "title": "月临花（临檎花）",
    "author": "元稹",
    "content": [
      "临风飏飏花，透影胧胧月。",
      "巫峡隔波云，姑峰漏霞雪。",
      "镜匀娇面粉，灯泛高笼缬。",
      "夜久清露多，啼珠坠还结。"
    ]
  },
  {
    "volume": 401,
    "sequence": 14,
    "title": "红芍药",
    "author": "元稹",
    "content": [
      "芍药绽红绡，巴篱织青琐。",
      "繁丝蹙金蕊，高焰当炉火。",
      "翦刻彤云片，开张赤霞裹。",
      "烟轻琉璃叶，风亚珊瑚朵。",
      "受露色低迷，向人娇婀娜。",
      "酡颜醉后泣，小女妆成坐。",
      "艳艳锦不如，夭夭桃未可。",
      "晴霞畏欲散，晚日愁将堕。",
      "结植本为谁，赏心期在我。",
      "采之谅多思，幽赠何由果。"
    ]
  },
  {
    "volume": 401,
    "sequence": 15,
    "title": "送王十一南行",
    "author": "元稹",
    "content": [
      "夏水漾天末，晚旸依岸村。",
      "风调乌尾劲，眷恋馀芳尊。",
      "解袂方瞬息，征帆已翩翻。",
      "江豚涌高浪，枫树摇去魂。",
      "远戍宗侣泊，暮烟洲渚昏。",
      "离心讵几许，骤若移寒温。",
      "此别信非久，胡为坐忧烦。",
      "我留石难转，君泛云无根。",
      "万里湖南月，三声山上猿。",
      "从兹耿幽梦，夜夜湘与沅。"
    ]
  },
  {
    "volume": 401,
    "sequence": 16,
    "title": "三叹",
    "author": "元稹",
    "content": [
      "孤剑锋刃涩，犹能神彩生。",
      "有时雷雨过，暗吼阗阗声。",
      "主人閟灵宝，畏作升天行。",
      "淬砺当阳铁，刻为干镆名。",
      "远求鸊鹈莹，同用玉匣盛。",
      "颜色纵相类，利钝颇相倾。",
      "雄为光电烻，雌但深泓澄。",
      "龙怒有奇变，青蛇终不惊。",
      "仙凤翠皇死，葳蕤光彩低。",
      "非无鸳鸾侣，誓不同树栖。",
      "飞驰岁云暮，感念雏在泥。",
      "顾影不自暖，寄尔蟠桃鸡。",
      "驯养岂无愧，类族安得齐。",
      "愿言成羽翼，奋翅凌丹梯。",
      "天骥失龙偶，三年常夜嘶。",
      "哀缘喷风断，渴且含霜啼。",
      "长恐绝遗类，不复蹑云霓。",
      "非无駉駉者，鹤意不在鸡。",
      "春来筋骨瘦，吊影心亦迷。",
      "自此渥洼种，应生浊水泥。"
    ]
  },
  {
    "volume": 401,
    "sequence": 17,
    "title": "遣昼",
    "author": "元稹",
    "content": [
      "密竹有清阴，旷怀无尘滓。",
      "况乃秋日光，玲珑晓窗里。",
      "旬休聊自适，今辰日高起。",
      "栉沐坐前轩，风轻镜如水。",
      "开卷恣咏谣，望云闲徙倚。",
      "新菊媚鲜妍，短萍怜靃靡。",
      "扫除田地静，摘掇园蔬美。",
      "幽玩惬诗流，空堂称居士。",
      "客来伤寂寞，我念遗烦鄙。",
      "心迹两相忘，谁能验行止。"
    ]
  },
  {
    "volume": 401,
    "sequence": 18,
    "title": "冬夜怀李侍御、王太祝、段丞",
    "author": "元稹",
    "content": [
      "浩露烟壒尽，月光闲有馀。",
      "松篁细阴影，重以帘牖疏。",
      "泛览星粲粲，轻河悠碧虚。",
      "纤云不成叶，脉脉风丝舒。",
      "丹灶炽东序，烧香罗玉书。",
      "飘飘魂神举，若骖鸾鹤舆。",
      "感念夙昔意，华尚簪与裾。",
      "簪裾讵几许，累创吞钩鱼。",
      "今闻馨香道，一以悟臭帑。",
      "悟觉誓不惑，永抱胎仙居。",
      "昼夜欣所适，安知岁云除。",
      "行行二三友，君怀复何如。"
    ]
  },
  {
    "volume": 401,
    "sequence": 19,
    "title": "西斋小松二首",
    "author": "元稹",
    "content": [
      "松树短于我，清风亦已多。",
      "况乃枝上雪，动摇微月波。",
      "幽姿得闲地，讵感岁蹉跎。",
      "但恐厦终构，藉君当奈何。",
      "簇簇枝新黄，纤纤攒素指。",
      "柔苙渐依条，短莎还半委。",
      "清风日夜高，凌云意何已。",
      "千岁盘老龙，修鳞自兹始。"
    ]
  },
  {
    "volume": 401,
    "sequence": 20,
    "title": "周先生",
    "author": "元稹",
    "content": [
      "寥寥空山岑，冷冷风松林。",
      "流月垂鳞光，悬泉扬高音。",
      "希夷周先生，烧香调琴心。",
      "神力盈三千，谁能还黄金。"
    ]
  }
]