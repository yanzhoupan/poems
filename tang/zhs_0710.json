[
  {
    "volume": 710,
    "sequence": 1,
    "title": "蜀",
    "author": "徐夤",
    "content": [
      "虽倚关张敌万夫，岂胜恩信作良图。",
      "能均汉祚三分业，不负荆州六尺孤。",
      "绿水有鱼贤已得，青桑如盖瑞先符。",
      "君王幸是中山后，建国如何号蜀都。"
    ]
  },
  {
    "volume": 710,
    "sequence": 2,
    "title": "魏",
    "author": "徐夤",
    "content": [
      "伐罪书勋令不常，争教为帝与为王。",
      "十年小怨诛桓邵，一檄深雠怨孔璋。",
      "在井蛰龙如屈伏，食槽骄马忽腾骧。",
      "奸雄事过分明见，英识空怀许子将。"
    ]
  },
  {
    "volume": 710,
    "sequence": 3,
    "title": "吴",
    "author": "徐夤",
    "content": [
      "一主参差六十年，父兄犹庆授孙权。",
      "不迎曹操真长策，终谢张昭见硕贤。",
      "建业龙盘虽可贵，武昌鱼味亦何偏。",
      "秦嬴谩作东游计，紫气黄旗岂偶然。"
    ]
  },
  {
    "volume": 710,
    "sequence": 4,
    "title": "两晋",
    "author": "徐夤",
    "content": [
      "三世深谋启帝基，可怜孀妇与孤儿。",
      "罪归成济皇天恨，戈犯明君万古悲。",
      "巴蜀削平轻似纸，勾吴吞却美如饴。",
      "谁知高鼻能知数，竞向中原簸战旗。"
    ]
  },
  {
    "volume": 710,
    "sequence": 5,
    "title": "宋二首",
    "author": "徐夤",
    "content": [
      "天爵休将儋石论，一身恭俭万邦尊。",
      "赌将金带惊寰海，留得耕衣诫子孙。",
      "缔构不应饶汉祖，奸雄何足数王敦。",
      "草中求活非吾事，岂啻横身向庙门。",
      "百万人甘一掷输，玄穹惟与道相符。",
      "岂知紫殿新天子，只是丹徒旧啬夫。",
      "五色龙章身早见，六终鸿业数难逾。",
      "三年未得分明梦，却为兰陵起霸图。"
    ]
  },
  {
    "volume": 710,
    "sequence": 6,
    "title": "陈",
    "author": "徐夤",
    "content": [
      "三惑昏昏中紫宸，万机抛却醉临春。",
      "书中不礼隋文帝，井底常携张贵嫔。",
      "玉树歌声移入哭，金陵天子化为臣。",
      "兵戈半渡前江水，狎客犹闻争酒巡。"
    ]
  },
  {
    "volume": 710,
    "sequence": 7,
    "title": "读史",
    "author": "徐夤",
    "content": [
      "亚父凄凉别楚营，天留三杰翼龙争。",
      "高才无主不能用，直道有时方始平。",
      "喜愠子文何颖悟，卷藏蘧瑗甚分明。",
      "须知饮啄繇天命，休问黄河早晚清。"
    ]
  },
  {
    "volume": 710,
    "sequence": 8,
    "title": "汉宫新宠",
    "author": "徐夤",
    "content": [
      "位在嫔妃最上头，笑他长信女悲秋。",
      "日中月满可能久，花落色衰殊未忧。",
      "公主镜中争翠羽，君王袖底夺金钩。",
      "妾家兄弟知多少，恰要同时拜列侯。"
    ]
  },
  {
    "volume": 710,
    "sequence": 9,
    "title": "开元即事",
    "author": "徐夤",
    "content": [
      "曲江真宰国中讹，寻奏渔阳忽荷戈。",
      "堂上有兵天不用，幄中无策印空多，尘惊骑透潼关锁。",
      "云护龙游渭水波，未必蛾眉能破国，千秋休恨马嵬坡。"
    ]
  },
  {
    "volume": 710,
    "sequence": 10,
    "title": "李翰林",
    "author": "徐夤",
    "content": [
      "谪下三清列八仙，获调羹鼎侍龙颜。",
      "吟开锁闼窥天近，醉卧金銮待诏闲。",
      "旧隐不归刘备国，旅魂长寄谢公山。",
      "遗编往简应飞去，散入祥云瑞日间。"
    ]
  },
  {
    "volume": 710,
    "sequence": 11,
    "title": "闻长安庚子岁事",
    "author": "徐夤",
    "content": [
      "羽檄交驰触冕旒，函关飞入铁兜鍪。",
      "皇王去国未为恨，寰海失君方是忧。",
      "五色大云凝蜀郡，几般妖气扑神州。",
      "唐尧纵禅乾坤位，不是重华莫谩求。"
    ]
  },
  {
    "volume": 710,
    "sequence": 12,
    "title": "公子行",
    "author": "徐夤",
    "content": [
      "十五辕门学控弦，六街骑马去如烟。",
      "金多倍著牡丹价，发白未知章甫贤。",
      "有耳不闻经国事，拜官方买谢恩笺。",
      "相如谩说凌云赋，四壁何曾有一钱。"
    ]
  },
  {
    "volume": 710,
    "sequence": 13,
    "title": "依韵赠严司直",
    "author": "徐夤",
    "content": [
      "曾转双蓬到玉京，宣尼恩奏乐卿名。",
      "歌残白石扣牛角，赋换黄金爱马卿。",
      "沧海二隅身渐老，太行千叠路难行。",
      "夫君才大官何小，堪恨人间事不平。"
    ]
  },
  {
    "volume": 710,
    "sequence": 14,
    "title": "伤前翰林杨左丞",
    "author": "徐夤",
    "content": [
      "飞上鳌头侍玉皇，三台遗耀换馀光。",
      "人间搦管穷苍颉，地上修文待卜商。",
      "真魄肯随金石化，真风留伴蕙兰香。",
      "皇天未启升平运，不使伊皋相禹汤。"
    ]
  },
  {
    "volume": 710,
    "sequence": 15,
    "title": "日月无情",
    "author": "徐夤",
    "content": [
      "日月无情也有情，朝升夕没照均平。",
      "虽催前代英雄死，还促后来贤圣生。",
      "三尺灵乌金借耀，一轮飞镜水饶清。",
      "凭谁筑断东溟路，龙影蝉光免运行。"
    ]
  },
  {
    "volume": 710,
    "sequence": 16,
    "title": "新月",
    "author": "徐夤",
    "content": [
      "云际婵娟出又藏，美人肠断拜金方。",
      "姮娥一只眉先扫，织女三分镜未光。",
      "珠箔寄钩悬杳霭，白龙遗爪印穹苍。",
      "更期十五圆明夜，与破阴霾照八荒。"
    ]
  },
  {
    "volume": 710,
    "sequence": 17,
    "title": "和尚书咏烟",
    "author": "徐夤",
    "content": [
      "无根无蒂结还融，曾触岚光彻底空。",
      "不散几知离毕雨，欲飞须待落花风。",
      "玲珑薄展蛟绡片，幂历轻含凤竹丛。",
      "琼什捧来思旧隐，扑窗穿户晓溟濛。"
    ]
  },
  {
    "volume": 710,
    "sequence": 18,
    "title": "宫莺",
    "author": "徐夤",
    "content": [
      "领得春光在帝家，早从深谷出烟霞。",
      "闲栖仙禁日边柳，饥啄御园天上花。",
      "睍睆只宜陪阁凤，间关多是问宫娃。",
      "可怜鹦鹉矜言语，长闭雕笼岁月赊。"
    ]
  },
  {
    "volume": 710,
    "sequence": 19,
    "title": "鬓发",
    "author": "徐夤",
    "content": [
      "鬓添华发数茎新，罗雀门前绝故人。",
      "减食为缘疏五味，不眠非是守庚申。",
      "深园竹绿齐抽笋，古木蛇青自脱鳞。",
      "天地有炉长铸物，浊泥遗块待陶钧。"
    ]
  },
  {
    "volume": 710,
    "sequence": 20,
    "title": "春入鲤湖",
    "author": "徐夤",
    "content": [
      "到来峭壁白云齐，载酒春游渡九溪。",
      "铁嶂有楼霾欲堕，石门无锁路还迷。",
      "湖头鲤去轰雷在，树杪猿啼落日低。",
      "回首浮生真幻梦，何如斯地傍幽栖。"
    ]
  },
  {
    "volume": 710,
    "sequence": 21,
    "title": "双鹭",
    "author": "徐夤",
    "content": [
      "双鹭雕笼昨夜开，月明飞出立庭隈。",
      "但教绿水池塘在，自有碧天鸿雁来。",
      "清韵叫霜归岛树，素翎遗雪落渔台。",
      "何人为我追寻得，重劝溪翁酒一杯。"
    ]
  },
  {
    "volume": 710,
    "sequence": 22,
    "title": "鹧鸪",
    "author": "徐夤",
    "content": [
      "绣仆梅兼羽翼全，楚鸡非瑞莫争先。",
      "啼归明月落边树，飞入百花深处烟。",
      "避烧几曾遗远岫，引雏时见饮晴川。",
      "荔枝初熟无人际，啄破红苞坠野田。"
    ]
  },
  {
    "volume": 710,
    "sequence": 23,
    "title": "鹰",
    "author": "徐夤",
    "content": [
      "害物伤生性岂驯，且宜笼罩待知人。",
      "惟擒燕雀啖腥血，却笑鸾皇啄翠筠。",
      "狡兔穴多非尔识，鸣鸠脰短罚君身。",
      "豪门不读诗书者，走马平原放玩频。"
    ]
  },
  {
    "volume": 710,
    "sequence": 24,
    "title": "蝴蝶二首",
    "author": "徐夤",
    "content": [
      "缥缈青虫脱壳微，不堪烟重雨霏霏。",
      "一枝秾艳留教住，几处春风借与飞。",
      "防患每忧鸡雀口，怜香偏绕绮罗衣。",
      "无情岂解关魂梦，莫信庄周说是非。",
      "拂绿穿红丽日长，一生心事住春光。",
      "最嫌神女来行雨，爱伴西施去采香。",
      "风定只应攒蕊粉，夜寒长是宿花房。",
      "鸣蝉性分殊迂阔，空解三秋噪夕阳。"
    ]
  },
  {
    "volume": 710,
    "sequence": 25,
    "title": "郡侯坐上观琉璃瓶中游鱼",
    "author": "徐夤",
    "content": [
      "宝器一泓银汉水，锦鳞才动即先知。",
      "似涵明月波宁隔，欲上轻冰律未移。",
      "薄雾罩来分咫尺，碧绡笼处较毫厘。",
      "文翁未得沈香饵，拟置金盘召左慈。"
    ]
  },
  {
    "volume": 710,
    "sequence": 26,
    "title": "剪刀",
    "author": "徐夤",
    "content": [
      "宝持多用绣为囊，双日交加两鬓霜。",
      "金匣掠平花翡翠，绿窗裁破锦鸳鸯。",
      "初栽连理枝犹短，误绾同心带不长。",
      "欲制缊袍先把看，质非纨绮愧铦铓。"
    ]
  },
  {
    "volume": 710,
    "sequence": 27,
    "title": "纸被",
    "author": "徐夤",
    "content": [
      "文采鸳鸯罢合欢，细柔轻缀好鱼笺。",
      "一床明月盖归梦，数尺白云笼冷眠。",
      "披对劲风温胜酒，拥听寒雨暖于绵。",
      "赤眉豪客见皆笑，却问儒生直几钱。"
    ]
  },
  {
    "volume": 710,
    "sequence": 28,
    "title": "纸帐",
    "author": "徐夤",
    "content": [
      "几笑文园四壁空，避寒深入剡藤中。",
      "误悬谢守澄江练，自宿嫦娥白兔宫。",
      "几叠玉山开洞壑，半岩春雾结房栊。",
      "针罗截锦饶君侈，争及蒙茸暖避风。"
    ]
  },
  {
    "volume": 710,
    "sequence": 29,
    "title": "贡馀秘色茶盏",
    "author": "徐夤",
    "content": [
      "捩翠融青瑞色新，陶成先得贡吾君。",
      "功剜明月染春水，轻旋薄冰盛绿云。",
      "古镜破苔当席上，嫩荷涵露别江濆。",
      "中山竹叶醅初发，多病那堪中十分。"
    ]
  },
  {
    "volume": 710,
    "sequence": 30,
    "title": "笋鞭",
    "author": "徐夤",
    "content": [
      "筇竹岩边剔翠苔，锦江波冷洗琼瑰。",
      "累累节转苍龙骨，寸寸珠联巨蚌胎。",
      "须向广场驱驵骏，莫从闲处挞驽骀。",
      "宁同晋帝环营日，抛赚中途后骑来。"
    ]
  },
  {
    "volume": 710,
    "sequence": 31,
    "title": "咏帘",
    "author": "徐夤",
    "content": [
      "素节轻盈珠影匀，何人巧思间成文。",
      "闲垂别殿风应度，半掩行宫麝欲薰。",
      "绣户远笼寒焰重，玉楼高挂曙光分。",
      "无情几恨黄昏月，才到如钩便堕云。"
    ]
  },
  {
    "volume": 710,
    "sequence": 32,
    "title": "咏灯",
    "author": "徐夤",
    "content": [
      "分影由来恨不同，绿窗孤馆两何穷。",
      "荧煌短焰长疑暗，零落残花旋委空。",
      "几处隔帘愁夜雨，谁家当户怯秋风。",
      "莫言明灭无多事，曾比人生一世中。"
    ]
  },
  {
    "volume": 710,
    "sequence": 33,
    "title": "咏扇",
    "author": "徐夤",
    "content": [
      "为发凉飙满玉堂，每亲襟袖便难忘。",
      "霜浓雪暗知何在，道契时来忽自扬。",
      "曾伴一樽临小槛，几遮残日过回廊。",
      "汉宫如有秋风起，谁信班姬泪数行。"
    ]
  },
  {
    "volume": 710,
    "sequence": 34,
    "title": "咏笔二首",
    "author": "徐夤",
    "content": [
      "秦代将军欲建功，截龙搜兔助英雄。",
      "用多谁念毛皆拔，抛却更嫌心不中。",
      "史氏只应归道直，江淹何独偶灵通。",
      "班超握管不成事，投掷翻从万里戎。",
      "君子三归擅一名，秋毫虽细握非轻。",
      "军书羽檄教谁录，帝命王言待我成。",
      "势健岂饶淝水阵，锋铦还学历山耕。",
      "毛干时有何人润，尽把烧焚恨始平。"
    ]
  },
  {
    "volume": 710,
    "sequence": 35,
    "title": "咏钱",
    "author": "徐夤",
    "content": [
      "多蓄多藏岂足论，有谁还议济王孙。",
      "能于祸处翻为福，解向雠家买得恩。",
      "几怪邓通难免饿，须知夷甫不曾言。",
      "朝争暮竞归何处，尽入权门与幸门。"
    ]
  },
  {
    "volume": 710,
    "sequence": 36,
    "title": "尚书筵中咏红手帕",
    "author": "徐夤",
    "content": [
      "鹤绫三尺晓霞浓，送与东家二八容。",
      "罗带绣裙轻好系，藕丝红缕细初缝。",
      "别来拭泪遮桃脸，行去包香坠粉胸。",
      "无事把将缠皓腕，为君池上折芙蓉。"
    ]
  },
  {
    "volume": 710,
    "sequence": 37,
    "title": "尚书新造花笺",
    "author": "徐夤",
    "content": [
      "浓染红桃二月花，只宜神笔纵龙蛇。",
      "浅澄秋水看云母，碎擘轻苔间粉霞。",
      "写赋好追陈后宠，题诗堪送窦滔家。",
      "使君即入金銮殿，夜直无非草白麻。"
    ]
  },
  {
    "volume": 710,
    "sequence": 38,
    "title": "钓车",
    "author": "徐夤",
    "content": [
      "荻湾渔客巧妆成，硾铸银星一点轻。",
      "抛过碧江鸂鶒岸，轧残金井辘轳声。",
      "轴磨騂角冰光滑，轮卷春丝水面平。",
      "把向严滩寻辙迹，渔台基在辗难倾。"
    ]
  },
  {
    "volume": 710,
    "sequence": 39,
    "title": "柳",
    "author": "徐夤",
    "content": [
      "漠漠金条引线微，年年先翠报春归。",
      "解笼飞霭延芳景，不逐乱花飘夕晖。",
      "啼鸟噪蝉堪怅望，舞烟摇水自因依。",
      "五株名显陶家后，见说辞荣种者稀。"
    ]
  },
  {
    "volume": 710,
    "sequence": 40,
    "title": "愁",
    "author": "徐夤",
    "content": [
      "夜长偏觉漏声迟，往往随歌惨翠眉。",
      "黄叶落催砧杵日，子规啼破梦魂时。",
      "明妃去泣千行泪，蔡琰归梳两鬓丝。",
      "四皓入山招不得，无家归客最堪欺。"
    ]
  },
  {
    "volume": 710,
    "sequence": 41,
    "title": "草",
    "author": "徐夤",
    "content": [
      "废苑荒阶伴绿苔，恩疏长信恨难开。",
      "姑苏麋鹿食思食，楚泽王孙来不来。",
      "色嫩似将蓝汁染，叶齐如把剪刀裁。",
      "燕昭没后多卿士，千载流芳郭隗台。"
    ]
  },
  {
    "volume": 710,
    "sequence": 42,
    "title": "萤",
    "author": "徐夤",
    "content": [
      "月坠西楼夜影空，透帘穿幕达房栊。",
      "流光堪在珠玑列，为火不生榆柳中。",
      "一一照通黄卷字，轻轻化出绿芜丛。",
      "欲知应候何时节，六月初迎大暑风。"
    ]
  },
  {
    "volume": 710,
    "sequence": 43,
    "title": "水",
    "author": "徐夤",
    "content": [
      "火性何如水性柔，西来东出几时休。",
      "莫言通海能通汉，虽解浮舟也覆舟。",
      "湘浦暮沈尧女怨，汾河秋泛汉皇愁。",
      "洪波激湍归何处，二月桃花满眼流。"
    ]
  },
  {
    "volume": 710,
    "sequence": 44,
    "title": "苔",
    "author": "徐夤",
    "content": [
      "印留麋鹿野禽踪，岩壁渔矶几处逢。",
      "金谷晓凝花影重，章华春映柳阴浓。",
      "石桥羽客遗前迹，陈阁才人没旧容。",
      "归去扫除阶砌下，藓痕残绿一重重。"
    ]
  },
  {
    "volume": 710,
    "sequence": 45,
    "title": "晓",
    "author": "徐夤",
    "content": [
      "水尽铜龙滴渐微，景阳钟动梦魂飞。",
      "潼关鸡唱促归骑，金殿烛残求御衣。",
      "窗下寒机犹自织，梁间栖燕欲双飞。",
      "羲和晴耸扶桑辔，借与寰瀛看早晖。"
    ]
  },
  {
    "volume": 710,
    "sequence": 46,
    "title": "别",
    "author": "徐夤",
    "content": [
      "酒尽歌终问后期，泛萍浮梗不胜悲。",
      "东门匹马夜归处，南浦片帆飞去时。",
      "赋罢江淹吟更苦，诗成苏武思何迟。",
      "可怜范陆分襟后，空折梅花寄所思。"
    ]
  },
  {
    "volume": 710,
    "sequence": 47,
    "title": "夜",
    "author": "徐夤",
    "content": [
      "日坠虞渊烛影开，沈沈烟雾压浮埃。",
      "剡川雪满子猷去，汉殿月生王母来。",
      "檐挂蛛丝应渐织，风吹萤火不成灰。",
      "愁人莫道何时旦，自有钟鸣漏滴催。"
    ]
  },
  {
    "volume": 710,
    "sequence": 48,
    "title": "雨",
    "author": "徐夤",
    "content": [
      "引电随龙密又轻，酒杯闲噀得嘉名。",
      "千山草木如云暗，陆地波澜接海平。",
      "洒竹几添春睡重，滴檐偏遣夜愁生。",
      "阴妖冷孽成何怪，敢蔽高天日月明。"
    ]
  },
  {
    "volume": 710,
    "sequence": 49,
    "title": "萍",
    "author": "徐夤",
    "content": [
      "为实随流瑞色新，泛风萦草护游鳞。",
      "密行碧水澄涵月，涩滞轻桡去采蘋。",
      "比物何名腰下剑，无根堪并镜中身。",
      "平湖春渚知何限，拨破闲投独茧纶。"
    ]
  },
  {
    "volume": 710,
    "sequence": 50,
    "title": "恨",
    "author": "徐夤",
    "content": [
      "事与时违不自由，如烧如刺寸心头。",
      "乌江项籍忍归去，雁塞李陵长系留。",
      "燕国飞霜将破夏，汉宫纨扇岂禁秋。",
      "须知入骨难销处，莫比人间取次愁。"
    ]
  },
  {
    "volume": 710,
    "sequence": 51,
    "title": "鸿",
    "author": "徐夤",
    "content": [
      "行如兄弟影连空，春去秋来燕不同。",
      "紫塞别当秋露白，碧山飞入暮霞红。",
      "宣王德美周诗内，苏武书传汉苑中。",
      "况解衔芦避弓箭，一声归唳楚天风。"
    ]
  },
  {
    "volume": 710,
    "sequence": 52,
    "title": "鹤",
    "author": "徐夤",
    "content": [
      "阆苑瑶台岁月长，一归华表好增伤。",
      "新声乍警初零露，折羽闲飞几片霜。",
      "要伴神仙归碧落，岂随龟雁住方塘。",
      "三山顶上无人处，琼树堪巢不死乡。"
    ]
  },
  {
    "volume": 710,
    "sequence": 53,
    "title": "鹊",
    "author": "徐夤",
    "content": [
      "神化难源瑞即开，雕陵毛羽出尘埃。",
      "香闺报喜行人至，碧汉填河织女回。",
      "明月解随乌绕树，青铜宁愧雀为台。",
      "琼枝翠叶庭前植，从待翩翩去又来。"
    ]
  },
  {
    "volume": 710,
    "sequence": 54,
    "title": "霜",
    "author": "徐夤",
    "content": [
      "应节谁穷造化端，菊黄豺祭问应难。",
      "红窗透出鸳衾冷，白草飞时雁塞寒。",
      "露结芝兰琼屑厚，日干葵藿粉痕残。",
      "世间无比催摇落，松竹何人肯更看。"
    ]
  },
  {
    "volume": 710,
    "sequence": 55,
    "title": "风",
    "author": "徐夤",
    "content": [
      "城上寒来思莫穷，土囊萍末两难同。",
      "飘成远浪江湖际，吹起暮尘京洛中。",
      "飞雪萧条残腊节，落花狼藉古行宫。",
      "春能和煦秋摇落，生杀还同造化功。"
    ]
  },
  {
    "volume": 710,
    "sequence": 56,
    "title": "帆",
    "author": "徐夤",
    "content": [
      "岂劳孤棹送行舟，轻过天涯势未休。",
      "断岸晓看残月挂，远湾寒背夕阳收。",
      "川平直可追飞箭，风健还能溯急流。",
      "幸遇济川恩不浅，北溟东海更何愁。"
    ]
  },
  {
    "volume": 710,
    "sequence": 57,
    "title": "梦",
    "author": "徐夤",
    "content": [
      "月落灯前闭北堂，神魂交入杳冥乡。",
      "文通毫管醒来异，武帝蘅芜觉后香。",
      "傅说已征贤可辅，周公不见恨何长。",
      "生松十八年方应，通塞人间岂合忙。"
    ]
  },
  {
    "volume": 710,
    "sequence": 58,
    "title": "东",
    "author": "徐夤",
    "content": [
      "紫气天元出故关，大明先照九垓间。",
      "鳌山海上秦娥去，鲈脍江边齐掾还。",
      "青帝郊坰平似砥，主人阶级峻如山。",
      "蟠桃树在烟涛水，解冻风高未得攀。"
    ]
  },
  {
    "volume": 710,
    "sequence": 59,
    "title": "西",
    "author": "徐夤",
    "content": [
      "密云郊外已回秋，日下崦嵫景懒收。",
      "秦帝城高坚似铁，李斯书上曲如钩。",
      "宁惟东岳凌天秀，更有长庚瞰曙流。",
      "见说山傍偏出将，犬戎降尽复何愁。"
    ]
  },
  {
    "volume": 710,
    "sequence": 60,
    "title": "南",
    "author": "徐夤",
    "content": [
      "罩罩嘉鱼忆此方，送君前浦恨难量。",
      "火山远照苍梧郡，铜柱高标碧海乡。",
      "陆贾几时来越岛，三闾何日濯沧浪。",
      "钟仪冠带归心阻，蝴蝶飞园万草芳。"
    ]
  },
  {
    "volume": 710,
    "sequence": 61,
    "title": "北",
    "author": "徐夤",
    "content": [
      "雪满湖天日影微，李君降虏失良时。",
      "穷溟驾浪鹍鹏化，极海寄书鸿雁迟。",
      "□□□来犹未启，残兵奔去杳难追。",
      "可怜燕谷花间晚，邹律如何为一吹。"
    ]
  },
  {
    "volume": 710,
    "sequence": 62,
    "title": "云",
    "author": "徐夤",
    "content": [
      "漠漠沈沈向夕晖，苍梧巫峡两相依。",
      "天心白日休空蔽，海上故山应自归。",
      "似盖好临千乘载，如罗堪剪六铢衣。",
      "为霖须救苍生旱，莫向西郊作雨稀。"
    ]
  },
  {
    "volume": 710,
    "sequence": 63,
    "title": "燕",
    "author": "徐夤",
    "content": [
      "从待衔泥溅客衣，百禽灵性比他稀。",
      "何嫌何恨秋须去，无约无期春自归。",
      "雕鹗不容应不怪，栋梁相庇愿相依。",
      "吴王宫女娇相袭，合整双毛预奋飞。"
    ]
  },
  {
    "volume": 710,
    "sequence": 64,
    "title": "蝉",
    "author": "徐夤",
    "content": [
      "寒鸣宁与众虫同，翼鬓緌冠岂道穷。",
      "壳蜕已从今日化，声愁何似去年中。",
      "朝催篱菊花开露，暮促庭槐叶坠风。",
      "从此最能惊赋客，计居何处转飞蓬。"
    ]
  },
  {
    "volume": 710,
    "sequence": 65,
    "title": "露",
    "author": "徐夤",
    "content": [
      "鹤鸣先警雁来天，洗竹沾花处处鲜。",
      "散彩几当蝉饮际，凝光宜对蚌胎前。",
      "朝垂苑草烟犹重，夜滴宫槐月正圆。",
      "怵惕与霜同降日，蘋蘩思荐独凄然。"
    ]
  },
  {
    "volume": 710,
    "sequence": 66,
    "title": "霞",
    "author": "徐夤",
    "content": [
      "天际何人濯锦归，偏宜残照与晨晖。",
      "流为洞府千年酒，化作灵山几袭衣。",
      "野烧焰连殊赫奕，愁云阴隔乍依稀。",
      "劳生愿学长生术，餐尽红桃上汉飞。"
    ]
  },
  {
    "volume": 710,
    "sequence": 67,
    "title": "蒲",
    "author": "徐夤",
    "content": [
      "濯秀盘根在碧流，紫茵含露向晴抽。",
      "编为细履随君步，织作轻帆送客愁。",
      "疏叶稍为投饵钓，密丛还碍采莲舟。",
      "鸳鸯鸂鶒多情甚，日日双双绕傍游。"
    ]
  },
  {
    "volume": 710,
    "sequence": 68,
    "title": "泉",
    "author": "徐夤",
    "content": [
      "非凿非疏出洞门，源深流嶮合还分。",
      "高成瀑布漱逋客，清入御沟朝圣君。",
      "迸滴几山穿破石，迅飞层峤喷开云。",
      "旧斋一带连松竹，明月窗前枕上闻。"
    ]
  },
  {
    "volume": 710,
    "sequence": 69,
    "title": "烟",
    "author": "徐夤",
    "content": [
      "燎野焚林见所从，惹空横水展形容。",
      "能滋甘雨随车润，不并行云逐梦踪。",
      "晴鸟回笼嘉树薄，春亭娇幕好花浓。",
      "有时片片风吹去，海碧山清过几重。"
    ]
  },
  {
    "volume": 710,
    "sequence": 70,
    "title": "闲",
    "author": "徐夤",
    "content": [
      "不管人间是与非，白云流水自相依。",
      "一瓢挂树傲时代，五柳种门吟落晖。",
      "江上翠蛾遗佩去，岸边红袖采莲归。",
      "客星辞得汉光武，却坐东江旧藓矶。"
    ]
  },
  {
    "volume": 710,
    "sequence": 71,
    "title": "忙",
    "author": "徐夤",
    "content": [
      "双竞龙舟疾似风，一星球子两明同。",
      "平吴破蜀三除里，灭楚图秦百战中。",
      "春近杜鹃啼不断，寒催归雁去何穷。",
      "兵还失路旌旗乱，惊起红尘似转蓬。"
    ]
  },
  {
    "volume": 710,
    "sequence": 72,
    "title": "泪",
    "author": "徐夤",
    "content": [
      "发事牵情不自由，偶然惆怅即难收。",
      "已闻抱玉沾衣湿，见说迷途满目流。",
      "滴尽绮筵红烛暗，坠残妆阁晓花羞。",
      "世间何处偏留得，万点分明湘水头。"
    ]
  },
  {
    "volume": 710,
    "sequence": 73,
    "title": "月",
    "author": "徐夤",
    "content": [
      "碧落谁分造化权，结霜凝雪作婵娟。",
      "寒蝉若不开三穴，狡兔何从上九天。",
      "莫见团圆明处远，须看湾曲鉴时偏。",
      "郤诜树老尧蓂换，惆怅今年似去年。"
    ]
  }
]