[
  {
    "volume": 631,
    "sequence": 1,
    "title": "旅泊吴门",
    "author": "张贲",
    "content": [
      "一舸吴江晚，堪忧病广文。",
      "鲈鱼谁与伴，鸥鸟自成群。",
      "反照纵横水，斜空断续云。",
      "异乡无限思，尽付酒醺醺。"
    ]
  },
  {
    "volume": 631,
    "sequence": 2,
    "title": "贲中间有吴门旅泊之什蒙鲁望垂和更作一章以伸酬谢",
    "author": "张贲",
    "content": [
      "偶发陶匏响，皆蒙组绣文。",
      "清秋将落帽，子夏正离群。",
      "有恨书燕雁，无聊赋郢云。",
      "遍看心自醉，不是酒能醺。"
    ]
  },
  {
    "volume": 631,
    "sequence": 3,
    "title": "酬袭美先见寄倒来韵",
    "author": "张贲",
    "content": [
      "寻疑天意丧斯文，故选茅峰寄白云。",
      "酒后只留沧海客，香前唯见紫阳君。",
      "近年已绝诗书癖，今日兼将笔砚焚。",
      "为有此身犹苦患，不知何者是玄纁。"
    ]
  },
  {
    "volume": 631,
    "sequence": 4,
    "title": "奉和袭美醉中即席见赠次韵",
    "author": "张贲",
    "content": [
      "桂枝新下月中仙，学海词锋誉蔼然。",
      "文阵已推忠信甲，穷波犹认孝廉船。",
      "清标称住羊车上，俗韵惭居鹤氅前。",
      "共许逢蒙快弓箭，再穿杨叶在明年。"
    ]
  },
  {
    "volume": 631,
    "sequence": 5,
    "title": "奉和袭美题褚家林亭",
    "author": "张贲",
    "content": [
      "疏野林亭震泽西，朗吟闲步喜相携。",
      "时时风折芦花乱，处处霜摧稻穗低。",
      "百本败荷鱼不动，一枝寒菊蝶空迷。",
      "今朝偶得高阳伴，从放山翁醉似泥。"
    ]
  },
  {
    "volume": 631,
    "sequence": 6,
    "title": "奉和袭美伤开元观顾道士",
    "author": "张贲",
    "content": [
      "凤麟胶尽夜如何，共叹先生剑解多。",
      "几度吊来唯白鹤，此时乘去必青骡。",
      "图中含景随残照，琴里流泉寄逝波。",
      "惆怅真灵又空返，玉书谁授紫微歌。"
    ]
  },
  {
    "volume": 631,
    "sequence": 7,
    "title": "和鲁望白菊",
    "author": "张贲",
    "content": [
      "雪彩冰姿号女华，寄身多是地仙家。",
      "有时南国和霜立，几处东篱伴月斜。",
      "谢客琼枝空贮恨，袁郎金钿不成夸。",
      "自知终古清香在，更出梅妆弄晚霞。"
    ]
  },
  {
    "volume": 631,
    "sequence": 8,
    "title": "奉和袭美先辈悼鹤",
    "author": "张贲",
    "content": [
      "池塘萧索掩空笼，玉树同嗟一土中。",
      "莎径罢鸣唯泣露，松轩休舞但悲风。",
      "丹台旧氅难重缉，紫府新书岂更通。",
      "云减雾消无处问，只留华发与衰翁。"
    ]
  },
  {
    "volume": 631,
    "sequence": 9,
    "title": "偶约道流终乖文会答皮陆",
    "author": "张贲",
    "content": [
      "仙侣无何访蔡经，两烦韶濩出彤庭。",
      "人间若有登楼望，应怪文星近客星。"
    ]
  },
  {
    "volume": 631,
    "sequence": 10,
    "title": "和袭美寒夜见访",
    "author": "张贲",
    "content": [
      "云孤鹤独且相亲，仿效从它折角巾。",
      "不用吴江叹留滞，风姿俱是玉清人。"
    ]
  },
  {
    "volume": 631,
    "sequence": 11,
    "title": "和袭美醉中先起次韵",
    "author": "张贲",
    "content": [
      "何事桃源路忽迷，惟留云雨怨空闺。",
      "仙郎共许多情调，莫遣重歌浊水泥。"
    ]
  },
  {
    "volume": 631,
    "sequence": 12,
    "title": "和皮陆酒病偶作",
    "author": "张贲",
    "content": [
      "白编椰席镂冰明，应助杨青解宿酲。",
      "难继二贤金玉唱，可怜空作断猿声。"
    ]
  },
  {
    "volume": 631,
    "sequence": 13,
    "title": "送浙东德师侍御罢府西归",
    "author": "张贲",
    "content": [
      "孤云独鸟本无依，江海重逢故旧稀。",
      "杨柳渐疏芦苇白，可怜斜日送君归。"
    ]
  },
  {
    "volume": 631,
    "sequence": 14,
    "title": "以青z3饭分送袭美鲁望因成一绝",
    "author": "张贲",
    "content": [
      "谁屑琼瑶事青饣迅，旧传名品出华阳。",
      "应宜仙子胡麻拌，因送刘郎与阮郎。"
    ]
  },
  {
    "volume": 631,
    "sequence": 15,
    "title": "玩金鸂鶒和陆鲁望",
    "author": "张贲",
    "content": [
      "翠羽红襟镂彩云，双飞常笑白鸥群。",
      "谁怜化作雕金质，从倩沉檀十里闻。"
    ]
  },
  {
    "volume": 631,
    "sequence": 16,
    "title": "悼鹤和袭美",
    "author": "张贲",
    "content": [
      "渥顶鲜毛品格驯，莎庭闲暇重难群。",
      "无端日暮东风起，飘散春空一片云。"
    ]
  },
  {
    "volume": 631,
    "sequence": 17,
    "title": "览皮先辈盛制，因作十韵以寄，用伸款仰",
    "author": "崔璐",
    "content": [
      "河岳挺灵异，星辰精气殊。",
      "在人为英杰，与国作祯符。",
      "襄阳得奇士，俊迈真龙驹。",
      "勇果鲁仲由，文赋蜀相如。",
      "浑浩江海广，葩华桃李敷。",
      "小言入无间，大言塞空虚。",
      "几人游赤水，夫子得玄珠。",
      "鬼神争奥秘，天地惜洪炉。",
      "既有曾参行，仍兼君子儒。",
      "吾知上帝意，将使居黄枢。",
      "好保千金体，须为万姓谟。"
    ]
  },
  {
    "volume": 631,
    "sequence": 18,
    "title": "浙东罢府西归酬别张广文皮先辈陆秀才",
    "author": "李縠",
    "content": [
      "岂有头风笔下痊，浪成蛮语向初筵。",
      "兰亭旧趾虽曾见，柯笛遗音更不传。",
      "照曜文星吴分野，留连花月晋名贤。",
      "相逢只恨相知晚，一曲骊歌又几年。"
    ]
  },
  {
    "volume": 631,
    "sequence": 19,
    "title": "和皮日休悼鹤",
    "author": "李縠",
    "content": [
      "才子襟期本上清，陆云家鹤伴闲情。",
      "犹怜反顾五六里，何意忽归十二城。",
      "露滴谁闻高叶坠，月沉休藉半阶明。",
      "人间华表堪留语，剩向秋风寄一声。",
      "道林曾放雪翎飞，应悔庭除闭羽衣。",
      "料得王恭披鹤氅，倚吟犹待月中归。"
    ]
  },
  {
    "volume": 631,
    "sequence": 20,
    "title": "醉中袭美先月中归",
    "author": "李縠",
    "content": [
      "休文虽即逃琼液，阿鹜还须掩玉闺。",
      "月落金鸡一声后，不知谁悔醉如泥。"
    ]
  },
  {
    "volume": 631,
    "sequence": 21,
    "title": "奉酬皮先辈霜菊见赠",
    "author": "崔璞",
    "content": [
      "菊花开晚过秋风，闻道芳香正满丛。",
      "争奈病夫难强饮，应须速自召车公。"
    ]
  },
  {
    "volume": 631,
    "sequence": 22,
    "title": "蒙恩除替将还京洛偶叙所怀因成六韵呈军事院诸公…秀才",
    "author": "崔璞",
    "content": [
      "两载求人瘼，三春受代归。",
      "务繁多簿籍，才短乏恩威。",
      "共理乖天奖，分忧值岁饥。",
      "遽蒙交郡印，安敢整朝衣。",
      "作牧惭为政，思乡念式微。",
      "傥容还故里，高卧掩柴扉。"
    ]
  },
  {
    "volume": 631,
    "sequence": 23,
    "title": "和皮日休悼鹤",
    "author": "魏朴",
    "content": [
      "直欲裁诗问杳冥，岂教灵化亦浮生。",
      "风林月动疑留魄，沙岛香愁似蕴情。",
      "雪骨夜封苍藓冷，练衣寒在碧塘轻。",
      "人间飞去犹堪恨，况是泉台远玉京。",
      "经秋宋玉已悲伤，况报胎禽昨夜亡。",
      "霜晓起来无问处，伴僧弹指绕荷塘。"
    ]
  },
  {
    "volume": 631,
    "sequence": 24,
    "title": "皮袭美见留小宴次韵",
    "author": "羊昭业",
    "content": [
      "泽国春来少遇晴，有花开日且飞觥。",
      "王戎似电休推病，周顗才醒众却惊。",
      "芳景渐浓偏属酒，暖风初畅欲调莺。",
      "知君不肯然官烛，争得华筵彻夜明。"
    ]
  },
  {
    "volume": 631,
    "sequence": 25,
    "title": "送羊振文归觐桂阳",
    "author": "颜萱",
    "content": [
      "高挂吴帆喜动容，问安归去指湘峰。",
      "悬鱼庭内芝兰秀，驭鹤门前薜荔封。",
      "红旆正怜棠影茂，彩衣偏带桂香浓。",
      "临岐独有沾襟恋，南巷当年共化龙。"
    ]
  },
  {
    "volume": 631,
    "sequence": 26,
    "title": "送圆载上人",
    "author": "颜萱",
    "content": [
      "师来一世恣经行，却泛沧波问去程。",
      "心静已能防渴鹿，鼙喧时为骇长鲸。",
      "禅林几结金桃重，梵室重修铁瓦轻。",
      "料得还乡无别利，只应先见日华生。"
    ]
  },
  {
    "volume": 631,
    "sequence": 27,
    "title": "过张祜处士丹阳故居",
    "author": "颜萱",
    "content": [
      "忆昔为儿逐我兄，曾抛竹马拜先生。",
      "书斋已换当时主，诗壁空题故友名。",
      "岂是争权留怨敌，可怜当路尽公卿。",
      "柴扉草屋无人问，犹向荒田责地征。"
    ]
  },
  {
    "volume": 631,
    "sequence": 28,
    "title": "和袭美伤顾道士",
    "author": "郑璧",
    "content": [
      "斜汉银澜一夜东，飘飘何处五云中。",
      "空留华表千年约，才毕丹炉九转功。",
      "形蜕远山孤圹月，影寒深院晓松风。",
      "门人不睹飞升去，犹与浮生哭恨同。"
    ]
  },
  {
    "volume": 631,
    "sequence": 29,
    "title": "奉和陆鲁望白菊",
    "author": "郑璧",
    "content": [
      "白艳轻明带露痕，始知佳色重难群。",
      "终朝疑笑梁王雪，尽日慵飞蜀帝魂。",
      "燕雨似翻瑶渚浪，雁风疑卷玉绡纹。",
      "琼妃若会宽裁剪，堪作蟾宫夜舞裙。"
    ]
  },
  {
    "volume": 631,
    "sequence": 30,
    "title": "和袭美索友人酒",
    "author": "郑璧",
    "content": [
      "乘兴闲来小谢家，便裁诗句乞榴花。",
      "邴原虽不无端醉，也爱临风从鹿车。"
    ]
  },
  {
    "volume": 631,
    "sequence": 31,
    "title": "文燕润卿不至",
    "author": "郑璧",
    "content": [
      "已知羽驾朝金阙，不用烧兰望玉京。",
      "应是易迁明月好，玉皇留看舞双成。"
    ]
  }
]