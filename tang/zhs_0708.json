[
  {
    "volume": 708,
    "sequence": 1,
    "title": "钓台",
    "author": "徐夤",
    "content": [
      "金门谁奉诏，碧岸独垂钩。",
      "旧友只樵叟，新交惟野鸥。",
      "嘉名悬日月，深谷化陵丘。",
      "便可招巢父，长川好饮牛。"
    ]
  },
  {
    "volume": 708,
    "sequence": 2,
    "title": "旅次寓题",
    "author": "徐夤",
    "content": [
      "胡为名利役，来往老关河。",
      "白发随梳少，青山入梦多。",
      "途穷怜抱疾，世乱耻登科。",
      "却起渔舟念，春风钓绿波。"
    ]
  },
  {
    "volume": 708,
    "sequence": 3,
    "title": "赠严司直",
    "author": "徐夤",
    "content": [
      "承家居阙下，避世出关东。",
      "有酒刘伶醉，无儿伯道穷。",
      "新诗吟阁赏，旧业钓台空。",
      "雨雪还相访，心怀与我同。"
    ]
  },
  {
    "volume": 708,
    "sequence": 4,
    "title": "赠东方道士",
    "author": "徐夤",
    "content": [
      "葫芦窗畔挂，是物在其间。",
      "雪色老人鬓，桃花童子颜。",
      "祭星秋卜日，采药晓登山。",
      "旧放长生鹿，时衔瑞草还。"
    ]
  },
  {
    "volume": 708,
    "sequence": 5,
    "title": "题僧壁",
    "author": "徐夤",
    "content": [
      "香厨流瀑布，独院锁孤峰。",
      "绀发青螺长，文茵紫豹重。",
      "卵枯皆化燕，蜜老却成蜂。",
      "明月留人宿，秋声夜著松。"
    ]
  },
  {
    "volume": 708,
    "sequence": 6,
    "title": "和人经隋唐间战处",
    "author": "徐夤",
    "content": [
      "孤军前度战，一败一成功。",
      "卷旆早归国，卧尸犹臂弓。",
      "草间腥半在，沙上血残红。",
      "伤魄何为者，五湖垂钓翁。"
    ]
  },
  {
    "volume": 708,
    "sequence": 7,
    "title": "追和常建叹王昭君",
    "author": "徐夤",
    "content": [
      "红颜如朔雪，日烁忽成空。",
      "泪尽黄云雨，尘消白草风。",
      "君心争不悔，恨思竟何穷。",
      "愿化南飞燕，年年入汉宫。"
    ]
  },
  {
    "volume": 708,
    "sequence": 8,
    "title": "赠董先生",
    "author": "徐夤",
    "content": [
      "寿岁过于百，时闲到上京。",
      "餐松双鬓嫩，绝粒四支轻。",
      "雨雪思中岳，云霞梦赤城。",
      "来年期寿箓，何处待先生。"
    ]
  },
  {
    "volume": 708,
    "sequence": 9,
    "title": "河流",
    "author": "徐夤",
    "content": [
      "洪流盘砥柱，淮济不同波。",
      "莫讶清时少，都缘曲处多。",
      "远能通玉塞，高复接银河。",
      "大禹成门嶮，为龙始得过。"
    ]
  },
  {
    "volume": 708,
    "sequence": 10,
    "title": "题南寺",
    "author": "徐夤",
    "content": [
      "久别猿啼寺，流年劫逝波。",
      "旧僧归塔尽，古瓦长松多。",
      "壁藓昏题记，窗萤散薜萝。",
      "平生英壮节，何故旋消磨。"
    ]
  },
  {
    "volume": 708,
    "sequence": 11,
    "title": "北山秋晚",
    "author": "徐夤",
    "content": [
      "十载衣裘尽，临寒隐薜萝。",
      "心闲缘事少，身老爱山多。",
      "玉露催收菊，金风促剪禾。",
      "燕秦正戎马，林下好婆娑。"
    ]
  },
  {
    "volume": 708,
    "sequence": 12,
    "title": "昔游",
    "author": "徐夤",
    "content": [
      "昔游红杏苑，今隐刺桐村。",
      "岁计悬僧债，科名负国恩。",
      "不书胝渐稳，频镊鬓无根。",
      "惟有经邦事，年年志尚存。"
    ]
  },
  {
    "volume": 708,
    "sequence": 13,
    "title": "酒胡子",
    "author": "徐夤",
    "content": [
      "红筵丝竹合，用尔作欢娱。",
      "直指宁偏党，无私绝觊觎。",
      "当歌谁擐袖，应节渐轻躯。",
      "恰与真相似，毡裘满颔须。"
    ]
  },
  {
    "volume": 708,
    "sequence": 14,
    "title": "吊崔补阙",
    "author": "徐夤",
    "content": [
      "近来吾道少，恸哭博陵君。",
      "直节岩前竹，孤魂岭上云。",
      "缙绅传确论，丞相取遗文。",
      "废却中兴策，何由免用军。"
    ]
  },
  {
    "volume": 708,
    "sequence": 15,
    "title": "吊赤水李先生",
    "author": "徐夤",
    "content": [
      "三年悲过隙，一室类销冰。",
      "妻病入仙观，子穷随岳僧。",
      "荒丘寒有雨，古屋夜无灯。",
      "往日清猷著，金门几欲征。"
    ]
  },
  {
    "volume": 708,
    "sequence": 16,
    "title": "香鸭",
    "author": "徐夤",
    "content": [
      "不假陶熔妙，谁教羽翼全。",
      "五金池畔质，百和口中烟。",
      "觜钝鱼难啄，心空火自燃。",
      "御炉如有阙，须进圣君前。"
    ]
  },
  {
    "volume": 708,
    "sequence": 17,
    "title": "鸡",
    "author": "徐夤",
    "content": [
      "名参十二属，花入羽毛深。",
      "守信催朝日，能鸣送晓阴。",
      "峨冠装瑞璧，利爪削黄金。",
      "徒有稻粱感，何由报德音。"
    ]
  },
  {
    "volume": 708,
    "sequence": 18,
    "title": "白鸽",
    "author": "徐夤",
    "content": [
      "举翼凌空碧，依人到大邦。",
      "粉翎栖画阁，雪影拂琼窗。",
      "振鹭堪为侣，鸣鸠好作双。",
      "狎鸥归未得，睹尔忆晴江。"
    ]
  },
  {
    "volume": 708,
    "sequence": 19,
    "title": "龟",
    "author": "徐夤",
    "content": [
      "行止竟何从，深溪与古峰。",
      "青荷巢瑞质，绿水返灵踪。",
      "钻骨神明应，酬恩感激重。",
      "仙翁求一卦，何日脱龙钟。"
    ]
  },
  {
    "volume": 708,
    "sequence": 20,
    "title": "银结条冠子",
    "author": "徐夤",
    "content": [
      "日下征良匠，宫中赠阿娇。",
      "瑞莲开二孕，琼缕织千条。",
      "蝉翼轻轻结，花纹细细挑。",
      "舞时红袖举，纤影透龙绡。"
    ]
  },
  {
    "volume": 708,
    "sequence": 21,
    "title": "蜀葵",
    "author": "徐夤",
    "content": [
      "剑门南面树，移向会仙亭。",
      "锦水饶花艳，岷山带叶青。",
      "文君惭婉娩，神女让娉婷。",
      "烂熳红兼紫，飘香入绣扃。"
    ]
  },
  {
    "volume": 708,
    "sequence": 22,
    "title": "华清宫",
    "author": "徐夤",
    "content": [
      "十二琼楼锁翠微，暮霞遗却六铢衣。",
      "桐枯丹穴凤何去，天在鼎湖龙不归。",
      "帘影罢添新翡翠，露华犹湿旧珠玑。",
      "君王魂断骊山路，且向蓬瀛伴贵妃。"
    ]
  },
  {
    "volume": 708,
    "sequence": 23,
    "title": "再幸华清宫",
    "author": "徐夤",
    "content": [
      "肠断将军改葬归，锦囊香在忆当时。",
      "年来却恨相思树，春至不生连理枝。",
      "雪女冢头瑶草合，贵妃池里玉莲衰。",
      "霓裳旧曲飞霜殿，梦破魂惊绝后期。"
    ]
  },
  {
    "volume": 708,
    "sequence": 24,
    "title": "喜雨上主人尚书",
    "author": "徐夤",
    "content": [
      "天皇攘袂敕神龙，雨我公田兆岁丰。",
      "几日淋漓侵暮角，数宵滂沛彻晨钟。",
      "细如春雾笼平野，猛似秋风击古松。",
      "门下十年耕稼者，坐来偏忆翠微峰。"
    ]
  },
  {
    "volume": 708,
    "sequence": 25,
    "title": "回文诗二首",
    "author": "徐夤",
    "content": [
      "飞书一幅锦文回，恨写深情寄雁来。",
      "机上月残香阁掩，树梢烟澹绿窗开。",
      "霏霏雨罢歌终曲，漠漠云深酒满杯。",
      "归日几人行问卜，徽音想望倚高台。",
      "轻帆数点千峰碧，水接云山四望遥。",
      "晴日海霞红霭霭，晓天江树绿迢迢。",
      "清波石眼泉当槛，小径松门寺对桥。",
      "明月钓舟渔浦远，倾山雪浪暗随潮。"
    ]
  },
  {
    "volume": 708,
    "sequence": 26,
    "title": "不把渔竿",
    "author": "徐夤",
    "content": [
      "不把渔竿不灌园，策筇吟绕绿芜村。",
      "得争野老眠云乐，倍感闽王与善恩。",
      "鸟趁竹风穿静户，鱼吹烟浪喷晴轩。",
      "何人买我安贫趣，百万黄金未可论。"
    ]
  },
  {
    "volume": 708,
    "sequence": 27,
    "title": "古往今来",
    "author": "徐夤",
    "content": [
      "古往今来恨莫穷，不如沈醉卧春风。",
      "雀儿无角长穿屋，鹦鹉能言却入笼。",
      "柳惠岂嫌居下位，朱云直去指三公。",
      "闲思郭令长安宅，草没匡墙旧事空。"
    ]
  },
  {
    "volume": 708,
    "sequence": 28,
    "title": "十里烟笼",
    "author": "徐夤",
    "content": [
      "十里烟笼一径分，故人迢递久离群。",
      "白云明月皆由我，碧水青山忽赠君。",
      "浮世宦名浑似梦，半生勤苦谩为文。",
      "北邙坡上青松下，尽是锵金佩玉坟。"
    ]
  },
  {
    "volume": 708,
    "sequence": 29,
    "title": "偶书",
    "author": "徐夤",
    "content": [
      "巧者多为拙者资，良筹第一在乘时。",
      "市门逐利终身饱，谷口躬耕尽日饥。",
      "琼玖鬻来燕石贵，蓬蒿芳处楚兰衰。",
      "高皇冷笑重瞳客，盖世拔山何所为。"
    ]
  },
  {
    "volume": 708,
    "sequence": 30,
    "title": "润屋",
    "author": "徐夤",
    "content": [
      "润屋丰家莫妄求，眼看多是与身雠。",
      "百禽罗得皆黄口，四皓山居始白头。",
      "玉烁火光争肯变，草芳崎岸不曾秋。",
      "朱门粉署何由到，空寄新诗谢列侯。"
    ]
  },
  {
    "volume": 708,
    "sequence": 31,
    "title": "退居",
    "author": "徐夤",
    "content": [
      "鹤性松心合在山，五侯门馆怯趋攀。",
      "三年卧病不能免，一日受恩方得还。",
      "明月送人沿驿路，白云随马入柴关。",
      "笑他范蠡贪婪甚，相罢金多始退闲。"
    ]
  },
  {
    "volume": 708,
    "sequence": 32,
    "title": "闭门",
    "author": "徐夤",
    "content": [
      "闭却闲门卧小窗。",
      "更何人与疗膏肓。",
      "一生有酒唯知醉，四大无根可预量。",
      "骨冷欲针先觉痛，肉顽频灸不成疮。",
      "漳滨伏枕文园渴，盗跖纵横似虎狼。"
    ]
  },
  {
    "volume": 708,
    "sequence": 33,
    "title": "开窗",
    "author": "徐夤",
    "content": [
      "闭户开窗寝又兴，三更时节也如冰。",
      "长闲便是忘机者，不出真如过夏僧。",
      "环堵岂惭蜗作舍，布衣宁假鹤为翎。",
      "蔷薇花尽薰风起，绿叶空随满架藤。"
    ]
  },
  {
    "volume": 708,
    "sequence": 34,
    "title": "灯花",
    "author": "徐夤",
    "content": [
      "点蜡烧银却胜栽，九华红艳吐玫瑰。",
      "独含冬夜寒光拆，不傍春风暖处开。",
      "难见只因能送喜，莫挑唯恐堕成灰。",
      "贪膏附热多相误，为报飞蛾罢拂来。"
    ]
  },
  {
    "volume": 708,
    "sequence": 35,
    "title": "东归出城留别知己",
    "author": "徐夤",
    "content": [
      "韦蒙屈指许非才，三载长安共酒杯。",
      "欲别未攀杨柳赠，相留拟待牡丹开。",
      "寒随御水波光散，暖逐衡阳雁影来。",
      "他日因书问衰飒，东溪须访子陵台。"
    ]
  },
  {
    "volume": 708,
    "sequence": 36,
    "title": "咏怀",
    "author": "徐夤",
    "content": [
      "愁花变出白髭须，半世辛勤一事无。",
      "道在或期君梦想，贫来争奈鬼揶揄。",
      "马卿自愧长婴疾，颜子谁怜不是愚。",
      "借取秦宫台上镜，为时开照汉妖狐。"
    ]
  },
  {
    "volume": 708,
    "sequence": 37,
    "title": "郊村独游",
    "author": "徐夤",
    "content": [
      "岁闰堪怜历候迟，出门惟与野云期。",
      "惊鱼掷上绿荷芰，栖鸟啄馀红荔枝。",
      "末路可能长薄命，修途应合有良时。",
      "市头相者休相戏，蹙膝先生半自知。"
    ]
  },
  {
    "volume": 708,
    "sequence": 38,
    "title": "经故翰林杨左丞池亭",
    "author": "徐夤",
    "content": [
      "八角红亭荫绿池，一朝青草盖遗基。",
      "蔷薇藤老开花浅，翡翠巢空落羽奇。",
      "春榜几深门下客，乐章多取集中诗。",
      "平生德义人间诵，身后何劳更立碑。"
    ]
  },
  {
    "volume": 708,
    "sequence": 39,
    "title": "经故广平员外旧宅",
    "author": "徐夤",
    "content": [
      "门巷萧条引涕洟，遗孤三岁著麻衣。",
      "绿杨树老垂丝短，翠竹林荒著笋稀。",
      "结社僧因秋朔吊，买书船近葬时归。",
      "平生欲献匡君策，抱病犹言未息机。"
    ]
  },
  {
    "volume": 708,
    "sequence": 40,
    "title": "潘丞相旧宅",
    "author": "徐夤",
    "content": [
      "绿树垂枝荫四邻，春风还似旧时春。",
      "年年燕是雕梁主，处处花随落月尘。",
      "七贵竟为长逝客，五侯寻作不归人。",
      "秋槐影薄蝉声尽，休谓龙门待化鳞。"
    ]
  },
  {
    "volume": 708,
    "sequence": 41,
    "title": "门外闲田数亩长有泉源因筑直堤分为两沼",
    "author": "徐夤",
    "content": [
      "左右澄漪小槛前，直堤高筑古平川。",
      "十分春水双檐影，一片秋空两月悬。",
      "前岸好山摇细浪，夹门嘉树合晴烟。",
      "坐来暗起江湖思，速问溪翁买钓船。"
    ]
  },
  {
    "volume": 708,
    "sequence": 42,
    "title": "北园",
    "author": "徐夤",
    "content": [
      "北园干叶旋空枝，兰蕙还将众草衰。",
      "笼鸟上天犹有待，病龙兴雨岂无期。",
      "身闲不厌频来客，年老偏怜最小儿。",
      "生事罢求名与利，一窗书策是年支。"
    ]
  },
  {
    "volume": 708,
    "sequence": 43,
    "title": "溪上要一只白簟扇盖头垂钓去年就节推…遂成拙句",
    "author": "徐夤",
    "content": [
      "难求珍箑过炎天，远就金貂乞月圆。",
      "直在引风欹角枕，且图遮日上渔船。",
      "但令织取无花簟，不用挑为饮露蝉。",
      "莫道如今时较晚，也应留得到明年。"
    ]
  },
  {
    "volume": 708,
    "sequence": 44,
    "title": "招隐",
    "author": "徐夤",
    "content": [
      "齿发那能敌岁华，早知休去避尘沙。",
      "鬼神只阚高明里，倚伏不干栖隐家。",
      "陶景岂全轻组绶，留侯非独爱烟霞。",
      "赠君吉语堪铭座，看取朝开暮落花。"
    ]
  },
  {
    "volume": 708,
    "sequence": 45,
    "title": "忆山中友人",
    "author": "徐夤",
    "content": [
      "忆得当年接善邻，苦将闲事强夫君。",
      "斗开碧沼分明月，各领青山占白云。",
      "近日药方多缮写，旧来诗草半烧焚。",
      "金门几欲言西上，惆怅关河正用军。"
    ]
  },
  {
    "volume": 708,
    "sequence": 46,
    "title": "溪隐",
    "author": "徐夤",
    "content": [
      "将名将利已无缘，深隐清溪拟学仙。",
      "绝却腥膻胜服药，断除杯酒合延年。",
      "蜗牛壳漏宁同舍，榆荚花开不是钱。",
      "鸾鹤久从笼槛闭，春风却放纸为鸢。"
    ]
  },
  {
    "volume": 708,
    "sequence": 47,
    "title": "酒醒",
    "author": "徐夤",
    "content": [
      "酒醒欲得适闲情，骑马那胜策杖行。",
      "天暖天寒三月暮，溪南溪北两村名。",
      "沙澄浅水鱼知钓，花落平田鹤见耕。",
      "望断长安故交远，来书未说九河清。"
    ]
  },
  {
    "volume": 708,
    "sequence": 48,
    "title": "梦断",
    "author": "徐夤",
    "content": [
      "梦断纱窗半夜雷，别君花落又花开。",
      "渔阳路远书难寄，衡岳山高月不来。",
      "玄燕有情穿绣户，灵龟无应祝金杯。",
      "人生若得长相对，萤火生烟草化灰。"
    ]
  },
  {
    "volume": 708,
    "sequence": 49,
    "title": "人事",
    "author": "徐夤",
    "content": [
      "人事飘如一炷烟，且须求佛与求仙。",
      "丰年甲子春无雨，良夜庚申夏足眠。",
      "颜氏岂嫌瓢里饮，孟光非取镜中妍。",
      "平生生计何为者，三径苍苔十亩田。"
    ]
  },
  {
    "volume": 708,
    "sequence": 50,
    "title": "休说",
    "author": "徐夤",
    "content": [
      "休说人间有陆沈，一樽闲待月明斟。",
      "时来不怕沧溟阔，道大却忧潢潦深。",
      "白首钓鱼应是分，青云干禄已无心。",
      "ｗ桐赋罢相如隐，谁为君前永夜吟。"
    ]
  },
  {
    "volume": 708,
    "sequence": 51,
    "title": "嘉运",
    "author": "徐夤",
    "content": [
      "嘉运良时两阻修，钓竿蓑笠乐林丘。",
      "家无寸帛浑闲事，身似浮云且自由。",
      "庭际鸟啼花旋落，潭心月在水空流。",
      "晨炊一箸红银粒，忆著长安索米秋。"
    ]
  },
  {
    "volume": 708,
    "sequence": 52,
    "title": "绿鬓",
    "author": "徐夤",
    "content": [
      "绿鬓先生自出林，孟光同乐野云深。",
      "躬耕为食古人操，非织不衣贤者心。",
      "眼众岂能分瑞璧，舌多须信烁良金。",
      "君看黄阁南迁客，一过泷州绝好音。"
    ]
  },
  {
    "volume": 708,
    "sequence": 53,
    "title": "骄侈",
    "author": "徐夤",
    "content": [
      "骄侈阽危俭素牢，镜中形影岂能逃。",
      "石家恃富身还灭，颜子非贫道不遭。",
      "蝙蝠亦能知日月，鸾凤那肯啄腥臊。",
      "古今人事惟堪醉，好脱霜裘换绿醪。"
    ]
  },
  {
    "volume": 708,
    "sequence": 54,
    "title": "龙蛰二首",
    "author": "徐夤",
    "content": [
      "龙蛰蛇蟠却待伸，和光何惜且同尘。",
      "伍员岂是吹箫者，冀缺非同执耒人。",
      "神剑触星当变化，良金成器在陶钧。",
      "穰侯休忌关东客，张禄先生竟相秦。",
      "休说雄才间代生，到头难与运相争。",
      "时通有诏征枚乘，世乱无人荐祢衡。",
      "逐日莫矜驽马步，司晨谁要牝鸡鸣。",
      "中林且作烟霞侣，尘满关河未可行。"
    ]
  },
  {
    "volume": 708,
    "sequence": 55,
    "title": "逐臭苍蝇",
    "author": "徐夤",
    "content": [
      "逐臭苍蝇岂有为，清蝉吟露最高奇。",
      "多藏苟得何名富，饱食嗟来未胜饥。",
      "穷寂不妨延寿考，贪狂总待算毫厘。",
      "首阳山翠千年在，好奠冰壶吊伯夷。"
    ]
  },
  {
    "volume": 708,
    "sequence": 56,
    "title": "牡丹花二首",
    "author": "徐夤",
    "content": [
      "看遍花无胜此花，剪云披雪蘸丹砂。",
      "开当青律二三月，破却长安千万家。",
      "天纵秾华刳鄙吝，春教妖艳毒豪奢。",
      "不随寒令同时放，倍种双松与辟邪。",
      "万万花中第一流，浅霞轻染嫩银瓯。",
      "能狂绮陌千金子，也惑朱门万户侯。",
      "朝日照开携酒看，暮风吹落绕栏收。",
      "诗书满架尘埃扑，尽日无人略举头。"
    ]
  },
  {
    "volume": 708,
    "sequence": 57,
    "title": "尚书座上赋牡丹花得轻字韵其花自越中移植",
    "author": "徐夤",
    "content": [
      "流苏凝作瑞华精，仙阁开时丽日晴。",
      "霜月冷销银烛焰，宝瓯圆印彩云英。",
      "娇含嫩脸春妆薄，红蘸香绡艳色轻。",
      "早晚有人天上去，寄他将赠董双成。"
    ]
  },
  {
    "volume": 708,
    "sequence": 58,
    "title": "依韵和尚书再赠牡丹花",
    "author": "徐夤",
    "content": [
      "烂银基地薄红妆，羞杀千花百卉芳。",
      "紫陌昔曾游寺看，朱门今在绕栏望。",
      "龙分夜雨资娇态，天与春风发好香。",
      "多著黄金何处买，轻桡挑过镜湖光。"
    ]
  },
  {
    "volume": 708,
    "sequence": 59,
    "title": "郡庭惜牡丹",
    "author": "徐夤",
    "content": [
      "肠断东风落牡丹，为祥为瑞久留难。",
      "青春不驻堪垂泪，红艳已空犹倚栏。",
      "积藓下销香蕊尽，晴阳高照露华干。",
      "明年万叶千枝长，倍发芳菲借客看。"
    ]
  },
  {
    "volume": 708,
    "sequence": 60,
    "title": "追和白舍人咏白牡丹",
    "author": "徐夤",
    "content": [
      "蓓蕾抽开素练囊，琼葩薰出白龙香。",
      "裁分楚女朝云片，剪破姮娥夜月光。",
      "雪句岂须征柳絮，粉腮应恨帖梅妆。",
      "槛边几笑东篱菊，冷折金风待降霜。"
    ]
  },
  {
    "volume": 708,
    "sequence": 61,
    "title": "忆牡丹",
    "author": "徐夤",
    "content": [
      "绿树多和雪霰栽，长安一别十年来。",
      "王侯买得价偏重，桃李落残花始开。",
      "宋玉邻边腮正嫩，文君机上锦初裁。",
      "沧洲春暮空肠断，画看犹将劝酒杯。"
    ]
  },
  {
    "volume": 708,
    "sequence": 62,
    "title": "惜牡丹",
    "author": "徐夤",
    "content": [
      "今日狂风揭锦筵，预愁吹落夕阳天。",
      "闲看红艳只须醉，谩惜黄金岂是贤。",
      "南国好偷夸粉黛，汉宫宜摘赠神仙。",
      "良时虽作莺花主，白马王孙恰少年。"
    ]
  },
  {
    "volume": 708,
    "sequence": 63,
    "title": "览柳浑汀洲采白蘋之什，因成一章",
    "author": "徐夤",
    "content": [
      "采尽汀蘋恨别离，鸳鸯鸂鶒总双飞。",
      "月明南浦梦初断，花落洞庭人未归。",
      "天远有书随驿使，夜长无烛照寒机。",
      "年来泣泪知多少，重叠成痕在绣衣。"
    ]
  },
  {
    "volume": 708,
    "sequence": 64,
    "title": "司直巡官无诸移到玫瑰花",
    "author": "徐夤",
    "content": [
      "芳菲移自越王台，最似蔷薇好并栽。",
      "秾艳尽怜胜彩绘，嘉名谁赠作玫瑰。",
      "春藏锦绣风吹拆，天染琼瑶日照开。",
      "为报朱衣早邀客，莫教零落委苍苔。"
    ]
  },
  {
    "volume": 708,
    "sequence": 65,
    "title": "梅花",
    "author": "徐夤",
    "content": [
      "琼瑶初绽岭头葩，蕊粉新妆姹女家。",
      "举世更谁怜洁白，痴心皆尽爱繁华。",
      "玄冥借与三冬景，谢氏输他六出花。",
      "结实和羹知有日，肯随羌笛落天涯。"
    ]
  },
  {
    "volume": 708,
    "sequence": 66,
    "title": "荔枝二首",
    "author": "徐夤",
    "content": [
      "朱弹星丸粲日光，绿琼枝散小香囊。",
      "龙绡壳绽红纹粟，鱼目珠涵白膜浆。",
      "梅熟已过南岭雨，橘酸空待洞庭霜。",
      "蛮山蹋晓和烟摘，拜捧金盘奉越王。",
      "日日熏风卷瘴烟，南园珍果荔枝先。",
      "灵鸦啄破琼津滴，宝器盛来蚌腹圆。",
      "锦里只闻销醉客，蕊宫惟合赠神仙。",
      "何人刺出猩猩血，深染罗纹遍壳鲜。"
    ]
  },
  {
    "volume": 708,
    "sequence": 67,
    "title": "菊花",
    "author": "徐夤",
    "content": [
      "桓景登高事可寻，黄花开处绿畦深。",
      "消灾辟恶君须采，冷露寒霜我自禁。",
      "篱物早荣还早谢，涧松同德复同心。",
      "陶公岂是居贫者，剩有东篱万朵金。"
    ]
  },
  {
    "volume": 708,
    "sequence": 68,
    "title": "画松",
    "author": "徐夤",
    "content": [
      "涧底阴森验笔精，笔闲开展觉神清。",
      "曾当月照还无影，若许风吹合有声。",
      "枝偃只应玄鹤识，根深且与茯苓生。",
      "天台道士频来见，说似株株倚赤城。"
    ]
  },
  {
    "volume": 708,
    "sequence": 69,
    "title": "草木",
    "author": "徐夤",
    "content": [
      "草木无情亦可嗟，重开明镜照无涯。",
      "菊英空折罗含宅，榆荚不生原宪家。",
      "天命岂凭医药石，世途还要辟虫沙。",
      "仙翁乞取金盘露，洗却苍苍两鬓华。"
    ]
  },
  {
    "volume": 708,
    "sequence": 70,
    "title": "松",
    "author": "徐夤",
    "content": [
      "涧底青松不染尘，未逢良匠竞谁分。",
      "龙盘劲节岩前见，鹤唳翠梢天上闻。",
      "大厦可营谁择木，女萝相附欲凌云。",
      "皇王自有增封日，修竹徒劳号此君。"
    ]
  },
  {
    "volume": 708,
    "sequence": 71,
    "title": "竹",
    "author": "徐夤",
    "content": [
      "翠染琅玕粉渐开，东南移得会稽栽。",
      "游丝挂处渔竿去，绿水夹时龙影来。",
      "风触有声含六律，露沾如洗绝浮埃。",
      "王猷旧宅无人到，抱却清阴盖绿苔。"
    ]
  },
  {
    "volume": 708,
    "sequence": 72,
    "title": "尚书打球，小骢步骤最奇，因有所赠",
    "author": "徐夤",
    "content": [
      "善价千金未可论，燕王新寄小龙孙。",
      "逐将白日驰青汉，衔得流星入画门。",
      "步骤最能随手转，性灵多恐会人言。",
      "桃花雪点多虽贵，全假当场一顾恩。"
    ]
  },
  {
    "volume": 708,
    "sequence": 73,
    "title": "尚书惠蜡面茶",
    "author": "徐夤",
    "content": [
      "武夷春暖月初圆，采摘新芽献地仙。",
      "飞鹊印成香蜡片，啼猿溪走木兰船。",
      "金槽和碾沈香末，冰碗轻涵翠缕烟。",
      "分赠恩深知最异，晚铛宜煮北山泉。"
    ]
  },
  {
    "volume": 708,
    "sequence": 74,
    "title": "劝酒",
    "author": "徐夤",
    "content": [
      "休向尊前诉羽觥，百壶清酌与君倾。",
      "身同绿树年年老，事比红尘日日生。",
      "六国英雄徒反覆，九原松柏甚分明。",
      "醉乡路与乾坤隔，岂信人间有利名。"
    ]
  },
  {
    "volume": 708,
    "sequence": 75,
    "title": "断酒",
    "author": "徐夤",
    "content": [
      "因论沈湎觉前非，便碎金罍与羽卮。",
      "采茗早驰三蜀使，看花甘负五侯期。",
      "窗间近火刘伶传，坐右新铭管仲辞。",
      "此事十年前已说，匡庐山下老僧知。"
    ]
  },
  {
    "volume": 708,
    "sequence": 76,
    "title": "忆旧山",
    "author": "徐夤",
    "content": [
      "涧竹岩云有旧期，二年频长鬓边丝。",
      "游鱼不爱金杯水，栖鸟敢求琼树枝。",
      "陶景恋深松桧影，留侯抛却帝王师。",
      "龙争虎攫皆闲事，数叠山光在梦思。"
    ]
  }
]