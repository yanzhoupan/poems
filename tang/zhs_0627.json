[
  {
    "volume": 627,
    "sequence": 1,
    "title": "人日代客子（是日立春）",
    "author": "陆龟蒙",
    "content": [
      "人日兼春日，长怀复短怀。",
      "遥知双彩胜，并在一金钗。"
    ]
  },
  {
    "volume": 627,
    "sequence": 2,
    "title": "筑城词二首",
    "author": "陆龟蒙",
    "content": [
      "城上一培土，手中千万杵。",
      "筑城畏不坚，坚城在何处。",
      "莫叹将军逼，将军要却敌。",
      "城高功亦高，尔命何劳惜。"
    ]
  },
  {
    "volume": 627,
    "sequence": 3,
    "title": "古意",
    "author": "陆龟蒙",
    "content": [
      "君心莫淡薄，妾意正栖托。",
      "愿得双车轮，一夜生四角。"
    ]
  },
  {
    "volume": 627,
    "sequence": 4,
    "title": "春晓",
    "author": "陆龟蒙",
    "content": [
      "春庭晓景别，清露花逦迤。",
      "黄蜂一过慵，夜夜栖香蕊。"
    ]
  },
  {
    "volume": 627,
    "sequence": 5,
    "title": "杂兴",
    "author": "陆龟蒙",
    "content": [
      "桃李傍檐楹，无人赏春华。",
      "时情重不见，却忆菖蒲花。"
    ]
  },
  {
    "volume": 627,
    "sequence": 6,
    "title": "雁",
    "author": "陆龟蒙",
    "content": [
      "南北路何长，中间万弋张。",
      "不知烟雾里，几只到衡阳？"
    ]
  },
  {
    "volume": 627,
    "sequence": 7,
    "title": "寄远",
    "author": "陆龟蒙",
    "content": [
      "鬓乱羞云卷，眉空羡月生。",
      "中原犹将将，何日重卿卿？"
    ]
  },
  {
    "volume": 627,
    "sequence": 8,
    "title": "庭前",
    "author": "陆龟蒙",
    "content": [
      "合欢能解恚，萱草信忘忧。",
      "尽向庭前种，萋萋特地愁。"
    ]
  },
  {
    "volume": 627,
    "sequence": 9,
    "title": "洞房怨",
    "author": "陆龟蒙",
    "content": [
      "玉锸朝扶鬓，金梯晚下台。",
      "春衫将别泪，一夜两难裁。"
    ]
  },
  {
    "volume": 627,
    "sequence": 10,
    "title": "江行",
    "author": "陆龟蒙",
    "content": [
      "酒旗菰叶外，楼影浪花中。",
      "醉帆张数幅，唯待鲤鱼风。"
    ]
  },
  {
    "volume": 627,
    "sequence": 11,
    "title": "巫峡",
    "author": "陆龟蒙",
    "content": [
      "巫峡七百里，巫山十二重。",
      "年年自云雨，环佩竟谁逢？"
    ]
  },
  {
    "volume": 627,
    "sequence": 12,
    "title": "归路",
    "author": "陆龟蒙",
    "content": [
      "渐入新丰路，衰红映小桥。",
      "浑如七年病，初得一丸销。"
    ]
  },
  {
    "volume": 627,
    "sequence": 13,
    "title": "南塘曲",
    "author": "陆龟蒙",
    "content": [
      "妾住东湖下，郎居南浦边。",
      "闲临烟水望，认得采菱船。"
    ]
  },
  {
    "volume": 627,
    "sequence": 14,
    "title": "黄金二首",
    "author": "陆龟蒙",
    "content": [
      "自古黄金贵，犹沽骏与才。",
      "近来簪珥重，无可上高台。",
      "平分从满箧，醉掷任成堆。",
      "恰莫持千万，明明买祸胎。"
    ]
  },
  {
    "volume": 627,
    "sequence": 15,
    "title": "夕阳",
    "author": "陆龟蒙",
    "content": [
      "渡口和帆落，城边带角收。",
      "如何茂陵客，江上倚危楼。"
    ]
  },
  {
    "volume": 627,
    "sequence": 16,
    "title": "残雪",
    "author": "陆龟蒙",
    "content": [
      "桂冷微停素，峰干不遍岚。",
      "何谿背林处，犹覆定僧庵。"
    ]
  },
  {
    "volume": 627,
    "sequence": 17,
    "title": "古态",
    "author": "陆龟蒙",
    "content": [
      "古态日渐薄，新妆心更劳。",
      "城中皆一尺，非妾髻鬟高。"
    ]
  },
  {
    "volume": 627,
    "sequence": 18,
    "title": "大堤",
    "author": "陆龟蒙",
    "content": [
      "大堤春日暮，骢马解镂衢。",
      "请君留上客，容妾荐雕胡。"
    ]
  },
  {
    "volume": 627,
    "sequence": 19,
    "title": "金陵道",
    "author": "陆龟蒙",
    "content": [
      "北雁行行直，东流澹澹春。",
      "当时六朝客，还道帝乡人。"
    ]
  },
  {
    "volume": 627,
    "sequence": 20,
    "title": "离骚",
    "author": "陆龟蒙",
    "content": [
      "天问复招魂，无因彻帝阍。",
      "岂知千丽句，不敌一谗言。"
    ]
  },
  {
    "volume": 627,
    "sequence": 21,
    "title": "对酒",
    "author": "陆龟蒙",
    "content": [
      "后代称欢伯，前贤号圣人。",
      "且须谋日富，不要道家贫。"
    ]
  },
  {
    "volume": 627,
    "sequence": 22,
    "title": "寄南岳客乞灵芜香",
    "author": "陆龟蒙",
    "content": [
      "闻说融峰下，灵香似反魂。",
      "春来正堪采，试为劚云根。"
    ]
  },
  {
    "volume": 627,
    "sequence": 23,
    "title": "山阳燕中郊乐录",
    "author": "陆龟蒙",
    "content": [
      "淮上能无雨，回头总是情。",
      "蒲帆浑未织，争得一欢成。"
    ]
  },
  {
    "volume": 627,
    "sequence": 24,
    "title": "偶作",
    "author": "陆龟蒙",
    "content": [
      "双眉初出茧，两鬓正藏鸦。",
      "自有王昌在，何劳近宋家。"
    ]
  },
  {
    "volume": 627,
    "sequence": 25,
    "title": "有示",
    "author": "陆龟蒙",
    "content": [
      "相对莫辞贫，蓬蒿任塞门。",
      "无情是金玉，不报主人恩。"
    ]
  },
  {
    "volume": 627,
    "sequence": 26,
    "title": "秋思三首",
    "author": "陆龟蒙",
    "content": [
      "桐露珪初落，兰风佩欲衰。",
      "不知能赋客，何似枉刀儿。",
      "谁在嫖姚幕，能教霹雳车。",
      "至今思秃尾，无以代寒菹。",
      "未得同齑杵，何时减药囊。",
      "莫言天帝醉，秦暴不灵长。"
    ]
  },
  {
    "volume": 627,
    "sequence": 27,
    "title": "早春",
    "author": "陆龟蒙",
    "content": [
      "雨冷唯添暑，烟初不著春。",
      "数枝花颣小，愁杀扈芳人。"
    ]
  },
  {
    "volume": 627,
    "sequence": 28,
    "title": "怀仙三首",
    "author": "陆龟蒙",
    "content": [
      "闻道阳都女，连娟耳细长。",
      "自非黄犊客，不得到云房。",
      "但服镮刚子，兼吟曲素词。",
      "须知臣汉客，还见布龙儿。",
      "神烛光华丽，灵祛羽翼生。",
      "已传餐玉粒，犹自买云英。"
    ]
  },
  {
    "volume": 627,
    "sequence": 29,
    "title": "芙蓉",
    "author": "陆龟蒙",
    "content": [
      "闲吟鲍照赋，更起屈平愁。",
      "莫引西风动，红衣不耐秋。"
    ]
  },
  {
    "volume": 627,
    "sequence": 30,
    "title": "春思",
    "author": "陆龟蒙",
    "content": [
      "怨莺新语涩，双蝶斗飞高。",
      "作个名春恨，浮生百倍劳。"
    ]
  },
  {
    "volume": 627,
    "sequence": 31,
    "title": "风人诗四首",
    "author": "陆龟蒙",
    "content": [
      "十万全师出，遥知正忆君。",
      "一心如瑞麦，长作两岐分。",
      "破檗供朝爨，须怜是苦辛。",
      "晓天窥落宿，谁识独醒人？",
      "旦日思双屦，明时愿早谐。",
      "丹青传四渎，难写是秋怀。",
      "闻道更新帜，多应发旧旗。",
      "征衣无伴捣，独处自然悲。"
    ]
  },
  {
    "volume": 627,
    "sequence": 32,
    "title": "乐府杂咏六首·双吹管",
    "author": "陆龟蒙",
    "content": [
      "长短裁浮筠，参差作飞凤。",
      "高楼微月夜，吹出江南弄。"
    ]
  },
  {
    "volume": 627,
    "sequence": 33,
    "title": "乐府杂咏六首·东飞凫",
    "author": "陆龟蒙",
    "content": [
      "裁得尺锦书，欲寄东飞凫。",
      "胫短翅亦短，雌雄恋菰蒲。"
    ]
  },
  {
    "volume": 627,
    "sequence": 34,
    "title": "乐府杂咏六首·花成子",
    "author": "陆龟蒙",
    "content": [
      "春风等君意，亦解欺桃李。",
      "写得去时真，归来不相似。"
    ]
  },
  {
    "volume": 627,
    "sequence": 35,
    "title": "乐府杂咏六首·月成弦",
    "author": "陆龟蒙",
    "content": [
      "孤光照还没，转益伤离别。",
      "妾若是嫦娥，长圆不教缺。"
    ]
  },
  {
    "volume": 627,
    "sequence": 36,
    "title": "乐府杂咏六首·孤烛怨",
    "author": "陆龟蒙",
    "content": [
      "前回边使至，闻道交河战。",
      "坐想鼓鞞声，寸心攒百箭。"
    ]
  },
  {
    "volume": 627,
    "sequence": 37,
    "title": "乐府杂咏六首·金吾子",
    "author": "陆龟蒙",
    "content": [
      "嫁得金吾子，常闻轻薄名。",
      "君心如不重，妾腰徒自轻。"
    ]
  },
  {
    "volume": 627,
    "sequence": 38,
    "title": "子夜四时歌·春",
    "author": "陆龟蒙",
    "content": [
      "山连翠羽屏，草接烟华席。",
      "望尽南飞燕，佳人断消息。"
    ]
  },
  {
    "volume": 627,
    "sequence": 39,
    "title": "子夜四时歌·夏",
    "author": "陆龟蒙",
    "content": [
      "兰眼抬路斜，莺唇映花老。",
      "金龙倾漏尽，玉井敲冰早。"
    ]
  },
  {
    "volume": 627,
    "sequence": 40,
    "title": "子夜四时歌·秋",
    "author": "陆龟蒙",
    "content": [
      "凉汉清泬寥，衰林怨风雨。",
      "愁听络纬唱，似与羁魂语。"
    ]
  },
  {
    "volume": 627,
    "sequence": 41,
    "title": "子夜四时歌·冬",
    "author": "陆龟蒙",
    "content": [
      "南云走冷圭，北籁号空木。",
      "年年任霜霰，不减筼筜绿。"
    ]
  },
  {
    "volume": 627,
    "sequence": 42,
    "title": "大子夜歌二首",
    "author": "陆龟蒙",
    "content": [
      "歌谣数百种，子夜最可怜。",
      "慷慨吐清音，明转出天然。",
      "丝竹发歌响，假器扬清音。",
      "不知歌谣妙，声势出口心。"
    ]
  },
  {
    "volume": 627,
    "sequence": 43,
    "title": "子夜警歌二首",
    "author": "陆龟蒙",
    "content": [
      "镂碗传绿酒，雕炉薰紫烟。",
      "谁知苦寒调，共作白雪弦。",
      "恃爱如欲进，含羞出不前。",
      "朱口发艳歌，玉指弄娇弦。"
    ]
  },
  {
    "volume": 627,
    "sequence": 44,
    "title": "子夜变歌三首",
    "author": "陆龟蒙",
    "content": [
      "人传欢负情，我自未尝见。",
      "三更开门去，始知子夜变。",
      "岁月如流迈，春尽秋已至。",
      "荧荧条上花，零落何乃驶。",
      "岁月如流迈，行已及素秋。",
      "蟋蟀吟堂前，惆怅使侬愁。"
    ]
  },
  {
    "volume": 627,
    "sequence": 45,
    "title": "江南曲五首",
    "author": "陆龟蒙",
    "content": [
      "鱼戏莲叶间，参差隐叶扇。",
      "䴔䴖鸀鳿窥，潋滟无因见。",
      "鱼戏莲叶东，初霞射红尾。",
      "旁临谢山侧，恰值清风起。",
      "鱼戏莲叶西，盘盘舞波急。",
      "潜依曲岸凉，正直斜光入。",
      "鱼戏莲叶南，欹危舞烟叠。",
      "光摇越鸟巢，影乱吴娃楫。",
      "鱼戏莲叶北，澄阳动微涟。",
      "回看帝子渚，稍背鄂君船。"
    ]
  }
]