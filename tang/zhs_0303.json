[
  {
    "volume": 303,
    "sequence": 1,
    "title": "铜雀妓",
    "author": "刘商",
    "content": [
      "魏主矜蛾眉，美人美于玉。",
      "高台无昼夜，歌舞竟未足。",
      "盛色如转圜，夕阳落深谷。",
      "仍令身殁后，尚纵平生欲。",
      "红粉泪纵横，调弦向空屋。",
      "举头君不在，惟见西陵木。",
      "玉辇岂再来，娇鬟为谁绿。",
      "那堪秋风里，更舞阳春曲。",
      "曲罢情不胜，凭阑向西哭。",
      "台边生野草，来去罥罗縠。",
      "况复陵寝间，双双见麋鹿。"
    ]
  },
  {
    "volume": 303,
    "sequence": 2,
    "title": "哭韩淮端公兼上崔中丞",
    "author": "刘商",
    "content": [
      "坚贞与和璧，利用归干将。",
      "金玉徒自宝，高贤无比方。",
      "挺生岩松姿，孤直凌雪霜。",
      "亭亭结清阴，不竞桃李芳。",
      "读书哂霸业，翊赞思皇王。",
      "千载有疑议，一言能否臧。",
      "儒风久沦弊，颜闵寿不长。",
      "邦国岂殄瘁，斯人今又亡。",
      "别离长春草，存没隔楚乡。",
      "闻问尚书恸，泪凝向日黄。",
      "奄忽薤露晞，杳冥泉夜长。",
      "贤愚自修短，天色空苍苍。",
      "铭旌敛归魂，荆棘生路傍。",
      "门柳日萧索，繐帷掩空堂。",
      "灯孤晦处明，高节殁后彰。",
      "芳兰已灰烬，幕府留馀香。",
      "常爱独坐尊，绣衣如雁行。",
      "至今虚左位，言发泪沾裳。"
    ]
  },
  {
    "volume": 303,
    "sequence": 3,
    "title": "秋夜听严绅巴童唱竹枝歌",
    "author": "刘商",
    "content": [
      "巴人远从荆山客，回首荆山楚云隔。",
      "思归夜唱竹枝歌，庭槐叶落秋风多。",
      "曲中历历叙乡土，乡思绵绵楚词古。",
      "身骑吴牛不畏虎，手提蓑笠欺风雨。",
      "猿啼日暮江岸边，绿芜连山水连天。",
      "来时十三今十五，一成新衣已再补。",
      "鸿雁南飞报邻伍，在家欢乐辞家苦。",
      "天晴露白钟漏迟，泪痕满面看竹枝。",
      "曲终寒竹风袅袅，西方落日东方晓。"
    ]
  },
  {
    "volume": 303,
    "sequence": 4,
    "title": "乌夜啼（一作乌栖曲）",
    "author": "刘商",
    "content": [
      "绕树哑哑惊复栖，含烟碧树高枝齐。",
      "月明露湿枝亦滑，城上女墙西月低。",
      "愁人出户听乌啼，团团明月堕墙西。",
      "月中有桂树，日中有伴侣。",
      "何不上天去，一声啼到曙。"
    ]
  },
  {
    "volume": 303,
    "sequence": 5,
    "title": "随阳雁歌送兄南游",
    "author": "刘商",
    "content": [
      "塞鸿声声飞不住，终日南征向何处。",
      "大漠穷阴多冱寒，分飞不得长怀安。",
      "春去秋来年岁疾，湖南蓟北关山难。",
      "寒飞万里胡天雪。",
      "夜度千门汉家月。",
      "去住应多两地情，东西动作经年别。",
      "南州风土复何如，春雁归时早寄书。"
    ]
  },
  {
    "volume": 303,
    "sequence": 6,
    "title": "赋得射雉歌送杨协律表弟赴婚期",
    "author": "刘商",
    "content": [
      "昔日才高容貌古，相敬如宾不相睹。",
      "手奉蘋蘩喜盛门，心知礼义感君恩。",
      "三星照户春空尽，一树桃花竟不言。",
      "结束车舆强游往，和风霁日东皋上。",
      "鸾凤参差陌上行，麦苗萦陇雉初鸣。",
      "修容尽饰将何益，极虑呈材欲导情。",
      "六艺从师得机要，百发穿杨含绝妙。",
      "白羽风驰碎锦毛，青娥怨处嫣然笑。",
      "杨生词赋比潘郎，不似前贤貌不扬。",
      "听调琴弄能和室，更解弯弧足自防。",
      "秋深为尔持圆扇，莫忘鲁连飞一箭。"
    ]
  },
  {
    "volume": 303,
    "sequence": 7,
    "title": "泛舒城南溪赋得沙…张侍御赴河南元博士赴扬州拜觐仆射",
    "author": "刘商",
    "content": [
      "终日闾阎逐群鸡，喜逢野鹤临清溪。",
      "绿苔春水水中影，夜月平沙沙上栖。",
      "惊谓汀洲白蘋发，又疑曲渚前年雪。",
      "紫顶昂藏肯狎人，一声嘹亮冲天阙。",
      "素质翩翩带落晖，湖南渭阳相背飞。",
      "东西分散别离促，宇宙苍茫相见稀。",
      "皇华地仙如鹤驭，乘驾飘飘留不住。",
      "延望乘虚入紫霞，陌头回首空烟树。",
      "会使抟风羽翮轻，九霄云路随先鸣。"
    ]
  },
  {
    "volume": 303,
    "sequence": 8,
    "title": "姑苏怀古送秀才下第归江南",
    "author": "刘商",
    "content": [
      "姑苏台枕吴江水，层级鳞差向天倚。",
      "秋高露白万林空，低望吴田三百里。",
      "当时雄盛如何比，千仞无万根立平地。",
      "台前夹月吹玉鸾，台上迎凉撼金翠。",
      "银河倒泻君王醉，滟酒峨冠眄西子。",
      "宫娃酣态舞娉婷，香飙四飒青城坠。",
      "伍员结舌长嘘嚱，忠谏无因到君耳。",
      "城乌啼尽海霞销，深掩金屏日高睡。",
      "王道潜隳伍员死，可叹斗间瞻王气。",
      "会稽勾践拥长矛，万马鸣蹄扫空垒。",
      "瓦解冰销真可耻，凝艳妖芳安足恃。",
      "可怜荒堞晚冥濛，麋鹿呦呦达遗址。",
      "君怀逸气还东吴，吟狂日日游姑苏。",
      "兴来下笔到奇景，瑶盘迸洒蛟人珠。",
      "大鹏矫翼翻云衢，嵩峰霁后凌天孤。",
      "海潮秋打罗刹石，月魄夜当彭蠡湖。",
      "有时凝思家虚无，霓幢仿佛游仙都。",
      "琳琅暗戛玉华殿，天香静袅金芙蕖。",
      "君声日下闻来久，清赡何人敢敌手。",
      "我逃名迹遁西林，不得灞陵倾别酒。",
      "莫便五湖为隐沦，年年三十升仙人。"
    ]
  },
  {
    "volume": 303,
    "sequence": 9,
    "title": "金井歌",
    "author": "刘商",
    "content": [
      "文明化洽天地清，和气氤氲孕至灵。",
      "瑞雪不散抱层岭，阳谷霞光射山顶。",
      "薙草披沙石窦开，生金曜日明金井。",
      "虞衡相贺为祯祥，畏人采攫持殳戕。",
      "羊驰马走尘满道，郡邸封章开建章。",
      "君王俭德先简易，赡国肥家在仁义。",
      "山泽藏金与万人，宣言郡邑无专利。",
      "闾阎少长竞奔凑，黄金满袖家富有。",
      "欢心蹈舞歌皇风，愿载讴歌青史中。"
    ]
  },
  {
    "volume": 303,
    "sequence": 10,
    "title": "柳条歌送客",
    "author": "刘商",
    "content": [
      "露井夭桃春未到，迟日犹寒柳开早。",
      "高枝低枝飞鹂黄，千条万条覆宫墙。",
      "几回离别折欲尽，一夜东风吹又长。",
      "毵毵拂人行不进，依依送君无远近。",
      "青春去住随柳条，却寄来人以为信。"
    ]
  },
  {
    "volume": 303,
    "sequence": 11,
    "title": "胡笳十八拍·第一拍",
    "author": "刘商",
    "content": [
      "汉室将衰兮四夷不宾，动干戈兮征战频。",
      "哀哀父母生育我，见离乱兮当此辰。",
      "纱窗对镜未经事，将谓珠帘能蔽身。",
      "一朝胡骑入中国，苍黄处处逢胡人。",
      "忽将薄命委锋镝，可惜红颜随虏尘。"
    ]
  },
  {
    "volume": 303,
    "sequence": 12,
    "title": "胡笳十八拍·第二拍",
    "author": "刘商",
    "content": [
      "马上将余向绝域，厌生求死死不得。",
      "戎羯腥膻岂是人，豺狼喜怒难姑息。",
      "行尽天山足霜霰，风土萧条近胡国。",
      "万里重阴鸟不飞，寒沙莽莽无南北。"
    ]
  },
  {
    "volume": 303,
    "sequence": 13,
    "title": "胡笳十八拍·第三拍",
    "author": "刘商",
    "content": [
      "如羁囚兮在缧绁，忧虑万端无处说。",
      "使余刀兮剪余发，食余肉兮饮余血。",
      "诚知杀身愿如此，以余为妻不如死。",
      "早被蛾眉累此身，空悲弱质柔如水。"
    ]
  },
  {
    "volume": 303,
    "sequence": 14,
    "title": "胡笳十八拍·第四拍",
    "author": "刘商",
    "content": [
      "山川路长谁记得，何处天涯是乡国。",
      "自从惊怖少精神，不觉风霜损颜色。",
      "夜中归梦来又去，朦胧岂解传消息。",
      "漫漫胡天叫不闻，明明汉月应相识。"
    ]
  },
  {
    "volume": 303,
    "sequence": 15,
    "title": "胡笳十八拍·第五拍",
    "author": "刘商",
    "content": [
      "水头宿兮草头坐，风吹汉地衣裳破。",
      "羊脂沐发长不梳，羔子皮裘领仍左。",
      "狐襟貉袖腥复膻，昼披行兮夜披卧。",
      "毡帐时移无定居，日月长兮不可过。"
    ]
  },
  {
    "volume": 303,
    "sequence": 16,
    "title": "胡笳十八拍·第六拍",
    "author": "刘商",
    "content": [
      "怪得春光不来久，胡中风土无花柳。",
      "天翻地覆谁得知，如今正南看北斗。",
      "姓名音信两不通，终日经年常闭口。",
      "是非取与在指撝，言语传情不如手。"
    ]
  },
  {
    "volume": 303,
    "sequence": 17,
    "title": "胡笳十八拍·第七拍",
    "author": "刘商",
    "content": [
      "男儿妇人带弓箭，塞马蕃羊卧霜霰。",
      "寸步东西岂自由，偷生乞死非情愿。",
      "龟兹觱篥愁中听，碎叶琵琶夜深怨。",
      "竟夕无云月上天，故乡应得重相见。"
    ]
  },
  {
    "volume": 303,
    "sequence": 18,
    "title": "胡笳十八拍·第八拍",
    "author": "刘商",
    "content": [
      "忆昔私家恣娇小，远取珍禽学驯扰。",
      "如今沦弃念故乡，悔不当初放林表。",
      "朔风萧萧寒日暮，星河寥落胡天晓。",
      "旦夕思归不得归，愁心想似笼中鸟。"
    ]
  },
  {
    "volume": 303,
    "sequence": 19,
    "title": "胡笳十八拍·第九拍",
    "author": "刘商",
    "content": [
      "当日苏武单于问，道是宾鸿解传信。",
      "学他刺血写得书，书上千重万重恨。",
      "髯胡少年能走马，弯弓射飞无远近。",
      "遂令边雁转怕人，绝域何由达方寸。"
    ]
  },
  {
    "volume": 303,
    "sequence": 20,
    "title": "胡笳十八拍·第十拍",
    "author": "刘商",
    "content": [
      "恨凌辱兮恶腥膻，憎胡地兮怨胡天。",
      "生得胡儿欲弃捐，及生母子情宛然。",
      "貌殊语异憎还爱，心中不觉常相牵。",
      "朝朝暮暮在眼前，腹生手养宁不怜。"
    ]
  },
  {
    "volume": 303,
    "sequence": 21,
    "title": "胡笳十八拍·第十一拍",
    "author": "刘商",
    "content": [
      "日来月往相催迁，迢迢星岁欲周天。",
      "无冬无夏卧霜霰，水冻草枯为一年。",
      "汉家甲子有正朔，绝域三光空自悬。",
      "几回鸿雁来又去，肠断蟾蜍亏复圆。"
    ]
  },
  {
    "volume": 303,
    "sequence": 22,
    "title": "胡笳十八拍·第十二拍",
    "author": "刘商",
    "content": [
      "破瓶落井空永沈，故乡望断无归心。",
      "宁知远使问姓名，汉语泠泠传好音。",
      "梦魂几度到乡国，觉后翻成哀怨深。",
      "如今果是梦中事，喜过悲来情不任。"
    ]
  },
  {
    "volume": 303,
    "sequence": 23,
    "title": "胡笳十八拍·第十三拍",
    "author": "刘商",
    "content": [
      "童稚牵衣双在侧，将来不可留又忆。",
      "还乡惜别两难分，宁弃胡儿归旧国。",
      "山川万里复边戍，背面无由得消息。",
      "泪痕满面对残阳，终日依依向南北。"
    ]
  },
  {
    "volume": 303,
    "sequence": 24,
    "title": "胡笳十八拍·第十四拍",
    "author": "刘商",
    "content": [
      "莫以胡儿可羞耻，恩情亦各言其子。",
      "手中十指有长短，截之痛惜皆相似。",
      "还乡岂不见亲族，念此飘零隔生死。",
      "南风万里吹我心，心亦随风度辽水。"
    ]
  },
  {
    "volume": 303,
    "sequence": 25,
    "title": "胡笳十八拍·第十五拍",
    "author": "刘商",
    "content": [
      "叹息襟怀无定分，当时怨来归又恨。",
      "不知愁怨情若何，似有锋铓扰方寸。",
      "悲欢并行情未快，心意相尤自相问。",
      "不缘生得天属亲，岂向仇雠结恩信。"
    ]
  },
  {
    "volume": 303,
    "sequence": 26,
    "title": "胡笳十八拍·第十六拍",
    "author": "刘商",
    "content": [
      "去时只觉天苍苍，归日始知胡地长。",
      "重阴白日落何处，秋雁所向应南方。",
      "平沙四顾自迷惑，远近悠悠随雁行。",
      "征途未尽马蹄尽，不见行人边草黄。"
    ]
  },
  {
    "volume": 303,
    "sequence": 27,
    "title": "胡笳十八拍·第十七拍",
    "author": "刘商",
    "content": [
      "行尽胡天千万里，唯见黄沙白云起。",
      "马饥跑雪衔草根，人渴敲冰饮流水。",
      "燕山仿佛辨烽戍，鼙鼓如闻汉家垒。",
      "努力前程是帝乡，生前免向胡中死。"
    ]
  },
  {
    "volume": 303,
    "sequence": 28,
    "title": "胡笳十八拍·第十八拍",
    "author": "刘商",
    "content": [
      "归来故乡见亲族，田园半芜春草绿。",
      "明烛重燃煨烬灰，寒泉更洗沈泥玉。",
      "载持巾栉礼仪好，一弄丝桐生死足。",
      "出入关山十二年，哀情尽在胡笳曲。"
    ]
  },
  {
    "volume": 303,
    "sequence": 29,
    "title": "杂言同豆卢郎中郭南七里桥哀悼姚仓曹",
    "author": "刘商",
    "content": [
      "桥边足离别，终日为悲辛。",
      "登桥因叹逝，却羡别离人。",
      "桥下东流水，芳树樱桃蕊。",
      "流水与潮回，花落明年开。",
      "可怜三语掾，长作九泉灰。",
      "宿昔欢游在何处，花前饮足求仙去。"
    ]
  },
  {
    "volume": 303,
    "sequence": 30,
    "title": "春日卧病",
    "author": "刘商",
    "content": [
      "楚客经年病，孤舟人事稀。",
      "晚晴江柳变，春暮塞鸿归。",
      "今日方知命，前身自觉非。",
      "不能忧岁计，无限故山薇。"
    ]
  },
  {
    "volume": 303,
    "sequence": 31,
    "title": "题禅居废寺",
    "author": "刘商",
    "content": [
      "凋残精舍在，连步访缁衣。",
      "古殿门空掩，杨花雪乱飞。",
      "鹤巢松影薄，僧少磬声稀。",
      "青眼能留客，疏钟逼夜归。"
    ]
  },
  {
    "volume": 303,
    "sequence": 32,
    "title": "题山寺（一作题悟空寺）",
    "author": "刘商",
    "content": [
      "扁舟水淼淼，曲岸复长塘。",
      "古寺春山上，登楼忆故乡。",
      "云烟横极浦，花木拥回廊。",
      "更有思归意，晴明陟上方。"
    ]
  },
  {
    "volume": 303,
    "sequence": 33,
    "title": "题杨侍郎新亭",
    "author": "刘商",
    "content": [
      "毗陵过柱史，简易在茅茨。",
      "芳草如花种，修篁带笋移。",
      "径幽人未赏，檐静燕初窥。",
      "野客怜霜壁，静松画一枝。"
    ]
  },
  {
    "volume": 303,
    "sequence": 34,
    "title": "同徐城季明府游重光寺题晃师壁（作同游重光寺题僧壁）",
    "author": "刘商",
    "content": [
      "野寺僧房远，陶潜引客来。",
      "鸟喧残果落，兰败几花开。",
      "真性知无住，微言欲望回。",
      "竹风清磬晚，归策步苍苔。"
    ]
  },
  {
    "volume": 303,
    "sequence": 35,
    "title": "送林衮侍御东阳秩满赴上都",
    "author": "刘商",
    "content": [
      "几年乌府内，何处逐凫归。",
      "关吏迷骢马，铜章累绣衣。",
      "野亭山草绿，客路柳花飞。",
      "况复长安远，音书从此稀。"
    ]
  },
  {
    "volume": 303,
    "sequence": 36,
    "title": "送人之江东",
    "author": "刘商",
    "content": [
      "含香仍佩玉，宜入镜中行。",
      "尽室随乘兴，扁舟不计程。",
      "渡江霖雨霁，对月夜潮生。",
      "莫虑当炎暑，稽山水木清。"
    ]
  },
  {
    "volume": 303,
    "sequence": 37,
    "title": "送李元规昆季赴举",
    "author": "刘商",
    "content": [
      "见诵甘泉赋，心期折桂归。",
      "凤雏皆五色，鸿渐又双飞。",
      "别思看衰柳，秋风动客衣。",
      "明朝问礼处，暂觉雁行稀。"
    ]
  },
  {
    "volume": 303,
    "sequence": 38,
    "title": "送杨闲侍御拜命赴上都",
    "author": "刘商",
    "content": [
      "贺客移星使，丝纶出紫微。",
      "手中霜作简，身上绣为衣。",
      "骢马朝天疾，台乌向日飞。",
      "亲朋皆避路，不是送人稀。"
    ]
  },
  {
    "volume": 303,
    "sequence": 39,
    "title": "赋得月下闻蛩送别",
    "author": "刘商",
    "content": [
      "物候改秋节，炎凉此夕分。",
      "暗虫声遍草，明月夜无云。",
      "清迥檐外见，凄其篱下闻。",
      "感时兼惜别，覉思自纷纷。"
    ]
  },
  {
    "volume": 303,
    "sequence": 40,
    "title": "重阳日寄上饶李明府",
    "author": "刘商",
    "content": [
      "重阳秋雁未衔芦，始觉他乡节候殊。",
      "旅馆但知闻蟋蟀，邮童不解献茱萸。",
      "陶潜何处登高醉，倦客停桡一事无。",
      "来岁公田多种黍，莫教黄菊笑杨朱。"
    ]
  },
  {
    "volume": 303,
    "sequence": 41,
    "title": "同诸子哭张元易",
    "author": "刘商",
    "content": [
      "盛德高名总是空，神明福善大朦胧。",
      "游魂永永无归日，流水年年自向东。",
      "素帷旅榇乡关远，丹旐孤灯客舍中。",
      "伯道共悲无后嗣，孀妻老母断根蓬。"
    ]
  },
  {
    "volume": 303,
    "sequence": 42,
    "title": "合肥至日愁中寄郑明府",
    "author": "刘商",
    "content": [
      "失计为卑吏，三年滞楚乡。",
      "不能随世俗，应是昧行藏。",
      "白璧空无玷，黄沙只自伤。",
      "暮天乡思乱，晓镜鬓毛苍。",
      "灰管移新律，穷阴变一阳。",
      "岁时人共换，幽愤日先长。",
      "拙宦惭知己，无媒悔自强。",
      "迍邅羞薄命，恩惠费馀光。",
      "众口诚难称，长川却易防。",
      "鱼竿今尚在，行此掉沧浪。"
    ]
  },
  {
    "volume": 303,
    "sequence": 43,
    "title": "送庐州贾使君拜命",
    "author": "刘商",
    "content": [
      "考绩朝称贵，时清武用文。",
      "二天移外府，三命佐元勋。",
      "佩玉兼高位，摐金阅上军。",
      "威容冠是铁，图画阁名芸。",
      "人咏甘棠茂，童谣竹马群。",
      "悬旌风肃肃，卧辙泪纷纷。",
      "特达恩难报，升沈路易分。",
      "侯嬴不得从，心逐信陵君。"
    ]
  }
]