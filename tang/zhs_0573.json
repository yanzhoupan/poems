[
  {
    "volume": 573,
    "sequence": 1,
    "title": "送令狐绹相公",
    "author": "贾岛",
    "content": [
      "梁园趋戟节，海草几枯春。",
      "风水难遭便，差池未振鳞。",
      "姓名犹语及，门馆阻何因。",
      "苦拟修文卷，重擎献匠人。",
      "吟看青岛处，朝退赤墀晨。",
      "根爱杉栽活，枝怜雪霰新。",
      "缀篇嗟调逸，不和揣才贫。",
      "早晚还霖雨，滂沱洗月轮。",
      "揠苗方灭裂，成器待陶钧。",
      "困坂思回顾，迷邦辄问津。",
      "数行望外札，绝句握中珍。",
      "是日荣游汴，当时怯往陈。",
      "鸿舂乖汉爵，桢病卧漳滨。",
      "岳整五千仞，云惟一片身。",
      "故山离未死，秋水宿经旬。",
      "下第能无恧，高科恐有神。",
      "罢耕田料废，省钓岸应榛。",
      "慷慨知音在，谁能泪堕巾。"
    ]
  },
  {
    "volume": 573,
    "sequence": 2,
    "title": "寄沧州李尚书",
    "author": "贾岛",
    "content": [
      "沧溟深绝阔，西岸郭东门。",
      "戈者罗夷鸟，桴人思峤猿。",
      "威棱高腊冽，煦育极春温。",
      "陂淀封疆内，蒹葭壁垒根。",
      "摇鞞边地脉，愁箭虎狼魂。",
      "水县卖纱市，盐田煮海村。",
      "枝条分御叶，家世食唐恩。",
      "武可纵横讲，功从战伐论。",
      "天涯生月片，屿顶涌泉源。",
      "非是泥池物，方因雷雨尊。",
      "沉谋藏未露，邻境帖无喧。",
      "青冢骄回鹘，萧关陷叶蕃。",
      "何时霖岁旱，早晚雪邦冤。",
      "迢递瞻旌纛，浮阳寄咏言。"
    ]
  },
  {
    "volume": 573,
    "sequence": 3,
    "title": "逢旧识",
    "author": "贾岛",
    "content": [
      "几岁阻干戈，今朝劝酒歌。",
      "羡君无白发，走马过黄河。",
      "旧宅兵烧尽，新宫日奏多。",
      "妖星还有角，数尺铁重磨。"
    ]
  },
  {
    "volume": 573,
    "sequence": 4,
    "title": "崇圣寺斌公房",
    "author": "贾岛",
    "content": [
      "近来惟一食，树下掩禅扉。",
      "落日寒山磬，多年坏衲衣。",
      "白须长更剃，青霭远还归。",
      "仍说游南岳，经行是息机。"
    ]
  },
  {
    "volume": 573,
    "sequence": 5,
    "title": "送李傅侍郎剑南行营",
    "author": "贾岛",
    "content": [
      "走马从边事，新恩受外台。",
      "勇看双节出，期破八蛮回。",
      "许国家无恋，盘江栈不摧。",
      "移军刁斗逐，报捷剑门开。",
      "角咽猕猴叫，鼙干霹雳来。",
      "去年新甸邑，犹滞佐时才。"
    ]
  },
  {
    "volume": 573,
    "sequence": 6,
    "title": "别徐明府",
    "author": "贾岛",
    "content": [
      "抱琴非本意，生事偶相萦。",
      "口尚袁安节，身无子贱名。",
      "地寒春雪盛，山浅夕风轻。",
      "百战余荒野，千夫渐耦耕。",
      "一杯宜独夜，孤客恋交情。",
      "明日疲骖去，萧条过古城。"
    ]
  },
  {
    "volume": 573,
    "sequence": 7,
    "title": "岐下送友人归襄阳",
    "author": "贾岛",
    "content": [
      "蹉跎随泛梗，羁旅到西州。",
      "举翮笼中鸟，知心海上鸥。",
      "山光分首暮，草色向家秋。",
      "若更登高岘，看碑定泪流。"
    ]
  },
  {
    "volume": 573,
    "sequence": 8,
    "title": "送友人游蜀",
    "author": "贾岛",
    "content": [
      "万岑深积翠，路向此中难。",
      "欲暮多羁思，因高莫远看。",
      "卓家人寂寞，扬子业凋残。",
      "唯有岷江水，悠悠带月寒。"
    ]
  },
  {
    "volume": 573,
    "sequence": 9,
    "title": "送郑少府",
    "author": "贾岛",
    "content": [
      "江岸一相见，空令惜此分。",
      "夕阳行带月，酌水少留君。",
      "野地初烧草，荒山过雪云。",
      "明年还调集，蝉可在家闻。"
    ]
  },
  {
    "volume": 573,
    "sequence": 10,
    "title": "子规（一作项斯诗）",
    "author": "贾岛",
    "content": [
      "游魂自相叫，宁复记前身。",
      "飞过邻家月，声连野路春。",
      "梦边催晓急，愁处送风频。",
      "自有沾花血，相和雨滴新。"
    ]
  },
  {
    "volume": 573,
    "sequence": 11,
    "title": "送僧归天台",
    "author": "贾岛",
    "content": [
      "辞秦经越过，归寺海西峰。",
      "石涧双流水，山门九里松。",
      "曾闻清禁漏，却听赤城钟。",
      "妙宇研磨讲，应齐智者踪。"
    ]
  },
  {
    "volume": 573,
    "sequence": 12,
    "title": "让纠曹上乐使君",
    "author": "贾岛",
    "content": [
      "战战复兢兢，犹如履薄冰。",
      "虽然叨一掾，还似说三乘。",
      "瓶汲南溪水，书来北岳僧。",
      "戆愚兼抱疾，权纪不相应。"
    ]
  },
  {
    "volume": 573,
    "sequence": 13,
    "title": "赠友人",
    "author": "贾岛",
    "content": [
      "五字诗成卷，清新韵具偕。",
      "不同狂客醉，自伴律僧斋。",
      "春别和花树，秋辞带月淮。",
      "却归登第日，名近榜头排。"
    ]
  },
  {
    "volume": 573,
    "sequence": 14,
    "title": "送雍陶及第归成都宁亲",
    "author": "贾岛",
    "content": [
      "不唯诗著籍，兼又赋知名。",
      "议论于题称，春秋对问精。",
      "半应阴骘与，全赖有司平。",
      "归去峰峦众，别来松桂生。",
      "涨江流水品，当道白云坑。",
      "勿以攻文捷，而将学剑轻。",
      "制衣新濯锦，开酝旧烧罂。",
      "同日升科士，谁同膝下荣。"
    ]
  },
  {
    "volume": 573,
    "sequence": 15,
    "title": "谢令狐绹相公赐衣九事",
    "author": "贾岛",
    "content": [
      "长江飞鸟外，主簿跨驴归。",
      "逐客寒前夜，元戎予厚衣。",
      "雪来松更绿，霜降月弥辉。",
      "即日调殷鼎，朝分是与非。"
    ]
  },
  {
    "volume": 573,
    "sequence": 16,
    "title": "送金州鉴周上人",
    "author": "贾岛",
    "content": [
      "地必寻天目，溪仍住若耶。",
      "帆随风便发，月不要云遮。",
      "极浦浮霜雁，回潮落海查。",
      "峨嵋省春上，立雪指流沙。"
    ]
  },
  {
    "volume": 573,
    "sequence": 17,
    "title": "送谭远上人",
    "author": "贾岛",
    "content": [
      "下视白云时，山房盖树皮。",
      "垂枝松落子，侧顶鹤听棋。",
      "清净从沙劫，中终未日欹。",
      "金光明本行，同侍出峨嵋。"
    ]
  },
  {
    "volume": 573,
    "sequence": 18,
    "title": "新年",
    "author": "贾岛",
    "content": [
      "嗟以龙钟身，如何岁复新。",
      "石门思隐久，铜镜强窥频。",
      "花发新移树，心知故国春。",
      "谁能平此恨，岂是北宗人。"
    ]
  },
  {
    "volume": 573,
    "sequence": 19,
    "title": "送僧",
    "author": "贾岛",
    "content": [
      "出家从丱岁，解论造玄门。",
      "不惜挥谈柄，谁能听至言。",
      "中时山果熟，后夏竹阴繁。",
      "此去逢何日，峨嵋晓复昏。"
    ]
  },
  {
    "volume": 573,
    "sequence": 20,
    "title": "送姚杭州",
    "author": "贾岛",
    "content": [
      "白云峰下城，日夕白云生。",
      "人老江波钓，田侵海树耕。",
      "吴山钟入越，莲叶吹摇旌。",
      "诗异石门思，涛来向越迎。"
    ]
  },
  {
    "volume": 573,
    "sequence": 21,
    "title": "夜集田卿宅",
    "author": "贾岛",
    "content": [
      "朗咏高斋下，如将古调弹。",
      "翻鸿向桂水，来雪渡桑干。",
      "滴滴玉漏曙，翛翛竹籁残。",
      "曩年曾宿此，亦值五陵寒。"
    ]
  },
  {
    "volume": 573,
    "sequence": 22,
    "title": "寄山友长孙栖峤",
    "author": "贾岛",
    "content": [
      "此时气萧飒，琴院可应关。",
      "鹤似君无事，风吹雨遍山。",
      "松生青石上，泉落白云间。",
      "有径连高顶，心期相与还。"
    ]
  },
  {
    "volume": 573,
    "sequence": 23,
    "title": "酬厉玄",
    "author": "贾岛",
    "content": [
      "我来从北鄙，子省涉西陵。",
      "白发初相识，秋山拟共登。",
      "邻居帝城雨，会宿御沟冰。",
      "未报见贻作，耿然中夜兴。"
    ]
  },
  {
    "volume": 573,
    "sequence": 24,
    "title": "送刘式洛中觐省",
    "author": "贾岛",
    "content": [
      "晴峰三十六，侍立上春台。",
      "同宿别离恨，共看星月回。",
      "野莺临苑语，河棹历江来。",
      "便寄相思札，缄封花下开。"
    ]
  },
  {
    "volume": 573,
    "sequence": 25,
    "title": "送空公往金州",
    "author": "贾岛",
    "content": [
      "七百里山水，手中楖栗粗。",
      "松生师坐石，潭涤祖传盂。",
      "长拟老岳峤，又闻思海湖。",
      "惠能同俗姓，不是岭南卢。"
    ]
  },
  {
    "volume": 573,
    "sequence": 26,
    "title": "赠绍明上人",
    "author": "贾岛",
    "content": [
      "未住青云室，中秋独往年。",
      "上方嵩若寺，下视雨和烟。",
      "祖岂无言去，心因断臂传。",
      "不知能已后，更有几灯然。"
    ]
  },
  {
    "volume": 573,
    "sequence": 27,
    "title": "赠弘泉上人",
    "author": "贾岛",
    "content": [
      "洗足下蓝岭，古师精进同。",
      "心知溪卉长，居此玉林空。",
      "西殿宵灯磬，东林曙雨风。",
      "旧峰邻太白，石座雨苔濛。"
    ]
  },
  {
    "volume": 573,
    "sequence": 28,
    "title": "送宣皎上人游太白",
    "author": "贾岛",
    "content": [
      "剃发鬓无雪，去年三十三。",
      "山过春草寺，磬度落花潭。",
      "得句才邻约，论宗意在南。",
      "峰灵疑懒下，苍翠太虚参。"
    ]
  },
  {
    "volume": 573,
    "sequence": 29,
    "title": "病起",
    "author": "贾岛",
    "content": [
      "高丘归未得，空自责迟回。",
      "身事岂能遂，兰花又已开。",
      "病令新作少，雨阻故人来。",
      "灯下南华卷，袪愁当酒杯。"
    ]
  },
  {
    "volume": 573,
    "sequence": 30,
    "title": "送殷侍御赴同州",
    "author": "贾岛",
    "content": [
      "冯翊蒲西郡，沙冈拥地形。",
      "中条全离岳，清渭半和泾。",
      "夜暮眠明月，秋深至洞庭。",
      "犹来交辟士，事别偃林扃。"
    ]
  },
  {
    "volume": 573,
    "sequence": 31,
    "title": "送沈鹤",
    "author": "贾岛",
    "content": [
      "家楚婿于秦，携妻云养亲。",
      "陆行千里外，风卷一帆新。",
      "夜泊疏山雨，秋吟捣药轮。",
      "芜城登眺作，才动广陵人。"
    ]
  },
  {
    "volume": 573,
    "sequence": 32,
    "title": "秋夜仰怀钱孟二公琴客会",
    "author": "贾岛",
    "content": [
      "月色四时好，秋光君子知。",
      "南山昨夜雨，为我写清规。",
      "独鹤耸寒骨，高杉韵细飔。",
      "仙家缥缈弄，仿佛此中期。"
    ]
  },
  {
    "volume": 573,
    "sequence": 33,
    "title": "赠李金州",
    "author": "贾岛",
    "content": [
      "绮里祠前后，山程践白云。",
      "溯流随大旆，登岸见全军。",
      "晓角吹人梦，秋风卷雁群。",
      "雾开方露日，汉水底沙分。"
    ]
  },
  {
    "volume": 573,
    "sequence": 34,
    "title": "酬姚合校书",
    "author": "贾岛",
    "content": [
      "因贫行远道，得见旧交游。",
      "美酒易倾尽，好诗难卒酬。",
      "公堂朝共到，私第夜相留。",
      "不觉入关晚，别来林木秋。"
    ]
  },
  {
    "volume": 573,
    "sequence": 35,
    "title": "送独孤马二秀才居明月山读书",
    "author": "贾岛",
    "content": [
      "濯志俱高洁，儒科慕冉颜。",
      "家辞临水郡，雨到读书山。",
      "栖鸟棕花上，声钟砾阁间。",
      "寂寥窗户外，时见一舟还。"
    ]
  },
  {
    "volume": 573,
    "sequence": 36,
    "title": "病蝉",
    "author": "贾岛",
    "content": [
      "病蝉飞不得，向我掌中行。",
      "拆翼犹能薄，酸吟尚极清。",
      "露华凝在腹，尘点误侵睛。",
      "黄雀并鸢鸟，俱怀害尔情。"
    ]
  },
  {
    "volume": 573,
    "sequence": 37,
    "title": "青门里作",
    "author": "贾岛",
    "content": [
      "燕存鸿已过，海内几人愁。",
      "欲问南宗理，将归北岳修。",
      "若无攀桂分，只是卧云休。",
      "泉树一为别，依稀三十秋。"
    ]
  },
  {
    "volume": 573,
    "sequence": 38,
    "title": "卢秀才南台",
    "author": "贾岛",
    "content": [
      "居在青门里，台当千万岑。",
      "下因冈助势，上有树交阴。",
      "陵远根才近，空长畔可寻。",
      "新晴登啸处，惊起宿枝禽。"
    ]
  },
  {
    "volume": 573,
    "sequence": 39,
    "title": "寄李輈侍郎",
    "author": "贾岛",
    "content": [
      "终过盟津书，分明梦不虚。",
      "人从清渭别，地隔太行余。",
      "宾幕谁嫌静，公门但晏如。",
      "櫑鞞干霹雳，斜汉湿蟾蜍。",
      "追琢垂今后，敦庞得古初。",
      "井台怜操筑，漳岸想丕疏。",
      "亦翼铿珉珮，终当直石渠。",
      "此身多抱疾，幽里近营居。",
      "忆漱苏门涧，经浮楚泽潴。",
      "松栽侵古影，荤断尚芹菹。",
      "语嘿曾延接，心源离滓淤。",
      "谁言姓琴氏，独跨角生鱼。"
    ]
  },
  {
    "volume": 573,
    "sequence": 40,
    "title": "寄令狐绹相公",
    "author": "贾岛",
    "content": [
      "驴骏胜羸马，东川路匪赊。",
      "一缄论贾谊，三蜀寄严家。",
      "澄彻霜江水，分明露石沙。",
      "话言声及政，栈阁谷离斜。",
      "自著衣偏暖，谁忧雪六花。",
      "裹裳留阔襆，防患与通茶。",
      "山馆中宵起，星河残月华。",
      "双僮前日雇，数口向天涯。",
      "良乐知骐骥，张雷验镆铘。",
      "谦光贤将相，别纸圣龙蛇。",
      "岂有斯言玷，应无白璧瑕。",
      "不妨圆魄里，人亦指虾蟆。"
    ]
  },
  {
    "volume": 573,
    "sequence": 41,
    "title": "再投李益常侍",
    "author": "贾岛",
    "content": [
      "何处初投刺，当时赴尹京。",
      "淹留花柳变，然诺肺肠倾。",
      "避暑蝉移树，高眠雁过城。",
      "人家嵩岳色，公府洛河声。",
      "联句逢秋尽，尝茶见月生。",
      "新衣裁白苎，思从曲江行。"
    ]
  },
  {
    "volume": 573,
    "sequence": 42,
    "title": "积雪",
    "author": "贾岛",
    "content": [
      "昔属时霖滞，今逢腊雪多。",
      "南猜飘桂渚，北讶雨交河。",
      "尽灭平芜色，弥重古木柯。",
      "空中离白气，岛外下沧波。",
      "隐者迷樵道，朝人冷玉珂。",
      "夕繁仍昼密，漏间复钟和。",
      "想积高嵩顶，新秋皎月过。"
    ]
  },
  {
    "volume": 573,
    "sequence": 43,
    "title": "过杨道士居",
    "author": "贾岛",
    "content": [
      "先生修道处，茆屋远嚣氛。",
      "叩齿坐明月，支颐望白云。",
      "精神含药色，衣服带霞纹。",
      "无话瀛洲路，多年别少君。"
    ]
  },
  {
    "volume": 573,
    "sequence": 44,
    "title": "赠僧",
    "author": "贾岛",
    "content": [
      "乱山秋木穴，里有灵蛇藏。",
      "铁锡挂临海，石楼闻异香。",
      "出尘头未白，入定衲凝霜。",
      "莫话五湖事，令人心欲狂。"
    ]
  },
  {
    "volume": 573,
    "sequence": 45,
    "title": "送友人游塞",
    "author": "贾岛",
    "content": [
      "飘蓬多塞下，君见益潸然。",
      "迥碛沙衔日，长河水接天。",
      "夜泉行客火，晓戍向京烟。",
      "少结相思恨，佳期芳草前。"
    ]
  },
  {
    "volume": 573,
    "sequence": 46,
    "title": "思游边友人",
    "author": "贾岛",
    "content": [
      "凝愁对孤烛，昨日饮离杯。",
      "叶下故人去，天中新雁来。",
      "连沙秋草薄，带雪暮山开。",
      "苑北红尘道，何时见远回。"
    ]
  },
  {
    "volume": 573,
    "sequence": 47,
    "title": "秋暮寄友人",
    "author": "贾岛",
    "content": [
      "寥落关河暮，霜风树叶低。",
      "远天垂地外，寒日下峰西。",
      "有志烟霞切，无家岁月迷。",
      "清宵话白阁，已负十年栖。"
    ]
  },
  {
    "volume": 573,
    "sequence": 48,
    "title": "寄令狐绹相公",
    "author": "贾岛",
    "content": [
      "官高频敕授，老免把犁锄。",
      "一主长江印，三封东省书。",
      "不无濠上思，唯食圃中蔬。",
      "梦幻将泡影，浮生事只如。"
    ]
  },
  {
    "volume": 573,
    "sequence": 49,
    "title": "和孟逸人林下道情",
    "author": "贾岛",
    "content": [
      "四气相陶铸，中庸道岂销。",
      "夏云生此日，春色尽今朝。",
      "陋巷贫无闷，毗耶疾未调。",
      "已栽天末柏，合抱岂非遥。"
    ]
  },
  {
    "volume": 573,
    "sequence": 50,
    "title": "宿姚少府北斋",
    "author": "贾岛",
    "content": [
      "石溪同夜泛，复此北斋期。",
      "鸟绝吏归后，蛩鸣客卧时。",
      "锁城凉雨细，开印曙钟迟。",
      "忆此漳川岸，如今是别离。"
    ]
  },
  {
    "volume": 573,
    "sequence": 51,
    "title": "雪晴晚望",
    "author": "贾岛",
    "content": [
      "倚杖望晴雪，溪云几万重。",
      "樵人归白屋，寒日下危峰。",
      "野火烧冈草，断烟生石松。",
      "却回山寺路，闻打暮天钟。"
    ]
  },
  {
    "volume": 573,
    "sequence": 52,
    "title": "送崔峤游潇湘",
    "author": "贾岛",
    "content": [
      "功烈尚书孙，琢磨风雅言。",
      "渡河山凿处，陟岘汉滩喧。",
      "梦想吟天目，宵同话石门。",
      "枫林叶欲下，极浦月清暾。"
    ]
  },
  {
    "volume": 573,
    "sequence": 53,
    "title": "寄朱锡珪",
    "author": "贾岛",
    "content": [
      "远泊与谁同，来从古木中。",
      "长江人钓月，旷野火烧风。",
      "梦泽吞楚大，闽山厄海丛。",
      "此时樯底水，涛起屈原通。"
    ]
  },
  {
    "volume": 573,
    "sequence": 54,
    "title": "马戴居华山因寄",
    "author": "贾岛",
    "content": [
      "玉女洗头盆，孤高不可言。",
      "瀑流莲岳顶，河注华山根。",
      "绝雀林藏鹘，无人境有猿。",
      "秋蟾才过雨，石上古松门。"
    ]
  },
  {
    "volume": 573,
    "sequence": 55,
    "title": "寄胡遇",
    "author": "贾岛",
    "content": [
      "一自残春别，经炎复到凉。",
      "萤从枯树出，蛩入破阶藏。",
      "落叶书胜纸，闲砧坐当床。",
      "东门因送客，相访也何妨。"
    ]
  },
  {
    "volume": 573,
    "sequence": 56,
    "title": "送李戎扶侍往寿安",
    "author": "贾岛",
    "content": [
      "二千余里路，一半是波涛。",
      "未晓著衣起，出城逢日高。",
      "关山多寇盗，扶侍带弓刀。",
      "临别不挥泪，谁知心郁陶。"
    ]
  },
  {
    "volume": 573,
    "sequence": 57,
    "title": "送孙逸人",
    "author": "贾岛",
    "content": [
      "衣屡犹同俗，妻儿亦宛然。",
      "不餐能累月，无病已多年。",
      "是药皆谙性，令人渐信仙。",
      "杖头书数卷，荷入翠微烟。"
    ]
  },
  {
    "volume": 573,
    "sequence": 58,
    "title": "寄华山僧",
    "author": "贾岛",
    "content": [
      "遥知白石室，松柏隐朦胧。",
      "月落看心次，云生闭目中。",
      "五更钟隔岳，万尺水悬空。",
      "苔藓嵌岩所，依稀有径通。"
    ]
  },
  {
    "volume": 573,
    "sequence": 59,
    "title": "送李登少府",
    "author": "贾岛",
    "content": [
      "伊阳耽酒尉，朗咏醉醒新。",
      "应见嵩山里，明年踯躅春。",
      "一千寻树直，三十六峰邻。",
      "流水潺潺处，坚贞玉涧珉。"
    ]
  },
  {
    "volume": 573,
    "sequence": 60,
    "title": "易州过郝逸人居",
    "author": "贾岛",
    "content": [
      "每逢词翰客，邀我共寻君。",
      "果见闲居赋，未曾流俗闻。",
      "也知邻市井，宛似出嚣氛。",
      "却笑巢由辈，何须隐白云。"
    ]
  },
  {
    "volume": 573,
    "sequence": 61,
    "title": "酬鄠县李廓少府见寄",
    "author": "贾岛",
    "content": [
      "稍怜公事退，复遇夕阳时。",
      "北朔霜凝竹，南山水入篱。",
      "吟怀沧海侣，空问白云师。",
      "恨不相从去，心惟野鹤知。"
    ]
  },
  {
    "volume": 573,
    "sequence": 62,
    "title": "净业寺与前鄠县李廓少府同宿",
    "author": "贾岛",
    "content": [
      "来从城上峰，京寺暮相逢。",
      "往往语复默，微微雨洒松。",
      "家贫初罢吏，年长畏闻蛩。",
      "前日犹拘束，披衣起晓钟。"
    ]
  },
  {
    "volume": 573,
    "sequence": 63,
    "title": "送南卓归京",
    "author": "贾岛",
    "content": [
      "残春别镜陂，罢郡未霜髭。",
      "行李逢炎暑，山泉满路岐。",
      "云藏巢鹤树，风触啭莺枝。",
      "三省同虚位，双旌带去思。",
      "入城宵梦后，待漏月沉时。",
      "长策并忠告，从容写玉墀。"
    ]
  },
  {
    "volume": 573,
    "sequence": 64,
    "title": "卧疾走笔酬韩愈书问",
    "author": "贾岛",
    "content": [
      "一卧三四旬，数书惟独君。",
      "愿为出海月，不作归山云。",
      "身上衣频寄，瓯中物亦分。",
      "欲知强健否，病鹤未离群。"
    ]
  },
  {
    "volume": 573,
    "sequence": 65,
    "title": "长孙霞李溟自紫阁白阁二峰见访",
    "author": "贾岛",
    "content": [
      "寂寞吾庐贫，同来二阁人。",
      "所论唯野事，招作住云邻。",
      "古寺期秋宿，平林散早春。",
      "漱流今已矣，巢许岂尧臣。"
    ]
  },
  {
    "volume": 573,
    "sequence": 66,
    "title": "送惟一游清凉寺",
    "author": "贾岛",
    "content": [
      "去有巡台侣，荒溪众树分。",
      "瓶残秦地水，锡入晋山云。",
      "秋月离喧见，寒泉出定闻。",
      "人间临欲别，旬日雨纷纷。"
    ]
  },
  {
    "volume": 573,
    "sequence": 67,
    "title": "郑尚书新开涪江二首",
    "author": "贾岛",
    "content": [
      "岸凿青山破，江开白浪寒。",
      "日沉源出海，春至草生滩。",
      "梓匠防波溢，蓬仙畏水干。",
      "从今疏决后，任雨滞峰峦。",
      "不侵南亩务，已拔北江流。",
      "涪水方移岸，浔阳有到舟。",
      "潭澄初捣药，波动乍垂钩。",
      "山可疏三里，从知历亿秋。"
    ]
  },
  {
    "volume": 573,
    "sequence": 68,
    "title": "寄乔侍郎",
    "author": "贾岛",
    "content": [
      "大宁犹未到，曾渡北浮桥。",
      "晓出爬船寺，手擎紫栗条。",
      "差池不相见，怅望至今朝。",
      "近日营家计，绳悬一小瓢。"
    ]
  },
  {
    "volume": 573,
    "sequence": 69,
    "title": "送去华法师",
    "author": "贾岛",
    "content": [
      "在越居何寺，东南水路归。",
      "秋江洗一钵，寒日晒三衣。",
      "默听鸿声尽，行看叶影飞。",
      "囊中无宝货，船户夜扃稀。"
    ]
  },
  {
    "volume": 573,
    "sequence": 70,
    "title": "送蔡京",
    "author": "贾岛",
    "content": [
      "跃蹄归鲁日，带漏别秦星。",
      "易折芳条桂，难穷邃义经。",
      "登封多泰岳，巡狩遍沧溟。",
      "家在何林下，梁山翠满庭。"
    ]
  },
  {
    "volume": 573,
    "sequence": 71,
    "title": "慈恩寺上座院",
    "author": "贾岛",
    "content": [
      "未委衡山色，何如对塔峰。",
      "曩宵曾宿此，今夕值秋浓。",
      "羽族栖烟竹，寒流带月钟。",
      "井甘源起异，泉涌渍苔封。"
    ]
  },
  {
    "volume": 573,
    "sequence": 72,
    "title": "题朱庆馀所居",
    "author": "贾岛",
    "content": [
      "天寒吟竟晓，古屋瓦生松。",
      "寄信船一只，隔乡山万重。",
      "树来沙岸鸟，窗度雪楼钟。",
      "每忆江中屿，更看城上峰。"
    ]
  },
  {
    "volume": 573,
    "sequence": 73,
    "title": "送黄知新归安南",
    "author": "贾岛",
    "content": [
      "池亭沉饮遍，非独曲江花。",
      "地远路穿海，春归冬到家。",
      "火山难下雪，瘴土不生茶。",
      "知决移来计，相逢期尚赊。"
    ]
  },
  {
    "volume": 573,
    "sequence": 74,
    "title": "赠胡禅归",
    "author": "贾岛",
    "content": [
      "自是根机钝，非关夏腊深。",
      "秋来江上寺，夜坐岭南心。",
      "井凿山含月，风吹磬出林。",
      "祖师携只履，去路杳难寻。"
    ]
  },
  {
    "volume": 573,
    "sequence": 75,
    "title": "元日女道士受箓",
    "author": "贾岛",
    "content": [
      "元日更新夜，斋身称净衣。",
      "数星连斗出，万里断云飞。",
      "霜下磬声在，月高坛影微。",
      "立听师语了，左肘系符归。"
    ]
  },
  {
    "volume": 573,
    "sequence": 76,
    "title": "重与彭兵曹",
    "author": "贾岛",
    "content": [
      "故人在城里，休寄海边书。",
      "渐去老不远，别来情岂疏。",
      "砚冰催腊日，山雀到贫居。",
      "每有平戎计，官家别敕除。"
    ]
  },
  {
    "volume": 573,
    "sequence": 77,
    "title": "赠庄上人",
    "author": "贾岛",
    "content": [
      "不语焚香坐，心知道已成。",
      "流年衰此世，定力见他生。",
      "暮雪余春冷，寒灯续昼明。",
      "寻常五侯至，敢望下阶迎。"
    ]
  },
  {
    "volume": 573,
    "sequence": 78,
    "title": "落第东归逢僧伯阳",
    "author": "贾岛",
    "content": [
      "相逢须语笑，人世别离频。",
      "晓至长侵月，思乡动隔春。",
      "见僧心暂静，从俗事多迍。",
      "宇宙诗名小，山河客路新。",
      "翠桐犹入爨，清镜未辞尘。",
      "逸足思奔骥，随群且退鳞。",
      "宴乖红杏寺，愁在绿杨津。",
      "老病难为乐，开眉赖故人。"
    ]
  },
  {
    "volume": 573,
    "sequence": 79,
    "title": "皇甫主簿期游山不及赴",
    "author": "贾岛",
    "content": [
      "休官匹马在，新意入山中。",
      "更住应难遂，前期恨不同。",
      "集蝉苔树僻，留客雨堂空。",
      "深夜谁相访，惟当清净翁。"
    ]
  },
  {
    "volume": 573,
    "sequence": 80,
    "title": "宿成湘林下",
    "author": "贾岛",
    "content": [
      "相访夕阳时，千株木未衰。",
      "石泉流出谷，山雨滴栖鸱。",
      "漏向灯听数，酒因客寝迟。",
      "今宵不尽兴，更有月明期。"
    ]
  },
  {
    "volume": 573,
    "sequence": 81,
    "title": "喜雍陶至",
    "author": "贾岛",
    "content": [
      "今朝笑语同，几日百忧中。",
      "鸟度剑门静，蛮归泸水空。",
      "步霜吟菊畔，待月坐林东。",
      "且莫孤此兴，勿论穷与通。"
    ]
  },
  {
    "volume": 573,
    "sequence": 82,
    "title": "酬胡遇",
    "author": "贾岛",
    "content": [
      "丽句传人口，科名立可图。",
      "移居见山烧，买树带巢乌。",
      "游远风涛急，吟清雪月孤。",
      "却思初识面，仍未有多须。"
    ]
  },
  {
    "volume": 573,
    "sequence": 83,
    "title": "宿慈恩寺郁公房",
    "author": "贾岛",
    "content": [
      "病身来寄宿，自扫一床闲。",
      "反照临江磬，新秋过雨山。",
      "竹阴移冷月，荷气带禅关。",
      "独住天台意，方从内请还。"
    ]
  },
  {
    "volume": 573,
    "sequence": 84,
    "title": "送褚山人归日本",
    "author": "贾岛",
    "content": [
      "悬帆待秋水，去入杳冥间。",
      "东海几年别，中华此日还。",
      "岸遥生白发，波尽露青山。",
      "隔水相思在，无书也是闲。"
    ]
  },
  {
    "volume": 573,
    "sequence": 85,
    "title": "寄韩湘",
    "author": "贾岛",
    "content": [
      "过岭行多少，潮州涨满川。",
      "花开南去后，水冻北归前。",
      "望鹭吟登阁，听猿泪滴船。",
      "相思堪面话，不著尺书传。"
    ]
  },
  {
    "volume": 573,
    "sequence": 86,
    "title": "雨夜寄马戴",
    "author": "贾岛",
    "content": [
      "芳林杏花树，花落子西东。",
      "今夕曲江雨，寒催朔北风。",
      "乡书沧海绝，隐路翠微通。",
      "寂寂相思际，孤釭残漏中。"
    ]
  },
  {
    "volume": 573,
    "sequence": 87,
    "title": "喜无可上人游山回",
    "author": "贾岛",
    "content": [
      "一食复何如，寻山无定居。",
      "相逢新夏满，不见半年余。",
      "听话龙潭雪，休传鸟道书。",
      "别来还似旧，白发日高梳。"
    ]
  },
  {
    "volume": 573,
    "sequence": 88,
    "title": "寄毗陵彻公",
    "author": "贾岛",
    "content": [
      "身依吴寺老，黄叶几回看。",
      "早讲林霜在，孤禅隙月残。",
      "井通潮浪远，钟与角声寒。",
      "已有南游约，谁言礼谒难。"
    ]
  },
  {
    "volume": 573,
    "sequence": 89,
    "title": "送韦琼校书",
    "author": "贾岛",
    "content": [
      "宾佐兼归觐，此行江汉心。",
      "别离从阙下，道路向山阴。",
      "孤屿消寒沫，空城滴夜霖。",
      "若邪溪畔寺，秋色共谁寻。"
    ]
  },
  {
    "volume": 573,
    "sequence": 90,
    "title": "寄刘侍御",
    "author": "贾岛",
    "content": [
      "衣多苔藓痕，犹拟更趋门。",
      "自夏虽无病，经秋不过原。",
      "积泉留岱鸟，叠岫隔巴猿。",
      "琴月西斋集，如今岂复言。"
    ]
  },
  {
    "volume": 573,
    "sequence": 91,
    "title": "送穆少府知眉州",
    "author": "贾岛",
    "content": [
      "剑门倚青汉，君昔未曾过。",
      "日暮行人少，山深异鸟多。",
      "猿啼和峡雨，栈尽到江波。",
      "一路白云里，飞泉洒薜萝。"
    ]
  },
  {
    "volume": 573,
    "sequence": 92,
    "title": "二月晦日留别鄠中友人",
    "author": "贾岛",
    "content": [
      "立马柳花里，别君当酒酣。",
      "春风渐向北，云雁不飞南。",
      "明晓日初一，今年月又三。",
      "鞭羸去暮色，远岳起烟岚。"
    ]
  },
  {
    "volume": 573,
    "sequence": 93,
    "title": "送李校书赴吉期",
    "author": "贾岛",
    "content": [
      "筮算重重吉，良期讵可迁。",
      "不同牛女夜，是配凤凰年。",
      "佩玉春风里，题章蜡烛前。",
      "诗书与箴训，夫哲又妻贤。"
    ]
  },
  {
    "volume": 573,
    "sequence": 94,
    "title": "宿孤馆",
    "author": "贾岛",
    "content": [
      "落日投村戍，愁生为客途。",
      "寒山晴后绿，秋月夜来孤。",
      "橘树千株在，渔家一半无。",
      "自知风水静，舟系岸边芦。"
    ]
  },
  {
    "volume": 573,
    "sequence": 95,
    "title": "哭宗密禅师",
    "author": "贾岛",
    "content": [
      "鸟道雪岑巅，师亡谁去禅。",
      "几尘增灭后，树色改生前。",
      "层塔当松吹，残踪傍野泉。",
      "唯嗟听经虎，时到坏庵边。"
    ]
  },
  {
    "volume": 573,
    "sequence": 96,
    "title": "宿山寺",
    "author": "贾岛",
    "content": [
      "众岫耸寒色，精庐向此分。",
      "流星透疏木，走月逆行云。",
      "绝顶人来少，高松鹤不群。",
      "一僧年八十，世事未曾闻。"
    ]
  },
  {
    "volume": 573,
    "sequence": 97,
    "title": "送友人如边",
    "author": "贾岛",
    "content": [
      "去日重阳后，前程菊正芳。",
      "行车辗秋岳，落叶坠寒霜。",
      "云入汉天白，风高碛色黄。",
      "蒲轮待恐晚，求荐向诸方。"
    ]
  },
  {
    "volume": 573,
    "sequence": 98,
    "title": "题竹谷上人院",
    "author": "贾岛",
    "content": [
      "禅庭高鸟道，回望极川原。",
      "樵径连峰顶，石泉通竹根。",
      "木深犹积雪，山浅未闻猿。",
      "欲别尘中苦，愿师贻一言。"
    ]
  },
  {
    "volume": 573,
    "sequence": 99,
    "title": "京北原作",
    "author": "贾岛",
    "content": [
      "登原见城阙，策蹇思炎天。",
      "日午路中客，槐花风处蝉。",
      "远山秦木上，清渭汉陵前。",
      "何事居人世，皆从名利牵。"
    ]
  },
  {
    "volume": 573,
    "sequence": 100,
    "title": "寄江上人",
    "author": "贾岛",
    "content": [
      "紫阁旧房在，新家中岳东。",
      "烟波千里隔，消息一朝通。",
      "寒日汀洲路，秋晴岛屿风。",
      "分明杜陵叶，别后两经红。"
    ]
  },
  {
    "volume": 573,
    "sequence": 101,
    "title": "送僧归太白山",
    "author": "贾岛",
    "content": [
      "坚冰连夏处，太白接青天。",
      "云塞石房路，峰明雨外巅。",
      "夜禅临虎穴，寒漱撇龙泉。",
      "后会不期日，相逢应信缘。"
    ]
  },
  {
    "volume": 573,
    "sequence": 102,
    "title": "暮过山村",
    "author": "贾岛",
    "content": [
      "数里闻寒水，山家少四邻。",
      "怪禽啼旷野，落日恐行人。",
      "初月未终夕，边烽不过秦。",
      "萧条桑柘外，烟火渐相亲。"
    ]
  },
  {
    "volume": 573,
    "sequence": 103,
    "title": "鹭鸶",
    "author": "贾岛",
    "content": [
      "求鱼未得食，沙岸往来行。",
      "岛月独栖影，暮天寒过声。",
      "堕巢因木折，失侣遇弦惊。",
      "频向烟霄望，吾知尔去程。"
    ]
  },
  {
    "volume": 573,
    "sequence": 104,
    "title": "内道场僧弘绍",
    "author": "贾岛",
    "content": [
      "麟德燃香请，长安春几回。",
      "夜闲同像寂，昼定为吾开。",
      "讲罢松根老，经浮海水来。",
      "六年双足履，只步院中苔。"
    ]
  },
  {
    "volume": 573,
    "sequence": 105,
    "title": "蒋亭和蔡湘州",
    "author": "贾岛",
    "content": [
      "蒋宅为亭榭，蔡城东郭门。",
      "潭连秦相井，松老汉朝根。",
      "已积苍苔遍，何曾旧径存。",
      "高斋无事后，时复一携尊。"
    ]
  },
  {
    "volume": 573,
    "sequence": 106,
    "title": "光州王建使君水亭作",
    "author": "贾岛",
    "content": [
      "楚水临轩积，澄鲜一亩余。",
      "柳根连岸尽，荷叶出萍初。",
      "极浦清相似，幽禽到不虚。",
      "夕阳庭际眺，槐雨滴疏疏。"
    ]
  },
  {
    "volume": 573,
    "sequence": 107,
    "title": "留别光州王使君建",
    "author": "贾岛",
    "content": [
      "杜陵千里外，期在末秋归。",
      "既见林花落，须防木叶飞。",
      "楚从何地尽，淮隔数峰微。",
      "回首余霞失，斜阳照客衣。"
    ]
  },
  {
    "volume": 573,
    "sequence": 108,
    "title": "宿姚合宅寄张司业籍",
    "author": "贾岛",
    "content": [
      "闲宵因集会，柱史话先生。",
      "身爱无一事，心期往四明。",
      "松枝影摇动，石磬响寒清。",
      "谁伴南斋宿，月高霜满城。"
    ]
  },
  {
    "volume": 573,
    "sequence": 109,
    "title": "哭张籍",
    "author": "贾岛",
    "content": [
      "精灵归恍惚，石磬韵曾闻。",
      "即日是前古，谁人耕此坟。",
      "旧游孤棹远，故域九江分。",
      "本欲蓬瀛去，餐芝御白云。"
    ]
  },
  {
    "volume": 573,
    "sequence": 110,
    "title": "灵准上人院",
    "author": "贾岛",
    "content": [
      "掩扉当太白，腊数等松椿。",
      "禁漏来遥夜，山泉落近邻。",
      "经声终卷晓，草色几芽春。",
      "海内知名士，交游准上人。"
    ]
  },
  {
    "volume": 573,
    "sequence": 111,
    "title": "寄柳舍人宗元",
    "author": "贾岛",
    "content": [
      "格与功俱造，何人意不降。",
      "一宵三梦柳，孤泊九秋江。",
      "擢第名重列，冲天字几双。",
      "誓为仙者仆，侧执驭风幢。"
    ]
  },
  {
    "volume": 573,
    "sequence": 112,
    "title": "送玄岩上人归西蜀",
    "author": "贾岛",
    "content": [
      "玉垒山中寺，幽深胜概多。",
      "药成彭祖捣，顶受七轮摩。",
      "去腊催今夏，流光等逝波。",
      "会当依粪扫，五岳遍头陀。"
    ]
  },
  {
    "volume": 573,
    "sequence": 113,
    "title": "寄宋州田中丞",
    "author": "贾岛",
    "content": [
      "古郡近南徐，关河万里余。",
      "相思深夜后，未答去秋书。",
      "自别知音少，难忘识面初。",
      "旧山期已久，门掩数畦蔬。"
    ]
  },
  {
    "volume": 573,
    "sequence": 114,
    "title": "送朱休归剑南",
    "author": "贾岛",
    "content": [
      "剑南归受贺，太学赋声雄。",
      "山路长江岸，朝阳十月中。",
      "芽新抽雪茗，枝重集猿枫。",
      "卓氏琴台废，深芜想径通。"
    ]
  },
  {
    "volume": 573,
    "sequence": 115,
    "title": "寄长武朱尚书",
    "author": "贾岛",
    "content": [
      "不日即登坛，枪旗一万竿。",
      "角吹边月没，鼓绝爆雷残。",
      "中国今如此，西荒可取难。",
      "白衣思请谒，徒步在长安。"
    ]
  },
  {
    "volume": 573,
    "sequence": 116,
    "title": "送皇甫侍御",
    "author": "贾岛",
    "content": [
      "晓钟催早期，自是赴嘉招。",
      "舟泊湘江阔，田收楚泽遥。",
      "雁惊起衰草，猿渴下寒条。",
      "来使黔南日，时应问寂寥。"
    ]
  },
  {
    "volume": 573,
    "sequence": 117,
    "title": "郊居即事",
    "author": "贾岛",
    "content": [
      "住此园林久，其如未是家。",
      "叶书传野意，檐溜煮胡茶。",
      "雨后逢行鹭，更深听远蛙。",
      "自然还往里，多是爱烟霞。"
    ]
  },
  {
    "volume": 573,
    "sequence": 118,
    "title": "夜集姚合宅期可公不至",
    "author": "贾岛",
    "content": [
      "公堂秋雨夜，已是念园林。",
      "何事疾病日，重论山水心。",
      "孤灯明腊后，微雪下更深。",
      "释子乖来约，泉西寒磬音。"
    ]
  },
  {
    "volume": 573,
    "sequence": 119,
    "title": "喜李馀自蜀至",
    "author": "贾岛",
    "content": [
      "迢递岷峨外，西南驿路高。",
      "几程寻嶮栈，独宿听寒涛。",
      "白鸟飞还立，青猿断更号。",
      "往来从此过，词体近风骚。"
    ]
  },
  {
    "volume": 573,
    "sequence": 120,
    "title": "王侍御南原庄",
    "author": "贾岛",
    "content": [
      "买得足云地，新栽药数窠。",
      "峰头盘一径，原下注双河。",
      "春寺闲眠久，晴台独上多。",
      "南斋宿雨后，仍许重来麽。"
    ]
  },
  {
    "volume": 573,
    "sequence": 121,
    "title": "送康秀才",
    "author": "贾岛",
    "content": [
      "俱为落第年，相识落花前。",
      "酒泻两三盏，诗吟十数篇。",
      "行岐逢塞雨，嘶马上津船。",
      "树影高堂下，回时应有蝉。"
    ]
  },
  {
    "volume": 573,
    "sequence": 122,
    "title": "送僧",
    "author": "贾岛",
    "content": [
      "此生披衲过，在世得身闲。",
      "日午游都市，天寒往华山。",
      "言归文字外，意出有无间。",
      "仙掌云边树，巢禽时出关。"
    ]
  },
  {
    "volume": 573,
    "sequence": 123,
    "title": "寄魏少府",
    "author": "贾岛",
    "content": [
      "来时乖面别，终日使人惭。",
      "易记卷中句，难忘灯下谈。",
      "湿苔粘树瘿，瀑布溅房庵。",
      "音信如相惠，移居古井南。"
    ]
  },
  {
    "volume": 573,
    "sequence": 124,
    "title": "原居即事言怀赠孙员外",
    "author": "贾岛",
    "content": [
      "出入土门偏，秋深石色泉。",
      "径通原上草，地接水中莲。",
      "采菌依余枿，拾薪逢刈田。",
      "镊撏白发断，兵阻尺书传。",
      "避路来华省，抄诗上彩笺。",
      "高斋久不到，犹喜未经年。"
    ]
  },
  {
    "volume": 573,
    "sequence": 125,
    "title": "登楼",
    "author": "贾岛",
    "content": [
      "秋日登高望，凉风吹海初。",
      "山川明已久，河汉没无余。",
      "远近涯寥夐，高低中太虚。",
      "赋因王阁笔，思比谢游疏。"
    ]
  },
  {
    "volume": 573,
    "sequence": 126,
    "title": "上乐使君救康成公（一作陈陶续古诗）",
    "author": "贾岛",
    "content": [
      "曾梦诸侯笑，康囚议脱枷。",
      "千根池里藕，一朵火中花。"
    ]
  },
  {
    "volume": 573,
    "sequence": 127,
    "title": "昆明池泛舟",
    "author": "贾岛",
    "content": [
      "一枝青竹榜，泛泛绿萍里。",
      "不见钓鱼人，渐入秋塘水。"
    ]
  },
  {
    "volume": 573,
    "sequence": 128,
    "title": "送僧",
    "author": "贾岛",
    "content": [
      "大内曾持论，天南化俗行。",
      "旧房山雪在，春草岳阳生。",
      "晓了莲经义，堪任宝盖迎。",
      "王侯皆护法，何寺讲钟鸣。"
    ]
  },
  {
    "volume": 573,
    "sequence": 129,
    "title": "送刘知新往襄阳",
    "author": "贾岛",
    "content": [
      "此别诚堪恨，荆襄是旧游。",
      "眼光悬欲落，心绪乱难收。",
      "花木三层寺，烟波五相楼。",
      "因君两地去，长使梦悠悠。"
    ]
  },
  {
    "volume": 573,
    "sequence": 130,
    "title": "寄慈恩寺郁上人",
    "author": "贾岛",
    "content": [
      "中秋期夕望，虚室省相容。",
      "北斗生清漏，南山出碧重。",
      "露寒鸠宿竹，鸿过月圆钟。",
      "此夜情应切，衡阳旧住峰。"
    ]
  }
]