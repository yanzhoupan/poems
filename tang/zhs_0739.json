[
  {
    "volume": 739,
    "sequence": 1,
    "title": "中酒寄刘行军",
    "author": "李建勋",
    "content": [
      "甚矣频频醉，神昏体亦虚。",
      "肺伤徒问药，发落不盈梳。",
      "恋寝嫌明室，修生愧道书。",
      "西峰老僧语，相劝合何如。"
    ]
  },
  {
    "volume": 739,
    "sequence": 2,
    "title": "白雁",
    "author": "李建勋",
    "content": [
      "东溪一白雁，毛羽何皎洁。",
      "薄暮浴清波，斜阳共明灭。",
      "差池失群久，幽独依人切。",
      "旅食赖菰蒲，单栖怯霜雪。",
      "边风昨夜起，顾影空哀咽。",
      "不及墙上乌，相将绕双阙。"
    ]
  },
  {
    "volume": 739,
    "sequence": 3,
    "title": "早春寄怀",
    "author": "李建勋",
    "content": [
      "家山归未得，又是看春过。",
      "老觉光阴速，闲悲世路多。",
      "风和吹岸柳，雪尽见庭莎。",
      "欲向东溪醉，狂眠一放歌。"
    ]
  },
  {
    "volume": 739,
    "sequence": 4,
    "title": "春日东山正堂作",
    "author": "李建勋",
    "content": [
      "身闲赢得出，天气渐暄和。",
      "蜀马登山稳，南朝古寺多。",
      "早花微弄色，新酒欲生波。",
      "从此唯行乐，闲愁奈我何。"
    ]
  },
  {
    "volume": 739,
    "sequence": 5,
    "title": "春日小园晨看兼招同舍",
    "author": "李建勋",
    "content": [
      "最有杏花繁，枝枝若手抟。",
      "须知一春促，莫厌百回看。",
      "鸟啭风潜息，蜂迟露未干。",
      "可容排饮否，兼折赠头冠。"
    ]
  },
  {
    "volume": 739,
    "sequence": 6,
    "title": "惜花寄孙员外",
    "author": "李建勋",
    "content": [
      "朝始一枝开，暮复一枝落。",
      "只恐雨淋漓，又见春萧索。",
      "侵晨结驷携酒徒，寻芳踏尽长安衢。",
      "思量少壮不自乐，他日白头空叹吁。"
    ]
  },
  {
    "volume": 739,
    "sequence": 7,
    "title": "春日病中",
    "author": "李建勋",
    "content": [
      "才得归闲去，还教病卧频。",
      "无由全胜意，终是负青春。",
      "绿柳渐拂地，黄莺如唤人。",
      "方为医者劝，断酒已经旬。"
    ]
  },
  {
    "volume": 739,
    "sequence": 8,
    "title": "殴妓",
    "author": "李建勋",
    "content": [
      "自为专房甚，匆匆有所伤。",
      "当时心已悔，彻夜手犹香。",
      "恨枕堆云髻，啼襟搵月黄。",
      "起来犹忍恶，剪破绣鸳鸯。"
    ]
  },
  {
    "volume": 739,
    "sequence": 9,
    "title": "踏青樽前",
    "author": "李建勋",
    "content": [
      "期君速行乐，不要旋还家。",
      "永日虽无雨，东风自落花。",
      "诗毫粘酒淡，歌袖向人斜。",
      "薄暮忘归路，垂杨噪乱鸦。"
    ]
  },
  {
    "volume": 739,
    "sequence": 10,
    "title": "正月晦日",
    "author": "李建勋",
    "content": [
      "莫倦寻春去，都无百日游。",
      "更堪正月过，已是一分休。",
      "泉暖声才出，云寒势未收。",
      "晚来重作雪，翻为杏花愁。"
    ]
  },
  {
    "volume": 739,
    "sequence": 11,
    "title": "惜花",
    "author": "李建勋",
    "content": [
      "白发今如此，红芳莫更催。",
      "预愁多日谢，翻怕十分开。",
      "点滴无时雨，荒凉满地苔。",
      "闲阶一杯酒，惟待故人来。"
    ]
  },
  {
    "volume": 739,
    "sequence": 12,
    "title": "金谷园落花",
    "author": "李建勋",
    "content": [
      "愁见清明后，纷纷盖地红。",
      "惜看难过日，自落不因风。",
      "蝶散馀香在，莺啼半树空。",
      "堪悲一尊酒，从此似西东。"
    ]
  },
  {
    "volume": 739,
    "sequence": 13,
    "title": "柳花寄宋明府",
    "author": "李建勋",
    "content": [
      "每爱江城里，青春向尽时。",
      "一回新雨歇，是处好风吹。",
      "破石黏虫网，高楼扑酒旗。",
      "遥知陶令宅，五树正离披。"
    ]
  },
  {
    "volume": 739,
    "sequence": 14,
    "title": "送人",
    "author": "李建勋",
    "content": [
      "相见未逾月，堪悲远别离。",
      "非君谁顾我，万里又南之。",
      "雨逼清明日，花阴杜宇时。",
      "愁看挂帆处，鸥鸟共迟迟。"
    ]
  },
  {
    "volume": 739,
    "sequence": 15,
    "title": "闲游",
    "author": "李建勋",
    "content": [
      "携酒复携觞，朝朝一似忙。",
      "马谙频到路，僧借旧眠床。",
      "道胜他图薄，身闲白日长。",
      "扁舟动归思，高处见沧浪。"
    ]
  },
  {
    "volume": 739,
    "sequence": 16,
    "title": "柏梁隔句韵诗",
    "author": "李建勋",
    "content": [
      "不喜长亭柳，枝枝拟送君。",
      "惟怜北窗□，树树解留人。",
      "圆缺都如月，东西只似云。",
      "愁看离席散，归盖动行尘。"
    ]
  },
  {
    "volume": 739,
    "sequence": 17,
    "title": "赠赵学士",
    "author": "李建勋",
    "content": [
      "常钦赵夫子，远作五侯宾。",
      "见面到今日，操心如古人。",
      "醉同华席少，吟访野僧频。",
      "寂寂长河畔，荒斋与庙邻。"
    ]
  },
  {
    "volume": 739,
    "sequence": 18,
    "title": "春阴",
    "author": "李建勋",
    "content": [
      "老雨不肯休，东风势还作。",
      "未放草蒙茸，已遣花萧索。",
      "浮生何苦劳，触事妨行乐。",
      "寄语达生人，须知酒胜药。"
    ]
  },
  {
    "volume": 739,
    "sequence": 19,
    "title": "春日金谷园",
    "author": "李建勋",
    "content": [
      "火急召亲宾，欢游莫厌频。",
      "日长徒似岁，花过即非春。",
      "晚雨来何定，东风自不匀。",
      "须知三个月，不是负芳晨。"
    ]
  },
  {
    "volume": 739,
    "sequence": 20,
    "title": "夏日酬祥松二公见访",
    "author": "李建勋",
    "content": [
      "多谢空门客，时时出草堂。",
      "从容非有约，淡薄不相忘。",
      "池映春篁老，檐垂夏果香。",
      "西峰正清霁，自与拂吟床。"
    ]
  },
  {
    "volume": 739,
    "sequence": 21,
    "title": "怀赠操禅师",
    "author": "李建勋",
    "content": [
      "尝忆曹溪子，龛居面碧嵩。",
      "杉松新夏后，雨雹夜禅中。",
      "道匪因经悟，心能向物空。",
      "秋来得音信，又在剡山东。"
    ]
  },
  {
    "volume": 739,
    "sequence": 22,
    "title": "闲居秋思呈祥松二公",
    "author": "李建勋",
    "content": [
      "秋光虽即好，客思转悠哉。",
      "去国身将老，流年雁又来。",
      "叶红堆晚径，菊冷藉空罍。",
      "不得师相访，难将道自开。"
    ]
  },
  {
    "volume": 739,
    "sequence": 23,
    "title": "赋得冬日青溪草堂四十字",
    "author": "李建勋",
    "content": [
      "莫道无幽致，常来到日西。",
      "地虽当北阙，天与设东溪。",
      "疏苇寒多折，惊凫去不齐。",
      "坐中皆作者，长爱觅分题。"
    ]
  },
  {
    "volume": 739,
    "sequence": 24,
    "title": "溪斋",
    "author": "李建勋",
    "content": [
      "水木绕吾庐，搴帘晚槛虚。",
      "衰条寒露鹊，幽果落惊鱼。",
      "爱酒贫还甚，趋时老更疏。",
      "乖慵自有素，不是忽簪裾。"
    ]
  },
  {
    "volume": 739,
    "sequence": 25,
    "title": "留题爱敬寺",
    "author": "李建勋",
    "content": [
      "野性竟未改，何以居朝廷。",
      "空为百官首，但爱千峰青。",
      "南风新雨后，与客携觞行。",
      "斜阳惜归去，万壑啼鸟声。"
    ]
  },
  {
    "volume": 739,
    "sequence": 26,
    "title": "小园",
    "author": "李建勋",
    "content": [
      "小园吾所好，栽植忘劳形。",
      "晚果经秋赤，寒蔬近社青。",
      "竹萝荒引蔓，土井浅生萍。",
      "更欲从人劝，凭高置草亭。"
    ]
  },
  {
    "volume": 739,
    "sequence": 27,
    "title": "宿山房",
    "author": "李建勋",
    "content": [
      "石窗灯欲尽，松槛月还明。",
      "就枕浑无睡，披衣却出行。",
      "岩高泉乱滴，林动鸟时惊。",
      "倏忽山钟曙，喧喧仆马声。"
    ]
  },
  {
    "volume": 739,
    "sequence": 28,
    "title": "金陵所居青溪草堂闲兴",
    "author": "李建勋",
    "content": [
      "窗外皆连水，杉松欲作林。",
      "自怜趋竞地，独有爱闲心。",
      "素壁题看遍，危冠醉不簪。",
      "江僧暮相访，帘卷见秋岑。"
    ]
  },
  {
    "volume": 739,
    "sequence": 29,
    "title": "阙下偶书寄孙员外",
    "author": "李建勋",
    "content": [
      "长安驱驰地，贵贱共悠悠。",
      "白日谁相促，劳生自不休。",
      "凤翔双阙晓，蝉噪六街秋。",
      "独有南宫客，时来话钓舟。"
    ]
  },
  {
    "volume": 739,
    "sequence": 30,
    "title": "寄魏郎中",
    "author": "李建勋",
    "content": [
      "碌碌但随群，蒿兰任不分。",
      "未尝矜有道，求遇向吾君。",
      "逸驾秋寻寺，长歌醉望云。",
      "高斋纸屏古，尘暗北山文。"
    ]
  },
  {
    "volume": 739,
    "sequence": 31,
    "title": "病中书怀寄王二十六",
    "author": "李建勋",
    "content": [
      "落叶满山州，闲眠病未瘳。",
      "窗阴连竹枕，药气染茶瓯。",
      "路匪人遮去，官须自觅休。",
      "焉宜更羸老，扶杖作公侯。"
    ]
  },
  {
    "volume": 739,
    "sequence": 32,
    "title": "采菊",
    "author": "李建勋",
    "content": [
      "簇簇竟相鲜，一枝开几番。",
      "味甘资麹糵，香好胜兰荪。",
      "古道风摇远，荒篱露压繁。",
      "盈筐时采得，服饵近知门。"
    ]
  },
  {
    "volume": 739,
    "sequence": 33,
    "title": "送王郎中之官吉水",
    "author": "李建勋",
    "content": [
      "南望庐陵郡，山连五岭长。",
      "吾君怜远俗，从事辍名郎。",
      "移户多无土，春蚕不满筐。",
      "惟应劳赞画，溪峒况强梁。"
    ]
  },
  {
    "volume": 739,
    "sequence": 34,
    "title": "孤雁",
    "author": "李建勋",
    "content": [
      "欲食不敢食，合栖犹未栖。",
      "闻风亦惊过，避缴恨飞低。",
      "水阔缘湘困，云寒过碛迷。",
      "悲鸣感人意，不见夜乌啼。"
    ]
  },
  {
    "volume": 739,
    "sequence": 35,
    "title": "赠送致仕郎中",
    "author": "李建勋",
    "content": [
      "鹤立瘦棱棱，髭长白似银。",
      "衣冠皆古制，气貌异常人。",
      "听雪添诗思，看山滞酒巡。",
      "西峰重归路，唯许野僧亲。"
    ]
  },
  {
    "volume": 739,
    "sequence": 36,
    "title": "宿友人山居寄司徒相公",
    "author": "李建勋",
    "content": [
      "雨雪正霏霏，令人不忆归。",
      "地炉僧坐暖，山枿火声肥。",
      "隔纸烘茶蕊，移铛剥芋衣。",
      "知君在霄汉，此兴得还稀。",
      "郢客相寻夜，荒庭雪洒篙。",
      "虚堂看向曙，吟坐共忘劳。",
      "溪冻声全减，灯寒焰不高。",
      "他人莫相笑，未易会吾曹。"
    ]
  },
  {
    "volume": 739,
    "sequence": 37,
    "title": "感故府二首",
    "author": "李建勋",
    "content": [
      "戚戚复戚戚，期怀安可释。",
      "百年金石心，中路生死隔。",
      "新坟应草合，旧地空苔色。",
      "白日灯荧荧，凝尘满几席。",
      "悒悒复悒悒，思君安可及。",
      "永日在阶前，披衣随风立。",
      "高楼暮角断，远树寒鸦集。",
      "惆怅几行书，遗踪墨犹湿。"
    ]
  },
  {
    "volume": 739,
    "sequence": 38,
    "title": "田家三首",
    "author": "李建勋",
    "content": [
      "毕岁知无事，兵销复旧丁。",
      "竹门桑径狭，春日稻畦青。",
      "犬吠隈篱落，鸡飞上碓桯。",
      "归田起囗思，蛙叫草冥冥。",
      "不识城中路，熙熙乐有年。",
      "木槃擎社酒，瓦鼓送神钱。",
      "霜落牛归屋，禾收雀满田。",
      "遥陂过秋水，闲阁钓鱼船。",
      "长爱田家事，时时欲一过。",
      "垣篱皆树槿，厅院亦堆禾。",
      "病果因风落，寒蔬向日多。",
      "遥闻数声笛，牛晚下前坡。"
    ]
  },
  {
    "volume": 739,
    "sequence": 39,
    "title": "新竹",
    "author": "李建勋",
    "content": [
      "袅袅薰风软，娟娟湛露光。",
      "参差仙子仗，迤逦羽林枪。",
      "迥去侵花地，斜来破藓墙。",
      "箨干犹抱翠，粉腻若涂装。",
      "径曲茎难数，阴疏叶未长。",
      "懒嫌吟客倚，甘畏夏虫伤。",
      "映水如争立，当轩自著行。",
      "北亭尊酒兴，还为此君狂。"
    ]
  },
  {
    "volume": 739,
    "sequence": 40,
    "title": "归燕词",
    "author": "李建勋",
    "content": [
      "羽翼势虽微，云霄亦可期。",
      "飞翻自有路，鸿鹄莫相嗤。",
      "待侣临书幌，寻泥傍藻池。",
      "冲人穿柳径，捕蝶绕花枝。",
      "广厦来应遍，深宫去不疑。",
      "雕梁声上下，烟浦影参差。",
      "旧地人潜换，新巢雀谩窥。",
      "双双暮归处，疏雨满江湄。"
    ]
  },
  {
    "volume": 739,
    "sequence": 41,
    "title": "题魏坛二首",
    "author": "李建勋",
    "content": [
      "不遇至真传道要，曾看真诰亦何为。",
      "旧碑经乱沈荒涧，灵篆因耕出故基。",
      "蛙黾自喧浇药井，牛羊闲过放生池。",
      "萧条夕景空坛畔，朽桧枝斜绿蔓垂。",
      "一寻遗迹到仙乡，云鹤沈沈思渺茫。",
      "丹井岁深生草木，芝田春废卧牛羊。",
      "雨淋残画摧荒壁，鼠引饥蛇落坏梁。",
      "薄暮欲归仍伫立，菖蒲风起水泱泱。"
    ]
  },
  {
    "volume": 739,
    "sequence": 42,
    "title": "东楼看雪",
    "author": "李建勋",
    "content": [
      "一上高楼醉复醒，日西江雪更冥冥。",
      "化风吹火全无气，平望惟松少露青。",
      "腊内不妨南地少，夜长应得小窗听。",
      "因思旧隐匡庐日，闲看杉柽掩石扃。"
    ]
  },
  {
    "volume": 739,
    "sequence": 43,
    "title": "落花",
    "author": "李建勋",
    "content": [
      "惜花无计又花残，独绕芳丛不忍看。",
      "暖艳动随莺翅落，冷香愁杂燕泥干。",
      "绿珠倚槛魂初散，巫峡归云梦又阑。",
      "忍把一尊重命乐，送春招客亦何欢。"
    ]
  },
  {
    "volume": 739,
    "sequence": 44,
    "title": "春雪",
    "author": "李建勋",
    "content": [
      "南国春寒朔气回，霏霏还阻百花开。",
      "全移暖律何方去，似误新莺昨日来。",
      "平野旋销难蔽草，远林高缀却遮梅。",
      "不知金勒谁家子，只待晴明赏帝台。"
    ]
  },
  {
    "volume": 739,
    "sequence": 45,
    "title": "重戏和春雪寄沈员外",
    "author": "李建勋",
    "content": [
      "谁道江南要雪难，半春犹得倚楼看。",
      "却遮迟日偷莺暖，密洒西风借鹤寒。",
      "散漫不容梨艳去，轻明应笑玉华干。",
      "和来琼什虽无敌，且是侬家比兴残。"
    ]
  },
  {
    "volume": 739,
    "sequence": 46,
    "title": "春日尊前示从事",
    "author": "李建勋",
    "content": [
      "州中案牍鱼鳞密，界上军书竹节稠。",
      "眼底好花浑似雪，瓮头春酒漫如油。",
      "东君不为留迟日，清镜唯知促白头。",
      "最觉此春无气味，不如庭草解忘忧。"
    ]
  },
  {
    "volume": 739,
    "sequence": 47,
    "title": "尊前",
    "author": "李建勋",
    "content": [
      "官为将相复何求，世路多端早合休。",
      "渐老更知春可惜，正欢唯怕客难留。",
      "雨催草色还依旧，晴放花枝始自由。",
      "莫厌百壶相劝倒，免教无事结闲愁。"
    ]
  },
  {
    "volume": 739,
    "sequence": 48,
    "title": "蔷薇二首",
    "author": "李建勋",
    "content": [
      "万蕊争开照槛光，诗家何物可相方。",
      "锦江风撼云霞碎，仙子衣飘黼黻香。",
      "裛露早英浓压架，背人狂蔓暗穿墙。",
      "彩笺蛮榼旬休日，欲召亲宾看一场。",
      "拂檐拖地对前墀，蝶影蜂声烂熳时。",
      "万倍馨香胜玉蕊，一生颜色笑西施。",
      "忘归醉客临高架，恃宠佳人索好枝。",
      "将并舞腰谁得及，惹衣伤手尽从伊。"
    ]
  },
  {
    "volume": 739,
    "sequence": 49,
    "title": "残牡丹",
    "author": "李建勋",
    "content": [
      "肠断题诗如执别，芳茵愁更绕阑铺。",
      "风飘金蕊看全落，露滴檀英又暂苏。",
      "失意婕妤妆渐薄，背身妃子病难扶。",
      "回看池馆春休也，又是迢迢看画图。"
    ]
  },
  {
    "volume": 739,
    "sequence": 50,
    "title": "春雨二首",
    "author": "李建勋",
    "content": [
      "春霖未免妨游赏，唯到诗家自有情。",
      "花径不通新草合，兰舟初动曲池平。",
      "净缘高树莓苔色，饥集虚廊燕雀声。",
      "闲忆昔年为客处，闷留山馆阻行行。",
      "萧萧春雨密还疏，景象三时固不如，寒入远林莺翅重，暖抽新麦土膏虚。",
      "细蒙台榭微兼日，潜涨涟漪欲动鱼。",
      "唯称乖慵多睡者，掩门中酒览闲书。"
    ]
  },
  {
    "volume": 739,
    "sequence": 51,
    "title": "醉中惜花更书与诸从事",
    "author": "李建勋",
    "content": [
      "公退寻芳已是迟，莫因他事更来稀。",
      "未经旬日唯忧落，算有开时不合归。",
      "歌槛宴馀风袅袅，闲园吟散雨霏霏。",
      "高楼鼓绝重门闭，长为抛回恨解衣。"
    ]
  },
  {
    "volume": 739,
    "sequence": 52,
    "title": "和判官喜雨",
    "author": "李建勋",
    "content": [
      "去祷山川尚未还，云雷寻作远声寒。",
      "人情便似秋登悦，天色休劳夜起看。",
      "高槛气浓藏柳郭，小庭流拥没花坛。",
      "须知太守重墙内，心极农夫望处欢。"
    ]
  },
  {
    "volume": 739,
    "sequence": 53,
    "title": "离阙下日感恩",
    "author": "李建勋",
    "content": [
      "二年尘冒处中台，喜得南归退不才。",
      "即路敢期皇子送，出关犹有御书来。",
      "未知天地恩何报，翻对江山思莫开。",
      "斜日苇汀凝立处，远波微飏翠如苔。"
    ]
  },
  {
    "volume": 739,
    "sequence": 54,
    "title": "细雨遥怀故人",
    "author": "李建勋",
    "content": [
      "江云未散东风暖，溟蒙正在高楼见。",
      "细柳缘堤少过人，平芜隔水时飞燕。",
      "我有近诗谁与和，忆君狂醉愁难破。",
      "昨夜南窗不得眠，闲阶点滴回灯坐。"
    ]
  },
  {
    "volume": 739,
    "sequence": 55,
    "title": "春水",
    "author": "李建勋",
    "content": [
      "万派争流雨过时，晚来春静更逶迤。",
      "轻鸥散绕夫差国，远树微分夏禹祠。",
      "青岸渐平濡柳带，旧溪应暖负莼丝。",
      "风鬟倚楫谁家子，愁看鸳鸯望所之。"
    ]
  },
  {
    "volume": 739,
    "sequence": 56,
    "title": "蝶",
    "author": "李建勋",
    "content": [
      "粉蝶翩翩若有期，南园长是到春归。",
      "闲依柳带参差起，困傍桃花独自飞。",
      "潜被燕惊还散乱，偶因人逐入帘帏。",
      "晚来欲雨东风急，回看池塘影渐稀。"
    ]
  },
  {
    "volume": 739,
    "sequence": 57,
    "title": "中春写怀寄沈彬员外",
    "author": "李建勋",
    "content": [
      "省从骑竹学讴吟，便殢光阴役此心。",
      "寓目不能闲一日，闭门长胜得千金。",
      "窗悬夜雨残灯在，庭掩春风落絮深。",
      "唯有故人同此兴，近来何事懒相寻。"
    ]
  },
  {
    "volume": 739,
    "sequence": 58,
    "title": "钟山寺避暑勉二三子",
    "author": "李建勋",
    "content": [
      "楼台虽少景何深，满地青苔胜布金。",
      "松影晚留僧共坐，水声闲与客同寻。",
      "清凉会拟归莲社，沈湎终须弃竹林。",
      "长爱寄吟经案上，石窗秋霁向千岑。"
    ]
  },
  {
    "volume": 739,
    "sequence": 59,
    "title": "道林寺",
    "author": "李建勋",
    "content": [
      "虽向钟峰数寺连，就中奇胜出其间。",
      "不教幽树妨闲地，别著高窗向远山。",
      "莲沼水从双涧入，客堂僧自九华还。",
      "无因得结香灯社，空向王门玷玉班。"
    ]
  },
  {
    "volume": 739,
    "sequence": 60,
    "title": "和致仕沈郎中",
    "author": "李建勋",
    "content": [
      "欲谋休退尚因循，且向东溪种白蘋。",
      "谬应星辰居四辅，终期冠褐作闲人。",
      "城中隔日趋朝懒，楚外千峰入梦频。",
      "残照晚庭沈醉醒，静吟斜倚老松身。"
    ]
  },
  {
    "volume": 739,
    "sequence": 61,
    "title": "醉中咏梅花",
    "author": "李建勋",
    "content": [
      "十月清霜尚未寒，雪英重叠已如抟。",
      "还悲独咏东园里，老作南州刺史看。",
      "北客见皆惊节气，郡僚痴欲望杯盘。",
      "交亲罕至长安远，一醉如泥岂自欢。"
    ]
  },
  {
    "volume": 739,
    "sequence": 62,
    "title": "闲出书怀",
    "author": "李建勋",
    "content": [
      "闲游何用问东西，寓兴皆非有所期。",
      "断酒只携僧共去，看山从听马行迟。",
      "溪田雨涨禾生耳，原野莺啼黍熟时。",
      "应有交亲长笑我，独轻人事鬓将衰。"
    ]
  },
  {
    "volume": 739,
    "sequence": 63,
    "title": "寺居陆处士相访，感怀却寄二三友人",
    "author": "李建勋",
    "content": [
      "湘寺闲居亦半年，就中昨夜好潸然。",
      "人归远岫疏钟后，雪打高杉古屋前。",
      "投足正逢他国乱，冥心未解祖师禅。",
      "炉烟向冷孤灯下，唯有寒吟到曙天。"
    ]
  },
  {
    "volume": 739,
    "sequence": 64,
    "title": "春雪",
    "author": "李建勋",
    "content": [
      "随风竟日势漫漫，特地繁于故岁看。",
      "幽榭冻黏花屋重，短檐斜湿燕巢寒。",
      "闲听不寐诗魂爽，净吃无厌酒肺干。",
      "莫道便为桑麦药，亦胜焦涸到春残。"
    ]
  },
  {
    "volume": 739,
    "sequence": 65,
    "title": "惜花",
    "author": "李建勋",
    "content": [
      "淡淡西园日又垂，一尊何忍负芳枝。",
      "莫言风雨长相促，直是晴明得几时。",
      "心破只愁莺践落，眼穿唯怕客来迟。",
      "年年使我成狂叟，肠断红笺几首诗。"
    ]
  },
  {
    "volume": 739,
    "sequence": 66,
    "title": "梅花寄所亲",
    "author": "李建勋",
    "content": [
      "一气才新物未知，每惭青律与先吹。",
      "雪霜迷素犹嫌早，桃杏虽红且后时。",
      "云鬓自黏飘处粉，玉鞭谁指出墙枝。",
      "老夫多病无风味，只向尊前咏旧诗。"
    ]
  },
  {
    "volume": 739,
    "sequence": 67,
    "title": "登升元阁",
    "author": "李建勋",
    "content": [
      "登高始觉太虚宽，白雪须知唱和难。",
      "云渡琐窗金榜湿，月移珠箔水精寒。",
      "九天星象帘前见，六代城池直下观。",
      "唯有上层人未到，金乌飞过拂阑干。"
    ]
  },
  {
    "volume": 739,
    "sequence": 68,
    "title": "雪有作",
    "author": "李建勋",
    "content": [
      "霏霏奕奕满寒空，况是难逢值腊中。",
      "未白已堪张宴会，渐繁偏好去帘栊。",
      "庭莎易集看盈地，池柳难装旋逐风。",
      "长爱清华入诗句，预愁迟日放消融。"
    ]
  },
  {
    "volume": 739,
    "sequence": 69,
    "title": "宫词",
    "author": "李建勋",
    "content": [
      "自远凝旒守上阳，舞衣顿减旧朝香。",
      "帘垂粉阁春将尽，门掩梨花日渐长。",
      "草色深浓封辇路，水声低咽转宫墙。",
      "君王一去不回驾，皓齿青蛾空断肠。"
    ]
  },
  {
    "volume": 739,
    "sequence": 70,
    "title": "晚春送牡丹",
    "author": "李建勋",
    "content": [
      "携觞邀客绕朱阑，肠断残春送牡丹。",
      "风雨数来留不得，离披将谢忍重看。",
      "氛氲兰麝香初减，零落云霞色渐干。",
      "借问少年能几许，不许推酒厌杯盘。"
    ]
  },
  {
    "volume": 739,
    "sequence": 71,
    "title": "岁暮晚泊，望庐山不见，因怀岳僧呈察判",
    "author": "李建勋",
    "content": [
      "贪程只为看庐阜，及到停舟恨颇浓。",
      "云暗半空藏万仞，雪迷双瀑在中峰。",
      "林端莫辨曾游路，鸟际微闻向暮钟。",
      "长愧昔年招我入，共寻香社见芙蓉。"
    ]
  },
  {
    "volume": 739,
    "sequence": 72,
    "title": "重台莲",
    "author": "李建勋",
    "content": [
      "斜倚秋风绝比伦，千英和露染难匀。",
      "自为祥瑞生南国，谁把丹青寄北人。",
      "明月几宵同绿水，牡丹无路出红尘。",
      "怜伊不算多时立，赢得馨香暗上身。"
    ]
  },
  {
    "volume": 739,
    "sequence": 73,
    "title": "迎神",
    "author": "李建勋",
    "content": [
      "攂蛮鼍，吟塞笛，女巫结束分行立。",
      "空中再拜神且来，满奠椒浆齐献揖。",
      "阴风窣窣吹纸钱，妖巫瞑目传神言。",
      "与君降福为丰年，莫教赛祀亏常筵。"
    ]
  },
  {
    "volume": 739,
    "sequence": 74,
    "title": "春词",
    "author": "李建勋",
    "content": [
      "日高闲步下堂阶，细草春莎没绣鞋。",
      "折得玫瑰花一朵，凭君簪向凤凰钗。"
    ]
  },
  {
    "volume": 739,
    "sequence": 75,
    "title": "独夜作",
    "author": "李建勋",
    "content": [
      "佳人一去无消息，梦觉香残愁复入。",
      "空庭悄悄月如霜，独倚阑干伴花立。"
    ]
  },
  {
    "volume": 739,
    "sequence": 76,
    "title": "竹",
    "author": "李建勋",
    "content": [
      "琼节高吹宿凤枝，风流交我立忘归。",
      "最怜瑟瑟斜阳下，花影相和满客衣。"
    ]
  },
  {
    "volume": 739,
    "sequence": 77,
    "title": "清明日",
    "author": "李建勋",
    "content": [
      "他皆携酒寻芳去，我独关门好静眠。",
      "唯有杨花似相觅，因风时复到床前。"
    ]
  },
  {
    "volume": 739,
    "sequence": 78,
    "title": "宫词",
    "author": "李建勋",
    "content": [
      "宫门长闭舞衣闲，略识君王鬓便斑。",
      "却羡落花春不管，御沟流得到人间。"
    ]
  },
  {
    "volume": 739,
    "sequence": 79,
    "title": "送喻炼师归茅山",
    "author": "李建勋",
    "content": [
      "休粮知几载，脸色似桃红。",
      "半醉离城去，单衣行雪中。",
      "水声茅洞晓，云影石房空。",
      "莫学秦时客，音书便不通。"
    ]
  },
  {
    "volume": 739,
    "sequence": 80,
    "title": "和元宗元日大雪登楼",
    "author": "李建勋",
    "content": [
      "纷纷忽降当元会，著物轻明似月华。",
      "狂洒玉墀初散絮，密黏宫树未妨花。",
      "迥封双阙千寻峭，冷压南山万仞斜。",
      "宁意传来中使出，御题先赐老僧家。"
    ]
  },
  {
    "volume": 739,
    "sequence": 81,
    "title": "游栖霞寺",
    "author": "李建勋",
    "content": [
      "养花天气近平分，瘦马来敲白下门。",
      "晓色未开山意远，春容犹淡月华昏。",
      "琅琊冷落存遗迹，篱舍稀疏带旧村。",
      "此地几经人聚散，只今王谢独名存。"
    ]
  },
  {
    "volume": 739,
    "sequence": 82,
    "title": "答汤悦",
    "author": "李建勋",
    "content": [
      "司空犹不作，那敢作司徒。",
      "幸有山翁号，如何不见呼。"
    ]
  },
  {
    "volume": 739,
    "sequence": 83,
    "title": "金山",
    "author": "李建勋",
    "content": [
      "不嗟白发曾游此，不叹征帆无了期。",
      "尽日凭阑谁会我，只悲不见韩垂诗。"
    ]
  },
  {
    "volume": 739,
    "sequence": 84,
    "title": "送李冠（冠善吹中管）",
    "author": "李建勋",
    "content": [
      "匀如春涧长流水，怨似秋枝欲断蝉。",
      "可惜人间容易听，清声不到御楼前。"
    ]
  },
  {
    "volume": 739,
    "sequence": 85,
    "title": "游宋兴寺东岩",
    "author": "李建勋",
    "content": [
      "几年不到东岩下，旧住僧亡屋亦无。",
      "寒日萧条何物在，朽松经烧石池枯。"
    ]
  },
  {
    "volume": 739,
    "sequence": 86,
    "title": "批周宗书后",
    "author": "李建勋",
    "content": [
      "偶罢阿衡来典郡，固无闲物可应官。",
      "凭君为报群胥道，莫作循州刺史看。"
    ]
  },
  {
    "volume": 739,
    "sequence": 87,
    "title": "题信果观壁",
    "author": "李建勋",
    "content": [
      "春来涨水流而活，晓色西山势似行。",
      "玉洞主人经劫在，携竿步步就长生。"
    ]
  },
  {
    "volume": 739,
    "sequence": 88,
    "title": "送八分书与友人，继以诗",
    "author": "李建勋",
    "content": [
      "跁跒为诗跁跒书，不封将去寄仙都。",
      "仙翁拍手应相笑，得似秦朝次仲无。"
    ]
  },
  {
    "volume": 739,
    "sequence": 89,
    "title": "句",
    "author": "李建勋",
    "content": [
      "桃花流水须长信，不学刘郎去又来。",
      "（见《南唐近事》）粟多未必全为计，师老须防有伏兵。",
      "（《寄冯延鲁使闽》）遍寻云壑重题石，欲下山门更倚松。",
      "（《留别钟山》，见《吟窗杂录》）"
    ]
  }
]