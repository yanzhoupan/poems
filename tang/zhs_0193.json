[
  {
    "volume": 193,
    "sequence": 1,
    "title": "咏玉",
    "author": "韦应物",
    "content": [
      "乾坤有精物，至宝无文章。",
      "雕琢为世器，真性一朝伤。"
    ]
  },
  {
    "volume": 193,
    "sequence": 2,
    "title": "咏露珠",
    "author": "韦应物",
    "content": [
      "秋荷一滴露，清夜坠玄天。",
      "将来玉盘上，不定始知圆。"
    ]
  },
  {
    "volume": 193,
    "sequence": 3,
    "title": "咏水精",
    "author": "韦应物",
    "content": [
      "映物随颜色，含空无表里。",
      "持来向明月，的皪愁成水。"
    ]
  },
  {
    "volume": 193,
    "sequence": 4,
    "title": "咏珊瑚",
    "author": "韦应物",
    "content": [
      "绛树无花叶，非石亦非琼。",
      "世人何处得，蓬莱石上生。"
    ]
  },
  {
    "volume": 193,
    "sequence": 5,
    "title": "咏琉璃",
    "author": "韦应物",
    "content": [
      "有色同寒冰，无物隔纤玉。",
      "象筵看不见，堪将对玉人。"
    ]
  },
  {
    "volume": 193,
    "sequence": 6,
    "title": "咏琥珀",
    "author": "韦应物",
    "content": [
      "曾为老茯神，本是寒松液。",
      "蚊蚋落其中，千年犹可觌。"
    ]
  },
  {
    "volume": 193,
    "sequence": 7,
    "title": "咏晓",
    "author": "韦应物",
    "content": [
      "军中始吹角，城上河初落。",
      "深沉犹隐帷，晃朗先分阁。"
    ]
  },
  {
    "volume": 193,
    "sequence": 8,
    "title": "咏夜",
    "author": "韦应物",
    "content": [
      "明从何处去，暗从何处来。",
      "但觉年年老，半是此中催。"
    ]
  },
  {
    "volume": 193,
    "sequence": 9,
    "title": "咏声",
    "author": "韦应物",
    "content": [
      "万物自生听，太空恒寂寥。",
      "还从静中起，却向静中消。"
    ]
  },
  {
    "volume": 193,
    "sequence": 10,
    "title": "任洛阳丞请告一首",
    "author": "韦应物",
    "content": [
      "方凿不受圆，直木不为轮。",
      "揆材各有用，反性生苦辛。",
      "折腰非吾事，饮水非吾贫。",
      "休告卧空馆，养病绝嚣尘。",
      "游鱼自成族，野鸟亦有群。",
      "家园杜陵下，千岁心氛氲。",
      "天晴嵩山高，雪后河洛春。",
      "乔木犹未芳，百草日已新。",
      "著书复何为，当去东皋耘。"
    ]
  },
  {
    "volume": 193,
    "sequence": 11,
    "title": "县斋",
    "author": "韦应物",
    "content": [
      "仲春时景好，草木渐舒荣。",
      "公门且无事，微雨园林清。",
      "决决水泉动，忻忻众鸟鸣。",
      "闲斋始延瞩，东作兴庶氓。",
      "即事玩文墨，抱冲披道经。",
      "于焉日淡泊，徒使芳尊盈。"
    ]
  },
  {
    "volume": 193,
    "sequence": 12,
    "title": "晚出府舍与独孤兵曹、令狐士曹南寻朱雀街归里第",
    "author": "韦应物",
    "content": [
      "分曹幸同简，联骑方惬素。",
      "还从广陌归，不觉青山暮。",
      "翻翻鸟未没，杳杳钟犹度。",
      "寻草远无人，望山多枉路。",
      "聊参世士迹，尝得静者顾。",
      "出入虽见牵，忘身缘所晤。"
    ]
  },
  {
    "volume": 193,
    "sequence": 13,
    "title": "休暇东斋",
    "author": "韦应物",
    "content": [
      "由来束带士，请谒无朝暮。",
      "公暇及私身，何能独闲步。",
      "摘叶爱芳在，扪竹怜粉污。",
      "岸帻偃东斋，夏天清晓露。",
      "怀仙阅真诰，贻友题幽素。",
      "荣达颇知疏，恬然自成度。",
      "绿苔日已满，幽寂谁来顾。"
    ]
  },
  {
    "volume": 193,
    "sequence": 14,
    "title": "夜直省中",
    "author": "韦应物",
    "content": [
      "河汉有秋意，南宫生早凉。",
      "玉漏残杳杳，云阙更苍苍。",
      "华灯发新焰，轻烟浮夕香。",
      "顾迹知为忝，束带愧周行。"
    ]
  },
  {
    "volume": 193,
    "sequence": 15,
    "title": "郡内闲居",
    "author": "韦应物",
    "content": [
      "栖息绝尘侣，孱钝得自怡。",
      "腰悬竹使符，心与庐山缁。",
      "永日一酣寝，起坐兀无思。",
      "长廊独看雨，众药发幽姿。",
      "今夕已云罢，明晨复如斯。",
      "何事能为累，宠辱岂要辞。"
    ]
  },
  {
    "volume": 193,
    "sequence": 16,
    "title": "燕居即事",
    "author": "韦应物",
    "content": [
      "萧条竹林院，风雨丛兰折。",
      "幽鸟林上啼，青苔人迹绝。",
      "燕居日已永，夏木纷成结。",
      "几阁积群书，时来北窗阅。"
    ]
  },
  {
    "volume": 193,
    "sequence": 17,
    "title": "幽居",
    "author": "韦应物",
    "content": [
      "贵贱虽异等，出门皆有营。",
      "独无外物牵，遂此幽居情。",
      "微雨夜来过，不知春草生。",
      "青山忽已曙，鸟雀绕舍鸣。",
      "时与道人偶，或随樵者行。",
      "自当安蹇劣，谁谓薄世荣。"
    ]
  },
  {
    "volume": 193,
    "sequence": 18,
    "title": "野居书情",
    "author": "韦应物",
    "content": [
      "世事日可见，身名良蹉跎。",
      "尚瞻白云岭，聊作负薪歌。"
    ]
  },
  {
    "volume": 193,
    "sequence": 19,
    "title": "郊居言志",
    "author": "韦应物",
    "content": [
      "负暄衡门下，望云归远山。",
      "但要尊中物，馀事岂相关。",
      "交无是非责，且得任疏顽。",
      "日夕临清涧，逍遥思虑闲。",
      "出去唯空屋，弊箦委窗间。",
      "何异林栖鸟，恋此复来还。",
      "世荣斯独已，颓志亦何攀。",
      "唯当岁丰熟，闾里一欢颜。"
    ]
  },
  {
    "volume": 193,
    "sequence": 20,
    "title": "夏景端居即事",
    "author": "韦应物",
    "content": [
      "北斋有凉气，嘉树对层城。",
      "重门永日掩，清池夏云生。",
      "遇此庭讼简，始闻蝉初鸣。",
      "逾怀故园怆，默默以缄情。"
    ]
  },
  {
    "volume": 193,
    "sequence": 21,
    "title": "始至郡",
    "author": "韦应物",
    "content": [
      "湓城古雄郡，横江千里驰。",
      "高树上迢递，峻堞绕欹危。",
      "井邑烟火晚，郊原草树滋。",
      "洪流荡北阯，崇岭郁南圻。",
      "斯民本乐生，逃逝竟何为。",
      "旱岁属荒歉，旧逋积如坻。",
      "到郡方逾月，终朝理乱丝。",
      "宾朋未及宴，简牍已云疲。",
      "昔贤播高风，得守愧无施。",
      "岂待干戈戢，且愿抚茕嫠。"
    ]
  },
  {
    "volume": 193,
    "sequence": 22,
    "title": "郡中西斋",
    "author": "韦应物",
    "content": [
      "似与尘境绝，萧条斋舍秋。",
      "寒花独经雨，山禽时到州。",
      "清觞养真气，玉书示道流。",
      "岂将符守恋，幸已栖心幽。"
    ]
  },
  {
    "volume": 193,
    "sequence": 23,
    "title": "新理西斋",
    "author": "韦应物",
    "content": [
      "方将氓讼理，久翳西斋居。",
      "草木无行次，闲暇一芟除。",
      "春阳土脉起，膏泽发生初。",
      "养条刊朽枿，护药锄秽芜。",
      "稍稍觉林耸，历历忻竹疏。",
      "始见庭宇旷，顿令烦抱舒。",
      "兹焉即可爱，何必是吾庐。"
    ]
  },
  {
    "volume": 193,
    "sequence": 24,
    "title": "晓坐西斋",
    "author": "韦应物",
    "content": [
      "冬冬城鼓动，稍稍林鸦去。",
      "柳意不胜春，岩光已知曙。",
      "寝斋有单祶，灵药为朝茹。",
      "盥漱忻景清，焚香澄神虑。",
      "公门自常事，道心宁易处。"
    ]
  },
  {
    "volume": 193,
    "sequence": 25,
    "title": "郡斋卧疾绝句",
    "author": "韦应物",
    "content": [
      "香炉宿火灭，兰灯宵影微。",
      "秋斋独卧病，谁与覆寒衣。"
    ]
  },
  {
    "volume": 193,
    "sequence": 26,
    "title": "寓居永定精舍（苏州）",
    "author": "韦应物",
    "content": [
      "政拙忻罢守，闲居初理生。",
      "家贫何由往，梦想在京城。",
      "野寺霜露月，农兴羁旅情。",
      "聊租二顷田，方课子弟耕。",
      "眼暗文字废，身闲道心精。",
      "即与人群远，岂谓是非婴。"
    ]
  },
  {
    "volume": 193,
    "sequence": 27,
    "title": "永定寺喜辟强夜至",
    "author": "韦应物",
    "content": [
      "子有新岁庆，独此苦寒归。",
      "夜叩竹林寺，山行雪满衣。",
      "深炉正燃火，空斋共掩扉。",
      "还将一尊对，无言百事违。"
    ]
  },
  {
    "volume": 193,
    "sequence": 28,
    "title": "野居",
    "author": "韦应物",
    "content": [
      "结发屡辞秩，立身本疏慢。",
      "今得罢守归，幸无世欲患。",
      "栖止且偏僻，嬉游无早宴。",
      "逐兔上坡冈，捕鱼缘赤涧。",
      "高歌意气在，贳酒贫居惯。",
      "时启北窗扉，岂将文墨间。"
    ]
  },
  {
    "volume": 193,
    "sequence": 29,
    "title": "同褒子秋斋独宿",
    "author": "韦应物",
    "content": [
      "山月皎如烛，风霜时动竹。",
      "夜半鸟惊栖，窗间人独宿。"
    ]
  },
  {
    "volume": 193,
    "sequence": 30,
    "title": "饵黄精",
    "author": "韦应物",
    "content": [
      "灵药出西山，服食采其根。",
      "九蒸换凡骨，经著上世言。",
      "候火起中夜，馨香满南轩。",
      "斋居感众灵，药术启妙门。",
      "自怀物外心，岂与俗士论。",
      "终期脱印绶，永与天壤存。"
    ]
  },
  {
    "volume": 193,
    "sequence": 31,
    "title": "昭国里第听元老师弹琴",
    "author": "韦应物",
    "content": [
      "竹林高宇霜露清，朱丝玉徽多故情。",
      "暗识啼鸟与别鹤，只缘中有断肠声。"
    ]
  },
  {
    "volume": 193,
    "sequence": 32,
    "title": "野次听元昌奏横吹",
    "author": "韦应物",
    "content": [
      "立马莲塘吹横笛，微风动柳生水波。",
      "北人听罢泪将落，南朝曲中怨更多。"
    ]
  },
  {
    "volume": 193,
    "sequence": 33,
    "title": "楼中阅清管",
    "author": "韦应物",
    "content": [
      "山阳遗韵在，林端横吹惊。",
      "响迥凭高阁，曲怨绕秋城。",
      "淅沥危叶振，萧瑟凉气生。",
      "始遇兹管赏，已怀故园情。"
    ]
  },
  {
    "volume": 193,
    "sequence": 34,
    "title": "寒食",
    "author": "韦应物",
    "content": [
      "晴明寒食好，春园百卉开。",
      "彩绳拂花去，轻毬度阁来。",
      "长歌送落日，缓吹逐残杯。",
      "非关无烛罢，良为羁思催。"
    ]
  },
  {
    "volume": 193,
    "sequence": 35,
    "title": "七夕",
    "author": "韦应物",
    "content": [
      "人世拘形迹，别去间山川。",
      "岂意灵仙偶，相望亦弥年。",
      "夕衣清露湿，晨驾秋风前。",
      "临欢定不住，当为何所牵。"
    ]
  },
  {
    "volume": 193,
    "sequence": 36,
    "title": "九日",
    "author": "韦应物",
    "content": [
      "今朝把酒复惆怅，忆在杜陵田舍时。",
      "明年九日知何处，世难还家未有期。"
    ]
  },
  {
    "volume": 193,
    "sequence": 37,
    "title": "秋夜",
    "author": "韦应物",
    "content": [
      "暗窗凉叶动，秋天寝席单。",
      "忧人半夜起，明月在林端。",
      "一与清景遇，每忆平生欢。",
      "如何方恻怆，披衣露更寒。"
    ]
  },
  {
    "volume": 193,
    "sequence": 38,
    "title": "秋夜一绝",
    "author": "韦应物",
    "content": [
      "高阁渐凝露，凉叶稍飘闱。",
      "忆在南宫直，夜长钟漏稀。"
    ]
  },
  {
    "volume": 193,
    "sequence": 39,
    "title": "滁城对雪",
    "author": "韦应物",
    "content": [
      "晨起满闱雪，忆朝阊阖时。",
      "玉座分曙早，金炉上烟迟。",
      "飘散云台下，凌乱桂树姿。",
      "厕迹鸳鹭末，蹈舞丰年期。",
      "今朝覆山郡，寂寞复何为。"
    ]
  },
  {
    "volume": 193,
    "sequence": 40,
    "title": "雪中",
    "author": "韦应物",
    "content": [
      "空堂岁已晏，密室独安眠。",
      "压筱夜偏积，覆阁晓逾妍。",
      "连山暗古郡，惊风散一川。",
      "此时骑马出，忽省京华年。"
    ]
  },
  {
    "volume": 193,
    "sequence": 41,
    "title": "咏春雪",
    "author": "韦应物",
    "content": [
      "裴回轻雪意，似惜艳阳时。",
      "不悟风花冷，翻令梅柳迟。"
    ]
  },
  {
    "volume": 193,
    "sequence": 42,
    "title": "对春雪",
    "author": "韦应物",
    "content": [
      "萧屑杉松声，寂寥寒夜虑。",
      "州贫人吏稀，雪满山城曙。",
      "春塘看幽谷，栖禽愁未去。",
      "开闱正乱流，宁辨花枝处。"
    ]
  },
  {
    "volume": 193,
    "sequence": 43,
    "title": "对残灯",
    "author": "韦应物",
    "content": [
      "独照碧窗久，欲随寒烬灭。",
      "幽人将遽眠，解带翻成结。"
    ]
  },
  {
    "volume": 193,
    "sequence": 44,
    "title": "对芳尊",
    "author": "韦应物",
    "content": [
      "对芳尊，醉来百事何足论。",
      "遥见青山始一醒，欲著接蓠还复昏。"
    ]
  },
  {
    "volume": 193,
    "sequence": 45,
    "title": "夜对流萤作",
    "author": "韦应物",
    "content": [
      "月暗竹亭幽，萤光拂席流。",
      "还思故园夜，更度一年秋。",
      "自惬观书兴，何惭秉烛游。",
      "府中徒冉冉，明发好归休。"
    ]
  },
  {
    "volume": 193,
    "sequence": 46,
    "title": "对新篁",
    "author": "韦应物",
    "content": [
      "新绿苞初解，嫩气笋犹香。",
      "含露渐舒叶，抽丛稍自长。",
      "清晨止亭下，独爱此幽篁。"
    ]
  },
  {
    "volume": 193,
    "sequence": 47,
    "title": "夏花明",
    "author": "韦应物",
    "content": [
      "夏条绿已密，朱萼缀明鲜。",
      "炎炎日正午，灼灼火俱燃。",
      "翻风适自乱，照水复成妍。",
      "归视窗间字，荧煌满眼前。"
    ]
  },
  {
    "volume": 193,
    "sequence": 48,
    "title": "对萱草",
    "author": "韦应物",
    "content": [
      "何人树萱草，对此郡斋幽。",
      "本是忘忧物，今夕重生忧。",
      "丛疏露始滴，芳馀蝶尚留。",
      "还思杜陵圃，离披风雨秋。"
    ]
  },
  {
    "volume": 193,
    "sequence": 49,
    "title": "见紫荆花",
    "author": "韦应物",
    "content": [
      "杂英纷已积，含芳独暮春。",
      "还如故园树，忽忆故园人。"
    ]
  },
  {
    "volume": 193,
    "sequence": 50,
    "title": "玩萤火",
    "author": "韦应物",
    "content": [
      "时节变衰草，物色近新秋。",
      "度月影才敛，绕竹光复流。"
    ]
  },
  {
    "volume": 193,
    "sequence": 51,
    "title": "对杂花",
    "author": "韦应物",
    "content": [
      "朝红争景新，夕素含露翻。",
      "妍姿如有意，流芳复满园。",
      "单栖守远郡，永日掩重门。",
      "不与花为偶，终遣与谁言。"
    ]
  },
  {
    "volume": 193,
    "sequence": 52,
    "title": "种药",
    "author": "韦应物",
    "content": [
      "好读神农书，多识药草名。",
      "持缣购山客，移莳罗众英。",
      "不改幽涧色，宛如此地生。",
      "汲井既蒙泽，插楥亦扶倾。",
      "阴颖夕房敛，阳条夏花明。",
      "悦玩从兹始，日夕绕庭行。",
      "州民自寡讼，养闲非政成。"
    ]
  },
  {
    "volume": 193,
    "sequence": 53,
    "title": "西涧种柳",
    "author": "韦应物",
    "content": [
      "宰邑乖所愿，黾勉愧昔人。",
      "聊将休暇日，种柳西涧滨。",
      "置锸息微倦，临流睇归云。",
      "封壤自人力，生条在阳春。",
      "成阴岂自取，为茂属他辰。",
      "延咏留佳赏，山水变夕曛。"
    ]
  },
  {
    "volume": 193,
    "sequence": 54,
    "title": "种瓜",
    "author": "韦应物",
    "content": [
      "率性方卤莽，理生尤自疏。",
      "今年学种瓜，园圃多荒芜。",
      "众草同雨露，新苗独翳如。",
      "直以春窘迫，过时不得锄。",
      "田家笑枉费，日夕转空虚。",
      "信非吾侪事，且读古人书。"
    ]
  },
  {
    "volume": 193,
    "sequence": 55,
    "title": "喜园中茶生",
    "author": "韦应物",
    "content": [
      "洁性不可污，为饮涤尘烦。",
      "此物信灵味，本自出山原。",
      "聊因理郡馀，率尔植荒园。",
      "喜随众草长，得与幽人言。"
    ]
  },
  {
    "volume": 193,
    "sequence": 56,
    "title": "移海榴",
    "author": "韦应物",
    "content": [
      "叶有苦寒色，山中霜霰多。",
      "虽此蒙阳景，移根意如何。"
    ]
  },
  {
    "volume": 193,
    "sequence": 57,
    "title": "郡斋移杉",
    "author": "韦应物",
    "content": [
      "擢干方数尺，幽姿已苍然。",
      "结根西山寺，来植郡斋前。",
      "新含野露气，稍静高窗眠。",
      "虽为赏心遇，岂有岩中缘。"
    ]
  },
  {
    "volume": 193,
    "sequence": 58,
    "title": "花径",
    "author": "韦应物",
    "content": [
      "山花夹径幽，古甃生苔涩。",
      "胡床理事馀，玉琴承露湿。",
      "朝与诗人赏，夜携禅客入。",
      "自是尘外踪，无令吏趋急。"
    ]
  },
  {
    "volume": 193,
    "sequence": 59,
    "title": "慈恩寺南池秋荷咏",
    "author": "韦应物",
    "content": [
      "对殿含凉气，裁规覆清沼。",
      "衰红受露多，馀馥依人少。",
      "萧萧远尘迹，飒飒凌秋晓。",
      "节谢客来稀，回塘方独绕。"
    ]
  },
  {
    "volume": 193,
    "sequence": 60,
    "title": "题桐叶",
    "author": "韦应物",
    "content": [
      "参差剪绿绮，潇洒覆琼柯。",
      "忆在沣东寺，偏书此叶多。"
    ]
  },
  {
    "volume": 193,
    "sequence": 61,
    "title": "题石桥",
    "author": "韦应物",
    "content": [
      "远学临海峤，横此莓苔石。",
      "郡斋三四峰，如有灵仙迹。",
      "方愁暮云滑，始照寒池碧。",
      "自与幽人期，逍遥竟朝夕。"
    ]
  },
  {
    "volume": 193,
    "sequence": 62,
    "title": "池上",
    "author": "韦应物",
    "content": [
      "郡中卧病久，池上一来赊。",
      "榆柳飘枯叶，风雨倒横查。"
    ]
  },
  {
    "volume": 193,
    "sequence": 63,
    "title": "滁州西涧",
    "author": "韦应物",
    "content": [
      "独怜幽草涧边生，上有黄鹂深树鸣。",
      "春潮带雨晚来急，野渡无人舟自横。"
    ]
  },
  {
    "volume": 193,
    "sequence": 64,
    "title": "西塞山",
    "author": "韦应物",
    "content": [
      "势从千里奔，直入江中断。",
      "岚横秋塞雄，地束惊流满。"
    ]
  },
  {
    "volume": 193,
    "sequence": 65,
    "title": "山耕叟",
    "author": "韦应物",
    "content": [
      "萧萧垂白发，默默讵知情。",
      "独放寒林烧，多寻虎迹行。",
      "暮归何处宿，来此空山耕。"
    ]
  },
  {
    "volume": 193,
    "sequence": 66,
    "title": "上方僧",
    "author": "韦应物",
    "content": [
      "见月出东山，上方高处禅。",
      "空林无宿火，独夜汲寒泉。",
      "不下蓝溪寺，今年三十年。"
    ]
  },
  {
    "volume": 193,
    "sequence": 67,
    "title": "烟际钟",
    "author": "韦应物",
    "content": [
      "隐隐起何处，迢迢送落晖。",
      "苍茫随思远，萧散逐烟微。",
      "秋野寂云晦，望山僧独归。"
    ]
  },
  {
    "volume": 193,
    "sequence": 68,
    "title": "始闻夏蝉",
    "author": "韦应物",
    "content": [
      "徂夏暑未晏，蝉鸣景已曛。",
      "一听知何处，高树但侵云。",
      "响悲遇衰齿，节谢属离群。",
      "还忆郊园日，得向涧中闻。"
    ]
  },
  {
    "volume": 193,
    "sequence": 69,
    "title": "射雉",
    "author": "韦应物",
    "content": [
      "走马上东冈，朝日照野田。",
      "野田双雉起，翻射斗回鞭。",
      "虽无百发中，聊取一笑妍。",
      "羽分绣臆碎，头弛锦鞘悬。",
      "方将悦羁旅，非关学少年。",
      "弢弓一长啸，忆在灞城阡。"
    ]
  },
  {
    "volume": 193,
    "sequence": 70,
    "title": "夜闻独鸟啼",
    "author": "韦应物",
    "content": [
      "失侣度山觅，投林舍北啼。",
      "今将独夜意，偏知对影栖。"
    ]
  },
  {
    "volume": 193,
    "sequence": 71,
    "title": "述园鹿",
    "author": "韦应物",
    "content": [
      "野性本难畜，玩习亦逾年。",
      "麑班始力直，麚角已苍然。",
      "仰首嚼园柳，俯身饮清泉。",
      "见人若闲暇，蹶起忽低骞。",
      "兹兽有高貌，凡类宁比肩。",
      "不得游山泽，跼促诚可怜。"
    ]
  },
  {
    "volume": 193,
    "sequence": 72,
    "title": "闻雁",
    "author": "韦应物",
    "content": [
      "故园眇何处，归思方悠哉。",
      "淮南秋雨夜，高斋闻雁来。"
    ]
  },
  {
    "volume": 193,
    "sequence": 73,
    "title": "子规啼",
    "author": "韦应物",
    "content": [
      "高林滴露夏夜清，南山子规啼一声。",
      "邻家孀妇抱儿泣，我独展转何时明。"
    ]
  },
  {
    "volume": 193,
    "sequence": 74,
    "title": "始建射侯",
    "author": "韦应物",
    "content": [
      "男子本悬弧，有志在四方。",
      "虎竹忝明命，熊侯始张皇。",
      "宾登时事毕，诸将备戎装。",
      "星飞的屡破，鼓噪武更扬。",
      "曾习邹鲁学，亦陪鸳鹭翔。",
      "一朝愿投笔，世难激中肠。"
    ]
  },
  {
    "volume": 193,
    "sequence": 75,
    "title": "仙人祠",
    "author": "韦应物",
    "content": [
      "苍岑古仙子，清庙閟华容。",
      "千载去寥廓，白云遗旧踪。",
      "归来灞陵上，犹见最高峰。"
    ]
  },
  {
    "volume": 193,
    "sequence": 76,
    "title": "鹧鸪啼（一作李峤诗）",
    "author": "韦应物",
    "content": [
      "可怜鹧鸪飞，飞向树南枝。",
      "南枝日照暖，北枝霜露滋。",
      "露滋不堪栖，使我夜常啼。",
      "愿逢云中鹤，衔我向寥廓。",
      "愿作城上乌，一年生九雏。",
      "何不旧巢住，枝弱不得去。",
      "何意道苦辛，客子常畏人。"
    ]
  }
]