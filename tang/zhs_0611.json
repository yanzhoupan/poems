[
  {
    "volume": 611,
    "sequence": 1,
    "title": "奉和鲁望渔具十五咏·网",
    "author": "皮日休",
    "content": [
      "晚挂溪上网，映空如雾縠。",
      "闲来发其机，旋旋沈平绿。",
      "下处若烟雨，牵时似崖谷。",
      "必若遇鲲鲕，从教通一目。"
    ]
  },
  {
    "volume": 611,
    "sequence": 2,
    "title": "奉和鲁望渔具十五咏·罩",
    "author": "皮日休",
    "content": [
      "芒鞋下葑中，步步沈轻罩。",
      "既为菱浪飐，亦为莲泥胶。",
      "人立独无声，鱼烦似相抄。",
      "满手搦霜鳞，思归举轻棹。"
    ]
  },
  {
    "volume": 611,
    "sequence": 3,
    "title": "奉和鲁望渔具十五咏·罱",
    "author": "皮日休",
    "content": [
      "烟雨晚来好，东塘下罱去。",
      "网小正星□，舟轻欲腾翥。",
      "谁知荇深后，恰值鱼多处。",
      "浦口更有人，停桡一延伫。"
    ]
  },
  {
    "volume": 611,
    "sequence": 4,
    "title": "奉和鲁望渔具十五咏·钓筒",
    "author": "皮日休",
    "content": [
      "笼籦截数尺，标置能幽绝。",
      "从浮笠泽烟，任卧桐江月。",
      "丝随碧波漫，饵逐清滩发。",
      "好是趁筒时，秋声正清越。"
    ]
  },
  {
    "volume": 611,
    "sequence": 5,
    "title": "奉和鲁望渔具十五咏·钓车",
    "author": "皮日休",
    "content": [
      "得乐湖海志，不厌华輈小。",
      "月中抛一声，惊起滩上鸟。",
      "心将潭底测，手把波文袅。",
      "何处觅奔车，平波今渺渺。"
    ]
  },
  {
    "volume": 611,
    "sequence": 6,
    "title": "奉和鲁望渔具十五咏·渔梁",
    "author": "皮日休",
    "content": [
      "波际插翠筠，离离似清籞。",
      "游鳞到溪口，入此无逃所。",
      "斜临杨柳津，静下鸬鹚侣。",
      "编此欲何之，终焉富春渚。"
    ]
  },
  {
    "volume": 611,
    "sequence": 7,
    "title": "奉和鲁望渔具十五咏·叉鱼",
    "author": "皮日休",
    "content": [
      "列炬春溪口，平潭如不流。",
      "照见游泳鱼，一一如清昼。",
      "中目碎琼碧，毁鳞殷组绣。",
      "乐此何太荒，居然愧川后。"
    ]
  },
  {
    "volume": 611,
    "sequence": 8,
    "title": "奉和鲁望渔具十五咏·射鱼",
    "author": "皮日休",
    "content": [
      "注矢寂不动，澄潭晴转烘。",
      "下窥见鱼乐，怳若翔在空。",
      "惊羽决凝碧，伤鳞浮殷红。",
      "堪将指杯术，授与太湖公。"
    ]
  },
  {
    "volume": 611,
    "sequence": 9,
    "title": "奉和鲁望渔具十五咏·鸣桹",
    "author": "皮日休",
    "content": [
      "尽日平湖上，鸣桹仍动桨。",
      "丁丁入波心，澄澈和清响。",
      "鹭听独寂寞，鱼惊昧来往。",
      "尽水无所逃，川中有钩党。"
    ]
  },
  {
    "volume": 611,
    "sequence": 10,
    "title": "奉和鲁望渔具十五咏·沪",
    "author": "皮日休",
    "content": [
      "波中植甚固，磔磔如虾须。",
      "涛头倏尔过，数顷跳鯆鱼孚。",
      "不是细罗密，自为朝夕驱。",
      "空怜指鱼命，遣出海边租。"
    ]
  },
  {
    "volume": 611,
    "sequence": 11,
    "title": "奉和鲁望渔具十五咏·qF",
    "author": "皮日休",
    "content": [
      "伐彼槎蘖枝，放于冰雪浦。",
      "游鱼趁暖处，忽尔来相聚。",
      "徒为栖托心，不问庇庥主。",
      "一旦悬鼎镬，祸机真自取。"
    ]
  },
  {
    "volume": 611,
    "sequence": 12,
    "title": "奉和鲁望渔具十五咏·种鱼",
    "author": "皮日休",
    "content": [
      "移土湖岸边，一半和鱼子。",
      "池中得春雨，点点活如蚁。",
      "一月便翠鳞，终年必赪尾。",
      "借问两绶人，谁知种鱼利。"
    ]
  },
  {
    "volume": 611,
    "sequence": 13,
    "title": "奉和鲁望渔具十五咏·药鱼",
    "author": "皮日休",
    "content": [
      "吾无竭泽心，何用药鱼药。",
      "见说放溪上，点点波光恶。",
      "食时竞夷犹，死者争纷泊。",
      "何必重伤鱼，毒泾犹可作。"
    ]
  },
  {
    "volume": 611,
    "sequence": 14,
    "title": "奉和鲁望渔具十五咏·舴艋",
    "author": "皮日休",
    "content": [
      "阔处只三尺，翛然足吾事。",
      "低篷挂钓车，枯蚌盛鱼饵。",
      "只好携桡坐，唯堪盖蓑睡。",
      "若遣遂平生，艅艎不如是。"
    ]
  },
  {
    "volume": 611,
    "sequence": 15,
    "title": "奉和鲁望渔具十五咏·笭箵",
    "author": "皮日休",
    "content": [
      "朝空笭箵去，暮实笭箵归。",
      "归来倒却鱼，挂在幽窗扉。",
      "但闻虾蚬气，欲生蘋藻衣。",
      "十年佩此处，烟雨苦霏霏。"
    ]
  },
  {
    "volume": 611,
    "sequence": 16,
    "title": "添鱼具诗·鱼庵",
    "author": "皮日休",
    "content": [
      "庵中只方丈，恰称幽人住。",
      "枕上悉渔经，门前空钓具。",
      "束竿时倚壁，晒网还侵户。",
      "上泂有杨颙，须留往来路。"
    ]
  },
  {
    "volume": 611,
    "sequence": 17,
    "title": "添鱼具诗·钓矶",
    "author": "皮日休",
    "content": [
      "盘滩一片石，置我山居足。",
      "洼处著筣笓，窍中维舟日舟宿。",
      "多逢沙鸟污，爱彼潭云触。",
      "狂奴卧此多，所以蹋帝腹。"
    ]
  },
  {
    "volume": 611,
    "sequence": 18,
    "title": "添鱼具诗·蓑衣",
    "author": "皮日休",
    "content": [
      "一领蓑正新，著来沙坞中。",
      "隔溪遥望见，疑是绿毛翁。",
      "襟色裛艓霭，袖香褵褷风。",
      "前头不施衮，何以为三公？"
    ]
  },
  {
    "volume": 611,
    "sequence": 19,
    "title": "添鱼具诗·箬笠",
    "author": "皮日休",
    "content": [
      "圆似写月魂，轻如织烟翠。",
      "涔涔向上雨，不乱窥鱼思。",
      "携来沙日微，挂处江风起。",
      "纵带二梁冠，终身不忘尔。"
    ]
  },
  {
    "volume": 611,
    "sequence": 20,
    "title": "添鱼具诗·背篷",
    "author": "皮日休",
    "content": [
      "侬家背篷样，似个大龟甲。",
      "雨中跼蹐时，一向听霎霎。",
      "甘从鱼不见，亦任鸥相狎。",
      "深拥竟无言，空成睡齁鼻合。"
    ]
  },
  {
    "volume": 611,
    "sequence": 21,
    "title": "奉和鲁望樵人十咏·樵谿",
    "author": "皮日休",
    "content": [
      "何时有此谿，应便生幽木。",
      "橡实养山禽，藤花蒙涧鹿。",
      "不止产蒸薪，愿当歌棫朴。",
      "君知天意无，以此安吾族。"
    ]
  },
  {
    "volume": 611,
    "sequence": 22,
    "title": "奉和鲁望樵人十咏·樵家",
    "author": "皮日休",
    "content": [
      "空山最深处，太古两三家。",
      "云萝共夙世，猿鸟同生涯。",
      "衣服濯春泉，盘餐烹野花。",
      "居兹老复老，不解叹年华。"
    ]
  },
  {
    "volume": 611,
    "sequence": 23,
    "title": "奉和鲁望樵人十咏·樵叟",
    "author": "皮日休",
    "content": [
      "不曾照青镜，岂解伤华发。",
      "至老未息肩，至今无病骨。",
      "家风是林岭，世禄为薇蕨。",
      "所以两大夫，天年自为伐。"
    ]
  },
  {
    "volume": 611,
    "sequence": 24,
    "title": "奉和鲁望樵人十咏·樵子",
    "author": "皮日休",
    "content": [
      "相约晚樵去，跳踉上山路。",
      "将花饵鹿麛，以果投猿父。",
      "束薪白云湿，负担春日暮。",
      "何不寿童乌，果为玄所误。"
    ]
  },
  {
    "volume": 611,
    "sequence": 25,
    "title": "奉和鲁望樵人十咏·樵径",
    "author": "皮日休",
    "content": [
      "蒙茏中一径，绕在千峰里。",
      "歇处遇松根，危中值石齿。",
      "花穿枲衣落，云拂芒鞋起。",
      "自古行此途，不闻颠与坠。"
    ]
  },
  {
    "volume": 611,
    "sequence": 26,
    "title": "奉和鲁望樵人十咏·樵斧",
    "author": "皮日休",
    "content": [
      "腰间插大柯，直入深谿里。",
      "空林伐一声，幽鸟相呼起。",
      "倒树去李父，倾巢啼木魅。",
      "不知仗钺者，除害谁如此？"
    ]
  },
  {
    "volume": 611,
    "sequence": 27,
    "title": "奉和鲁望樵人十咏·樵担",
    "author": "皮日休",
    "content": [
      "不敢量樵重，唯知益薪束。",
      "轧轧下山时，弯弯向身曲。",
      "清泉洗得洁，翠霭侵来绿。",
      "看取荷戈人，谁能似吾属？"
    ]
  },
  {
    "volume": 611,
    "sequence": 28,
    "title": "奉和鲁望樵人十咏·樵风",
    "author": "皮日休",
    "content": [
      "野船渡樵客，来往平波中。",
      "纵横清飙吹，旦暮归期同。",
      "蘋光惹衣白，莲影涵薪红。",
      "吾当请封尔，直作镜湖公。"
    ]
  },
  {
    "volume": 611,
    "sequence": 29,
    "title": "奉和鲁望樵人十咏·樵火",
    "author": "皮日休",
    "content": [
      "山客地炉里，然薪如阳辉。",
      "松膏作滫瀡，杉子为珠玑。",
      "响误击刺闹，焰疑彗孛飞。",
      "傍边暖白酒，不觉瀑冰垂。"
    ]
  },
  {
    "volume": 611,
    "sequence": 30,
    "title": "奉和鲁望樵人十咏·樵歌",
    "author": "皮日休",
    "content": [
      "此曲太古音，由来无管奏。",
      "多云采樵乐，或说林泉候。",
      "一唱凝闲云，再谣悲顾兽。",
      "若遇采诗人，无辞收鄙陋。"
    ]
  },
  {
    "volume": 611,
    "sequence": 31,
    "title": "酒中十咏·酒星",
    "author": "皮日休",
    "content": [
      "谁遣酒旗耀，天文列其位。",
      "彩微尝似酣，芒弱偏如醉。",
      "唯忧犯帝座，只恐骑天驷。",
      "若遇卷舌星，谗君应堕地。"
    ]
  },
  {
    "volume": 611,
    "sequence": 32,
    "title": "酒中十咏·酒泉",
    "author": "皮日休",
    "content": [
      "羲皇有玄酒，滋味何太薄。",
      "玉液是浇漓，金沙乃糟粕。",
      "春从野鸟沽，昼仍闲猿酌。",
      "我愿葬兹泉，醉魂似凫跃。"
    ]
  },
  {
    "volume": 611,
    "sequence": 33,
    "title": "酒中十咏·酒篘",
    "author": "皮日休",
    "content": [
      "翠篾初织来，或如古鱼器。",
      "新从山下买，静向甔中试。",
      "轻可网金醅，疏能容玉蚁。",
      "自此好成功，无贻我罍耻。"
    ]
  },
  {
    "volume": 611,
    "sequence": 34,
    "title": "酒中十咏·酒床",
    "author": "皮日休",
    "content": [
      "糟床带松节，酒腻肥如羜。",
      "滴滴连有声，空疑杜康语。",
      "开眉既压后，染指偷尝处。",
      "自此得公田，不过浑种黍。"
    ]
  },
  {
    "volume": 611,
    "sequence": 35,
    "title": "酒中十咏·酒垆",
    "author": "皮日休",
    "content": [
      "红垆高几尺，颇称幽人意。",
      "火作缥醪香，灰为冬醷气。",
      "有枪尽龙头，有主皆犊鼻。",
      "倘得作杜根，佣保何足愧。"
    ]
  },
  {
    "volume": 611,
    "sequence": 36,
    "title": "酒中十咏·酒楼",
    "author": "皮日休",
    "content": [
      "钩楯跨通衢，喧闹当九市。",
      "金罍潋滟后，玉斝纷纶起。",
      "舞蝶傍应酣，啼莺闻亦醉。",
      "野客莫登临，相雠多失意。"
    ]
  },
  {
    "volume": 611,
    "sequence": 37,
    "title": "酒中十咏·酒旗",
    "author": "皮日休",
    "content": [
      "青帜阔数尺，悬于往来道。",
      "多为风所飏，时见酒名号。",
      "拂拂野桥幽，翻翻江市好。",
      "双眸复何事，终竟望君老。"
    ]
  },
  {
    "volume": 611,
    "sequence": 38,
    "title": "酒中十咏·酒樽",
    "author": "皮日休",
    "content": [
      "牺樽一何古，我抱期幽客。",
      "少恐消醍醐，满拟烘琥珀。",
      "猿窥曾扑泻，鸟蹋经欹仄。",
      "度度醒来看，皆如死生隔。"
    ]
  },
  {
    "volume": 611,
    "sequence": 39,
    "title": "酒中十咏·酒城",
    "author": "皮日休",
    "content": [
      "万仞峻为城，沈酣浸其俗。",
      "香侵井干过，味染濠波渌。",
      "朝倾逾百榼，暮压几千斛。",
      "吾将隶此中，但为阍者足。"
    ]
  },
  {
    "volume": 611,
    "sequence": 40,
    "title": "酒中十咏·酒乡",
    "author": "皮日休",
    "content": [
      "何人置此乡，杳在天皇外。",
      "有事忘哀乐，有时忘显晦。",
      "如寻罔象归，似与希夷会。",
      "从此共君游，无烦用冠带。"
    ]
  },
  {
    "volume": 611,
    "sequence": 41,
    "title": "奉和添酒中六咏·酒池",
    "author": "皮日休",
    "content": [
      "八齐竞奔注，不知深几丈。",
      "竹叶岛纡徐，凫花波荡漾。",
      "醺应烂地轴，浸可柔天壤。",
      "以此献吾君，愿铭于几杖。"
    ]
  },
  {
    "volume": 611,
    "sequence": 42,
    "title": "奉和添酒中六咏·酒龙",
    "author": "皮日休",
    "content": [
      "铜为蚴蟉鳞，铸作鱙缪角。",
      "吐处百里雷，泻时千丈壑。",
      "初疑潜苑囿，忽似拏寥廓。",
      "遂使铜雀台，香消野花落。"
    ]
  },
  {
    "volume": 611,
    "sequence": 43,
    "title": "奉和添酒中六咏·酒瓮",
    "author": "皮日休",
    "content": [
      "坚净不苦窳，陶于醉封疆。",
      "临溪刷旧痕，隔屋闻新香。",
      "移来近麹室，倒处临糟床。",
      "所嗟无比邻，余亦能偷尝。"
    ]
  },
  {
    "volume": 611,
    "sequence": 44,
    "title": "奉和添酒中六咏·酒船",
    "author": "皮日休",
    "content": [
      "剡桂复刳兰，陶陶任行乐。",
      "但知涵泳好，不计风涛恶。",
      "尝行麹封内，稍系糟丘泊。",
      "东海如可倾，乘之就斟酌。"
    ]
  },
  {
    "volume": 611,
    "sequence": 45,
    "title": "奉和添酒中六咏·酒枪",
    "author": "皮日休",
    "content": [
      "象鼎格仍高，其中不烹饪。",
      "唯将煮浊醪，用以资酣饮。",
      "偏宜旋樵火，稍近余酲枕。",
      "若得伴琴书，吾将著闲品。"
    ]
  },
  {
    "volume": 611,
    "sequence": 46,
    "title": "奉和添酒中六咏·酒杯",
    "author": "皮日休",
    "content": [
      "昔有嵇氏子，龙章而凤姿。",
      "手挥五弦罢，聊复一樽持。",
      "但取性淡泊，不知味醇醨。",
      "兹器不复见，家家唯玉卮。"
    ]
  },
  {
    "volume": 611,
    "sequence": 47,
    "title": "茶中杂咏·茶坞",
    "author": "皮日休",
    "content": [
      "闲寻尧氏山，遂入深深坞。",
      "种荈已成园，栽葭宁记亩。",
      "石洼泉似掬，岩罅云如缕。",
      "好是夏初时，白花满烟雨。"
    ]
  },
  {
    "volume": 611,
    "sequence": 48,
    "title": "茶中杂咏·茶人",
    "author": "皮日休",
    "content": [
      "生于顾渚山，老在漫石坞。",
      "语气为茶荈，衣香是烟雾。",
      "庭从木颖子遮，果任獳师虏。",
      "日晚相笑归，腰间佩轻篓。"
    ]
  },
  {
    "volume": 611,
    "sequence": 49,
    "title": "茶中杂咏·茶笋",
    "author": "皮日休",
    "content": [
      "褎然三五寸，生必依岩洞。",
      "寒恐结红铅，暖疑销紫汞。",
      "圆如玉轴光，脆似琼英冻。",
      "每为遇之疏，南山挂幽梦。"
    ]
  },
  {
    "volume": 611,
    "sequence": 50,
    "title": "茶中杂咏·茶籝",
    "author": "皮日休",
    "content": [
      "筤篣晓携去，蓦个山桑坞。",
      "开时送紫茗，负处沾清露。",
      "歇把傍云泉，归将挂烟树。",
      "满此是生涯，黄金何足数。"
    ]
  },
  {
    "volume": 611,
    "sequence": 51,
    "title": "茶中杂咏·茶舍",
    "author": "皮日休",
    "content": [
      "阳崖枕白屋，几口嬉嬉活。",
      "棚上汲红泉，焙前蒸紫蕨。",
      "乃翁研茗后，中妇拍茶歇。",
      "相向掩柴扉，清香满山月。"
    ]
  },
  {
    "volume": 611,
    "sequence": 52,
    "title": "茶中杂咏·茶灶",
    "author": "皮日休",
    "content": [
      "南山茶事动，灶起岩根傍。",
      "水煮石发气，薪然杉脂香。",
      "青琼蒸后凝，绿髓炊来光。",
      "如何重辛苦，一一输膏粱。"
    ]
  },
  {
    "volume": 611,
    "sequence": 53,
    "title": "茶中杂咏·茶焙",
    "author": "皮日休",
    "content": [
      "凿彼碧岩下，恰应深二尺。",
      "泥易带云根，烧难碍石脉。",
      "初能燥金饼，渐见干琼液。",
      "九里共杉林，相望在山侧。"
    ]
  },
  {
    "volume": 611,
    "sequence": 54,
    "title": "茶中杂咏·茶鼎",
    "author": "皮日休",
    "content": [
      "龙舒有良匠，铸此佳样成。",
      "立作菌蠢势，煎为潺湲声。",
      "草堂暮云阴，松窗残雪明。",
      "此时勺复茗，野语知逾清。"
    ]
  },
  {
    "volume": 611,
    "sequence": 55,
    "title": "茶中杂咏·茶瓯",
    "author": "皮日休",
    "content": [
      "邢客与越人，皆能造兹器。",
      "圆似月魂堕，轻如云魄起。",
      "枣花势旋眼，蘋沫香沾齿。",
      "松下时一看，支公亦如此。"
    ]
  },
  {
    "volume": 611,
    "sequence": 56,
    "title": "茶中杂咏·煮茶",
    "author": "皮日休",
    "content": [
      "香泉一合乳，煎作连珠沸。",
      "时看蟹目溅，乍见鱼鳞起。",
      "声疑松带雨，饽恐生烟翠。",
      "尚把沥中山，必无千日醉。"
    ]
  },
  {
    "volume": 611,
    "sequence": 57,
    "title": "石榴歌",
    "author": "皮日休",
    "content": [
      "蝉噪秋枝槐叶黄，石榴香老愁寒霜。",
      "流霞包染紫鹦粟，黄蜡纸裹红瓠房。",
      "玉刻冰壶含露湿，斓斑似带湘娥泣。",
      "萧娘初嫁嗜甘酸，嚼破水精千万粒。"
    ]
  }
]