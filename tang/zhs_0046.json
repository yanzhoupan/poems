[
  {
    "volume": 46,
    "sequence": 1,
    "title": "奉和圣制夏日游石淙山",
    "author": "狄仁杰",
    "content": [
      "宸晖降望金舆转，仙路峥嵘碧涧幽。",
      "羽仗遥临鸾鹤驾，帷宫直坐凤麟洲。",
      "飞泉洒液恒疑雨，密树含凉镇似秋。",
      "老臣预陪悬圃宴，馀年方共赤松游。"
    ]
  },
  {
    "volume": 46,
    "sequence": 2,
    "title": "修书院学士奉敕宴梁王宅",
    "author": "魏元忠",
    "content": [
      "大君敦宴赏，万乘下梁园。",
      "酒助闲平乐，人沾雨露恩。",
      "荣光开帐殿，佳气满旌门。",
      "愿陪南岳寿，长奉北宸樽。"
    ]
  },
  {
    "volume": 46,
    "sequence": 3,
    "title": "银潢宫侍宴应制",
    "author": "魏元忠",
    "content": [
      "别殿秋云上，离宫夏景移。",
      "寒风生玉树，凉气下瑶池。",
      "堑花仍吐叶，岩木尚抽枝。",
      "愿奉南山寿，千秋长若斯。"
    ]
  },
  {
    "volume": 46,
    "sequence": 4,
    "title": "折杨柳",
    "author": "韦承庆",
    "content": [
      "万里边城地，三春杨柳节。",
      "叶似镜中眉，花如关外雪。",
      "征人远乡思，倡妇高楼别。",
      "不忍掷年华，含情寄攀折。"
    ]
  },
  {
    "volume": 46,
    "sequence": 5,
    "title": "寒食应制",
    "author": "韦承庆",
    "content": [
      "凤城春色晚，龙禁早晖通。",
      "旧火收槐燧，馀寒入桂宫。",
      "莺啼正隐叶，鸡斗始开笼。",
      "蔼蔼瑶山满，仙歌始乐风。"
    ]
  },
  {
    "volume": 46,
    "sequence": 6,
    "title": "凌朝浮江旅思（一作马周诗）",
    "author": "韦承庆",
    "content": [
      "天晴上初日，春水送孤舟。",
      "山远疑无树，潮平似不流。",
      "岸花开且落，江鸟没还浮。",
      "羁望伤千里，长歌遣四愁。"
    ]
  },
  {
    "volume": 46,
    "sequence": 7,
    "title": "直中书省",
    "author": "韦承庆",
    "content": [
      "清切凤皇池，扶疏鸡树枝。",
      "唯应集鸾鹭，何为宿羁雌。",
      "大造乾坤辟，深恩雨露垂。",
      "昆蚑皆含养，驽骀亦驱驰。",
      "木偶翻为用，芝泥忽滥窥。",
      "九思空自勉，五字本无施。",
      "徒喜逢千载，何阶答二仪。",
      "萤光向日尽，蚊力负山疲。",
      "禁宇庭除阔，闲宵钟箭移。",
      "暗花临户发，残月下帘欹。",
      "白发随年改，丹心为主披。",
      "命将时共泰，言与行俱危。",
      "寄谢巢由客，尧年正在斯。"
    ]
  },
  {
    "volume": 46,
    "sequence": 8,
    "title": "南行别弟",
    "author": "韦承庆",
    "content": [
      "澹澹长江水，悠悠远客情。",
      "落花相与恨，到地一无声。"
    ]
  },
  {
    "volume": 46,
    "sequence": 9,
    "title": "南中咏雁诗（一作于季子诗，题作南行别弟）",
    "author": "韦承庆",
    "content": [
      "万里人南去，三春雁北飞。",
      "不知何岁月，得与尔同归。"
    ]
  },
  {
    "volume": 46,
    "sequence": 10,
    "title": "江楼",
    "author": "韦承庆",
    "content": [
      "独酌芳春酒，登楼已半曛。",
      "谁惊一行雁，冲断过江云。"
    ]
  },
  {
    "volume": 46,
    "sequence": 11,
    "title": "凝碧池侍宴看竞渡应制",
    "author": "李怀远",
    "content": [
      "上苑清銮路，高居重豫游。",
      "前对芙蓉沼，傍临杜若洲。",
      "地如玄扈望，波似洞庭秋。",
      "列筵飞翠斝，分曹戏鹢舟。",
      "湍高棹影没，岸近榜歌遒。",
      "舞曲依鸾殿，箫声下凤楼。",
      "忽闻天上乐，疑逐海查流。"
    ]
  },
  {
    "volume": 46,
    "sequence": 12,
    "title": "奉和九月九日登慈恩寺浮图应制",
    "author": "崔日用",
    "content": [
      "紫宸欢每洽，绀殿法初隆。",
      "菊泛延龄酒，兰吹解愠风。",
      "咸英调正乐，香梵遍秋空。",
      "临幸浮天瑞，重阳日再中。"
    ]
  },
  {
    "volume": 46,
    "sequence": 13,
    "title": "奉和圣制送张说巡边",
    "author": "崔日用",
    "content": [
      "轩相推风后，周官重夏卿。",
      "庙谋能允迪，韬略又纵横。",
      "吉日四黄马，宣王六月兵。",
      "拟清鸡臣塞，先指朔方城。",
      "列将怀威抚，匈奴畏盛名。",
      "去当推毂送，来伫出郊迎。",
      "绝漠蓬将断，华筵槿正荣。",
      "壮心看舞剑，别绪应悬旌。",
      "睿锡承优旨，乾文复龙行。",
      "暂劳期永逸，赫矣振天声。"
    ]
  },
  {
    "volume": 46,
    "sequence": 14,
    "title": "奉和立春游苑迎春应制",
    "author": "崔日用",
    "content": [
      "乘时迎气正璇衡，灞浐烟氛向晚清。",
      "剪绮裁红妙春色，宫梅殿柳识天情。",
      "瑶筐彩燕先呈端，金缕晨鸡未学鸣。",
      "圣泽阳和宜宴乐，年年捧日向东城。"
    ]
  },
  {
    "volume": 46,
    "sequence": 15,
    "title": "奉和圣制春日幸望春宫应制",
    "author": "崔日用",
    "content": [
      "东郊风物正熏馨，素浐凫鹥戏绿汀。",
      "凤阁斜通平乐观，龙旂直逼望春亭。",
      "光风摇动兰英紫，淑气依迟柳色青。",
      "渭浦明晨修禊事，群公倾贺水心铭。"
    ]
  },
  {
    "volume": 46,
    "sequence": 16,
    "title": "奉和人日重宴大明宫恩赐彩缕人胜应制",
    "author": "崔日用",
    "content": [
      "新年宴乐坐东朝，钟鼓铿锽大乐调。",
      "金屋瑶筐开宝胜，花笺彩笔颂春椒。",
      "曲池苔色冰前液，上苑梅香雪里矫。",
      "宸极此时飞圣藻，微臣窃抃预闻韶。"
    ]
  },
  {
    "volume": 46,
    "sequence": 17,
    "title": "奉和圣制龙池篇",
    "author": "崔日用",
    "content": [
      "龙兴白水汉兴符，圣主时乘运斗枢。",
      "岸上苇茸五花树，波中的皪千金珠。",
      "操环昔闻迎夏启，发匣先来瑞有虞。",
      "风色云光随隐见，赤云神化象江湖。"
    ]
  },
  {
    "volume": 46,
    "sequence": 18,
    "title": "夜宴安乐公主宅",
    "author": "崔日用",
    "content": [
      "银烛金屏坐碧堂，只言河汉动神光。",
      "主家盛时欢不极，才子能歌夜未央。"
    ]
  },
  {
    "volume": 46,
    "sequence": 19,
    "title": "饯唐永昌",
    "author": "崔日用",
    "content": [
      "洛阳桴鼓今不鸣，朝野咸推重太平。",
      "冬至冰霜俱怨别，春来花鸟若为情。"
    ]
  },
  {
    "volume": 46,
    "sequence": 20,
    "title": "奉和送金城公主适西蕃",
    "author": "崔日用",
    "content": [
      "圣后经纶远，谋臣计画多。",
      "受降追汉策，筑馆计戎和。",
      "俗化乌孙垒，春生积石河。",
      "六龙今出饯，双鹤愿为歌。"
    ]
  },
  {
    "volume": 46,
    "sequence": 21,
    "title": "句",
    "author": "崔日用",
    "content": [
      "彼名流兮左氏癖，意玄远兮冠今夕。",
      "（《赠武平一》）"
    ]
  },
  {
    "volume": 46,
    "sequence": 22,
    "title": "奉和人日清晖阁宴群臣遇雪应制",
    "author": "宗楚客",
    "content": [
      "窈窕神仙阁，参差云汉间。",
      "九重中叶启，七日早春还。",
      "太液天为水，蓬莱雪作山。",
      "今朝上林树，无处不堪攀。"
    ]
  },
  {
    "volume": 46,
    "sequence": 23,
    "title": "安乐公主移入新宅侍宴应制",
    "author": "宗楚客",
    "content": [
      "星桥他日创，仙榜此时开。",
      "马向铺钱埒，箫闻弄玉台。",
      "人同卫叔美，客似长卿才。",
      "借问游天汉，谁能取石回。"
    ]
  },
  {
    "volume": 46,
    "sequence": 24,
    "title": "正月晦日侍宴浐水应制赋得长字",
    "author": "宗楚客",
    "content": [
      "御辇出明光，乘流泛羽觞。",
      "珠胎随月减，玉漏与年长。",
      "寒尽梅犹白，风迟柳未黄。",
      "日斜旌骑转，休气满林塘。"
    ]
  },
  {
    "volume": 46,
    "sequence": 25,
    "title": "奉和幸上阳宫侍宴应制",
    "author": "宗楚客",
    "content": [
      "紫庭金凤阙，丹禁玉鸡川。",
      "似立蓬瀛上，疑游昆阆前。",
      "鸟将歌合转，花共锦争鲜。",
      "湛露飞尧酒，熏风入舜弦。",
      "水光摇落日，树色带晴烟。",
      "向夕回雕辇，佳气满岩泉。"
    ]
  },
  {
    "volume": 46,
    "sequence": 26,
    "title": "奉和幸安乐公主山庄应制",
    "author": "宗楚客",
    "content": [
      "玉楼银榜枕严城，翠盖红旂列禁营。",
      "日映层岩图画色，风摇杂树管弦声。",
      "水边重阁含飞动，云里孤峰类削成。",
      "幸睹八龙游阆苑，无劳万里访蓬瀛。"
    ]
  },
  {
    "volume": 46,
    "sequence": 27,
    "title": "奉和圣制喜雪应制",
    "author": "宗楚客",
    "content": [
      "飘飘瑞雪下山川，散漫轻飞集九埏。",
      "似絮还飞垂柳陌，如花更绕落梅前。",
      "影随明月团纨扇，声将流水杂鸣弦。",
      "共荷神功万庾积，终朝圣寿百千年。"
    ]
  },
  {
    "volume": 46,
    "sequence": 28,
    "title": "句",
    "author": "宗楚客",
    "content": [
      "竹町罗千卫，兰莛降两宫。",
      "（《海录碎事》）七萃銮舆动，千年瑞检开。",
      "彩旗临凤阙，翠幕绕龟津。"
    ]
  },
  {
    "volume": 46,
    "sequence": 29,
    "title": "奉和九日幸临渭亭登高应制得晖字",
    "author": "苏瑰",
    "content": [
      "重阳早露晞，睿赏瞰秋矶。",
      "菊气先熏酒，萸香更袭衣。",
      "清切丝桐会，纵横文雅飞。",
      "恩深答效浅，留醉奉宸晖。"
    ]
  },
  {
    "volume": 46,
    "sequence": 30,
    "title": "兴庆池侍宴应制",
    "author": "苏瑰",
    "content": [
      "金阙平明宿雾收，瑶池式宴俯清流。",
      "瑞凤飞来随帝辇，祥鱼出戏跃王舟。",
      "帷齐绿树当筵密，盖转缃荷接岸浮。",
      "如临窃比微臣惧，若济叨陪圣主游。"
    ]
  }
]