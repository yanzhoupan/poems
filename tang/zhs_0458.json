[
  {
    "volume": 458,
    "sequence": 1,
    "title": "病中诗十五首·初病风",
    "author": "白居易",
    "content": [
      "六十八衰翁，乘衰百疾攻。",
      "朽株难免蠹，空穴易来风。",
      "肘痹宜生柳，头旋剧转蓬。",
      "恬然不动处，虚白在胸中。"
    ]
  },
  {
    "volume": 458,
    "sequence": 2,
    "title": "病中诗十五首·枕上作",
    "author": "白居易",
    "content": [
      "风疾侵凌临老头，血凝筋滞不调柔。",
      "甘从此后支离卧，赖是从前烂漫游。",
      "回思往事纷如梦，转觉馀生杳若浮。",
      "浩气自能充静室，惊飙何必荡虚舟。",
      "腹空先进松花酒，膝冷重装桂布裘。",
      "若问乐天忧病否，乐天知命了无忧。"
    ]
  },
  {
    "volume": 458,
    "sequence": 3,
    "title": "病中诗十五首·答闲上人来问因何风疾",
    "author": "白居易",
    "content": [
      "一床方丈向阳开，劳动文殊问疾来。",
      "欲界凡夫何足道，四禅天始免风灾。"
    ]
  },
  {
    "volume": 458,
    "sequence": 4,
    "title": "病中诗十五首·病中五绝句",
    "author": "白居易",
    "content": [
      "世间生老病相随，此事心中久自知。",
      "今日行年将七十，犹须惭愧病来迟。",
      "方寸成灰鬓作丝，假如强健亦何为。",
      "家无忧累身无事，正是安闲好病时。",
      "李君墓上松应拱，元相池头竹尽枯。",
      "多幸乐天今始病，不知合要苦治无。",
      "目昏思寝即安眠，足软妨行便坐禅。",
      "身作医王心是药，不劳和扁到门前。",
      "交亲不要苦相忧，亦拟时时强出游。",
      "但有心情何用脚，陆乘肩舆水乘舟。"
    ]
  },
  {
    "volume": 458,
    "sequence": 5,
    "title": "病中诗十五首·送嵩客",
    "author": "白居易",
    "content": [
      "登山临水分无期，泉石烟霞今属谁。",
      "君到嵩阳吟此句，与教二十六峰知。"
    ]
  },
  {
    "volume": 458,
    "sequence": 6,
    "title": "病中诗十五首·罢灸",
    "author": "白居易",
    "content": [
      "病身佛说将何喻，变灭须臾岂不闻。",
      "莫遣净名知我笑，休将火艾灸浮云。"
    ]
  },
  {
    "volume": 458,
    "sequence": 7,
    "title": "病中诗十五首·卖骆马",
    "author": "白居易",
    "content": [
      "五年花下醉骑行，临卖回头嘶一声。",
      "项籍顾骓犹解叹，乐天别骆岂无情。"
    ]
  },
  {
    "volume": 458,
    "sequence": 8,
    "title": "病中诗十五首·别柳枝",
    "author": "白居易",
    "content": [
      "两枝杨柳小楼中，袅袅多年伴醉翁。",
      "明日放归归去后，世间应不要春风。"
    ]
  },
  {
    "volume": 458,
    "sequence": 9,
    "title": "病中诗十五首·就暖偶酌戏诸诗酒旧侣",
    "author": "白居易",
    "content": [
      "低屏软褥卧藤床，舁向前轩就日阳。",
      "一足任他为外物，三杯自要沃中肠。",
      "头风若见诗应愈，齿折仍夸笑不妨。",
      "细酌徐吟犹得在，旧游未必便相忘。"
    ]
  },
  {
    "volume": 458,
    "sequence": 10,
    "title": "病中诗十五首·岁暮呈思黯相公、皇甫朗之及梦得尚书",
    "author": "白居易",
    "content": [
      "岁暮皤然一老夫，十分流辈九分无。",
      "莫嫌身病人扶侍，犹胜无身可遣扶。"
    ]
  },
  {
    "volume": 458,
    "sequence": 11,
    "title": "病中诗十五首·自解",
    "author": "白居易",
    "content": [
      "房传往世为禅客，王道前生应画师。",
      "我亦定中观宿命，多生债负是歌诗。",
      "不然何故狂吟咏，病后多于未病时。"
    ]
  },
  {
    "volume": 458,
    "sequence": 12,
    "title": "岁暮病怀赠梦得（时与梦得同患足疾）",
    "author": "白居易",
    "content": [
      "十年四海故交亲，零落唯残两病身。",
      "共遣数奇从是命，同教步蹇有何因。",
      "眼随老减嫌长夜，体待阳舒望早春。",
      "新乐堂前旧池上，相过亦不要他人。"
    ]
  },
  {
    "volume": 458,
    "sequence": 13,
    "title": "雪后过集贤裴令公旧宅有感",
    "author": "白居易",
    "content": [
      "梁王捐馆后，枚叟过门时。",
      "有泪人还泣，无情雪不知。",
      "台亭留尽在，宾客散何之。",
      "唯有萧条雁，时来下故池。"
    ]
  },
  {
    "volume": 458,
    "sequence": 14,
    "title": "酬梦得贫居咏怀见赠",
    "author": "白居易",
    "content": [
      "岁阴生计两蹉跎，相顾悠悠醉且歌。",
      "厨冷难留乌止屋，门闲可与雀张罗。",
      "病添庄舄吟声苦，贫欠韩康药债多。",
      "日望挥金贺新命，俸钱依旧又如何。"
    ]
  },
  {
    "volume": 458,
    "sequence": 15,
    "title": "酬梦得见喜疾瘳",
    "author": "白居易",
    "content": [
      "暖卧摩绵褥，晨倾药酒螺。",
      "昏昏布裘底，病醉睡相和。",
      "末疾徒云尔，余年有几何。",
      "须知差与否，相去校无多。"
    ]
  },
  {
    "volume": 458,
    "sequence": 16,
    "title": "夜闻筝中弹潇湘送神曲感旧",
    "author": "白居易",
    "content": [
      "缥缈巫山女，归来七八年。",
      "殷勤湘水曲，留在十三弦。",
      "苦调吟还出，深情咽不传。",
      "万重云水思，今夜月明前。"
    ]
  },
  {
    "volume": 458,
    "sequence": 17,
    "title": "感苏州旧舫",
    "author": "白居易",
    "content": [
      "画梁朽折红窗破，独立池边尽日看。",
      "守得苏州船舫烂，此身争合不衰残。"
    ]
  },
  {
    "volume": 458,
    "sequence": 18,
    "title": "感旧石上字",
    "author": "白居易",
    "content": [
      "闲拨船行寻旧池，幽情往事复谁知。",
      "太湖石上镌三字，十五年前陈结之。"
    ]
  },
  {
    "volume": 458,
    "sequence": 19,
    "title": "见敏中初到邠宁秋日登城楼诗诗中颇多乡思因以寄和",
    "author": "白居易",
    "content": [
      "想尔到边头，萧条正值秋。",
      "二年贫御史，八月古邠州。",
      "丝管闻虽乐，风沙见亦愁。",
      "望乡心若苦，不用数登楼。"
    ]
  },
  {
    "volume": 458,
    "sequence": 20,
    "title": "斋戒",
    "author": "白居易",
    "content": [
      "每因斋戒断荤腥，渐觉尘劳染爱轻。",
      "六贼定知无气色，三尸应恨少恩情。",
      "酒魔降伏终须尽，诗债填还亦欲平。",
      "从此始堪为弟子，竺乾师是古先生。"
    ]
  },
  {
    "volume": 458,
    "sequence": 21,
    "title": "戏礼经老僧",
    "author": "白居易",
    "content": [
      "香火一炉灯一盏，白头夜礼佛名经。",
      "何年饮著声闻酒，直到如今醉未醒。"
    ]
  },
  {
    "volume": 458,
    "sequence": 22,
    "title": "近见慕巢尚书诗中屡有叹老思退之意又于洛下…谕之",
    "author": "白居易",
    "content": [
      "近见诗中叹白发，遥知阃外忆东都。",
      "烟霞偷眼窥来久，富贵粘身摆得无。",
      "新置林园犹濩落，未终婚嫁且踟蹰。",
      "应须待到悬车岁，然后东归伴老夫。"
    ]
  },
  {
    "volume": 458,
    "sequence": 23,
    "title": "对镜偶吟，赠张道士抱元",
    "author": "白居易",
    "content": [
      "闲来对镜自思量，年貌衰残分所当。",
      "白发万茎何所怪，丹砂一粒不曾尝。",
      "眼昏久被书料理，肺渴多因酒损伤。",
      "今日逢师虽已晚，枕中治老有何方。"
    ]
  },
  {
    "volume": 458,
    "sequence": 24,
    "title": "病入新正",
    "author": "白居易",
    "content": [
      "枕上惊新岁，花前念旧欢。",
      "是身老所逼，非意病相干。",
      "风月情犹在，杯觞兴渐阑。",
      "便休心未伏，更试一春看。"
    ]
  },
  {
    "volume": 458,
    "sequence": 25,
    "title": "卧疾来早晚",
    "author": "白居易",
    "content": [
      "卧疾来早晚，悬悬将十旬。",
      "婢能寻本草，犬不吠医人。",
      "酒瓮全生醭，歌筵半委尘。",
      "风光还欲好，争向枕前春。"
    ]
  },
  {
    "volume": 458,
    "sequence": 26,
    "title": "强起迎春，戏寄思黯",
    "author": "白居易",
    "content": [
      "杖策人扶废病身，晴和强起一迎春。",
      "他时蹇跛纵行得，笑杀平原楼上人。"
    ]
  },
  {
    "volume": 458,
    "sequence": 27,
    "title": "梦得前所酬篇有炼尽美少年之句因思往事…以长句答之",
    "author": "白居易",
    "content": [
      "炼尽少年成白首，忆初相识到今朝。",
      "昔饶春桂长先折，今伴寒松取后凋。",
      "生事纵贫犹可过，风情虽老未全销。",
      "声华宠命人皆得，若个如君历七朝。"
    ]
  },
  {
    "volume": 458,
    "sequence": 28,
    "title": "病后寒食",
    "author": "白居易",
    "content": [
      "故纱绛帐旧青毡，药酒醺醺引醉眠。",
      "斗擞弊袍春晚后，摩挲病脚日阳前。",
      "行无筋力寻山水，坐少精神听管弦。",
      "抛掷风光负寒食，曾来未省似今年。"
    ]
  },
  {
    "volume": 458,
    "sequence": 29,
    "title": "老病相仍以诗自解",
    "author": "白居易",
    "content": [
      "荣枯忧喜与彭殇，都是人间戏一场。",
      "虫臂鼠肝犹不怪，鸡肤鹤发复何伤。",
      "昨因风发甘长往，今遇阳和又小康。",
      "还似远行装束了，迟回且住亦何妨。"
    ]
  },
  {
    "volume": 458,
    "sequence": 30,
    "title": "皇甫郎中亲家翁赴任绛州，宴送出城赠别",
    "author": "白居易",
    "content": [
      "慕贤入室交先定，结援通家好复成。",
      "新妇不嫌贫活计，娇孙同慰老心情。",
      "洛桥歌酒今朝散，绛路风烟几日行。",
      "欲识离群相恋意，为君扶病出都城。"
    ]
  },
  {
    "volume": 458,
    "sequence": 31,
    "title": "春暖",
    "author": "白居易",
    "content": [
      "风痹宜和暖，春来脚较轻。",
      "莺留花下立，鹤引水边行。",
      "发少嫌巾重，颜衰讶镜明。",
      "不论亲与故，自亦昧平生。"
    ]
  },
  {
    "volume": 458,
    "sequence": 32,
    "title": "残春晚起，伴客笑谈",
    "author": "白居易",
    "content": [
      "掩户下帘朝睡足，一声黄鸟报残春。",
      "披衣岸帻日高起，两角青衣扶老身。",
      "策杖强行过里巷，引杯闲酌伴亲宾。",
      "莫言病后妨谈笑，犹恐多于不病人。"
    ]
  },
  {
    "volume": 458,
    "sequence": 33,
    "title": "送唐州崔使君侍亲赴任",
    "author": "白居易",
    "content": [
      "连持使节历专城，独贺崔侯最庆荣。",
      "乌府一抛霜简去，朱轮四从板舆行。",
      "发时止许沙鸥送，到日方乘竹马迎。",
      "唯虑郡斋宾友少，数杯春酒共谁倾。"
    ]
  },
  {
    "volume": 458,
    "sequence": 34,
    "title": "春晚咏怀赠皇甫朗之",
    "author": "白居易",
    "content": [
      "艳阳时节又蹉跎，迟暮光阴复若何。",
      "一岁平分春日少，百年通计老时多。",
      "多中更被愁牵引，少处兼遭病折磨。",
      "赖有销忧治闷药，君家浓酎我狂歌。"
    ]
  },
  {
    "volume": 458,
    "sequence": 35,
    "title": "春尽日宴罢，感事独吟（开成五年三月三十日作）",
    "author": "白居易",
    "content": [
      "五年三月今朝尽，客散筵空独掩扉。",
      "病共乐天相伴住，春随樊子一时归。",
      "闲听莺语移时立，思逐杨花触处飞。",
      "金带缒腰衫委地，年年衰瘦不胜衣。"
    ]
  },
  {
    "volume": 458,
    "sequence": 36,
    "title": "病中辱崔宣城长句见寄兼有觥绮之赠因以四韵总而酬之",
    "author": "白居易",
    "content": [
      "刘桢病发经春卧，谢脁诗来尽日吟。",
      "三道旧夸收片玉，一章新喜获双金。",
      "信题霞绮缄情重，酒试银觥表分深。",
      "科第门生满霄汉，岁寒少得似君心。"
    ]
  },
  {
    "volume": 458,
    "sequence": 37,
    "title": "前有别杨柳枝绝句梦得继和云春尽絮飞留不得…戏答",
    "author": "白居易",
    "content": [
      "柳老春深日又斜，任他飞向别人家。",
      "谁能更学孩童戏，寻逐春风捉柳花。"
    ]
  },
  {
    "volume": 458,
    "sequence": 38,
    "title": "池上早夏",
    "author": "白居易",
    "content": [
      "水积春塘晚，阴交夏木繁。",
      "舟船如野渡，篱落似江村。",
      "静拂琴床席，香开酒库门。",
      "慵闲无一事，时弄小娇孙。"
    ]
  },
  {
    "volume": 458,
    "sequence": 39,
    "title": "谈氏外孙生三日喜是男偶吟成篇兼戏呈梦得",
    "author": "白居易",
    "content": [
      "玉芽珠颗小男儿，罗荐兰汤浴罢时。",
      "芣苡春来盈女手，梧桐老去长孙枝。",
      "庆传媒氏燕先贺，喜报谈家乌预知。",
      "明日贫翁具鸡黍，应须酬赛引雏诗。"
    ]
  },
  {
    "volume": 458,
    "sequence": 40,
    "title": "开成大行皇帝挽歌词四首，奉敕撰进",
    "author": "白居易",
    "content": [
      "御宇恢皇化，传家叶至公。",
      "华夷臣妾内，尧舜弟兄中。",
      "制度移民俗，文章变国风。",
      "开成与贞观，实录事多同。",
      "晏驾辞双阙，灵仪出九衢。",
      "上云归碧落，下席葬苍梧。",
      "蓂晚馀尧历，龟新启夏图。",
      "三朝联棣萼，从古帝王无。",
      "严恭七月礼，哀恸万人心。",
      "地感胜秋气，天愁结夕阴。",
      "鼎湖龙渐远，濛汜日初沈。",
      "唯有云韶乐，长留治世音。",
      "化成同轨表清平，恩结连枝感圣明。",
      "帝与九龄虽吉梦，山呼万岁是虚声。",
      "月低仪仗辞兰路，风引笳箫入柏城。",
      "老病龙髯攀不及，东周退傅最伤情。"
    ]
  },
  {
    "volume": 458,
    "sequence": 41,
    "title": "时热少客，因咏所怀",
    "author": "白居易",
    "content": [
      "冠栉心多懒，逢迎兴渐微。",
      "况当时热甚，幸遇客来稀。",
      "湿洒池边地，凉开竹下扉。",
      "露床青篾簟，风架白蕉衣。",
      "院静留僧宿，楼空放妓归。",
      "衰残强欢宴，此事久知非。"
    ]
  },
  {
    "volume": 458,
    "sequence": 42,
    "title": "宣州崔大夫阁老忽以近诗数十首见示吟讽之下…郡斋",
    "author": "白居易",
    "content": [
      "谢玄晖殁吟声寝，郡阁寥寥笔砚闲。",
      "无复新诗题壁上，虚教远岫列窗间。",
      "忽惊歌雪今朝至，必恐文星昨夜还。",
      "再喜宣城章句动，飞觞遥贺敬亭山。"
    ]
  },
  {
    "volume": 458,
    "sequence": 43,
    "title": "足疾",
    "author": "白居易",
    "content": [
      "足疾无加亦不瘳，绵春历夏复经秋。",
      "开颜且酌尊中酒，代步多乘池上舟。",
      "幸有眼前衣食在，兼无身后子孙忧。",
      "应须学取陶彭泽，但委心形任去留。"
    ]
  },
  {
    "volume": 458,
    "sequence": 44,
    "title": "晚池泛舟，遇景成咏，赠吕处士",
    "author": "白居易",
    "content": [
      "岸浅桥平池面宽，飘然轻棹泛澄澜。",
      "风宜扇引开怀入，树爱舟行仰卧看。",
      "别境客稀知不易，能诗人少咏应难。",
      "唯怜吕叟时相伴，同把磻溪旧钓竿。"
    ]
  },
  {
    "volume": 458,
    "sequence": 45,
    "title": "梦微之",
    "author": "白居易",
    "content": [
      "夜来携手梦同游，晨起盈巾泪莫收。",
      "漳浦老身三度病，咸阳草树八回秋。",
      "君埋泉下泥销骨，我寄人间雪满头。",
      "阿卫韩郎相次去，夜台茫昧得知不。"
    ]
  },
  {
    "volume": 458,
    "sequence": 46,
    "title": "感秋咏意",
    "author": "白居易",
    "content": [
      "炎凉迁次速如飞，又脱生衣著熟衣。",
      "绕壁暗蛩无限思，恋巢寒燕未能归。",
      "须知流辈年年失，莫叹衰容日日非。",
      "旧语相传聊自慰，世间七十老人稀。"
    ]
  },
  {
    "volume": 458,
    "sequence": 47,
    "title": "老病幽独，偶吟所怀",
    "author": "白居易",
    "content": [
      "眼渐昏昏耳渐聋，满头霜雪半身风。",
      "已将身出浮云外，犹寄形于逆旅中。",
      "觞咏罢来宾阁闭，笙歌散后妓房空。",
      "世缘俗念消除尽，别是人间清净翁。"
    ]
  },
  {
    "volume": 458,
    "sequence": 48,
    "title": "和杨尚书罢相后夏日游永安水亭兼招本曹杨侍郎同行",
    "author": "白居易",
    "content": [
      "道行无喜退无忧，舒卷如云得自由。",
      "良冶动时为哲匠，巨川济了作虚舟。",
      "竹亭阴合偏宜夏，水槛风凉不待秋。",
      "遥爱翩翩双紫凤，入同官署出同游。"
    ]
  },
  {
    "volume": 458,
    "sequence": 49,
    "title": "在家出家",
    "author": "白居易",
    "content": [
      "衣食支吾婚嫁毕，从今家事不相仍。",
      "夜眠身是投林鸟，朝饭心同乞食僧。",
      "清唳数声松下鹤，寒光一点竹间灯。",
      "中宵入定跏趺坐，女唤妻呼多不应。"
    ]
  },
  {
    "volume": 458,
    "sequence": 50,
    "title": "夜凉",
    "author": "白居易",
    "content": [
      "露白风清庭户凉，老人先著夹衣裳。",
      "舞腰歌袖抛何处，唯对无弦琴一张。"
    ]
  },
  {
    "volume": 458,
    "sequence": 51,
    "title": "继之尚书自余病来寄遗非一又蒙览醉吟先生…酬谢",
    "author": "白居易",
    "content": [
      "衰残与世日相疏，惠好唯君分有馀。",
      "茶药赠多因病久，衣裳寄早及寒初。",
      "交情郑重金相似，诗韵清锵玉不如。",
      "醉傅狂言人尽笑，独知我者是尚书。"
    ]
  },
  {
    "volume": 458,
    "sequence": 52,
    "title": "五年秋病后独宿香山寺三绝句",
    "author": "白居易",
    "content": [
      "经年不到龙门寺，今夜何人知我情。",
      "还向畅师房里宿，新秋月色旧滩声。",
      "饮徒歌伴今何在，雨散云飞尽不回。",
      "从此香山风月夜，只应长是一身来。",
      "石盆泉畔石楼头，十二年来昼夜游。",
      "更过今年年七十，假如无病亦宜休。"
    ]
  },
  {
    "volume": 458,
    "sequence": 53,
    "title": "题香山新经堂招僧",
    "author": "白居易",
    "content": [
      "烟满秋堂月满庭，香花漠漠磬泠泠。",
      "谁能来此寻真谛，白老新开一藏经。"
    ]
  },
  {
    "volume": 458,
    "sequence": 54,
    "title": "偶题邓公（公即给事中珽之子也，饥穷老病，退居此村）",
    "author": "白居易",
    "content": [
      "偶因携酒寻村客，聊复回车访薜萝。",
      "且值雪寒相慰问，不妨春暖更经过。",
      "翁居山下年空老，我得人间事校多。",
      "一种共翁头似雪，翁无衣食自如何。"
    ]
  },
  {
    "volume": 458,
    "sequence": 55,
    "title": "早入皇城赠王留守仆射",
    "author": "白居易",
    "content": [
      "津桥残月晓沈沈，风露凄清禁署深。",
      "城柳宫槐谩摇落，悲愁不到贵人心。"
    ]
  },
  {
    "volume": 458,
    "sequence": 56,
    "title": "寄题庐山旧草堂，兼呈二林寺道侣",
    "author": "白居易",
    "content": [
      "三十年前草堂主，而今虽在鬓如丝。",
      "登山寻水应无力，不似江州司马时。",
      "渐伏酒魔休放醉，犹残口业未抛诗。",
      "君行过到炉峰下，为报东林长老知。"
    ]
  },
  {
    "volume": 458,
    "sequence": 57,
    "title": "改业",
    "author": "白居易",
    "content": [
      "先生老去饮无兴，居士病来闲有馀。",
      "犹觉醉吟多放逸，不如禅定更清虚。",
      "柘枝紫袖教丸药，羯鼓苍头遣种蔬。",
      "却被山僧戏相问，一时改业意何如。"
    ]
  },
  {
    "volume": 458,
    "sequence": 58,
    "title": "山下留别佛光和尚",
    "author": "白居易",
    "content": [
      "劳师送我下山行，此别何人识此情。",
      "我已七旬师九十，当知后会在他生。"
    ]
  },
  {
    "volume": 458,
    "sequence": 59,
    "title": "山中五绝句·岭上云",
    "author": "白居易",
    "content": [
      "岭上白云朝未散，田中青麦旱将枯。",
      "自生自灭成何事，能逐东风作雨无。"
    ]
  },
  {
    "volume": 458,
    "sequence": 60,
    "title": "山中五绝句·石上苔",
    "author": "白居易",
    "content": [
      "漠漠斑斑石上苔，幽芳静绿绝纤埃。",
      "路傍凡草荣遭遇，曾得七香车辗来。"
    ]
  },
  {
    "volume": 458,
    "sequence": 61,
    "title": "山中五绝句·林下樗",
    "author": "白居易",
    "content": [
      "香檀文桂苦雕镌，生理何曾得自全。",
      "知我无材老樗否，一枝不损尽天年。"
    ]
  },
  {
    "volume": 458,
    "sequence": 62,
    "title": "山中五绝句·涧中鱼",
    "author": "白居易",
    "content": [
      "海水桑田欲变时，风涛翻覆沸天池。",
      "鲸吞蛟斗波成血，深涧游鱼乐不知。"
    ]
  },
  {
    "volume": 458,
    "sequence": 63,
    "title": "山中五绝句·洞中蝙蝠",
    "author": "白居易",
    "content": [
      "千年鼠化白蝙蝠，黑洞深藏避网罗。",
      "远害全身诚得计，一生幽暗又如何。"
    ]
  },
  {
    "volume": 458,
    "sequence": 64,
    "title": "自戏三绝句·心问身",
    "author": "白居易",
    "content": [
      "心问身云何泰然，严冬暖被日高眠。",
      "放君快活知恩否，不早朝来十一年。"
    ]
  },
  {
    "volume": 458,
    "sequence": 65,
    "title": "自戏三绝句·身报心",
    "author": "白居易",
    "content": [
      "心是身王身是宫，君今居在我宫中。",
      "是君家舍君须爱，何事论恩自说功。"
    ]
  },
  {
    "volume": 458,
    "sequence": 66,
    "title": "自戏三绝句·心重答身",
    "author": "白居易",
    "content": [
      "因我疏慵休罢早，遣君安乐岁时多。",
      "世间老苦人何限，不放君闲奈我何。"
    ]
  },
  {
    "volume": 458,
    "sequence": 67,
    "title": "会昌元年春五绝句·病后喜过刘家",
    "author": "白居易",
    "content": [
      "忽忆前年初病后，此生甘分不衔杯。",
      "谁能料得今春事，又向刘家饮酒来。"
    ]
  },
  {
    "volume": 458,
    "sequence": 68,
    "title": "会昌元年春五绝句·赠举之仆射",
    "author": "白居易",
    "content": [
      "鸡球饧粥屡开筵，谈笑讴吟间管弦。",
      "一月三回寒食会，春光应不负今年。"
    ]
  },
  {
    "volume": 458,
    "sequence": 69,
    "title": "会昌元年春五绝句·卢尹贺梦得会中作",
    "author": "白居易",
    "content": [
      "病闻川守贺筵开，起伴尚书饮一杯。",
      "任意少年长笑我，老人自觅老人来。"
    ]
  },
  {
    "volume": 458,
    "sequence": 70,
    "title": "会昌元年春五绝句·题朗之槐亭",
    "author": "白居易",
    "content": [
      "春风可惜无多日，家酝唯残软半瓶。",
      "犹望君归同一醉，篮舁早晚入槐亭。"
    ]
  },
  {
    "volume": 458,
    "sequence": 71,
    "title": "会昌元年春五绝句·劝梦得酒",
    "author": "白居易",
    "content": [
      "谁人功画麒麟阁，何客新投魑魅乡。",
      "两处荣枯君莫问，残春更醉两三场。"
    ]
  },
  {
    "volume": 458,
    "sequence": 72,
    "title": "过裴令公宅二绝句",
    "author": "白居易",
    "content": [
      "风吹杨柳出墙枝，忆得同欢共醉时。",
      "每到集贤坊地过，不曾一度不低眉。",
      "梁王旧馆雪濛濛，愁杀邹枚二老翁。",
      "假使明朝深一尺，亦无人到兔园中。"
    ]
  },
  {
    "volume": 458,
    "sequence": 73,
    "title": "百日假满，少傅官停，自喜言怀",
    "author": "白居易",
    "content": [
      "长告今朝满十旬，从兹萧洒便终身。",
      "老嫌手重抛牙笏，病喜头轻换角巾。",
      "疏傅不朝悬组绶，尚平无累毕婚姻。",
      "人言世事何时了，我是人间事了人。"
    ]
  },
  {
    "volume": 458,
    "sequence": 74,
    "title": "早热",
    "author": "白居易",
    "content": [
      "畏景又加旱，火云殊未收。",
      "篱暄饥有雀，池涸渴无鸥。",
      "岸帻头仍痛，褰裳汗亦流。",
      "若为当此日，迁客向炎州。"
    ]
  },
  {
    "volume": 458,
    "sequence": 75,
    "title": "题崔少尹上林坊新居",
    "author": "白居易",
    "content": [
      "坊静居新深且幽，忽疑缩地到沧洲。",
      "宅东篱缺嵩峰出，堂后池开洛水流。",
      "高下三层盘野径，沿洄十里泛渔舟。",
      "若能为客烹鸡黍，愿伴田苏日日游。"
    ]
  },
  {
    "volume": 458,
    "sequence": 76,
    "title": "新涧亭",
    "author": "白居易",
    "content": [
      "烟萝初合涧新开，闲上西亭日几回。",
      "老病归山应未得，且移泉石就身来。"
    ]
  },
  {
    "volume": 458,
    "sequence": 77,
    "title": "对酒有怀寄李十九郎中",
    "author": "白居易",
    "content": [
      "往年江外抛桃叶，去岁楼中别柳枝。",
      "寂寞春来一杯酒，此情唯有李君知。",
      "吟君旧句情难忘，风月何时是尽时。"
    ]
  },
  {
    "volume": 458,
    "sequence": 78,
    "title": "杨六尚书频寄新诗诗中多有思闲相就之志…报而谕之",
    "author": "白居易",
    "content": [
      "君年殊未及悬车，未合将闲逐老夫。",
      "身健正宜金印绶，位高方称白髭须。",
      "若论尘事何由了，但问云心自在无。",
      "进退是非俱是梦，丘中阙下亦何殊。"
    ]
  },
  {
    "volume": 458,
    "sequence": 79,
    "title": "偶吟自慰兼呈梦得（予与梦得甲子同，今俱七十）",
    "author": "白居易",
    "content": [
      "且喜同年满七旬，莫嫌衰病莫嫌贫。",
      "已为海内有名客，又占世间长命人。",
      "耳里声闻新将相，眼前失尽故交亲。",
      "尊荣富寿难兼得，闲坐思量最要身。"
    ]
  },
  {
    "volume": 458,
    "sequence": 80,
    "title": "寄潮州杨继之",
    "author": "白居易",
    "content": [
      "相府潮阳俱梦中，梦中何者是穷通。",
      "他时事过方应悟，不独荣空辱亦空。"
    ]
  },
  {
    "volume": 458,
    "sequence": 81,
    "title": "雪暮偶与梦得同致仕裴宾客王尚书饮",
    "author": "白居易",
    "content": [
      "黄昏惨惨雪霏霏，白首相欢醉不归。",
      "四个老人三百岁，人间此会亦应稀。"
    ]
  },
  {
    "volume": 458,
    "sequence": 82,
    "title": "雪朝乘兴欲诣李司徒留守，先以五韵戏之",
    "author": "白居易",
    "content": [
      "夜寒生酒思，晓雪引诗情。",
      "热饮一两盏，冷吟三五声。",
      "铺花怜地冻，销玉畏天晴。",
      "好拂乌巾出，宜披鹤氅行。",
      "梁园应有兴，何不召邹生。"
    ]
  },
  {
    "volume": 458,
    "sequence": 83,
    "title": "赠思黯",
    "author": "白居易",
    "content": [
      "为怜清浅爱潺湲，一日三回到水边。",
      "若道归仁滩更好，主人何故别三年。"
    ]
  },
  {
    "volume": 458,
    "sequence": 84,
    "title": "听歌六绝句·听都子歌",
    "author": "白居易",
    "content": [
      "都子新歌有性灵，一声格转已堪听。",
      "更听唱到嫦娥字，犹有樊家旧典刑。"
    ]
  },
  {
    "volume": 458,
    "sequence": 85,
    "title": "听歌六绝句·乐世（一名六么）",
    "author": "白居易",
    "content": [
      "管急弦繁拍渐稠，绿腰宛转曲终头。",
      "诚知乐世声声乐，老病人听未免愁。"
    ]
  },
  {
    "volume": 458,
    "sequence": 86,
    "title": "听歌六绝句·水调（第五遍乃五言调调韵最切）",
    "author": "白居易",
    "content": [
      "五言一遍最殷勤，调少情多似有因。",
      "不会当时翻曲意，此声肠断为何人。"
    ]
  },
  {
    "volume": 458,
    "sequence": 87,
    "title": "听歌六绝句·想夫怜",
    "author": "白居易",
    "content": [
      "玉管朱弦莫急催，容听歌送十分杯。",
      "长爱夫怜第二句，请君重唱夕阳开。"
    ]
  },
  {
    "volume": 458,
    "sequence": 88,
    "title": "听歌六绝句·何满子",
    "author": "白居易",
    "content": [
      "世传满子是人名，临就刑时曲始成。",
      "一曲四调歌八叠，从头便是断肠声。"
    ]
  },
  {
    "volume": 458,
    "sequence": 89,
    "title": "听歌六绝句·离别难",
    "author": "白居易",
    "content": [
      "绿杨陌上送行人，马去车回一望尘。",
      "不觉别时红泪尽，归来无泪可沾巾。"
    ]
  },
  {
    "volume": 458,
    "sequence": 90,
    "title": "闲乐",
    "author": "白居易",
    "content": [
      "坐安卧稳舆平肩，倚杖披衫绕四边。",
      "空腹三杯卯后酒，曲肱一觉醉中眠。",
      "更无忙苦吟闲乐，恐是人间自在天。"
    ]
  }
]