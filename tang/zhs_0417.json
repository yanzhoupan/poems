[
  {
    "volume": 417,
    "sequence": 1,
    "title": "酬乐天喜邻郡（此后并越州酬和并各次用本韵）",
    "author": "元稹",
    "content": [
      "蹇驴瘦马尘中伴，紫绶朱衣梦里身。",
      "符竹偶因成对岸，文章虚被配为邻。",
      "湖翻白浪常看雪，火照红妆不待春。",
      "老大那能更争竞，任君投募醉乡人。"
    ]
  },
  {
    "volume": 417,
    "sequence": 2,
    "title": "再酬复言和前篇",
    "author": "元稹",
    "content": [
      "经过二郡逢贤牧，聚集诸郎宴老身。",
      "清夜漫劳红烛会，白头非是翠娥邻。",
      "曾携酒伴无端宿，自入朝行便别春。",
      "潦倒微之从不占，未知公议道何人。"
    ]
  },
  {
    "volume": 417,
    "sequence": 3,
    "title": "赠乐天",
    "author": "元稹",
    "content": [
      "莫言邻境易经过，彼此分符欲奈何。",
      "垂老相逢渐难别，白头期限各无多。"
    ]
  },
  {
    "volume": 417,
    "sequence": 4,
    "title": "重赠（乐人商玲珑能歌，歌予数十诗）",
    "author": "元稹",
    "content": [
      "休遣玲珑唱我诗，我诗多是别君词。",
      "明朝又向江头别，月落潮平是去时。"
    ]
  },
  {
    "volume": 417,
    "sequence": 5,
    "title": "别后西陵晚眺",
    "author": "元稹",
    "content": [
      "晚日未抛诗笔砚，夕阳空望郡楼台。",
      "与君后会知何日，不似潮头暮却回。"
    ]
  },
  {
    "volume": 417,
    "sequence": 6,
    "title": "以州宅夸于乐天",
    "author": "元稹",
    "content": [
      "州城迥绕拂云堆，镜水稽山满眼来。",
      "四面常时对屏障，一家终日在楼台。",
      "星河似向檐前落，鼓角惊从地底回。",
      "我是玉皇香案吏，谪居犹得住蓬莱。"
    ]
  },
  {
    "volume": 417,
    "sequence": 7,
    "title": "重夸州宅旦暮景色，兼酬前篇末句",
    "author": "元稹",
    "content": [
      "仙都难画亦难书，暂合登临不合居。",
      "绕郭烟岚新雨后，满山楼阁上灯初。",
      "人声晓动千门辟，湖色宵涵万象虚。",
      "为问西州罗刹岸，涛头冲突近何如。"
    ]
  },
  {
    "volume": 417,
    "sequence": 8,
    "title": "酬乐天吟张员外诗见寄因思上京每与乐天…咏张新诗",
    "author": "元稹",
    "content": [
      "乐天书内重封到，居敬堂前共读时。",
      "四友一为泉路客，三人两咏浙江诗。",
      "别无远近皆难见，老减心情自各知。",
      "杯酒与他年少隔，不相酬赠欲何之。"
    ]
  },
  {
    "volume": 417,
    "sequence": 9,
    "title": "寄乐天",
    "author": "元稹",
    "content": [
      "闲夜思君坐到明，追寻往事倍伤情。",
      "同登科后心相合，初得官时髭未生。",
      "二十年来谙世路，三千里外老江城。",
      "犹应更有前途在，知向人间何处行。"
    ]
  },
  {
    "volume": 417,
    "sequence": 10,
    "title": "戏赠乐天、复言（此后三篇同韵）",
    "author": "元稹",
    "content": [
      "乐事难逢岁易徂，白头光景莫令孤。",
      "弄涛船更曾观否，望市楼还有会无。",
      "眼力少将寻案牍，心情且强掷枭卢。",
      "孙园虎寺随宜看，不必遥遥羡镜湖。"
    ]
  },
  {
    "volume": 417,
    "sequence": 11,
    "title": "重酬乐天",
    "author": "元稹",
    "content": [
      "红尘扰扰日西徂，我兴云心两共孤。",
      "暂出已遭千骑拥，故交求见一人无。",
      "百篇书判从饶白，八米诗章未伏卢。",
      "最笑近来黄叔度，自投名刺占陂湖。"
    ]
  },
  {
    "volume": 417,
    "sequence": 12,
    "title": "再酬复言",
    "author": "元稹",
    "content": [
      "绕郭笙歌夜景徂，稽山迥带月轮孤。",
      "休文欲咏心应破，道子虽来画得无。",
      "顾我小才同培塿，知君险斗敌都卢。",
      "不然岂有姑苏郡，拟著陂塘比镜湖。"
    ]
  },
  {
    "volume": 417,
    "sequence": 13,
    "title": "郡务稍简因得整比旧诗并连缀焚削封章繁委箧笥…乐天",
    "author": "元稹",
    "content": [
      "近来章奏小年诗，一种成空尽可悲。",
      "书得眼昏朱似碧，用来心破发如丝。",
      "催身易老缘多事，报主深恩在几时。",
      "天遣两家无嗣子，欲将文集与它谁。"
    ]
  },
  {
    "volume": 417,
    "sequence": 14,
    "title": "酬乐天馀思不尽加为六韵之作",
    "author": "元稹",
    "content": [
      "律吕同声我尔身，文章君是一伶伦。",
      "众推贾谊为才子，帝喜相如作侍臣。",
      "次韵千言曾报答，直词三道共经纶。",
      "元诗驳杂真难辨，白朴流传用转新。",
      "蔡女图书虽在口，于公门户岂生尘。",
      "商瞿未老犹希冀，莫把籝金便付人。"
    ]
  },
  {
    "volume": 417,
    "sequence": 15,
    "title": "寄乐天",
    "author": "元稹",
    "content": [
      "莫嗟虚老海壖西，天下风光数会稽。",
      "灵氾桥前百里镜，石帆山崦五云溪。",
      "冰销田地芦锥短，春入枝条柳眼低。",
      "安得故人生羽翼，飞来相伴醉如泥。"
    ]
  },
  {
    "volume": 417,
    "sequence": 16,
    "title": "酬乐天雪中见寄",
    "author": "元稹",
    "content": [
      "知君夜听风萧索，晓望林亭雪半糊。",
      "撼落不教封柳眼，扫来偏尽附梅株。",
      "敲扶密竹枝犹亚，煦暖寒禽气渐苏。",
      "坐觉湖声迷远浪，回惊云路在长途。",
      "钱塘湖上蘋先合，梳洗楼前粉暗铺。",
      "石立玉童披鹤氅，台施瑶席换龙须。",
      "满空飞舞应为瑞，寡和高歌只自娱。",
      "莫遣拥帘伤思妇，且将盈尺慰农夫。",
      "称觞彼此情何异，对景东西事有殊。",
      "镜水绕山山尽白，琉璃云母世间无。"
    ]
  },
  {
    "volume": 417,
    "sequence": 17,
    "title": "和乐天早春见寄",
    "author": "元稹",
    "content": [
      "雨香云澹觉微和，谁送春声入棹歌。",
      "萱近北堂穿土早，柳偏东面受风多。",
      "湖添水色消残雪，江送潮头涌漫波。",
      "同受新年不同赏，无由缩地欲如何。"
    ]
  },
  {
    "volume": 417,
    "sequence": 18,
    "title": "酬复言长庆四年元日郡斋感怀见寄",
    "author": "元稹",
    "content": [
      "腊尽残销春又归，逢新别故欲沾衣。",
      "自惊身上添年纪，休系心中小是非。",
      "富贵祝来何所遂，聪明鞭得转无机。",
      "羞看稚子先拈酒，怅望平生旧采薇。",
      "去日渐加馀日少，贺人虽闹故人稀。",
      "椒花丽句闲重检，艾发衰容惜寸辉。",
      "苦思正旦酬白雪，闲观风色动青旂。",
      "千官仗下炉烟里，东海西头意独违。"
    ]
  },
  {
    "volume": 417,
    "sequence": 19,
    "title": "代郡斋神答乐天",
    "author": "元稹",
    "content": [
      "虚白堂神传好语，二年长伴独吟时。",
      "夜怜星月多离烛，日滉波涛一下帷。",
      "为报何人偿酒债，引看墙上使君诗。"
    ]
  },
  {
    "volume": 417,
    "sequence": 20,
    "title": "酬乐天重寄别",
    "author": "元稹",
    "content": [
      "却报君侯听苦辞，老头抛我欲何之。",
      "武牢关外虽分手，不似如今衰白时。"
    ]
  },
  {
    "volume": 417,
    "sequence": 21,
    "title": "和乐天重题别东楼",
    "author": "元稹",
    "content": [
      "山容水态使君知，楼上从容万状移。",
      "日映文章霞细丽，风驱鳞甲浪参差。",
      "鼓催潮户凌晨击，笛赛婆官彻夜吹。",
      "唤客潜挥远红袖，卖垆高挂小青旗。",
      "賸铺床席春眠处，乍卷帘帷月上时。",
      "光景无因将得去，为郎抄在和郎诗。"
    ]
  },
  {
    "volume": 417,
    "sequence": 22,
    "title": "馀杭周从事以十章见寄词调清婉难于遍酬聊和…答来贶",
    "author": "元稹",
    "content": [
      "扰扰纷纷旦暮间，经营闲事不曾闲。",
      "多缘老病推辞酒，少有功夫久羡山。",
      "清夜笙歌喧四郭，黄昏钟漏下重关。",
      "何由得似周从事，醉入人家醒始还。"
    ]
  },
  {
    "volume": 417,
    "sequence": 23,
    "title": "寄浙西李大夫四首",
    "author": "元稹",
    "content": [
      "柳眼梅心渐欲春，白头西望忆何人。",
      "金陵太守曾相伴，共蹋银台一路尘。",
      "蕊珠深处少人知，网索西临太液池。",
      "浴殿晓闻天语后，步廊骑马笑相随。",
      "禁林同直话交情，无夜无曾不到明。",
      "最忆西楼人静夜，玉晨钟磬两三声。",
      "由来鹏化便图南，浙右虽雄我未甘。",
      "早渡西江好归去，莫抛舟楫滞春潭。"
    ]
  },
  {
    "volume": 417,
    "sequence": 24,
    "title": "初除浙东，妻有阻色，因以四韵晓之",
    "author": "元稹",
    "content": [
      "嫁时五月归巴地，今日双旌上越州。",
      "兴庆首行千命妇，会稽旁带六诸侯。",
      "海楼翡翠闲相逐，镜水鸳鸯暖共游。",
      "我有主恩羞未报，君于此外更何求。"
    ]
  },
  {
    "volume": 417,
    "sequence": 25,
    "title": "为乐天自勘诗集因思顷年城南醉归马上递唱艳曲…成篇",
    "author": "元稹",
    "content": [
      "春野醉吟十里程，斋宫潜咏万人惊。",
      "今宵不寐到明读，风雨晓闻开锁声。"
    ]
  },
  {
    "volume": 417,
    "sequence": 26,
    "title": "题长庆四年历日尾",
    "author": "元稹",
    "content": [
      "残历半张余十四，灰心雪鬓两凄然。",
      "定知新岁御楼后，从此不名长庆年。"
    ]
  }
]