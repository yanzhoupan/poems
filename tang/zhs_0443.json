[
  {
    "volume": 443,
    "sequence": 1,
    "title": "初罢中书舍人",
    "author": "白居易",
    "content": [
      "自惭拙宦叨清贵，还有痴心怕素餐。",
      "或望君臣相献替，可图妻子免饥寒。",
      "性疏岂合承恩久，命薄元知济事难。",
      "分寸宠光酬未得，不休更拟觅何官。"
    ]
  },
  {
    "volume": 443,
    "sequence": 2,
    "title": "宿阳城驿对月（自此后诗赴杭州路中作）",
    "author": "白居易",
    "content": [
      "亲故寻回驾，妻孥未出关。",
      "凤凰池上月，送我过商山。"
    ]
  },
  {
    "volume": 443,
    "sequence": 3,
    "title": "商山路有感",
    "author": "白居易",
    "content": [
      "忆昨征还日，三人归路同。",
      "此生都是梦，前事旋成空。",
      "杓直泉埋玉，虞平烛过风。",
      "唯残乐天在，头白向江东。"
    ]
  },
  {
    "volume": 443,
    "sequence": 4,
    "title": "重感",
    "author": "白居易",
    "content": [
      "停骖歇路隅，重感一长吁。",
      "扰扰生还死，纷纷荣又枯。",
      "困支青竹杖，闲捋白髭须。",
      "莫叹身衰老，交游半已无。"
    ]
  },
  {
    "volume": 443,
    "sequence": 5,
    "title": "逢张十八员外籍",
    "author": "白居易",
    "content": [
      "旅思正茫茫，相逢此道傍。",
      "晓岚林叶暗，秋露草花香。",
      "白发江城守，青衫水部郎。",
      "客亭同宿处，忽似夜归乡。"
    ]
  },
  {
    "volume": 443,
    "sequence": 6,
    "title": "赴杭州重宿棣华驿，见杨八旧诗，感题一绝",
    "author": "白居易",
    "content": [
      "往恨今愁应不殊，题诗梁下又踟蹰。",
      "羡君犹梦见兄弟，我到天明睡亦无。"
    ]
  },
  {
    "volume": 443,
    "sequence": 7,
    "title": "寓言题僧",
    "author": "白居易",
    "content": [
      "劫风火起烧荒宅，苦海波生荡破船。",
      "力小无因救焚溺，清凉山下且安禅。"
    ]
  },
  {
    "volume": 443,
    "sequence": 8,
    "title": "内乡村路作",
    "author": "白居易",
    "content": [
      "日下风高野路凉，缓驱疲马暗思乡。",
      "渭村秋物应如此，枣赤梨红稻穗黄。"
    ]
  },
  {
    "volume": 443,
    "sequence": 9,
    "title": "路上寄银匙与阿龟",
    "author": "白居易",
    "content": [
      "谪宦心都惯，辞乡去不难。",
      "缘留龟子住，涕泪一阑干。",
      "小子须娇养，邹婆为好看。",
      "银匙封寄汝，忆我即加餐。"
    ]
  },
  {
    "volume": 443,
    "sequence": 10,
    "title": "山泉煎茶有怀",
    "author": "白居易",
    "content": [
      "坐酌泠泠水，看煎瑟瑟尘。",
      "无由持一碗，寄与爱茶人。"
    ]
  },
  {
    "volume": 443,
    "sequence": 11,
    "title": "郢州赠别王八使君",
    "author": "白居易",
    "content": [
      "昔是诗狂客，今为酒病夫。",
      "强吟翻怅望，纵醉不欢娱。",
      "鬓发三分白，交亲一半无。",
      "郢城君莫厌，犹校近京都。"
    ]
  },
  {
    "volume": 443,
    "sequence": 12,
    "title": "吉祥寺见钱侍郎题名",
    "author": "白居易",
    "content": [
      "云雨三年别，风波万里行。",
      "愁来正萧索，况见古人名。"
    ]
  },
  {
    "volume": 443,
    "sequence": 13,
    "title": "重到江州感旧游，题郡楼十一韵",
    "author": "白居易",
    "content": [
      "掌纶知是忝，剖竹信为荣。",
      "才薄官仍重，恩深责尚轻。",
      "昔征从典午，今出自承明。",
      "凤诏休挥翰，渔歌欲濯缨。",
      "还乘小艛艓，却到古湓城。",
      "醉客临江待，禅僧出郭迎。",
      "青山满眼在，白发半头生。",
      "又校三年老，何曾一事成。",
      "重过萧寺宿，再上庾楼行。",
      "云水新秋思，闾阎旧日情。",
      "郡民犹认得，司马咏诗声。"
    ]
  },
  {
    "volume": 443,
    "sequence": 14,
    "title": "赠江州李十使君员外十二韵",
    "author": "白居易",
    "content": [
      "我本江湖上，悠悠任运身。",
      "朝随卖药客，暮伴钓鱼人。",
      "迹为烧丹隐，家缘嗜酒贫。",
      "经过剡溪雪，寻觅武陵春。",
      "岂有疏狂性，堪为侍从臣。",
      "仰头惊凤阙，下口触龙鳞。",
      "剑佩辞天上，风波向海滨。",
      "非贤虚偶圣，无屈敢求伸。",
      "昔去曾同日，今来即后尘。",
      "中年俱白发，左宦各朱轮。",
      "长短才虽异，荣枯事略均。",
      "殷勤李员外，不合不相亲。"
    ]
  },
  {
    "volume": 443,
    "sequence": 15,
    "title": "题别遗爱草堂兼呈李十使君（李亦庐山人，常隐白鹿洞）",
    "author": "白居易",
    "content": [
      "曾住炉峰下，书堂对药台。",
      "斩新萝径合，依旧竹窗开。",
      "砌水亲开决，池荷手自栽。",
      "五年方暂至，一宿又须回。",
      "纵未长归得，犹胜不到来。",
      "君家白鹿洞，闻道亦生苔。"
    ]
  },
  {
    "volume": 443,
    "sequence": 16,
    "title": "重题（一作重题别遗爱草堂）",
    "author": "白居易",
    "content": [
      "泉石尚依依，林疏僧亦稀。",
      "何年辞水阁，今夜宿云扉。",
      "谩献长杨赋，虚抛薜荔衣。",
      "不能成一事，赢得白头归。"
    ]
  },
  {
    "volume": 443,
    "sequence": 17,
    "title": "夜泊旅望",
    "author": "白居易",
    "content": [
      "少睡多愁客，中宵起望乡。",
      "沙明连浦月，帆白满船霜。",
      "近海江弥阔，迎秋夜更长。",
      "烟波三十宿，犹未到钱唐。"
    ]
  },
  {
    "volume": 443,
    "sequence": 18,
    "title": "九江北岸遇风雨",
    "author": "白居易",
    "content": [
      "黄梅县边黄梅雨，白头浪里白头翁。",
      "九江阔处不见岸，五月尽时多恶风。",
      "人间稳路应无限，何事抛身在此中。"
    ]
  },
  {
    "volume": 443,
    "sequence": 19,
    "title": "舟中晚起",
    "author": "白居易",
    "content": [
      "日高犹掩水窗眠，枕簟清凉八月天。",
      "泊处或依沽酒店，宿时多伴钓鱼船。",
      "退身江海应无用，忧国朝廷自有贤。",
      "且向钱唐湖上去，冷吟闲醉二三年。"
    ]
  },
  {
    "volume": 443,
    "sequence": 20,
    "title": "秋寒",
    "author": "白居易",
    "content": [
      "雪鬓年颜老，霜庭景气秋。",
      "病看妻检药，寒遣婢梳头。",
      "身外名何有，人间事且休。",
      "澹然方寸内，唯拟学虚舟。"
    ]
  },
  {
    "volume": 443,
    "sequence": 21,
    "title": "初到郡斋寄钱湖州李苏州（聊取二郡一哂故有落句之戏）",
    "author": "白居易",
    "content": [
      "俱来沧海郡，半作白头翁。",
      "谩道风烟接，何曾笑语同。",
      "吏稀秋税毕，客散晚庭空。",
      "霁后当楼月，潮来满座风。",
      "霅溪殊冷僻，茂苑太繁雄。",
      "唯此钱唐郡，闲忙恰得中。"
    ]
  },
  {
    "volume": 443,
    "sequence": 22,
    "title": "对酒自勉",
    "author": "白居易",
    "content": [
      "五十江城守，停杯一自思。",
      "头仍未尽白，官亦不全卑。",
      "荣宠寻过分，欢娱已校迟。",
      "肺伤虽怕酒，心健尚夸诗。",
      "夜舞吴娘袖，春歌蛮子词。",
      "犹堪三五岁，相伴醉花时。"
    ]
  },
  {
    "volume": 443,
    "sequence": 23,
    "title": "郡楼夜宴留客",
    "author": "白居易",
    "content": [
      "北客劳相访，东楼为一开。",
      "褰帘待月出，把火看潮来。",
      "艳听竹枝曲，香传莲子杯。",
      "寒天殊未晓，归骑且迟回。"
    ]
  },
  {
    "volume": 443,
    "sequence": 24,
    "title": "醉题候仙亭",
    "author": "白居易",
    "content": [
      "蹇步垂朱绶，华缨映白须。",
      "何因驻衰老，只有且欢娱。",
      "酒兴还应在，诗情可便无。",
      "登山与临水，犹未要人扶。"
    ]
  },
  {
    "volume": 443,
    "sequence": 25,
    "title": "东院",
    "author": "白居易",
    "content": [
      "松下轩廊竹下房，暖檐晴日满绳床。",
      "净名居士经三卷，荣启先生琴一张。",
      "老去齿衰嫌橘醋，病来肺渴觉茶香。",
      "有时闲酌无人伴，独自腾腾入醉乡。"
    ]
  },
  {
    "volume": 443,
    "sequence": 26,
    "title": "虚白堂",
    "author": "白居易",
    "content": [
      "虚白堂前衙退后，更无一事到中心。",
      "移床就日檐间卧，卧咏闲诗侧枕琴。"
    ]
  },
  {
    "volume": 443,
    "sequence": 27,
    "title": "闲夜咏怀，因招周协律，刘、薛二秀才",
    "author": "白居易",
    "content": [
      "世名检束为朝士，心性疏慵是野夫。",
      "高置寒灯如客店，深藏夜火似僧炉。",
      "香浓酒熟能尝否，冷淡诗成肯和无。",
      "若厌雅吟须俗饮，妓筵勉力为君铺。"
    ]
  },
  {
    "volume": 443,
    "sequence": 28,
    "title": "晚兴",
    "author": "白居易",
    "content": [
      "极浦收残雨，高城驻落晖。",
      "山明虹半出，松暗鹤双归。",
      "将吏随衙散，文书入务稀。",
      "闲吟倚新竹，筠粉污朱衣。"
    ]
  },
  {
    "volume": 443,
    "sequence": 29,
    "title": "衰病",
    "author": "白居易",
    "content": [
      "老与病相仍，华簪发不胜。",
      "行多朝散药，睡少夜停灯。",
      "禄食分供鹤，朝衣减施僧。",
      "性多移不得，郡政谩如绳。"
    ]
  },
  {
    "volume": 443,
    "sequence": 30,
    "title": "病中对病鹤",
    "author": "白居易",
    "content": [
      "同病病夫怜病鹤，精神不损翅翎伤。",
      "未堪再举摩霄汉，只合相随觅稻粱。",
      "但作悲吟和嘹唳，难将俗貌对昂藏。",
      "唯应一事宜为伴，我发君毛俱似霜。"
    ]
  },
  {
    "volume": 443,
    "sequence": 31,
    "title": "夜归",
    "author": "白居易",
    "content": [
      "半醉闲行湖岸东，马鞭敲镫辔珑璁。",
      "万株松树青山上，十里沙堤明月中。",
      "楼角渐移当路影，潮头欲过满江风。",
      "归来未放笙歌散，画戟门开蜡烛红。"
    ]
  },
  {
    "volume": 443,
    "sequence": 32,
    "title": "腊后岁前遇景咏意",
    "author": "白居易",
    "content": [
      "海梅半白柳微黄，冻水初融日欲长。",
      "度腊都无苦霜霰，迎春先有好风光。",
      "郡中起晚听衙鼓，城上行慵倚女墙。",
      "公事渐闲身且健，使君殊未厌余杭。"
    ]
  },
  {
    "volume": 443,
    "sequence": 33,
    "title": "白发",
    "author": "白居易",
    "content": [
      "雪发随梳落，霜毛绕鬓垂。",
      "加添老气味，改变旧容仪。",
      "不肯长如漆，无过总作丝。",
      "最憎明镜里，黑白半头时。"
    ]
  },
  {
    "volume": 443,
    "sequence": 34,
    "title": "钱湖州以箬下酒李苏州以…酒相次寄到无因同饮聊咏所怀",
    "author": "白居易",
    "content": [
      "劳将箬下忘忧物，寄与江城爱酒翁。",
      "铛脚三州何处会，瓮头一醆几时同。",
      "倾如竹叶盈樽绿，饮作桃花上面红。",
      "莫怪殷勤醉相忆，曾陪西省与南宫。"
    ]
  },
  {
    "volume": 443,
    "sequence": 35,
    "title": "花楼望雪命宴赋诗",
    "author": "白居易",
    "content": [
      "连天际海白皑皑，好上高楼望一回。",
      "何处更能分道路，此时兼不认池台。",
      "万重云树山头翠，百尺花楼江畔开。",
      "素壁联题分韵句，红炉巡饮暖寒杯。",
      "冰铺湖水银为面，风卷汀沙玉作堆。",
      "绊惹舞人春艳曳，句留醉客夜裴回。",
      "输将虚白堂前鹤，失却樟亭驿后梅。",
      "别有故情偏忆得，曾经穷苦照书来。"
    ]
  },
  {
    "volume": 443,
    "sequence": 36,
    "title": "晚岁",
    "author": "白居易",
    "content": [
      "壮岁忽已去，浮荣何足论。",
      "身为百口长，官是一州尊。",
      "不觉白双鬓，徒言朱两轓。",
      "病难施郡政，老未答君恩。",
      "岁暮别兄弟，年衰无子孙。",
      "惹愁谙世网，治苦赖空门。",
      "揽带知腰瘦，看灯觉眼昏。",
      "不缘衣食系，寻合返丘园。"
    ]
  },
  {
    "volume": 443,
    "sequence": 37,
    "title": "宿竹阁",
    "author": "白居易",
    "content": [
      "晚坐松檐下，宵眠竹阁间。",
      "清虚当服药，幽独抵归山。",
      "巧未能胜拙，忙应不及闲。",
      "无劳别修道，即此是玄关。"
    ]
  },
  {
    "volume": 443,
    "sequence": 38,
    "title": "岁暮枉衢州张使君书并诗，因以长句报之",
    "author": "白居易",
    "content": [
      "西州彼此意何如，官职蹉跎岁欲除。",
      "浮石潭边停五马，望涛楼上得双鱼。",
      "万言旧手才难敌，五字新题思有余。",
      "贫薄诗家无好物，反投桃李报琼琚。"
    ]
  },
  {
    "volume": 443,
    "sequence": 39,
    "title": "和薛秀才寻梅花同饮见赠",
    "author": "白居易",
    "content": [
      "忽惊林下发寒梅，便试花前饮冷杯。",
      "白马走迎诗客去，红筵铺待舞人来。",
      "歌声怨处微微落，酒气熏时旋旋开。",
      "若到岁寒无雨雪，犹应醉得两三回。"
    ]
  },
  {
    "volume": 443,
    "sequence": 40,
    "title": "与诸客空腹饮",
    "author": "白居易",
    "content": [
      "隔宿书招客，平明饮暖寒。",
      "麹神寅日合，酒圣卯时欢。",
      "促膝才飞白，酡颜已渥丹。",
      "碧筹攒米碗，红袖拂骰盘。",
      "醉后歌尤异，狂来舞不难。",
      "抛杯语同坐，莫作老人看。"
    ]
  },
  {
    "volume": 443,
    "sequence": 41,
    "title": "小岁日对酒吟钱湖州所寄诗",
    "author": "白居易",
    "content": [
      "独酌无多兴，闲吟有所思。",
      "一杯新岁酒，两句故人诗。",
      "杨柳初黄日，髭须半白时。",
      "蹉跎春气味，彼此老心知。"
    ]
  },
  {
    "volume": 443,
    "sequence": 42,
    "title": "钱唐湖春行",
    "author": "白居易",
    "content": [
      "孤山寺北贾亭西，水面初平云脚低。",
      "几处早莺争暖树，谁家新燕啄春泥。",
      "乱花渐欲迷人眼，浅草才能没马蹄。",
      "最爱湖东行不足，绿杨阴里白沙堤。"
    ]
  },
  {
    "volume": 443,
    "sequence": 43,
    "title": "题灵隐寺红辛夷花，戏酬光上人",
    "author": "白居易",
    "content": [
      "紫粉笔含尖火焰，红胭脂染小莲花。",
      "芳情乡思知多少，恼得山僧悔出家。"
    ]
  },
  {
    "volume": 443,
    "sequence": 44,
    "title": "重向火",
    "author": "白居易",
    "content": [
      "火销灰复死，疏弃已经旬。",
      "岂是人情薄，其如天气春。",
      "风寒忽再起，手冷重相亲。",
      "却就红炉坐，心如逢故人。"
    ]
  },
  {
    "volume": 443,
    "sequence": 45,
    "title": "候仙亭同诸客醉作",
    "author": "白居易",
    "content": [
      "谢安山下空携妓，柳恽洲边只赋诗。",
      "争及湖亭今日会，嘲花咏水赠蛾眉。"
    ]
  },
  {
    "volume": 443,
    "sequence": 46,
    "title": "城上",
    "author": "白居易",
    "content": [
      "城上冬冬鼓，朝衙复晚衙。",
      "为君慵不出，落尽绕城花。"
    ]
  },
  {
    "volume": 443,
    "sequence": 47,
    "title": "早行林下",
    "author": "白居易",
    "content": [
      "披衣未冠栉，晨起入前林。",
      "宿露残花气，朝光新叶阴。",
      "傍松人迹少，隔竹鸟声深。",
      "闲倚小桥立，倾头时一吟。"
    ]
  },
  {
    "volume": 443,
    "sequence": 48,
    "title": "送李校书趁寒食归义兴山居",
    "author": "白居易",
    "content": [
      "大见腾腾诗酒客，不忧生计似君稀。",
      "到舍将何作寒食，满船唯载树阴归。"
    ]
  },
  {
    "volume": 443,
    "sequence": 49,
    "title": "题孤山寺山石榴花示诸僧众",
    "author": "白居易",
    "content": [
      "山榴花似结红巾，容艳新妍占断春。",
      "色相故关行道地，香尘拟触坐禅人。",
      "瞿昙弟子君知否，恐是天魔女化身。"
    ]
  },
  {
    "volume": 443,
    "sequence": 50,
    "title": "独行",
    "author": "白居易",
    "content": [
      "暗诵黄庭经在口，闲携青竹杖随身。",
      "晚花新笋堪为伴，独入林行不要人。"
    ]
  },
  {
    "volume": 443,
    "sequence": 51,
    "title": "二月五日花下作",
    "author": "白居易",
    "content": [
      "二月五日花如雪，五十二人头似霜。",
      "闻有酒时须笑乐，不关身事莫思量。",
      "羲和趁日沉西海，鬼伯驱人葬北邙。",
      "只有且来花下醉，从人笑道老颠狂。"
    ]
  },
  {
    "volume": 443,
    "sequence": 52,
    "title": "戏题木兰花",
    "author": "白居易",
    "content": [
      "紫房日照胭脂拆，素艳风吹腻粉开。",
      "怪得独饶脂粉态，木兰曾作女郎来。"
    ]
  },
  {
    "volume": 443,
    "sequence": 53,
    "title": "清明日观妓舞听客诗",
    "author": "白居易",
    "content": [
      "看舞颜如玉，听诗韵似金。",
      "绮罗从许笑，弦管不妨吟。",
      "可惜春风老，无嫌酒醆深。",
      "辞花送寒食，并在此时心。"
    ]
  },
  {
    "volume": 443,
    "sequence": 54,
    "title": "西湖晚归，回望孤山寺，赠诸客",
    "author": "白居易",
    "content": [
      "柳湖松岛莲花寺，晚动归桡出道场。",
      "卢橘子低山雨重，棕榈叶战水风凉。",
      "烟波澹荡摇空碧，楼殿参差倚夕阳。",
      "到岸请君回首望，蓬莱宫在海中央。"
    ]
  },
  {
    "volume": 443,
    "sequence": 55,
    "title": "湖中自照",
    "author": "白居易",
    "content": [
      "重重照影看容鬓，不见朱颜见白丝。",
      "失却少年无处觅，泥他湖水欲何为。"
    ]
  },
  {
    "volume": 443,
    "sequence": 56,
    "title": "赠苏炼师",
    "author": "白居易",
    "content": [
      "两鬓苍然心浩然，松窗深处药炉前。",
      "携将道士通宵语，忘却花时尽日眠。",
      "明镜懒开长在匣，素琴欲弄半无弦。",
      "犹嫌庄子多词句，只读逍遥六七篇。"
    ]
  },
  {
    "volume": 443,
    "sequence": 57,
    "title": "杭州春望",
    "author": "白居易",
    "content": [
      "望海楼明照曙霞，护江堤白蹋晴沙。",
      "涛声夜入伍员庙，柳色春藏苏小家。",
      "红袖织绫夸柿蒂，青旗沽酒趁梨花。",
      "谁开湖寺西南路，草绿裙腰一道斜。"
    ]
  },
  {
    "volume": 443,
    "sequence": 58,
    "title": "饮散夜归赠诸客",
    "author": "白居易",
    "content": [
      "鞍马夜纷纷，香街起暗尘。",
      "回鞭招饮妓，分火送归人。",
      "风月应堪惜，杯觞莫厌频。",
      "明朝三月尽，忍不送残春。"
    ]
  },
  {
    "volume": 443,
    "sequence": 59,
    "title": "湖亭晚归",
    "author": "白居易",
    "content": [
      "尽日湖亭卧，心闲事亦稀。",
      "起因残醉醒，坐待晚凉归。",
      "松雨飘藤帽，江风透葛衣。",
      "柳堤行不厌，沙软絮霏霏。"
    ]
  },
  {
    "volume": 443,
    "sequence": 60,
    "title": "东楼南望八韵",
    "author": "白居易",
    "content": [
      "不厌东南望，江楼对海门。",
      "风涛生有信，天水合无痕。",
      "鹢带云帆动，鸥和雪浪翻。",
      "鱼盐聚为市，烟火起成村。",
      "日脚金波碎，峰头钿点繁。",
      "送秋千里雁，报暝一声猿。",
      "已豁烦襟闷，仍开病眼昏。",
      "郡中登眺处，无胜此东轩。"
    ]
  },
  {
    "volume": 443,
    "sequence": 61,
    "title": "醉中酬殷协律",
    "author": "白居易",
    "content": [
      "泗水亭边一分散，浙江楼上重游陪。",
      "挥鞭二十年前别，命驾三千里外来。",
      "醉袖放狂相向舞，愁眉和笑一时开。",
      "留君夜住非无分，且尽青娥红烛台。"
    ]
  },
  {
    "volume": 443,
    "sequence": 62,
    "title": "孤山寺遇雨",
    "author": "白居易",
    "content": [
      "拂波云色重，洒叶雨声繁。",
      "水鹭双飞起，风荷一向翻。",
      "空濛连北岸，萧飒入东轩。",
      "或拟湖中宿，留船在寺门。"
    ]
  },
  {
    "volume": 443,
    "sequence": 63,
    "title": "樟亭双樱树",
    "author": "白居易",
    "content": [
      "南馆西轩两树樱，春条长足夏阴成。",
      "素华朱实今虽尽，碧叶风来别有情。"
    ]
  },
  {
    "volume": 443,
    "sequence": 64,
    "title": "湖上夜饮",
    "author": "白居易",
    "content": [
      "郭外迎人月，湖边醒酒风。",
      "谁留使君饮，红烛在舟中。"
    ]
  },
  {
    "volume": 443,
    "sequence": 65,
    "title": "赠沙鸥",
    "author": "白居易",
    "content": [
      "老逼教垂白，官科遣著绯。",
      "形骸虽有累，方寸却无机。",
      "遇酒多先醉，逢山爱晚归。",
      "沙鸥不知我，犹避隼旟飞。"
    ]
  },
  {
    "volume": 443,
    "sequence": 66,
    "title": "馀杭形胜",
    "author": "白居易",
    "content": [
      "余杭形胜四方无，州傍青山县枕湖。",
      "绕郭荷花三十里，拂城松树一千株。",
      "梦儿亭古传名谢，教妓楼新道姓苏。",
      "独有使君年太老，风光不称白髭须。"
    ]
  },
  {
    "volume": 443,
    "sequence": 67,
    "title": "江楼夕望招客",
    "author": "白居易",
    "content": [
      "海天东望夕茫茫，山势川形阔复长。",
      "灯火万家城四畔，星河一道水中央。",
      "风吹古木晴天雨，月照平沙夏夜霜。",
      "能就江楼销暑否，比君茅舍较清凉。"
    ]
  },
  {
    "volume": 443,
    "sequence": 68,
    "title": "新秋病起",
    "author": "白居易",
    "content": [
      "一叶落梧桐，年光半又空。",
      "秋多上阶日，凉足入怀风。",
      "病瘦形如鹤，愁焦鬓似蓬。",
      "损心诗思里，伐性酒狂中。",
      "华盖何曾惜，金丹不致功。",
      "犹须自惭愧，得作白头翁。"
    ]
  },
  {
    "volume": 443,
    "sequence": 69,
    "title": "木芙蓉花下招客饮",
    "author": "白居易",
    "content": [
      "晚凉思饮两三杯，召得江头酒客来。",
      "莫怕秋无伴醉物，水莲花尽木莲开。"
    ]
  },
  {
    "volume": 443,
    "sequence": 70,
    "title": "悲歌",
    "author": "白居易",
    "content": [
      "白头新洗镜新磨，老逼身来不奈何。",
      "耳里频闻故人死，眼前唯觉少年多。",
      "塞鸿遇暖犹回翅，江水因潮亦反波。",
      "独有衰颜留不得，醉来无计但悲歌。"
    ]
  },
  {
    "volume": 443,
    "sequence": 71,
    "title": "江楼晚眺，景物鲜奇，吟玩成篇，寄水部张员外",
    "author": "白居易",
    "content": [
      "澹烟疏雨间斜阳，江色鲜明海气凉。",
      "蜃散云收破楼阁，虹残水照断桥梁。",
      "风翻白浪花千片，雁点青天字一行。",
      "好著丹青图画取，题诗寄与水曹郎。"
    ]
  },
  {
    "volume": 443,
    "sequence": 72,
    "title": "夜招周协律，兼答所赠",
    "author": "白居易",
    "content": [
      "满眼虽多客，开眉复向谁。",
      "少年非我伴，秋夜与君期。",
      "落魄俱耽酒，殷勤共爱诗。",
      "相怜别有意，彼此老无儿。"
    ]
  },
  {
    "volume": 443,
    "sequence": 73,
    "title": "重酬周判官",
    "author": "白居易",
    "content": [
      "秋爱冷吟春爱醉，诗家眷属酒家仙。",
      "若教早被浮名系，可得闲游三十年。"
    ]
  },
  {
    "volume": 443,
    "sequence": 74,
    "title": "饮后夜醒",
    "author": "白居易",
    "content": [
      "黄昏饮散归来卧，夜半人扶强起行。",
      "枕上酒容和睡醒，楼前海月伴潮生。",
      "将归梁燕还重宿，欲灭窗灯却复明。",
      "直至晓来犹妄想，耳中如有管弦声。"
    ]
  },
  {
    "volume": 443,
    "sequence": 75,
    "title": "代卖薪女赠诸妓",
    "author": "白居易",
    "content": [
      "乱蓬为鬓布为巾，晓蹋寒山自负薪。",
      "一种钱唐江畔女，著红骑马是何人。"
    ]
  },
  {
    "volume": 443,
    "sequence": 76,
    "title": "奉和李大夫题新诗二首各六韵·因严亭",
    "author": "白居易",
    "content": [
      "箕颍人穷独，蓬壶路阻难。",
      "何如兼吏隐，复得事跻攀。",
      "岩树罗阶下，江云贮栋间。",
      "似移天目石，疑入武丘山。",
      "清景徒堪赏，皇恩肯放闲。",
      "遥知兴未足，即被诏征还。"
    ]
  },
  {
    "volume": 443,
    "sequence": 77,
    "title": "奉和李大夫题新诗二首各六韵·忘筌亭",
    "author": "白居易",
    "content": [
      "翠巘公门对，朱轩野径连。",
      "只开新户牖，不改旧风烟。",
      "虚室闲生白，高情澹入玄。",
      "酒容同座劝，诗借属城传。",
      "自笑沧江畔，遥思绛帐前。",
      "亭台随处有，争敢比忘筌。"
    ]
  },
  {
    "volume": 443,
    "sequence": 78,
    "title": "予以长庆二年冬十月到杭州明年秋九月始与范…遂留绝句",
    "author": "白居易",
    "content": [
      "云水埋藏恩德洞，簪裾束缚使君身。",
      "暂来不宿归州去，应被山呼作俗人。"
    ]
  },
  {
    "volume": 443,
    "sequence": 79,
    "title": "早冬",
    "author": "白居易",
    "content": [
      "十月江南天气好，可怜冬景似春华。",
      "霜轻未杀萋萋草，日暖初干漠漠沙。",
      "老柘叶黄如嫩树，寒樱枝白是狂花。",
      "此时却羡闲人醉，五马无由入酒家。"
    ]
  },
  {
    "volume": 443,
    "sequence": 80,
    "title": "岁假内命酒赠周判官、萧协律",
    "author": "白居易",
    "content": [
      "共知欲老流年急，且喜新正假日频。",
      "闻健此时相劝醉，偷闲何处共寻春。",
      "脚随周叟行犹疾，头比萧翁白未匀。",
      "岁酒先拈辞不得，被君推作少年人。"
    ]
  },
  {
    "volume": 443,
    "sequence": 81,
    "title": "与诸客携酒寻去年梅花有感",
    "author": "白居易",
    "content": [
      "马上同携今日杯，湖边共觅去春梅。",
      "年年只是人空老，处处何曾花不开。",
      "诗思又牵吟咏发，酒酣闲唤管弦来。",
      "樽前百事皆依旧，点检惟无薛秀才。"
    ]
  },
  {
    "volume": 443,
    "sequence": 82,
    "title": "醉送李协律赴湖南辟命，因寄沈八中丞",
    "author": "白居易",
    "content": [
      "富阳山底樟亭畔，立马停舟飞酒盂。",
      "曾共中丞情缱绻，暂留协律语踟蹰。",
      "紫微星北承恩去，青草湖南称意无。",
      "不羡君官羡君幕，幕中收得阮元瑜。"
    ]
  },
  {
    "volume": 443,
    "sequence": 83,
    "title": "内道场永讙上人就郡见访善说维摩经临别请诗因以此赠",
    "author": "白居易",
    "content": [
      "五夏登坛内殿师，水为心地玉为仪。",
      "正传金粟如来偈，何用钱唐太守诗。",
      "苦海出来应有路，灵山别后可无期。",
      "他生莫忘今朝会，虚白亭中法乐时。"
    ]
  },
  {
    "volume": 443,
    "sequence": 84,
    "title": "见李苏州示男阿武诗，自感成咏",
    "author": "白居易",
    "content": [
      "遥羡青云里，祥鸾正引雏。",
      "自怜沧海伴，老蚌不生珠。"
    ]
  },
  {
    "volume": 443,
    "sequence": 85,
    "title": "正月十五日夜月",
    "author": "白居易",
    "content": [
      "岁熟人心乐，朝游复夜游。",
      "春风来海上，明月在江头。",
      "灯火家家市，笙歌处处楼。",
      "无妨思帝里，不合厌杭州。"
    ]
  },
  {
    "volume": 443,
    "sequence": 86,
    "title": "题州北路傍老柳树",
    "author": "白居易",
    "content": [
      "皮枯缘受风霜久，条短为应攀折频。",
      "但见半衰当此路，不知初种是何人。",
      "雪花零碎逐年减，烟叶稀疏随分新。",
      "莫道老株芳意少，逢春犹胜不逢春。"
    ]
  },
  {
    "volume": 443,
    "sequence": 87,
    "title": "题清头陀",
    "author": "白居易",
    "content": [
      "头陀独宿寺西峰，百尺禅庵半夜钟。",
      "烟月苍苍风瑟瑟，更无杂树对山松。"
    ]
  },
  {
    "volume": 443,
    "sequence": 88,
    "title": "自叹二首",
    "author": "白居易",
    "content": [
      "形羸自觉朝餐减，睡少偏知夜漏长。",
      "实事渐消虚事在，银鱼金带绕腰光。",
      "二毛晓落梳头懒，两眼春昏点药频。",
      "唯有闲行犹得在，心情未到不如人。"
    ]
  },
  {
    "volume": 443,
    "sequence": 89,
    "title": "湖上醉中代诸妓寄严郎中",
    "author": "白居易",
    "content": [
      "笙歌杯酒正欢娱，忽忆仙郎望帝都。",
      "借问连宵直南省，何如尽日醉西湖。",
      "蛾眉别久心知否，鸡舌含多口厌无。",
      "还有些些惆怅事，春来山路见蘼芜。"
    ]
  },
  {
    "volume": 443,
    "sequence": 90,
    "title": "自咏",
    "author": "白居易",
    "content": [
      "闷发每吟诗引兴，兴来兼酌酒开颜。",
      "欲逢假日先招客，正对衙时亦望山。",
      "句检簿书多卤莽，堤防官吏少机关。",
      "谁能头白劳心力，人道无才也是闲。"
    ]
  },
  {
    "volume": 443,
    "sequence": 91,
    "title": "晚兴",
    "author": "白居易",
    "content": [
      "草浅马翩翩，新晴薄暮天。",
      "柳条春拂面，衫袖醉垂鞭。",
      "立语花堤上，行吟水寺前。",
      "等闲消一日，不觉过三年。"
    ]
  },
  {
    "volume": 443,
    "sequence": 92,
    "title": "早兴",
    "author": "白居易",
    "content": [
      "晨光出照屋梁明，初打开门鼓一声。",
      "犬上阶眠知地湿，鸟临窗语报天晴。",
      "半销宿酒头仍重，新脱冬衣体乍轻。",
      "睡觉心空思想尽，近来乡梦不多成。"
    ]
  },
  {
    "volume": 443,
    "sequence": 93,
    "title": "竹楼宿",
    "author": "白居易",
    "content": [
      "小书楼下千竿竹，深火炉前一醆灯。",
      "此处与谁相伴宿，烧丹道士坐禅僧。"
    ]
  },
  {
    "volume": 443,
    "sequence": 94,
    "title": "湖上招客送春泛舟",
    "author": "白居易",
    "content": [
      "欲送残春招酒伴，客中谁最有风情。",
      "两瓶箬下新开得，一曲霓裳初教成。",
      "排比管弦行翠袖，指麾船舫点红旌。",
      "慢牵好向湖心去，恰似菱花镜上行。"
    ]
  },
  {
    "volume": 443,
    "sequence": 95,
    "title": "戏醉客",
    "author": "白居易",
    "content": [
      "莫言鲁国书生懦，莫把杭州刺史欺。",
      "醉客请君开眼望，绿杨风下有红旗。"
    ]
  },
  {
    "volume": 443,
    "sequence": 96,
    "title": "紫阳花",
    "author": "白居易",
    "content": [
      "何年植向仙坛上，早晚移栽到梵家。",
      "虽在人间人不识，与君名作紫阳花。"
    ]
  }
]