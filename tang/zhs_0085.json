[
  {
    "volume": 85,
    "sequence": 1,
    "title": "唐封泰山乐章·豫和六首",
    "author": "张说",
    "content": [
      "挹泰坛，紫泰清。",
      "受天命，报天成。",
      "竦皇心，荐乐声。",
      "志上达，歌下迎。",
      "亿上帝，临下庭。",
      "骑日月，陪列星。",
      "嘉视信，大糦馨。",
      "澹神心，醉皇灵。",
      "相百辟，贡八荒。",
      "九歌叙，万舞翔。",
      "肃振振，铿皇皇。",
      "帝欣欣，福穰穰。",
      "高在上，道光明。",
      "物资始，德难名。",
      "承眷命，牧苍生。",
      "寰宇谧，泰阶平。",
      "天道无亲，至诚与邻。",
      "山川遍礼，宫徵惟新。",
      "玉帛非盛，聪明会真。",
      "正斯一德，通乎百神。",
      "享帝享亲，维孝维圣。",
      "缉熙懿德，敷扬成命。",
      "华夷志同，笙镛礼盛。",
      "明灵降止，感此诚敬。"
    ]
  },
  {
    "volume": 85,
    "sequence": 2,
    "title": "唐封泰山乐章·太和",
    "author": "张说",
    "content": [
      "孝敬中发，和容外彰。",
      "腾华照宇，如升太阳。",
      "贞璧就奠，玄灵垂光。",
      "礼乐具举，济济洋洋。"
    ]
  },
  {
    "volume": 85,
    "sequence": 3,
    "title": "唐封泰山乐章·肃和",
    "author": "张说",
    "content": [
      "奠祖配天，承天享帝。",
      "百灵咸秩，四海来祭。",
      "植我苍璧，布我玄制。",
      "华日裴回，神烟容裔。"
    ]
  },
  {
    "volume": 85,
    "sequence": 4,
    "title": "唐封泰山乐章·雍和",
    "author": "张说",
    "content": [
      "俎豆有馥，粢盛洁丰。",
      "亦有和羹，既戒既平。",
      "鼓钟管磬，肃唱和鸣。",
      "皇皇我祖，来我思成。"
    ]
  },
  {
    "volume": 85,
    "sequence": 5,
    "title": "唐封泰山乐章·寿和",
    "author": "张说",
    "content": [
      "烝烝我后，享献惟寅。",
      "躬酌郁鬯，跪奠明神。",
      "孝莫孝乎，配上帝亲。",
      "敬莫敬乎，教天下臣。"
    ]
  },
  {
    "volume": 85,
    "sequence": 6,
    "title": "唐封泰山乐章·寿和",
    "author": "张说",
    "content": [
      "皇祖严配，配享皇天。",
      "皇皇降嘏，天子万年。"
    ]
  },
  {
    "volume": 85,
    "sequence": 7,
    "title": "唐封泰山乐章·舒和",
    "author": "张说",
    "content": [
      "六钟翕协六变成，八佾徜徉八风生。",
      "乐九韶兮人神感，美七德兮天地清。"
    ]
  },
  {
    "volume": 85,
    "sequence": 8,
    "title": "唐封泰山乐章·凯和",
    "author": "张说",
    "content": [
      "烈祖顺三灵，文宗威四海。",
      "黄钺诛群盗，朱旗扫多罪。",
      "戢兵天下安，约法人心改。",
      "大哉干羽意，常见风云在。"
    ]
  },
  {
    "volume": 85,
    "sequence": 9,
    "title": "唐封泰山乐章·豫和",
    "author": "张说",
    "content": [
      "礼乐终，烟燎上。",
      "怀灵惠，结皇想。",
      "归风疾，回风爽。",
      "百神来，众神往。"
    ]
  },
  {
    "volume": 85,
    "sequence": 10,
    "title": "唐享太庙乐章·永和三首",
    "author": "张说",
    "content": [
      "肃九室，谐八音。",
      "歌皇慕，动神心。",
      "礼宿设，乐妙寻。",
      "声明备，祼奠临。",
      "律迓气，音入玄。",
      "依玉几，御黼筵。",
      "聆忾息，僾周旋。",
      "九韶遍，百福传。",
      "信工祝，永颂声。",
      "来祖考，听和平。",
      "相百辟，贡九瀛。",
      "神休委，帝孝成。"
    ]
  },
  {
    "volume": 85,
    "sequence": 11,
    "title": "唐享太庙乐章·太和",
    "author": "张说",
    "content": [
      "时文圣后，清庙肃邕。",
      "致诚勤荐，在貌思恭。",
      "玉节肆夏，金锵五钟。",
      "绳绳云步，穆穆天容。"
    ]
  },
  {
    "volume": 85,
    "sequence": 12,
    "title": "唐享太庙乐章·肃和",
    "author": "张说",
    "content": [
      "天子享孝，工歌溥将。",
      "射祼郁鬯，乃焚膋芗。",
      "臭以达旨，声以求阳。",
      "奉时烝尝，永代不忘。"
    ]
  },
  {
    "volume": 85,
    "sequence": 13,
    "title": "唐享太庙乐章·雍和二首",
    "author": "张说",
    "content": [
      "在涤嘉豢，丽碑敬牲。",
      "角握之牝，色纯之騂。",
      "火传阳燧，水溉阴精。",
      "太公胖俎，傅说和羹。",
      "俎豆有馥，齐盛洁丰。",
      "亦有和羹，既戒既平。",
      "鼓钟管磬，肃唱和鸣。",
      "皇皇后祖，来我思成。"
    ]
  },
  {
    "volume": 85,
    "sequence": 14,
    "title": "唐享太庙乐章·文舞",
    "author": "张说",
    "content": [
      "圣谟九德，真言五千。",
      "庆集昌胄，符开帝先。",
      "高文杖钺，克配彼天。",
      "三宗握镜，六合涣然。",
      "帝其承祀，率礼罔愆。",
      "图书雾出，日月清悬。",
      "舞形德类，咏谂功传。",
      "黄龙蜿蟺，彩云蹁跹。",
      "五行气顺，八佾风宣。",
      "介此百禄，於皇万年。"
    ]
  },
  {
    "volume": 85,
    "sequence": 15,
    "title": "唐享太庙乐章·光大舞",
    "author": "张说",
    "content": [
      "肃肃艺祖，滔滔浚源。",
      "有雄玉剑，作镇金门。",
      "玄王贻绪，后稷谋孙。",
      "肇禋九庙，四海来尊。"
    ]
  },
  {
    "volume": 85,
    "sequence": 16,
    "title": "唐享太庙乐章·长发舞",
    "author": "张说",
    "content": [
      "具礼崇德，备乐承风。",
      "魏推幢主，周赠司空。",
      "不行而至，无成有终。",
      "神兴王业，天归帝功。"
    ]
  },
  {
    "volume": 85,
    "sequence": 17,
    "title": "唐享太庙乐章·大政舞",
    "author": "张说",
    "content": [
      "於赫元命，权舆帝文。",
      "天齐八柱，地半三分。",
      "宗庙观德，笙镛乐勋。",
      "封唐之兆，成天下君。"
    ]
  },
  {
    "volume": 85,
    "sequence": 18,
    "title": "唐享太庙乐章·大成舞",
    "author": "张说",
    "content": [
      "帝舞季历，龙圣生昌。",
      "后歌有蟜，胎炎孕黄。",
      "天地合德，日月齐光。",
      "肃雍孝享，祚我万方。"
    ]
  },
  {
    "volume": 85,
    "sequence": 19,
    "title": "唐享太庙乐章·大明舞",
    "author": "张说",
    "content": [
      "赤精乱德，四海困穷。",
      "黄旗举义，三灵会同。",
      "早望春雨，云披大风。",
      "溥天来祭，高祖之功。"
    ]
  },
  {
    "volume": 85,
    "sequence": 20,
    "title": "唐享太庙乐章·崇德舞",
    "author": "张说",
    "content": [
      "皇合一德，朝宗百神。",
      "削平天地，大拯生人。",
      "上帝配食，单于入臣。",
      "戎歌陈武，晔晔震震。"
    ]
  },
  {
    "volume": 85,
    "sequence": 21,
    "title": "唐享太庙乐章·钧天舞",
    "author": "张说",
    "content": [
      "高皇迈道，端拱无为。",
      "化怀獯鬻，兵戢句骊。",
      "礼尊封禅，乐盘来仪。",
      "合位娲后，同称伏羲。"
    ]
  },
  {
    "volume": 85,
    "sequence": 22,
    "title": "唐享太庙乐章·大和舞",
    "author": "张说",
    "content": [
      "退居江水，郁起丹陵。",
      "礼物还旧，朝章中兴。",
      "龙图友及，骏命恭膺。",
      "鸣球香瓒，大糦是承。"
    ]
  },
  {
    "volume": 85,
    "sequence": 23,
    "title": "唐享太庙乐章·景云舞",
    "author": "张说",
    "content": [
      "景云霏烂，告我帝符。",
      "噫帝冲德，与天为徒。",
      "笙镛遥远，俎豆虚无。",
      "春秋孝献，回复此都。"
    ]
  },
  {
    "volume": 85,
    "sequence": 24,
    "title": "唐享太庙乐章·福和",
    "author": "张说",
    "content": [
      "备礼用乐，崇亲致尊。",
      "诚通慈降，敬彻爱存。",
      "献怀称寿，啐感承恩。",
      "皇帝孝德，子孙千亿。",
      "大包天域，长亘不极。"
    ]
  },
  {
    "volume": 85,
    "sequence": 25,
    "title": "唐享太庙乐章·舒和",
    "author": "张说",
    "content": [
      "六钟翕协六变成，八佾徜徉八风生。",
      "乐九韶兮人神感，美七德兮天地清。"
    ]
  },
  {
    "volume": 85,
    "sequence": 26,
    "title": "唐享太庙乐章·凯安三首",
    "author": "张说",
    "content": [
      "瑟彼瑶爵，亚维上公。",
      "室如屏气，门不容躬。",
      "礼殷其本，乐执其中。",
      "圣皇永慕，天地幽通。",
      "礼匝三献，乐遍九成。",
      "降循轩陛，仰欷皇情。",
      "福与仁合，德因孝明。",
      "百年神畏，四海风行。",
      "总总干戚，填填鼓钟。",
      "奋扬增气，坐作为容。",
      "离若鸷鸟，合如战龙。",
      "万方观德，肃肃邕邕。"
    ]
  },
  {
    "volume": 85,
    "sequence": 27,
    "title": "唐享太庙乐章·登歌",
    "author": "张说",
    "content": [
      "止笙磬，撤豆笾。",
      "廓无响，窅入玄。",
      "主在室，神在天。",
      "情馀慕，礼罔愆。",
      "喜黍稷，屡丰年。"
    ]
  },
  {
    "volume": 85,
    "sequence": 28,
    "title": "唐享太庙乐章·永和",
    "author": "张说",
    "content": [
      "眇嘉乐，授灵爽。",
      "感若来，思如往。",
      "休气散，回风上。",
      "返寂寞，还惚恍。",
      "怀灵驾，结空想。"
    ]
  }
]