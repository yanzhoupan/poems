[
  {
    "volume": 860,
    "sequence": 1,
    "title": "四言诗",
    "author": "孙思邈",
    "content": [
      "取金之精，合石之液。",
      "列为夫妇，结为魂魄。",
      "一体混沌，两精感激。",
      "河车覆载，鼎候无忒。",
      "洪炉烈火，烘焰翕赫。",
      "烟未及黔，焰不假碧。",
      "如畜扶桑，若藏霹雳。",
      "姹女气索，婴儿声寂。",
      "透出两仪，丽于四极。",
      "壁立几多，马驰一驿。",
      "宛其死矣，适然从革。",
      "恶黜善迁，情回性易。",
      "紫色内达，赤芒外射。",
      "熠若火生，乍疑血滴。",
      "号曰中环，退藏于密。",
      "雾散五内，川流百脉。",
      "骨变金植，颜驻玉泽。",
      "阳德乃敷，阴功□积。",
      "南宫度名，北斗落籍。"
    ]
  },
  {
    "volume": 860,
    "sequence": 2,
    "title": "留诗",
    "author": "叶法善",
    "content": [
      "昔在禹余天，还依太上家。",
      "忝以掌仙录，去来乘烟霞。",
      "暂下宛利城，渺然思金华。",
      "自此非久住，云上登香车。",
      "适向人间世，时复济苍生。",
      "度人初行满，辅国亦功成。",
      "但念清微乐，谁忻下界荣。",
      "门人好住此，翛然云上征。",
      "退仙时此地，去俗久为荣。",
      "今日登云天，归真游上清。",
      "泥丸空示世，腾举不为名。",
      "为报学仙者，知余朝玉京。"
    ]
  },
  {
    "volume": 860,
    "sequence": 3,
    "title": "题登真洞",
    "author": "张果",
    "content": [
      "修成金骨炼归真，洞锁遗踪不计春。",
      "野草谩随青岭秀，闲花长对白云新。",
      "风摇翠筱敲寒玉，水激丹砂走素鳞。",
      "自是神仙多变异，肯教踪迹掩红尘。"
    ]
  },
  {
    "volume": 860,
    "sequence": 4,
    "title": "负薪行",
    "author": "许宣平",
    "content": [
      "负薪朝出卖，沽酒日西归。",
      "路人莫问归何处，穿入白云行翠微。"
    ]
  },
  {
    "volume": 860,
    "sequence": 5,
    "title": "庵壁题诗",
    "author": "许宣平",
    "content": [
      "隐居三十载，石室南山巅。",
      "静夜玩明月，清朝饮碧泉。",
      "樵人歌垄上，谷鸟戏岩前。",
      "乐矣不知老，都忘甲子年。"
    ]
  },
  {
    "volume": 860,
    "sequence": 6,
    "title": "见李白诗又吟",
    "author": "许宣平",
    "content": [
      "一池荷叶衣无尽，两亩黄精食有余。",
      "又被人来寻讨著，移庵不免更深居。"
    ]
  },
  {
    "volume": 860,
    "sequence": 7,
    "title": "题壁",
    "author": "成真人",
    "content": [
      "蜀路南行，燕师北至。",
      "本拟白日升天，且看黑龙饮渭。"
    ]
  },
  {
    "volume": 860,
    "sequence": 8,
    "title": "对赵颍歌",
    "author": "朱子真",
    "content": [
      "人间几日变桑田，谁识神仙洞里天。",
      "短促共知有□异，且须欢醉在生前。"
    ]
  },
  {
    "volume": 860,
    "sequence": 9,
    "title": "兜玄国怀归诗",
    "author": "申欢",
    "content": [
      "风软景和煦，异香馥林塘。",
      "登高一长望，信美非吾乡。"
    ]
  },
  {
    "volume": 860,
    "sequence": 10,
    "title": "题壁",
    "author": "李遐周",
    "content": [
      "燕市人皆去，函关马不归。",
      "若逢山下鬼，环上系罗衣。"
    ]
  },
  {
    "volume": 860,
    "sequence": 11,
    "title": "遗简诗",
    "author": "赵惠宗",
    "content": [
      "生我于虚，置我于无。",
      "至精为神，元气为躯。",
      "散阳为明，合阴为符。",
      "形为灰土，神为仙居。",
      "众垢将毕，万事永除。",
      "吾驾时马，日月为卫。",
      "洞耀九霄，上谒天帝。",
      "明明我众，及我门人。",
      "伪道养形，真道养神。",
      "懋哉懋哉，余无所陈。"
    ]
  },
  {
    "volume": 860,
    "sequence": 12,
    "title": "遇莲叶二客诗",
    "author": "栾清",
    "content": [
      "得饮摅公酒，复登摅公舟。",
      "便得神体清，超遥旷无忧。"
    ]
  },
  {
    "volume": 860,
    "sequence": 13,
    "title": "附：\\n莲叶二客诗",
    "author": "佚名",
    "content": [
      "行时云作伴，坐即酒为侣。",
      "腹以元化充，衣将云霞补。",
      "纣虐与尧仁，可惜皆朽腐。",
      "楫棹无所假，超然信萍查。",
      "朝浮旭日辉，夕荫清月华。",
      "营营功业人，朽骨成泥沙。"
    ]
  },
  {
    "volume": 860,
    "sequence": 14,
    "title": "言志",
    "author": "韩湘",
    "content": [
      "青山云水窟，此地是吾家。",
      "后夜流琼液，凌晨咀绛霞。",
      "琴弹碧玉调，炉炼白朱砂。",
      "宝鼎存金虎，元田养白鸦。",
      "一瓢藏世界，三尺斩妖邪。",
      "解造逡巡酒，能开顷刻花。",
      "有人能学我，同去看仙葩。"
    ]
  },
  {
    "volume": 860,
    "sequence": 15,
    "title": "答从叔愈",
    "author": "韩湘",
    "content": [
      "举世都为名利醉，伊予独向道中醒。",
      "他时定是飞升去，冲破秋空一点青。"
    ]
  },
  {
    "volume": 860,
    "sequence": 16,
    "title": "题院诗",
    "author": "侯道华",
    "content": [
      "帖里大还丹，多年色不移。",
      "前宵盗吃却，今日碧空飞。",
      "惭愧深珍重，珍重邓天师。",
      "他年炼得药，留著与内芝。",
      "吾师知此术，速炼莫为迟。",
      "三清专相待，大罗的有期。"
    ]
  },
  {
    "volume": 860,
    "sequence": 17,
    "title": "赠樊夫人诗",
    "author": "裴航",
    "content": [
      "向为胡越犹怀想，况遇天仙隔锦屏。",
      "傥若玉京朝会去，愿随鸾鹤入青冥。"
    ]
  },
  {
    "volume": 860,
    "sequence": 18,
    "title": "附：\\n樊夫人答裴航",
    "author": "樊夫人",
    "content": [
      "一饮琼浆百感生，玄霜捣尽见云英。",
      "蓝桥便是神仙窟，何必崎岖上玉清。"
    ]
  },
  {
    "volume": 860,
    "sequence": 19,
    "title": "题长安酒肆壁三绝句",
    "author": "钟离权",
    "content": [
      "坐卧常携酒一壶，不教双眼识皇都。",
      "乾坤许大无名姓，疏散人中一丈夫。",
      "得道高僧不易逢，几时归去愿相从。",
      "自言住处连沧海，别是蓬莱第一峰。",
      "莫厌追欢笑语频，寻思离乱好伤神。",
      "闲来屈指从头数，得见清平有几人。"
    ]
  },
  {
    "volume": 860,
    "sequence": 20,
    "title": "赠吕洞宾",
    "author": "钟离权",
    "content": [
      "知君幸有英灵骨，所以教君心恍惚。",
      "含元殿上水晶宫，分明指出神仙窟。",
      "大丈夫，遇真诀，须要执持心猛烈。",
      "五行匹配自刀圭，执取龟蛇颠倒诀。",
      "三尸神，须打彻，进退天机明六甲。",
      "知此三要万神归，来驾火龙离九阙。",
      "九九道至成真日，三界四府朝元节。",
      "气翱翔兮神烜赫，蓬莱便是吾家宅。",
      "群仙会饮天乐喧，双童引入升玄客。",
      "道心不退故传君，立誓约言亲洒血。",
      "逢人兮莫乱说，遇友兮不须诀。",
      "莫怪频发此言辞，轻慢必有阴司折。",
      "执手相别意如何，今日为君重作歌。",
      "说尽千般玄妙理，未必君心信也么。",
      "子后分明说与汝，保惜吾言上大罗。"
    ]
  }
]