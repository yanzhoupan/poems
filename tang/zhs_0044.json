[
  {
    "volume": 44,
    "sequence": 1,
    "title": "奉和太子纳妃太平公主出降",
    "author": "刘祎之",
    "content": [
      "梦梓光青陛，秾桃蔼紫宫。",
      "德优宸念远，礼备国姻崇。",
      "万户声明发，三条骑吹通。",
      "香轮送重景，彩旆引仙虹。"
    ]
  },
  {
    "volume": 44,
    "sequence": 2,
    "title": "奉和别越王",
    "author": "刘祎之",
    "content": [
      "周屏辞金殿，梁骖整玉珂。",
      "管声依折柳，琴韵动流波。",
      "鹤盖分阴促，龙轩别念多。",
      "延襟小山路，还起大风歌。"
    ]
  },
  {
    "volume": 44,
    "sequence": 3,
    "title": "酬郑沁州",
    "author": "刘祎之",
    "content": [
      "麒阁一代良，熊轩千里躅。",
      "缉图昭国典，按部留宸瞩。",
      "匪厌承明庐，伫兼司隶局。",
      "芸书暂辍载，竹使方临俗。",
      "节变风绪高，秋深露华溽。",
      "寒山敛轻霭，霁野澄初旭。",
      "已切长年悲，谁堪岐路促。",
      "遥林征马迅，别馆嘶骖跼。",
      "雅赠响摐金，索居睽倚玉。",
      "凄断离鸿引，劳歌思足曲。"
    ]
  },
  {
    "volume": 44,
    "sequence": 4,
    "title": "孝敬皇帝挽歌",
    "author": "刘祎之",
    "content": [
      "戒奢虚蜃辂，锡号纪鸿名。",
      "地叶苍梧野，途经紫聚城。",
      "重照掩寒色，晨飙断曙声。",
      "一随仙骥远，霜雪愁阴生。"
    ]
  },
  {
    "volume": 44,
    "sequence": 5,
    "title": "九成宫秋初应诏",
    "author": "刘祎之",
    "content": [
      "帝圃疏金阙，仙台驻玉銮。",
      "野分鸣鸑岫，路接宝鸡坛。",
      "林树千霜积，山宫四序寒。",
      "蝉急知秋早，莺疏觉夏阑。",
      "怡神紫气外，凝睇白云端。",
      "舜海词波发，空惊游圣难。"
    ]
  },
  {
    "volume": 44,
    "sequence": 6,
    "title": "奉和别鲁王",
    "author": "李敬玄",
    "content": [
      "绿车旋楚服，丹跸伫秦川。",
      "珠皋转归骑，金岸引行旃。",
      "一朝限原隰，千里间风烟。",
      "莺喧上林谷，凫响御沟泉。",
      "断云移鲁盖，离歌动舜弦。",
      "别念凝神扆，崇恩洽玳筵。",
      "顾惟惭叩寂，徒自仰钧天。"
    ]
  },
  {
    "volume": 44,
    "sequence": 7,
    "title": "奉和别越王",
    "author": "李敬玄",
    "content": [
      "飞盖回兰坂，宸襟伫柏梁。",
      "别馆分泾渭，归路指衡漳。",
      "关山通曙色，林籞遍春光。",
      "帝念纡千里，词波照五潢。"
    ]
  },
  {
    "volume": 44,
    "sequence": 8,
    "title": "奉和别越王",
    "author": "张大安",
    "content": [
      "盛藩资右戚，连萼重皇情。",
      "离襟怆睢苑，分途指邺城。",
      "丽日开芳甸，佳气积神京。",
      "何时骖驾入，还见谒承明。"
    ]
  },
  {
    "volume": 44,
    "sequence": 9,
    "title": "奉和太子纳妃太平公主出降",
    "author": "元万顷",
    "content": [
      "象辂初乘雁，璇宫早结褵。",
      "离元应春夕，帝子降秋期。",
      "鸣瑜合清响，冠玉丽秾姿。",
      "和声跻凤掖，交影步鸾墀。"
    ]
  },
  {
    "volume": 44,
    "sequence": 10,
    "title": "奉和春日池台",
    "author": "元万顷",
    "content": [
      "日影飞花殿，风文积草池。",
      "凤楼通夜敞，虬辇望春移。"
    ]
  },
  {
    "volume": 44,
    "sequence": 11,
    "title": "奉和春日二首（前首一作上官仪诗）",
    "author": "元万顷",
    "content": [
      "花轻蕊乱仙人杏，叶密莺喧帝女桑。",
      "飞云阁上春应至，明月楼中夜未央。",
      "凤辇迎风乘紫阁，鸾车避日转彤闱。",
      "中堂促管淹春望，后殿清歌开夜扉。"
    ]
  },
  {
    "volume": 44,
    "sequence": 12,
    "title": "奉和太子纳妃太平公主出降",
    "author": "郭正一",
    "content": [
      "桂宫初服冕，兰掖早升笄。",
      "礼盛亲迎晋，声芬出降齐。",
      "金龟开瑞钮，宝翟上仙袿。",
      "转扇承宵月，扬旌照夕蜺。"
    ]
  },
  {
    "volume": 44,
    "sequence": 13,
    "title": "奉和太子纳妃太平公主出降三首",
    "author": "胡元范",
    "content": [
      "帝子威仪绝，储妃礼度优。",
      "叠鼓陪仙观，凝笳翼画輈。",
      "郁郁神香满，奕奕彩云浮。",
      "排空列锦罽，腾欢溢皇州。",
      "金闺未息火，玉树钟天爱。",
      "月路饰还装，星津动归佩。",
      "紫极流宸渥，清规伫慈诲。",
      "恩波洽九流，光辉轶千载。",
      "列席诏亲贤，式宴坐神仙。",
      "圣文飞圣笔，天乐奏钧天。",
      "曲池涵瑞景，文宇孕祥烟。",
      "小臣同百兽，率舞悦尧年。"
    ]
  },
  {
    "volume": 44,
    "sequence": 14,
    "title": "奉和太子纳妃太平公主出降",
    "author": "任希古",
    "content": [
      "帝子升青陛，王姬降紫宸。",
      "星光移杂珮，月彩荐重轮。",
      "龙旌翻地杪，凤管飏天滨。",
      "槐阴浮浅濑，葆吹翼轻尘。"
    ]
  },
  {
    "volume": 44,
    "sequence": 15,
    "title": "和东观群贤七夕临泛昆明池",
    "author": "任希古",
    "content": [
      "秋风始摇落，秋水正澄鲜。",
      "飞眺牵牛渚，激赏镂鲸川。",
      "岸珠沦晓魄，池灰敛曙烟。",
      "泛查分写汉，仪星别构天。",
      "云光波处动，日影浪中悬。",
      "惊鸿絓蒲弋，游鲤入庄筌。",
      "萍叶疑江上，菱花似镜前。",
      "长林代轻幄，细草即芳筵。",
      "文峰开翠潋，笔海控清涟。",
      "不挹兰樽圣，空仰桂舟仙。"
    ]
  },
  {
    "volume": 44,
    "sequence": 16,
    "title": "和左仆射燕公春日端居述怀",
    "author": "任希古",
    "content": [
      "丰野光三杰，妫庭赞五臣。",
      "绨缃歌美誉，丝竹咏芳尘。",
      "圣历开环象，昌年降甫申。",
      "高门非舍筑，华构岂垂纶。",
      "凤邸抟霄翰，龙池跃海鳞。",
      "玉鼎升黄阁，金章谒紫宸。",
      "礼闱通政本，文昌总国均。",
      "调风振薄俗，清教叙彝伦。",
      "星回应缇管，日御警寅宾。",
      "叶上曾槐变，花发小堂春。",
      "思挂五都冕，言访北山巾。",
      "赫赫容台上，千祀耀平津。"
    ]
  },
  {
    "volume": 44,
    "sequence": 17,
    "title": "和长孙秘监伏日苦热",
    "author": "任希古",
    "content": [
      "玉署三时晓，金羁五日归。",
      "北林开逸径，东阁敞闲扉。",
      "池镜分天色，云峰减日辉。",
      "游鳞映荷聚，惊翰绕林飞。",
      "披襟扬子宅，舒啸仰重闱。"
    ]
  },
  {
    "volume": 44,
    "sequence": 18,
    "title": "和李公七夕",
    "author": "任希古",
    "content": [
      "落日照高牖，凉风起庭树。",
      "悠悠天宇平，昭昭月华度。",
      "开轩卷绡幕，延首晞云路。",
      "层汉有灵妃，仙居无与晤。",
      "履化悲流易，临川怨迟暮。",
      "昔从九春徂，方此三秋遇。",
      "瑶驾越星河，羽盖凝珠露。",
      "便妍耀井色，窈窕凌波步。",
      "始阅故人新，俄见新人故。",
      "掩泪收机石，衔啼襞纨素。",
      "惆怅何伤已，裴回劳永慕。",
      "无由西北归，空自东南顾。"
    ]
  },
  {
    "volume": 44,
    "sequence": 19,
    "title": "和长孙秘监七夕",
    "author": "任希古",
    "content": [
      "二秋叶神媛，七夕望仙妃。",
      "影照河阳妓，色丽平津闱。",
      "鹊桥波里出，龙车霄外飞。",
      "露泫低珠佩，云移荐锦衣。",
      "更深黄月落，夜久靥星稀。",
      "空接灵台下，方恧辨支机。"
    ]
  },
  {
    "volume": 44,
    "sequence": 20,
    "title": "奉和太子纳妃太平公主出降三首",
    "author": "裴守真",
    "content": [
      "瑜珮升青殿，秾华降紫微。",
      "还如桃李发，更似凤凰飞。",
      "金屋真离象，瑶台起婺徽。",
      "彩缨纷碧坐，缋羽泛褕衣。",
      "云路移彤辇，天津转明镜。",
      "仙珠照乘归，宝月重轮映。",
      "望园嘉宴洽，主第欢娱盛。",
      "丝竹扬帝熏，簪裾奉宸庆。",
      "丛云霭晓光，湛露晞朝阳。",
      "天文天景丽，睿藻睿词芳。",
      "玉庭散秋色，银宫生夕凉。",
      "太平超邃古，万寿乐无疆。"
    ]
  },
  {
    "volume": 44,
    "sequence": 21,
    "title": "奉和圣制过温汤",
    "author": "杨思玄",
    "content": [
      "丰城观汉迹，温谷幸秦馀。",
      "地接幽王垒，涂分郑国渠。",
      "风威肃文卫，日彩镜雕舆。",
      "远岫凝氛重，寒丛对影疏。",
      "回瞻汉章阙，佳气满宸居。"
    ]
  },
  {
    "volume": 44,
    "sequence": 22,
    "title": "奉和别鲁王",
    "author": "杨思玄",
    "content": [
      "元王诗传博，文后宠灵优。",
      "鹤盖动宸眷，龙章送远游。",
      "函关疏别道，灞岸引行舟。",
      "北林分苑树，东流溢御沟。",
      "鸟声含羽碎，骑影曳花浮。",
      "圣泽九垓普，天文七曜周。",
      "方图献雅乐，簪带奉鸣球。"
    ]
  },
  {
    "volume": 44,
    "sequence": 23,
    "title": "奉和圣制过温汤",
    "author": "王德真",
    "content": [
      "握图开万宇，属圣启千年。",
      "骊阜疏缇骑，惊鸿映彩旃。",
      "玉霜鸣凤野，金阵藻龙川。",
      "祥烟聚危岫，德水溢飞泉。",
      "停舆兴睿览，还举大风篇。"
    ]
  },
  {
    "volume": 44,
    "sequence": 24,
    "title": "奉和圣制过温汤",
    "author": "郑义真",
    "content": [
      "洛川方驻跸，丰野暂停銮。",
      "汤泉恒独涌，温谷岂知寒。",
      "漏鼓依岩畔，相风出树端。",
      "岭烟遥聚草，山月迥临鞍。",
      "日用诚多幸，天文遂仰观。"
    ]
  },
  {
    "volume": 44,
    "sequence": 25,
    "title": "奉和展礼岱宗涂经濮济",
    "author": "萧楚材",
    "content": [
      "拂汉星旗转，分霄日羽明。",
      "将追会阜迹，更勒岱宗铭。",
      "林戈咽济岸，兽鼓震河庭。",
      "叶箭凌寒矫，乌弓望晓惊。",
      "已降汾水作，仍深迎渭情。"
    ]
  },
  {
    "volume": 44,
    "sequence": 26,
    "title": "奉和展礼岱宗涂经濮济",
    "author": "薛克构",
    "content": [
      "龙图冠胥陆，凤驾指云亭。",
      "非烟泛济浦，绿字启河汀。",
      "画裳晨应月，文戟曙分星。",
      "四田巡揖礼，三驱道契经。",
      "行欣奉万岁，窃抃偶千龄。"
    ]
  },
  {
    "volume": 44,
    "sequence": 27,
    "title": "日暮望泾水",
    "author": "徐珩",
    "content": [
      "导源径陇阪，属汭贯嬴都。",
      "下濑波常急，回圻溜亦纡。",
      "毒流秦卒毙，泥粪汉田腴。",
      "独有迷津客，怀归轸暮途。"
    ]
  },
  {
    "volume": 44,
    "sequence": 28,
    "title": "赠韩思彦",
    "author": "贺遂亮",
    "content": [
      "意气百年内，平生一寸心。",
      "欲交天下士，未面已虚襟。",
      "君子重名义，直道冠衣簪。",
      "风云行可托，怀抱自然深。",
      "落霞静霜景，坠叶下风林。",
      "若上南登岸，希访北山岑。"
    ]
  },
  {
    "volume": 44,
    "sequence": 29,
    "title": "酬贺遂亮",
    "author": "韩思彦",
    "content": [
      "古人一言重，尝谓百年轻。",
      "今投欢会面，顾盼尽平生。",
      "簪裾非所托，琴酒冀相并。",
      "累日同游处，通宵唉素诚。",
      "霜飘知柳脆，雪冒觉松贞。",
      "愿言何所道，幸得岁寒名。"
    ]
  },
  {
    "volume": 44,
    "sequence": 30,
    "title": "自御史左授山阳丞",
    "author": "魏求己",
    "content": [
      "朝升照日槛，夕次下乌台。",
      "风竿一眇邈，月树几裴回。",
      "翼向高标敛，声随下调哀。",
      "怀燕首自白，非是为年催。"
    ]
  },
  {
    "volume": 44,
    "sequence": 31,
    "title": "赠右台监察邓茂迁左台殿中",
    "author": "刘怀一",
    "content": [
      "惟昔参多士，无双仰异才。",
      "鹰鹯同效逐，鹓鹭忝游陪。",
      "入仕光三命，迁荣历二台。",
      "隔墙钦素躅，对问限清埃。",
      "紫署春光早，兰闱曙色催。",
      "谁言夕鸟至，空想邓林隈。"
    ]
  }
]