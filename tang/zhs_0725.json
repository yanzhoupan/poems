[
  {
    "volume": 725,
    "sequence": 1,
    "title": "书怀",
    "author": "于邺",
    "content": [
      "长安多路岐，西去欲何依。",
      "浮世只如此，旧山长忆归。",
      "自离京国久，应已故人稀。",
      "好与孤云住，孤云无是非。"
    ]
  },
  {
    "volume": 725,
    "sequence": 2,
    "title": "书情",
    "author": "于邺",
    "content": [
      "负郭有田在，年年长废耕。",
      "欲磨秋镜净，恐见白头生。",
      "未作一旬别，已过千里程。",
      "不知书与剑，十载两无成。"
    ]
  },
  {
    "volume": 725,
    "sequence": 3,
    "title": "涂中作",
    "author": "于邺",
    "content": [
      "西南千里程，处处有车声。",
      "若使地无利，始应人不营。",
      "天涯犹马到，石迹尚尘生。",
      "如此未曾息，蜀山终冀平。"
    ]
  },
  {
    "volume": 725,
    "sequence": 4,
    "title": "春过函谷关",
    "author": "于邺",
    "content": [
      "几度作游客，客行长苦辛。",
      "愁看函谷路，老尽布衣人。",
      "岁远关犹固，时移草亦春。",
      "何当名利息，遣此绝征轮。"
    ]
  },
  {
    "volume": 725,
    "sequence": 5,
    "title": "褒中即事",
    "author": "于邺",
    "content": [
      "风吹残雨歇，云去有烟霞。",
      "南浦足游女，绿蘋应发花。",
      "远钟当半夜，明月入千家。",
      "不作故乡梦，始知京洛赊。"
    ]
  },
  {
    "volume": 725,
    "sequence": 6,
    "title": "岁暮还家",
    "author": "于邺",
    "content": [
      "东西流不驻，白日与车轮。",
      "残雪半成水，微风应欲春。",
      "几经他国岁，已减故乡人。",
      "回首长安道，十年空苦辛。"
    ]
  },
  {
    "volume": 725,
    "sequence": 7,
    "title": "还家",
    "author": "于邺",
    "content": [
      "为客忆归舍，归来还寂寥。",
      "壮时看欲过，白首固非遥。",
      "独酌几回醉，此愁终不销。",
      "犹残鸡与犬，驱去住山椒。"
    ]
  },
  {
    "volume": 725,
    "sequence": 8,
    "title": "题华山麻处士所居",
    "author": "于邺",
    "content": [
      "贵贱各扰扰，皆逢朝市间。",
      "到此马无迹，始知君独闲。",
      "冰破听敷水，雪晴看华山。",
      "西风寂寥地，唯我坐忘还。"
    ]
  },
  {
    "volume": 725,
    "sequence": 9,
    "title": "天南怀故人",
    "author": "于邺",
    "content": [
      "独行千里尘，轧轧转征轮。",
      "一别已多日，总看成老人。",
      "洞庭雪不下，故国草应春。",
      "三月烟波暖，南风生绿蘋。"
    ]
  },
  {
    "volume": 725,
    "sequence": 10,
    "title": "路傍草",
    "author": "于邺",
    "content": [
      "春至始青青，香车碾已平。",
      "不知山下处，来向路傍生。",
      "每岁有人在，何时无马行。",
      "应随尘与土，吹满洛阳城。"
    ]
  },
  {
    "volume": 725,
    "sequence": 11,
    "title": "秋夕闻雁",
    "author": "于邺",
    "content": [
      "星汉欲沈尽，谁家砧未休。",
      "忽闻凉雁至，如报杜陵秋。",
      "千树又黄叶，几人新白头。",
      "洞庭今夜客，一半却登舟。"
    ]
  },
  {
    "volume": 725,
    "sequence": 12,
    "title": "洛中有怀",
    "author": "于邺",
    "content": [
      "潺潺伊洛河，寂寞少恩波。",
      "銮驾久不幸，洛阳春草多。"
    ]
  },
  {
    "volume": 725,
    "sequence": 13,
    "title": "送魏山韦处士（一作送田处士西游）",
    "author": "于邺",
    "content": [
      "阴阴亭际间，相顾惨离颜。",
      "一片云飞去，嵯峨空魏山。"
    ]
  },
  {
    "volume": 725,
    "sequence": 14,
    "title": "白樱桃",
    "author": "于邺",
    "content": [
      "王母阶前种几株，水晶帘内看如无。",
      "只应汉武金盘上，泻得珊珊白露珠。"
    ]
  },
  {
    "volume": 725,
    "sequence": 15,
    "title": "白樱树",
    "author": "于邺",
    "content": [
      "记得花开雪满枝，和蜂和蝶带花移。",
      "如今花落游蜂去，空作主人惆怅诗。"
    ]
  },
  {
    "volume": 725,
    "sequence": 16,
    "title": "下第不胜其忿题路左佛庙",
    "author": "于邺",
    "content": [
      "雀儿未逐飏风高，下视鹰鹯意气豪。",
      "自谓能生千里足，黄昏依旧委蓬蒿。"
    ]
  },
  {
    "volume": 725,
    "sequence": 17,
    "title": "感怀（一作感情）",
    "author": "于邺",
    "content": [
      "东风吹草色，空使客蹉跎。",
      "不设太平险，更应游子多。",
      "几伤行处泪，一曲醉中歌。",
      "尽向青门外，东随渭水波。"
    ]
  },
  {
    "volume": 725,
    "sequence": 18,
    "title": "游中梁山",
    "author": "于邺",
    "content": [
      "僻地好泉石，何人曾陆沈。",
      "不知青嶂外，更有白云深。",
      "因此见乔木，几回思旧林。",
      "殷勤猿与鸟，唯我独何心。"
    ]
  },
  {
    "volume": 725,
    "sequence": 19,
    "title": "寻山",
    "author": "于邺",
    "content": [
      "到此绝车轮，萋萋草树春。",
      "青山如有利，白石亦成尘。",
      "水阔应无路，松深不见人。",
      "如知巢与许，千载迹犹新。"
    ]
  },
  {
    "volume": 725,
    "sequence": 20,
    "title": "宿江口",
    "author": "于邺",
    "content": [
      "南渡人来绝，喧喧雁满沙。",
      "自生江上月，长有客思家。",
      "半夜下霜岸，北风吹荻花。",
      "自惊归梦断，不得到天涯。"
    ]
  },
  {
    "volume": 725,
    "sequence": 21,
    "title": "秋夜达萧关",
    "author": "于邺",
    "content": [
      "扰扰浮梁路，人忙月自闲。",
      "去年为塞客，今夜宿萧关。",
      "辞国几经岁，望乡空见山。",
      "不知江叶下，又作布衣还。"
    ]
  },
  {
    "volume": 725,
    "sequence": 22,
    "title": "斜谷道",
    "author": "于邺",
    "content": [
      "乱峰连叠嶂，千里绿峨峨。",
      "蜀国路如此，游人车亦过。",
      "远烟当驿敛，骤雨逐风多。",
      "独忆紫芝叟，临风歌旧歌。"
    ]
  },
  {
    "volume": 725,
    "sequence": 23,
    "title": "过百牢关贻舟中者",
    "author": "于邺",
    "content": [
      "蜀国少平地，方思京洛间。",
      "远为千里客，来度百牢关。",
      "帆影清江水，铃声碧草山。",
      "不因名与利，尔我各应闲。"
    ]
  },
  {
    "volume": 725,
    "sequence": 24,
    "title": "客中览镜",
    "author": "于邺",
    "content": [
      "何当开此镜，即见发如丝。",
      "白日急于水，少年能几时。",
      "每逢芳草处，长返故园迟。",
      "所以多为客，蹉跎欲怨谁。"
    ]
  },
  {
    "volume": 725,
    "sequence": 25,
    "title": "长安逢隐者",
    "author": "于邺",
    "content": [
      "征车千里至，碾遍六街尘。",
      "向此有营地，忽逢无事人。",
      "昔时颜未改，浮世路多新。",
      "且脱衣沽酒，终南山欲春。"
    ]
  },
  {
    "volume": 725,
    "sequence": 26,
    "title": "与僧话旧",
    "author": "于邺",
    "content": [
      "草堂前有山，一见一相宽。",
      "处世贵僧静，青松因岁寒。",
      "他山逢旧侣，尽日话长安。",
      "所以闲行迹，千回绕药栏。"
    ]
  },
  {
    "volume": 725,
    "sequence": 27,
    "title": "赠王道士",
    "author": "于邺",
    "content": [
      "日日市朝路，何时无苦辛。",
      "不随丹灶客，终作白头人。",
      "浮世度千载，桃源方一春。",
      "归来华表上，应笑北邙尘。"
    ]
  },
  {
    "volume": 725,
    "sequence": 28,
    "title": "匣中琴",
    "author": "于邺",
    "content": [
      "世人无正心，虫网匣中琴。",
      "何以经时废，非为娱耳音。",
      "独令高韵在，谁感隙尘深。",
      "应是南风曲，声声不合今。"
    ]
  },
  {
    "volume": 725,
    "sequence": 29,
    "title": "友人亭松",
    "author": "于邺",
    "content": [
      "俯仰不能去，如逢旧友同。",
      "曾因春雪散，见在华山中。",
      "何处有明月，访君听远风。",
      "相将归未得，各占石岩东。"
    ]
  },
  {
    "volume": 725,
    "sequence": 30,
    "title": "过洛阳城",
    "author": "于邺",
    "content": [
      "古来利与名，俱在洛阳城。",
      "九陌鼓初起，万车轮已行。",
      "周秦时几变，伊洛水犹清。",
      "二月中桥路，鸟啼春草生。"
    ]
  },
  {
    "volume": 725,
    "sequence": 31,
    "title": "客中月（一作望月）",
    "author": "于邺",
    "content": [
      "离家凡几宵，一望一寥寥。",
      "新魄又将满，故乡应渐遥。",
      "独临彭蠡水，远忆洛阳桥。",
      "更有乘舟客，凄然亦驻桡。"
    ]
  },
  {
    "volume": 725,
    "sequence": 32,
    "title": "王将军宅夜听歌",
    "author": "于邺",
    "content": [
      "朱槛满明月，美人歌落梅。",
      "忽惊尘起处，疑有凤飞来。",
      "一曲听初彻，几年愁暂开。",
      "东南正云雨，不得见阳台。"
    ]
  },
  {
    "volume": 725,
    "sequence": 33,
    "title": "长信宫",
    "author": "于邺",
    "content": [
      "莫问古宫名，古宫空有城。",
      "惟应东去水，不改旧时声。"
    ]
  },
  {
    "volume": 725,
    "sequence": 34,
    "title": "高楼",
    "author": "于邺",
    "content": [
      "远天明月出，照此谁家楼。",
      "上有罗衣裳，凉风吹不休。"
    ]
  }
]