[
  {
    "volume": 893,
    "sequence": 1,
    "title": "西溪子",
    "author": "毛文锡",
    "content": [
      "昨夜西溪游赏，芳树奇花千样。",
      "锁春光，金尊满，听弦管。",
      "娇妓舞衫香暖。",
      "不觉到斜晖，马驮归。"
    ]
  },
  {
    "volume": 893,
    "sequence": 2,
    "title": "何满子",
    "author": "毛文锡",
    "content": [
      "红粉楼前月照，碧纱窗外莺啼。",
      "梦断辽阳音信，那堪独守空闺。",
      "恨对百花时节，王孙绿草萋萋。"
    ]
  },
  {
    "volume": 893,
    "sequence": 3,
    "title": "诉衷情（一名桃花水）",
    "author": "毛文锡",
    "content": [
      "桃花流水漾纵横，春昼彩霞明。",
      "刘郎去，阮郎行，惆怅恨难平。",
      "愁坐对云屏，算归程。",
      "何时携手洞边迎，诉衷情。",
      "鸳鸯交颈绣衣轻，碧沼藕花馨。",
      "偎藻荇，映兰汀，和雨浴浮萍。",
      "思妇对心惊，想边庭。",
      "何时解佩掩云屏，诉衷情。"
    ]
  },
  {
    "volume": 893,
    "sequence": 4,
    "title": "中兴乐",
    "author": "毛文锡",
    "content": [
      "豆蔻花繁烟艳深，丁香软结同心。",
      "翠鬟女，相与，共淘金。",
      "红蕉叶里猩猩语。",
      "鸳鸯浦，镜中鸾舞。",
      "丝雨，隔荔枝阴。"
    ]
  },
  {
    "volume": 893,
    "sequence": 5,
    "title": "醉花间",
    "author": "毛文锡",
    "content": [
      "休相问，怕相问，相问还添恨。",
      "春水满塘生，鸂鶒还相趁。",
      "昨夜雨霏霏，临明寒一阵。",
      "偏忆戍楼人，久绝边庭信。",
      "深相忆，莫相忆，相忆情难极。",
      "银汉是红墙，一带遥相隔。",
      "金盘珠露滴，两岸榆花白。",
      "风摇玉佩清，今夕为何夕。"
    ]
  },
  {
    "volume": 893,
    "sequence": 6,
    "title": "酒泉子",
    "author": "毛文锡",
    "content": [
      "绿树春深，燕语莺啼声断续，惠风飘荡入芳丛，惹残红。",
      "柳丝无力袅烟空。",
      "金盏不辞须满酌，海棠花下思朦胧，醉春风。"
    ]
  },
  {
    "volume": 893,
    "sequence": 7,
    "title": "纱窗恨",
    "author": "毛文锡",
    "content": [
      "新春燕子还来至，一双飞。",
      "垒巢泥湿时时坠，涴人衣。",
      "后园里、看百花发，香风拂、绣户金扉。",
      "月照纱窗，恨依依。",
      "双双蝶翅涂铅粉，咂花心。",
      "绮窗绣户飞来稳，画堂阴。",
      "二三月、爱随风絮，伴落花、来拂衣襟。",
      "更剪轻罗片，傅黄金。"
    ]
  },
  {
    "volume": 893,
    "sequence": 8,
    "title": "恋情深",
    "author": "毛文锡",
    "content": [
      "滴滴铜壶寒漏咽，醉红楼月。",
      "宴余香殿会鸳衾，荡春心。",
      "真珠帘下晓光侵，莺语隔琼林。",
      "宝帐欲开慵起，恋情深。",
      "玉殿春浓花烂漫，簇神仙伴。",
      "罗裙窣地缕黄金，奏清音。",
      "酒阑歌罢两沉沉，一笑动君心。",
      "永愿作鸳鸯伴，恋情深。"
    ]
  },
  {
    "volume": 893,
    "sequence": 9,
    "title": "浣溪沙",
    "author": "毛文锡",
    "content": [
      "七夕年年信不违，银河清浅白云微，蟾光鹊影伯劳飞。",
      "每恨蟪蛄怜婺女，几回娇妒下鸳机，今宵嘉会两依依。"
    ]
  },
  {
    "volume": 893,
    "sequence": 10,
    "title": "摊破浣溪沙",
    "author": "毛文锡",
    "content": [
      "春水轻波浸绿苔，枇杷洲上紫檀开。",
      "晴日眠沙鸂鶒稳，暖相偎。",
      "罗袜生尘游女过，有人逢著弄珠回。",
      "兰麝飘香初解佩，忘归来。"
    ]
  },
  {
    "volume": 893,
    "sequence": 11,
    "title": "赞浦子",
    "author": "毛文锡",
    "content": [
      "锦帐添香睡，金炉换夕薰。",
      "懒结芙蓉带，慵拖翡翠裙。",
      "正是柳夭桃媚，那堪暮雨朝云。",
      "宋玉高唐意，裁琼欲赠君。"
    ]
  },
  {
    "volume": 893,
    "sequence": 12,
    "title": "巫山一段云",
    "author": "毛文锡",
    "content": [
      "雨霁巫山上，云轻映碧天。",
      "远风吹散又相连，十二晚峰前。",
      "暗湿啼猿树，高笼过客船。",
      "朝朝暮暮楚江边，几度降神仙。",
      "貌掩巫山色，才过濯锦波。",
      "阿谁提笔上银河，月里写嫦娥。",
      "薄薄施铅粉，盈盈挂绮罗。",
      "菖蒲花役梦魂多，年代属元和。"
    ]
  },
  {
    "volume": 893,
    "sequence": 13,
    "title": "柳含烟",
    "author": "毛文锡",
    "content": [
      "隋堤柳，汴河旁。",
      "夹岸绿阴千里，龙舟凤舸木兰香。",
      "锦帆张。",
      "因梦江南春景好，一路流苏羽葆。",
      "笙歌未尽起横流，锁春愁。",
      "河桥柳，占芳春。",
      "映水含烟拂路，几回攀折赠行人，暗伤神。",
      "乐府吹为横笛曲，能使离肠断续。",
      "不如移植在金门，近天恩。",
      "章台柳，近垂旒。",
      "低拂往来冠盖，朦胧春色满皇州，瑞烟浮。",
      "直与路边江畔别，免被离人攀折。",
      "最怜京兆画蛾眉，叶纤时。",
      "御沟柳，占春多。",
      "半出宫墙婀娜，有时倒景醮轻罗，曲尘波。",
      "昨日金銮巡上苑，风亚舞腰纤软。",
      "栽培得地近皇宫，瑞烟浓。"
    ]
  },
  {
    "volume": 893,
    "sequence": 14,
    "title": "更漏子",
    "author": "毛文锡",
    "content": [
      "春夜阑，春恨切，花外子规啼月。",
      "人不见，梦难凭，红纱一点灯。",
      "偏怨别，是芳节，庭下丁香千结。",
      "宵雾散，晓霞晖，梁间双燕飞。"
    ]
  },
  {
    "volume": 893,
    "sequence": 15,
    "title": "喜迁莺",
    "author": "毛文锡",
    "content": [
      "芳春景，暧晴烟，乔木见莺迁。",
      "传枝偎叶语关关，飞过绮丛间锦翼鲜，金毳软，百转千娇相唤。",
      "碧纱窗晓怕闻声，惊破鸳鸯暖。"
    ]
  },
  {
    "volume": 893,
    "sequence": 16,
    "title": "应天长",
    "author": "毛文锡",
    "content": [
      "平江波暖鸳鸯语，两两钓船归极浦。",
      "芦洲一夜风和雨，飞起浅沙翘雪鹭。",
      "渔灯明远渚，兰棹今宵何处。",
      "罗袂从风轻举，愁杀采莲女。"
    ]
  },
  {
    "volume": 893,
    "sequence": 17,
    "title": "月宫春",
    "author": "毛文锡",
    "content": [
      "水晶宫里桂花开，神仙探几回。",
      "红芳金蕊绣重台，低倾玛瑙杯。",
      "玉兔银蟾争守护，姮娥姹女戏相偎。",
      "遥听钧天九奏，玉皇亲看来。"
    ]
  },
  {
    "volume": 893,
    "sequence": 18,
    "title": "虞美人",
    "author": "毛文锡",
    "content": [
      "鸳鸯对浴银塘暖，水面蒲梢短。",
      "垂杨低拂曲尘波，蛛丝结网露珠多，滴圆荷。",
      "遥思桃叶吴江碧，便是天河隔。",
      "锦鳞红鬣影沉沉，相思空有梦相寻，意难任。",
      "宝檀金缕鸳鸯枕，绶带盘宫锦。",
      "夕阳低映小窗明，南园绿树语莺莺，梦难成。",
      "玉炉香暖频添炷，满地飘轻絮。",
      "珠帘不卷度沈烟，庭前闲立画秋千，艳阳天。"
    ]
  },
  {
    "volume": 893,
    "sequence": 19,
    "title": "临江仙",
    "author": "毛文锡",
    "content": [
      "暮蝉声尽落斜阳，银蟾影挂潇湘。",
      "黄陵庙侧水茫茫。",
      "楚山红树，烟雨隔高唐。",
      "岸泊渔灯风飐碎，白蘋远散浓香。",
      "灵娥鼓瑟韵清商。",
      "朱弦凄切，云散碧天长。"
    ]
  },
  {
    "volume": 893,
    "sequence": 20,
    "title": "接贤宾",
    "author": "毛文锡",
    "content": [
      "香鞯镂襜五色骢，值春景初融。",
      "流珠喷沫躞蹀，汗血流红。",
      "少年公子能乘驭，金镳玉辔珑璁。",
      "为惜珊瑚鞭不下，骄生百步千踪。",
      "信穿花，从拂柳，向九陌追风。"
    ]
  },
  {
    "volume": 893,
    "sequence": 21,
    "title": "赞成功",
    "author": "毛文锡",
    "content": [
      "海棠未坼，万点深红，香包缄结一重重。",
      "似含羞态，邀勒春风。",
      "蜂来蝶去，任绕芳丛。",
      "昨夜微雨，飘洒庭中，忽闻声滴井边桐。",
      "美人惊起，坐听晨钟。",
      "快教折取，戴玉珑璁。"
    ]
  },
  {
    "volume": 893,
    "sequence": 22,
    "title": "甘州遍",
    "author": "毛文锡",
    "content": [
      "春光好，公子爱闲游。",
      "足风流。",
      "金鞍白马，雕弓宝剑，红缨锦襜出长楸。",
      "花蔽膝，玉衔头。",
      "寻芳逐胜欢宴，丝竹不曾休。",
      "美人唱、揭调是甘州，醉红楼。",
      "尧年舜日，乐圣永无忧。",
      "秋风紧，平碛雁行低。",
      "阵云齐。",
      "萧萧飒飒，边声四起，愁闻戍角与征鼙。",
      "青冢北，黑山西。",
      "沙飞聚散无定，往往路人迷。",
      "铁衣冷、战马血沾蹄，破蕃奚。",
      "凤凰诏下，步步蹑丹梯。"
    ]
  },
  {
    "volume": 893,
    "sequence": 23,
    "title": "渔父",
    "author": "和凝",
    "content": [
      "白芷汀寒立鹭鸶，蘋风轻剪浪花时。",
      "烟幂幂，日迟迟，香引芙蓉惹钓丝。"
    ]
  },
  {
    "volume": 893,
    "sequence": 24,
    "title": "天仙子",
    "author": "和凝",
    "content": [
      "柳色披衫金缕凤，纤手轻拈红豆弄。",
      "翠蛾双敛正含情，桃花洞，瑶台梦，一片春愁谁与共。",
      "洞口春红飞蔌蔌，仙子含愁眉黛绿。",
      "阮郎何事不归来？",
      "懒烧金，慵篆玉，流水桃花空断续。"
    ]
  },
  {
    "volume": 893,
    "sequence": 25,
    "title": "江城子",
    "author": "和凝",
    "content": [
      "初夜含娇入洞房，理残妆，柳眉长。",
      "翡翠屏中，亲爇玉炉香。",
      "整顿金钿呼小玉，排红烛，待潘郎。",
      "竹里风生月上门，理秦筝，对云屏。",
      "轻拨朱弦，恐乱马嘶声。",
      "含恨含娇独自语，今夜约，太迟生。",
      "斗转星移玉漏频，已三更，对西莺。",
      "历历花间，似有马蹄声。",
      "含笑整衣开绣户，斜敛手，下阶迎。",
      "迎得郎来入绣闱，语相思，连理枝。",
      "鬓乱钗垂，梳堕印山眉。",
      "娅姹含情娇不语，纤玉手，抚郎衣。",
      "帐里鸳鸯交颈情，恨鸡声，天已明。",
      "愁见街前，还是说归程。",
      "临上马时期后会，待梅绽，月初生。"
    ]
  },
  {
    "volume": 893,
    "sequence": 26,
    "title": "何满子",
    "author": "和凝",
    "content": [
      "正是破瓜年几，含情惯得人饶。",
      "桃李精神鹦鹉舌，可堪虚度良宵。",
      "却爱蓝罗裙子，羡他长束纤腰。",
      "写得鱼笺无限，其如花锁春晖。",
      "目断巫山云雨，空教残梦依依。",
      "却爱熏香小鸭，羡他长在屏帏。"
    ]
  },
  {
    "volume": 893,
    "sequence": 27,
    "title": "望梅花",
    "author": "和凝",
    "content": [
      "春草全无消息，腊雪犹余踪迹。",
      "越岭寒枝香自折，冷艳奇芳堪惜。",
      "何事寿阳无处觅，吹入谁家横笛。"
    ]
  },
  {
    "volume": 893,
    "sequence": 28,
    "title": "薄命女（一名长命女）",
    "author": "和凝",
    "content": [
      "天欲晓，宫漏穿花声缭绕，窗里星光少。",
      "冷露寒侵帐额，残月光沈树杪。",
      "梦断锦帏空悄悄，强起愁眉小。"
    ]
  },
  {
    "volume": 893,
    "sequence": 29,
    "title": "春光好（一名愁倚栏令）",
    "author": "和凝",
    "content": [
      "纱窗暖，画屏闲，亸云鬟。",
      "睡起四肢无力，半春间。",
      "玉指剪裁罗胜，金盘点缀酥山。",
      "窥宋深心无限事，小眉弯。",
      "蘋叶软，杏花明，画船轻。",
      "双浴鸳鸯出绿汀，棹歌声。",
      "春水无风无浪，春天半雨半晴。",
      "红粉相随南浦晚，几含情。"
    ]
  },
  {
    "volume": 893,
    "sequence": 30,
    "title": "采桑子",
    "author": "和凝",
    "content": [
      "蝤蛴领上诃梨子，绣带双垂。",
      "椒户闲时，竞学摴蒲赌荔支。",
      "丛头鞋子红编细，裙窣金丝。",
      "无事嚬眉，春思翻教阿母疑。"
    ]
  },
  {
    "volume": 893,
    "sequence": 31,
    "title": "菩萨蛮",
    "author": "和凝",
    "content": [
      "越梅半拆轻寒里，冰清澹薄笼蓝水。",
      "暖觉杏梢红，游丝狂惹风。",
      "闲阶莎径碧，远梦犹堪惜。",
      "离恨又迎春，相思难重陈。"
    ]
  },
  {
    "volume": 893,
    "sequence": 32,
    "title": "喜迁莺",
    "author": "和凝",
    "content": [
      "晓月坠，宿云披，银烛锦屏帷。",
      "建章钟动玉绳低，宫漏出花迟。",
      "春态浅，来双燕，红日渐长一线。",
      "严妆欲罢转黄鹂，飞上万年枝。"
    ]
  },
  {
    "volume": 893,
    "sequence": 33,
    "title": "山花子",
    "author": "和凝",
    "content": [
      "莺锦蝉縠馥麝脐，轻裾花草晓烟迷。",
      "鸂鶒战金红掌坠，翠云低。",
      "星靥笑偎霞脸畔，蹙金开襜衬银泥。",
      "春思半和芳草嫩，碧萋萋。",
      "银字笙寒调正长，水文簟冷画屏凉。",
      "玉腕重，金扼臂，淡梳妆。",
      "几度试香纤手暖，一回尝酒绛唇光。",
      "佯弄红丝绳拂子，打檀郎。"
    ]
  },
  {
    "volume": 893,
    "sequence": 34,
    "title": "临江仙",
    "author": "和凝",
    "content": [
      "海棠香老春江晚，小楼雾縠空濛。",
      "翠鬟初出绣帘中，麝烟鸾佩惹蘋风。",
      "碾玉钗摇鸂鶒战，雪肌云鬓将融。",
      "含情遥指碧波东，越王台殿蓼花红。",
      "披袍窣地红宫锦，莺语时转轻音。",
      "碧罗冠子稳犀簪，凤凰双飐步摇金。",
      "肌骨细匀红玉软，脸波微送春心。",
      "娇羞不肯入鸳衾，兰膏光里两情深。"
    ]
  },
  {
    "volume": 893,
    "sequence": 35,
    "title": "小重山",
    "author": "和凝",
    "content": [
      "春入神京万木芳，禁林莺语滑、蝶飞狂。",
      "晓花擎露妨啼妆，红日永、风和百花香。",
      "烟锁柳丝长，御沟澄碧水、转池塘。",
      "时时微雨洗风光，天衢远、到处引笙篁。",
      "正是神京烂熳时，群仙初折得、郄诜枝。",
      "乌犀白纻最相宜，精神出、御陌袖鞭垂柳色展愁眉，管弦分响亮、探花期。",
      "光阴占断曲江池，新榜上、名姓彻丹墀。"
    ]
  },
  {
    "volume": 893,
    "sequence": 36,
    "title": "麦秀两岐",
    "author": "和凝",
    "content": [
      "凉簟铺斑竹，鸳枕并红玉。",
      "脸莲红，眉柳绿，胸雪宜新浴。",
      "淡黄衫子裁春縠，异香芬馥。",
      "羞道交回烛，未惯双双宿。",
      "树连枝，鱼比目，掌上腰如束。",
      "娇娆不争人拳跼，黛眉微蹙。"
    ]
  },
  {
    "volume": 893,
    "sequence": 37,
    "title": "生查子",
    "author": "牛希济",
    "content": [
      "春山烟欲收，天澹星稀小。",
      "残月脸边明，别泪临清晓。",
      "语已多，情未了，回首犹重道。",
      "记得绿罗裙，处处怜芳草。",
      "新月曲如眉，未有团圞意。",
      "红豆不堪看，满眼相思泪。",
      "终日劈桃穰，人在心儿里。",
      "两朵隔墙花，早晚成连理。"
    ]
  },
  {
    "volume": 893,
    "sequence": 38,
    "title": "中兴乐（即湿罗衣）",
    "author": "牛希济",
    "content": [
      "池塘暖碧浸晴晖，濛濛柳絮轻飞。",
      "红蕊凋来，醉梦还稀。",
      "春云空有雁归，珠帘垂。",
      "东风寂寞，恨郎抛掷，泪湿罗衣。"
    ]
  },
  {
    "volume": 893,
    "sequence": 39,
    "title": "酒泉子",
    "author": "牛希济",
    "content": [
      "枕转簟凉，清晓远钟残梦。",
      "月光斜，帘影动，旧炉香。",
      "梦中说尽相思事，纤手匀双泪。",
      "去年书，今日意，断人肠。"
    ]
  },
  {
    "volume": 893,
    "sequence": 40,
    "title": "谒金门",
    "author": "牛希济",
    "content": [
      "秋已暮，重叠关山岐路。",
      "嘶马摇鞭何处去，晓禽霜满树。",
      "梦断禁城钟鼓，泪滴枕檀无数。",
      "一点凝红和薄雾，翠蛾愁不语。"
    ]
  },
  {
    "volume": 893,
    "sequence": 41,
    "title": "临江仙",
    "author": "牛希济",
    "content": [
      "峭碧参差十二峰，冷烟寒树重重。",
      "瑶姬宫殿是仙踪。",
      "金炉珠帐，香霭昼偏浓。",
      "一自楚王惊梦断，人间无路相逢。",
      "至今云雨带愁容。",
      "月斜江上，征棹动晨钟。",
      "谢家仙观寄云岑，岩萝拂地成阴。",
      "洞房不闭白云深。",
      "当时丹灶，一粒化黄金。",
      "石壁霞衣犹半挂，松风长似鸣琴。",
      "时闻唳鹤起前林。",
      "十洲高会，何处许相寻。",
      "渭阙宫城秦树凋，玉楼独上无憀。",
      "含情不语自吹箫。",
      "调清和恨，天路逐风飘。",
      "何事乘龙人忽降，似知深意相招。",
      "三清携手路非遥。",
      "世间屏障，彩笔画娇饶。",
      "江绕黄陵春庙闲，娇莺独语关关。",
      "满庭重叠绿苔斑。",
      "阴云无事，四散自归山。",
      "箫鼓声稀香烬冷，月娥敛尽弯环。",
      "风流皆道胜人间，须知狂客，判死为红颜。",
      "素洛春光潋滟平，千重媚脸初生。",
      "凌波罗袜势轻轻。",
      "烟笼日照，珠翠半分明。",
      "风引宝衣疑欲舞，鸾回凤翥堪惊。",
      "也知心许恐无成。",
      "陈王辞赋，千载有声名。",
      "柳带摇风汉水滨，平芜两岸争匀。",
      "鸳鸯对浴浪痕新。",
      "弄珠游女，微笑自含春。",
      "轻步暗移蝉鬓动，罗裙风惹轻尘。",
      "水精宫殿岂无因。",
      "空劳纤手，解佩赠情人。",
      "洞庭波浪飐晴天，君山一点凝烟。",
      "此中真境属神仙。",
      "玉楼珠殿，相映月轮边。",
      "万里平湖秋色冷，星辰垂影参然。",
      "橘林霜重更红鲜。",
      "罗浮山下，有路暗相连"
    ]
  }
]