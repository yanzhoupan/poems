[
  {
    "volume": 404,
    "sequence": 1,
    "title": "夜闲（此后并悼亡）",
    "author": "元稹",
    "content": [
      "感极都无梦，魂销转易惊。",
      "风帘半钩落，秋月满床明。",
      "怅望临阶坐，沉吟绕树行。",
      "孤琴在幽匣，时迸断弦声。"
    ]
  },
  {
    "volume": 404,
    "sequence": 2,
    "title": "感小株夜合",
    "author": "元稹",
    "content": [
      "纤干未盈把，高条才过眉。",
      "不禁风苦动，偏受露先萎。",
      "不分秋同尽，深嗟小便衰。",
      "伤心落残叶，犹识合昏期。"
    ]
  },
  {
    "volume": 404,
    "sequence": 3,
    "title": "醉醒",
    "author": "元稹",
    "content": [
      "积善坊中前度饮，谢家诸婢笑扶行。",
      "今宵还似当时醉，半夜觉来闻哭声。"
    ]
  },
  {
    "volume": 404,
    "sequence": 4,
    "title": "追昔游",
    "author": "元稹",
    "content": [
      "谢傅堂前音乐和，狗儿吹笛胆娘歌。",
      "花园欲盛千场饮，水阁初成百度过。",
      "醉摘樱桃投小玉，懒梳丛鬓舞曹婆。",
      "再来门馆唯相吊，风落秋池红叶多。"
    ]
  },
  {
    "volume": 404,
    "sequence": 5,
    "title": "空屋题（十月十四日夜）",
    "author": "元稹",
    "content": [
      "朝从空屋里，骑马入空台。",
      "尽日推闲事，还归空屋来。",
      "月明穿暗隙，灯烬落残灰。",
      "更想咸阳道，魂车昨夜回。"
    ]
  },
  {
    "volume": 404,
    "sequence": 6,
    "title": "初寒夜寄卢子蒙",
    "author": "元稹",
    "content": [
      "月是阴秋镜，寒为寂寞资。",
      "轻寒酒醒后，斜月枕前时。",
      "倚壁思闲事，回灯检旧诗。",
      "闻君亦同病，终夜远相悲。"
    ]
  },
  {
    "volume": 404,
    "sequence": 7,
    "title": "城外回，谢子蒙见谕",
    "author": "元稹",
    "content": [
      "十里抚柩别，一身骑马回。",
      "寒烟半堂影，烬火满庭灰。",
      "稚女凭人问，病夫空自哀。",
      "潘安寄新咏，仍是夜深来。"
    ]
  },
  {
    "volume": 404,
    "sequence": 8,
    "title": "谕子蒙",
    "author": "元稹",
    "content": [
      "抚稚君休感，无儿我不伤。",
      "片云离岫远，双燕念巢忙。",
      "大壑谁非水，华星各自光。",
      "但令长有酒，何必谢家庄。"
    ]
  },
  {
    "volume": 404,
    "sequence": 9,
    "title": "遣悲怀三首",
    "author": "元稹",
    "content": [
      "谢公最小偏怜女，嫁与黔娄百事乖。",
      "顾我无衣搜画箧，泥他沽酒拔金钗。",
      "野蔬充膳甘长藿，落叶添薪仰古槐。",
      "今日俸钱过十万，与君营奠复营斋。",
      "昔日戏言身后意，今朝皆到眼前来。",
      "衣裳已施行看尽，针线犹存未忍开。",
      "尚想旧情怜婢仆，也曾因梦送钱财。",
      "诚知此恨人人有，贫贱夫妻百事哀。",
      "闲坐悲君亦自悲，百年都是几多时。",
      "邓攸无子寻知命，潘岳悼亡犹费词。",
      "同穴窅冥何所望，他生缘会更难期。",
      "唯将终夜长开眼，报答平生未展眉。"
    ]
  },
  {
    "volume": 404,
    "sequence": 10,
    "title": "旅眠",
    "author": "元稹",
    "content": [
      "内外都无隔，帷屏不复张。",
      "夜眠兼客坐，同在火炉床。"
    ]
  },
  {
    "volume": 404,
    "sequence": 11,
    "title": "除夜",
    "author": "元稹",
    "content": [
      "忆昔岁除夜，见君花烛前。",
      "今宵祝文上，重叠叙新年。",
      "闲处低声哭，空堂背月眠。",
      "伤心小儿女，撩乱火堆边。"
    ]
  },
  {
    "volume": 404,
    "sequence": 12,
    "title": "感梦",
    "author": "元稹",
    "content": [
      "行吟坐叹知何极，影绝魂销动隔年。",
      "今夜商山馆中梦，分明同在后堂前。"
    ]
  },
  {
    "volume": 404,
    "sequence": 13,
    "title": "合衣寝",
    "author": "元稹",
    "content": [
      "良夕背灯坐，方成合衣寝。",
      "酒醉夜未阑，几回颠倒枕。"
    ]
  },
  {
    "volume": 404,
    "sequence": 14,
    "title": "竹簟",
    "author": "元稹",
    "content": [
      "竹簟衬重茵，未忍都令卷。",
      "忆昨初来日，看君自施展。"
    ]
  },
  {
    "volume": 404,
    "sequence": 15,
    "title": "听庾及之弹乌夜啼引",
    "author": "元稹",
    "content": [
      "君弹乌夜啼，我传乐府解古题。",
      "良人在狱妻在闺，官家欲赦乌报妻。",
      "乌前再拜泪如雨，乌作哀声妻暗语。",
      "后人写出乌啼引，吴调哀弦声楚楚。",
      "四五年前作拾遗，谏书不密丞相知。",
      "谪官诏下吏驱遣，身作囚拘妻在远。",
      "归来相见泪如珠，唯说闲宵长拜乌。",
      "君来到舍是乌力，妆点乌盘邀女巫。",
      "今君为我千万弹，乌啼啄啄泪澜澜。",
      "感君此曲有深意，昨日乌啼桐叶坠。",
      "当时为我赛乌人，死葬咸阳原上地。"
    ]
  },
  {
    "volume": 404,
    "sequence": 16,
    "title": "梦井",
    "author": "元稹",
    "content": [
      "梦上高高原，原上有深井。",
      "登高意枯渴，愿见深泉冷。",
      "裴回绕井顾，自照泉中影。",
      "沉浮落井瓶，井上无悬绠。",
      "念此瓶欲沉，荒忙为求请。",
      "遍入原上村，村空犬仍猛。",
      "还来绕井哭，哭声通复哽。",
      "哽噎梦忽惊，觉来房舍静。",
      "灯焰碧胧胧，泪光疑冏冏。",
      "钟声夜方半，坐卧心难整。",
      "忽忆咸阳原，荒田万馀顷。",
      "土厚圹亦深，埋魂在深埂。",
      "埂深安可越，魂通有时逞。",
      "今宵泉下人，化作瓶相憬。",
      "感此涕汍澜，汍澜涕沾领。",
      "所伤觉梦间，便觉死生境。",
      "岂无同穴期，生期谅绵永。",
      "又恐前后魂，安能两知省。",
      "寻环意无极，坐见天将昞。",
      "吟此梦井诗，春朝好光景。"
    ]
  },
  {
    "volume": 404,
    "sequence": 17,
    "title": "江陵三梦",
    "author": "元稹",
    "content": [
      "平生每相梦，不省两相知。",
      "况乃幽明隔，梦魂徒尔为。",
      "情知梦无益，非梦见何期。",
      "今夕亦何夕，梦君相见时。",
      "依稀旧妆服，晻淡昔容仪。",
      "不道间生死，但言将别离。",
      "分张碎针线，襵叠故屏帏。",
      "抚稚再三嘱，泪珠千万垂。",
      "嘱云唯此女，自叹总无儿。",
      "尚念娇且騃，未禁寒与饥。",
      "君复不憘事，奉身犹脱遗。",
      "况有官缚束，安能长顾私。",
      "他人生间别，婢仆多谩欺。",
      "君在或有托，出门当付谁。",
      "言罢泣幽噎，我亦涕淋漓。",
      "惊悲忽然寤，坐卧若狂痴。",
      "月影半床黑，虫声幽草移。",
      "心魂生次第，觉梦久自疑。",
      "寂默深想像，泪下如流澌。",
      "百年永已诀，一梦何太悲。",
      "悲君所娇女，弃置不我随。",
      "长安远于日，山川云间之。",
      "纵我生羽翼，网罗生絷维。",
      "今宵泪零落，半为生别滋。",
      "感君下泉魄，动我临川思。",
      "一水不可越，黄泉况无涯。",
      "此怀何由极，此梦何由追。",
      "坐见天欲曙，江风吟树枝。",
      "古原三丈穴，深葬一枝琼。",
      "崩剥山门坏，烟绵坟草生。",
      "久依荒陇坐，却望远村行。",
      "惊觉满床月，风波江上声。",
      "君骨久为土，我心长似灰。",
      "百年何处尽，三夜梦中来。",
      "逝水良已矣，行云安在哉。",
      "坐看朝日出，众鸟双裴回。"
    ]
  },
  {
    "volume": 404,
    "sequence": 18,
    "title": "张旧蚊帱",
    "author": "元稹",
    "content": [
      "逾年间生死，千里旷南北。",
      "家居无见期，况乃异乡国。",
      "破尽裁缝衣，忘收遗翰墨。",
      "独有缬纱帱，凭人远携得。",
      "施张合欢榻，展卷双鸳翼。",
      "已矣长空虚，依然旧颜色。",
      "裴回将就寝，徙倚情何极。",
      "昔透香田田，今无魂恻恻。",
      "隙穿斜月照，灯背空床黑。",
      "达理强开怀，梦啼还过臆。",
      "平生贫寡欢，夭枉劳苦忆。",
      "我亦距几时，胡为自摧逼。",
      "烛蛾焰中舞，茧蚕丛上织。",
      "燋烂各自求，他人顾何力。",
      "多离因苟合，恶影当务息。",
      "往事勿复言，将来幸前识。"
    ]
  },
  {
    "volume": 404,
    "sequence": 19,
    "title": "独夜伤怀赠呈张侍御（张生近丧妻）",
    "author": "元稹",
    "content": [
      "烬火孤星灭，残灯寸焰明。",
      "竹风吹面冷，檐雪坠阶声。",
      "寡鹤连天叫，寒雏彻夜惊。",
      "只应张侍御，潜会我心情。"
    ]
  },
  {
    "volume": 404,
    "sequence": 20,
    "title": "六年春遣怀八首",
    "author": "元稹",
    "content": [
      "伤禽我是笼中鹤，沉剑君为泉下龙。",
      "重纩犹存孤枕在，春衫无复旧裁缝。",
      "检得旧书三四纸，高低阔狭粗成行。",
      "自言并食寻高事，唯念山深驿路长。",
      "公无渡河音响绝，已隔前春复去秋。",
      "今日闲窗拂尘土，残弦犹迸钿箜篌。",
      "婢仆晒君馀服用，娇痴稚女绕床行。",
      "玉梳钿朵香胶解，尽日风吹玳瑁筝。",
      "伴客销愁长日饮，偶然乘兴便醺醺。",
      "怪来醒后傍人泣，醉里时时错问君。",
      "我随楚泽波中梗，君作咸阳泉下泥。",
      "百事无心值寒食，身将稚女帐前啼。",
      "童稚痴狂撩乱走，绣球花仗满堂前。",
      "病身一到繐帷下，还向临阶背日眠。",
      "小于潘岳头先白，学取庄周泪莫多。",
      "止竟悲君须自省，川流前后各风波。"
    ]
  },
  {
    "volume": 404,
    "sequence": 21,
    "title": "答友封见赠",
    "author": "元稹",
    "content": [
      "荀令香销潘簟空，悼亡诗满旧屏风。",
      "扶床小女君先识，应为些些似外翁。"
    ]
  },
  {
    "volume": 404,
    "sequence": 22,
    "title": "梦成之",
    "author": "元稹",
    "content": [
      "烛暗船风独梦惊，梦君频问向南行。",
      "觉来不语到明坐，一夜洞庭湖水声。"
    ]
  },
  {
    "volume": 404,
    "sequence": 23,
    "title": "哭小女降真",
    "author": "元稹",
    "content": [
      "雨点轻沤风复惊，偶来何事去何情。",
      "浮生未到无生地，暂到人间又一生。"
    ]
  },
  {
    "volume": 404,
    "sequence": 24,
    "title": "哭女樊",
    "author": "元稹",
    "content": [
      "秋天净绿月分明，何事巴猿不賸鸣。",
      "应是一声肠断去，不容啼到第三声。"
    ]
  },
  {
    "volume": 404,
    "sequence": 25,
    "title": "哭女樊四十韵（虢州长史时作）",
    "author": "元稹",
    "content": [
      "逝者何由见，中人未达情。",
      "马无生角望，猿有断肠鸣。",
      "去伴投遐徼，来随梦险程。",
      "四年巴养育，万里硖回萦。",
      "病是他乡染，魂应远处惊。",
      "山魈邪乱逼，沙虱毒潜婴。",
      "母约看宁辨，余慵疗不精。",
      "欲寻方次第，俄值疾充盈。",
      "灯火徒相守，香花只浪擎。",
      "莲初开月梵，蕣已落朝荣。",
      "魄散云将尽，形全玉尚莹。",
      "空垂两行血，深送一枝琼。",
      "秘祝休巫觋，安眠放使令。",
      "旧衣和箧施，残药满瓯倾。",
      "乳媪闲于社，医僧婗似酲。",
      "悯渠身觉剩，讶佛力难争。",
      "骑竹痴犹子，牵车小外甥。",
      "等长迷过影，遥戏误啼声。",
      "涴纸伤馀画，扶床念试行。",
      "独留呵面镜，谁弄倚墙筝。",
      "忆昨工言语，怜初妙长成。",
      "撩风妒鹦舌，凌露触兰英。",
      "翠凤舆真女，红蕖捧化生。",
      "只忧嫌五浊，终恐向三清。",
      "宿恶诸荤味，悬知众物名。",
      "环从枯树得，经认宝函盛。",
      "愠怒偏憎数，分张雅爱平。",
      "最怜贪栗妹，频救懒书兄。",
      "为占娇饶分，良多眷恋诚。",
      "别常回面泣，归定出门迎。",
      "解怪还家晚，长将远信呈。",
      "说人偷罪过，要我抱纵横。",
      "腾蹋游江舫，攀缘看乐棚。",
      "和蛮歌字拗，学妓舞腰轻。",
      "迢递离荒服，提携到近京。",
      "未容夸伎俩，唯恨枉聪明。",
      "往绪心千结，新丝鬓百茎。",
      "暗窗风报晓，秋幌雨闻更。",
      "败槿萧疏馆，衰杨破坏城。",
      "此中临老泪，仍自哭孩婴。"
    ]
  },
  {
    "volume": 404,
    "sequence": 26,
    "title": "哭子十首（翰林学士时作）",
    "author": "元稹",
    "content": [
      "维鹈受刺因吾过，得马生灾念尔冤。",
      "独在中庭倚闲树，乱蝉嘶噪欲黄昏。",
      "才能辨别东西位，未解分明管带身。",
      "自食自眠犹未得，九重泉路托何人。",
      "尔母溺情连夜哭，我身因事有时悲。",
      "钟声欲绝东方动，便是寻常上学时。",
      "莲花上品生真界，兜率天中离世途。",
      "彼此业缘多障碍，不知还得见儿无。",
      "节量梨栗愁生疾，教示诗书望早成。",
      "鞭扑校多怜校少，又缘遗恨哭三声。",
      "深嗟尔更无兄弟，自叹予应绝子孙。",
      "寂寞讲堂基址在，何人车马入高门。",
      "往年鬓已同潘岳，垂老年教作邓攸。",
      "烦恼数中除一事，自兹无复子孙忧。",
      "长年苦境知何限，岂得因儿独丧明。",
      "消遣又来缘尔母，夜深和泪有经声。",
      "乌生八子今无七，猿叫三声月正孤。",
      "寂寞空堂天欲曙，拂帘双燕引新雏。",
      "频频子落长江水，夜夜巢边旧处栖。",
      "若是愁肠终不断，一年添得一声啼。"
    ]
  },
  {
    "volume": 404,
    "sequence": 27,
    "title": "感逝（浙东）",
    "author": "元稹",
    "content": [
      "头白夫妻分无子，谁令兰梦感衰翁。",
      "三声啼妇卧床上，一寸断肠埋土中。",
      "蜩甲暗枯秋叶坠，燕雏新去夜巢空。",
      "情知此恨人皆有，应与暮年心不同。"
    ]
  },
  {
    "volume": 404,
    "sequence": 28,
    "title": "妻满月日相唁",
    "author": "元稹",
    "content": [
      "十月辛勤一月悲，今朝相见泪淋漓。",
      "狂风落尽莫惆怅，犹胜因花压折枝。"
    ]
  }
]