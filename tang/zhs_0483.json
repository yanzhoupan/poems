[
  {
    "volume": 483,
    "sequence": 1,
    "title": "江南暮春寄家",
    "author": "李绅",
    "content": [
      "雒阳城见梅迎雪，鱼口桥逢雪送梅。",
      "剑水寺前芳草合，镜湖亭上野花开。",
      "江鸿断续翻云去，海燕差池拂水回。",
      "想得心知近寒食，潜听喜鹊望归来。"
    ]
  },
  {
    "volume": 483,
    "sequence": 2,
    "title": "奉酬乐天立秋夕有怀见寄",
    "author": "李绅",
    "content": [
      "深夜星汉静，秋风初报凉。",
      "阶篁淅沥响，露叶参差光。",
      "冰兔半升魄，铜壶微滴长。",
      "薄帷乍飘卷，襟带轻摇飏。",
      "此际昏梦清，斜月满轩房。",
      "屣履步前楹，剑戟森在行。",
      "重城宵正分，号鼓互相望。",
      "独坐有所思，夫君鸾凤章。",
      "天津落星河，一苇安可航。",
      "龙泉白玉首，鱼服黄金装。",
      "报国未知效，惟鹈徒在梁。",
      "裴回顾戎旃，颢气生东方。",
      "衰叶满栏草，斑毛盈镜霜。",
      "羸牛未脱辕，老马强腾骧。",
      "吟君白雪唱，惭愧巴人肠。"
    ]
  },
  {
    "volume": 483,
    "sequence": 3,
    "title": "山出云",
    "author": "李绅",
    "content": [
      "杳霭祥云起，飘飏翠岭新。",
      "萦峰开石秀，吐叶间松春。",
      "林静翻空少，山明度岭频。",
      "回崖时掩鹤，幽涧或随人。",
      "姑射朝凝雪，阳台晚伴神。",
      "悠悠九霄上，应坐玉京宾。"
    ]
  },
  {
    "volume": 483,
    "sequence": 4,
    "title": "上党奏庆云见",
    "author": "李绅",
    "content": [
      "飞龙久驭宇，真气尚兴云。",
      "五色传嘉瑞，千龄表圣君。",
      "从风忽萧索，依汉更氛氲。",
      "影彻天初霁，光鲜日未曛。",
      "表祥近自远，垂化聚还分。",
      "宁作无依者，空传陶令文。"
    ]
  },
  {
    "volume": 483,
    "sequence": 5,
    "title": "华山庆云见",
    "author": "李绅",
    "content": [
      "圣主祠名岳，高峰发庆云。",
      "金柯初缭绕，玉叶渐氛氲。",
      "气色含珠日，晴夫吐翠雰。",
      "依稀来鹤态，仿佛列山群。",
      "万树流光影，千潭写锦文。",
      "苍生欣有望，祥瑞在吾君。"
    ]
  },
  {
    "volume": 483,
    "sequence": 6,
    "title": "欲到西陵寄王行周",
    "author": "李绅",
    "content": [
      "西陵沙岸回流急，船底粘沙去岸遥。",
      "驿吏递呼催下缆，棹郎闲立道齐桡。",
      "犹瞻伍相青山庙，未见双童白鹤桥。",
      "欲责舟人无次第，自知贪酒过春潮。"
    ]
  },
  {
    "volume": 483,
    "sequence": 7,
    "title": "华顶",
    "author": "李绅",
    "content": [
      "欲向仙峰炼九丹，独瞻华顶礼仙坛。",
      "石标琪树凌空碧，水挂银河映月寒。",
      "天外鹤声随绛节，洞中云气隐琅玕。",
      "浮生未有从师地，空诵仙经想羽翰。"
    ]
  },
  {
    "volume": 483,
    "sequence": 8,
    "title": "莺莺歌（一作东飞伯劳西飞燕歌，为莺莺作）",
    "author": "李绅",
    "content": [
      "伯劳飞迟燕飞疾，垂杨绽金花笑日。",
      "绿窗娇女字莺莺，金雀娅鬟年十七。",
      "黄姑上天阿母在，寂寞霜姿素莲质。",
      "门掩重关萧寺中，芳草花时不曾出。"
    ]
  },
  {
    "volume": 483,
    "sequence": 9,
    "title": "赠毛仙翁",
    "author": "李绅",
    "content": [
      "忆昔我祖神仙主，玄元皇帝周柱史。",
      "曾师轩黄友尧汤，混迹和光佐周武。",
      "周之天子无仙气，成武康昭都瞥尔。",
      "穆王粗识神仙事，八极轮蹄方逞志。",
      "鹤发韬真世不知，日月星辰几回死。",
      "金鼎作丹丹化碧，三万六千神入宅。",
      "仙兄受术几千年，已是当时驾鸿客。",
      "海光悠容天路长，春风玉女开宫院。",
      "紫笔亲教书姓名，玉皇诏刻青金简。",
      "桂窗一别三千春，秦妃镜里娥眉新。",
      "忽控香虬天上去，海隅劫石霄花尘。",
      "一从仙驾辞中土，顽日昏风老无主。",
      "九州争夺无时休，八骏垂头避豺虎。",
      "我亦玄元千世孙，眼穿望断苍烟根。",
      "花麟白凤竟冥寞，飞春走月劳神昏。",
      "百年命促奔马疾，愁肠盘结心摧崒。",
      "今朝稽首拜仙兄，愿赠丹砂化秋骨。"
    ]
  },
  {
    "volume": 483,
    "sequence": 10,
    "title": "和晋公三首",
    "author": "李绅",
    "content": [
      "凤仪常欲附，蚊力自知微。",
      "愿假樽罍末，膺门自此依。",
      "貂蝉公独步，鸳鹭我同群。",
      "插羽先飞酒，交锋便著文。",
      "穷阴初莽苍，离思渐氛氲。",
      "残雪午桥岸，斜阳伊水滨。"
    ]
  },
  {
    "volume": 483,
    "sequence": 11,
    "title": "古风二首",
    "author": "李绅",
    "content": [
      "春种一粒粟，秋成万颗子。",
      "四海无闲田，农夫犹饿死。",
      "锄禾日当午，汗滴禾下土。",
      "谁知盘中餐，粒粒皆辛苦。"
    ]
  },
  {
    "volume": 483,
    "sequence": 12,
    "title": "柳二首",
    "author": "李绅",
    "content": [
      "陶令门前罥接篱，亚夫营里拂朱旗。",
      "人事推移无旧物，年年春至绿垂丝。",
      "千条垂柳拂金丝，日暖牵风叶学眉。",
      "愁见花飞狂不定，还同轻薄五陵儿。"
    ]
  },
  {
    "volume": 483,
    "sequence": 13,
    "title": "题白乐天文集",
    "author": "李绅",
    "content": [
      "寄玉莲花藏，缄珠贝叶扃。",
      "院闲容客读，讲倦许僧听。",
      "部列雕金榜，题存刻石铭。",
      "永添鸿宝集，莫杂小乘经。"
    ]
  },
  {
    "volume": 483,
    "sequence": 14,
    "title": "答章孝标",
    "author": "李绅",
    "content": [
      "假金方用真金镀，若是真金不镀金。",
      "十载长安得一第，何须空腹用高心。"
    ]
  },
  {
    "volume": 483,
    "sequence": 15,
    "title": "朱槿花",
    "author": "李绅",
    "content": [
      "瘴烟长暖无霜雪，槿艳繁花满树红。",
      "每叹芳菲四时厌，不知开落有春风。"
    ]
  },
  {
    "volume": 483,
    "sequence": 16,
    "title": "至潭州闻猿",
    "author": "李绅",
    "content": [
      "昔陪天上三清客，今作端州万里人。",
      "湘浦更闻猿夜啸，断肠无泪可沾巾。"
    ]
  },
  {
    "volume": 483,
    "sequence": 17,
    "title": "江亭",
    "author": "李绅",
    "content": [
      "瘴江昏雾连天合，欲作家书更断肠。",
      "今日病身悲状候，岂能埋骨向炎荒。"
    ]
  },
  {
    "volume": 483,
    "sequence": 18,
    "title": "红蕉花",
    "author": "李绅",
    "content": [
      "红蕉花样炎方识，瘴水溪边色最深。",
      "叶满丛深殷似火，不唯烧眼更烧心。"
    ]
  },
  {
    "volume": 483,
    "sequence": 19,
    "title": "忆汉月",
    "author": "李绅",
    "content": [
      "花开花落无时节，春去春来有底凭。",
      "燕子不藏雷不蛰，烛烟昏雾暗腾腾。"
    ]
  },
  {
    "volume": 483,
    "sequence": 20,
    "title": "端州江亭得家书二首",
    "author": "李绅",
    "content": [
      "雨中鹊语喧江树，风处蛛丝飏水浔。",
      "开拆远书何事喜，数行家信抵千金。",
      "长安别日春风早，岭外今来白露秋。",
      "莫道淮南悲木叶，不闻摇落更堪愁。"
    ]
  },
  {
    "volume": 483,
    "sequence": 21,
    "title": "闻猿",
    "author": "李绅",
    "content": [
      "见说三声巴峡深，此时行者尽沾襟。",
      "端州江口连云处，始信哀猿伤客心。"
    ]
  },
  {
    "volume": 483,
    "sequence": 22,
    "title": "赠韦金吾",
    "author": "李绅",
    "content": [
      "自报金吾主禁兵，腰间宝剑重横行。",
      "接舆也是狂歌客，更就将军乞一声。"
    ]
  },
  {
    "volume": 483,
    "sequence": 23,
    "title": "长门怨",
    "author": "李绅",
    "content": [
      "宫殿沈沈晓欲分，昭阳更漏不堪闻。",
      "珊瑚枕上千行泪，不是思君是恨君。"
    ]
  },
  {
    "volume": 483,
    "sequence": 24,
    "title": "龟山寺鱼池",
    "author": "李绅",
    "content": [
      "汲水添池活白莲，十千鬐鬣尽生天。",
      "凡庸不识慈悲意，自葬江鱼入九泉。",
      "剃发多缘是代耕，好闻人死恶人生。",
      "祇园说法无高下，尔辈何劳尚世情。"
    ]
  },
  {
    "volume": 483,
    "sequence": 25,
    "title": "赋月",
    "author": "李绅",
    "content": [
      "月。",
      "光辉，皎洁。",
      "耀乾坤，静空阔。",
      "圆满中秋，玩争诗哲。",
      "玉兔镝难穿，桂枝人共折。",
      "万象照乃无私，琼台岂遮君谒。",
      "抱琴对弹别鹤声，不得知音声不切。"
    ]
  },
  {
    "volume": 483,
    "sequence": 26,
    "title": "句",
    "author": "李绅",
    "content": [
      "君咏风月夕，余当童稚年。",
      "闲窗读书罢，偷咏左司篇。"
    ]
  }
]