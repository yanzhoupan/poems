[
  {
    "volume": 95,
    "sequence": 1,
    "title": "芳树（一作宋之问）",
    "author": "沈佺期",
    "content": [
      "何地早芳菲，宛在长门殿。",
      "夭桃色若绶，秾李光如练。",
      "啼鸟弄花疏，游蜂饮香遍。",
      "叹息春风起，飘零君不见。"
    ]
  },
  {
    "volume": 95,
    "sequence": 2,
    "title": "长安道（一作宋之问诗）",
    "author": "沈佺期",
    "content": [
      "秦地平如掌，层城入云汉。",
      "楼阁九衢春，车马千门旦。",
      "绿槐开复合，红尘聚还散。",
      "日晚斗鸡还，经过狭斜看。"
    ]
  },
  {
    "volume": 95,
    "sequence": 3,
    "title": "有所思（一作宋之问诗）",
    "author": "沈佺期",
    "content": [
      "君子事行役，再空芳岁期。",
      "美人旷延伫，万里浮云思。",
      "园槿绽红艳，郊桑柔绿滋。",
      "坐看长夏晚，秋月照罗帏。"
    ]
  },
  {
    "volume": 95,
    "sequence": 4,
    "title": "临高台",
    "author": "沈佺期",
    "content": [
      "高台临广陌，车马纷相续。",
      "回首思旧乡，云山乱心曲。",
      "远望河流缓，周看原野绿。",
      "向夕林鸟还，忧来飞景促。"
    ]
  },
  {
    "volume": 95,
    "sequence": 5,
    "title": "凤笙曲",
    "author": "沈佺期",
    "content": [
      "忆昔王子晋，凤笙游云空。",
      "挥手弄白日，安能恋青宫。",
      "岂无婵娟子，结念罗帏中。",
      "怜寿不贵色，身世两无穷。"
    ]
  },
  {
    "volume": 95,
    "sequence": 6,
    "title": "拟古别离",
    "author": "沈佺期",
    "content": [
      "白水东悠悠，中有西行舟。",
      "舟行有返棹，水去无还流。",
      "奈何生别者，戚戚怀远游。",
      "远游谁当惜，所悲会难收。",
      "自君阒芳躧，青阳四五遒。",
      "皓月掩兰室，光风虚蕙楼。",
      "相思无明晦，长叹累冬秋。",
      "离居久迟暮，高驾何淹留。"
    ]
  },
  {
    "volume": 95,
    "sequence": 7,
    "title": "辛丑岁十月上幸长安时扈从出西岳作",
    "author": "沈佺期",
    "content": [
      "西镇何穹崇，壮哉信灵造。",
      "诸岭皆峻秀，中峰特美好。",
      "傍见巨掌存，势如石东倒。",
      "颇闻首阳去，开坼此河道。",
      "磅礴压洪源，巍峨壮清昊。",
      "云泉纷乱瀑，天磴屹横抱。",
      "子先呼其巅，宫女世不老。",
      "下有府君庙，历载传洒扫。",
      "皇明应天游，十月戒丰镐。",
      "微末忝闲从，兼得事蘋藻。",
      "宿心爱兹山，意欲拾灵草。",
      "阴壑已永閟，云窦绝探讨。",
      "芳月期来过，回策思方浩。"
    ]
  },
  {
    "volume": 95,
    "sequence": 8,
    "title": "和杜麟台元志春情",
    "author": "沈佺期",
    "content": [
      "嘉树满中园，氛氲罗秀色。",
      "不见仙山云，倚琴空太息。",
      "沉思若在梦，缄怨似无忆。",
      "青春坐南移，白日忽西匿。",
      "蛾眉返清镜，闺中不相识。"
    ]
  },
  {
    "volume": 95,
    "sequence": 9,
    "title": "别侍御严凝",
    "author": "沈佺期",
    "content": [
      "七泽云梦林，三湘洞庭水。",
      "自古传剽俗，有时逋恶子。",
      "令君出使车，行迈方靡靡。",
      "静言芟枳棘，慎勿伤兰芷。"
    ]
  },
  {
    "volume": 95,
    "sequence": 10,
    "title": "送乔随州侃",
    "author": "沈佺期",
    "content": [
      "结交三十载，同游一万里。",
      "情为契阔生，心由别离死。",
      "拜恩前后人，从宦差池起。",
      "今尔归汉东，明珠报知己。"
    ]
  },
  {
    "volume": 95,
    "sequence": 11,
    "title": "送友人任括州",
    "author": "沈佺期",
    "content": [
      "青春浩无际，白日乃迟迟。",
      "胡为赏心客，叹迈此芳时。",
      "瓯粤迫兹守，京阙从此辞。",
      "茫茫理云帆，草草念行期。",
      "纷吾结远佩，帐饯出河湄。",
      "太息东流水，盈觞难再持。"
    ]
  },
  {
    "volume": 95,
    "sequence": 12,
    "title": "饯远",
    "author": "沈佺期",
    "content": [
      "任子徇遐禄，结友开旧襟。",
      "撰酌辍行叹，指途勤远心。",
      "秋晶澄回壑，霁色肃明林。",
      "暧然青轩暮，浩思非所任。"
    ]
  },
  {
    "volume": 95,
    "sequence": 13,
    "title": "同工部李侍郎適访司马子微",
    "author": "沈佺期",
    "content": [
      "紫微降天仙，丹地投云藻。",
      "上言华顶事，中问长生道。",
      "华顶居最高，大壑朝阳早。",
      "长生术何妙，童颜后天老。",
      "清晨朝凤京，静夜思鸿宝。",
      "凭崖饮蕙气，过涧摘灵草。",
      "人非冢已荒，海变田应燥。",
      "昔尝游此郡，三霜弄溟岛。",
      "绪言霞上开，机事尘外扫。",
      "顷来迫世务，清旷未云保。",
      "崎岖待漏恩，怵惕司言造。",
      "轩皇重斋拜，汉武爱祈祷。",
      "顺风怀崆峒，承露在丰镐。",
      "泠然委轻驭，复得散幽抱。",
      "柱下留伯阳，储闱登四皓。",
      "闻有参同契，何时一探讨。"
    ]
  },
  {
    "volume": 95,
    "sequence": 14,
    "title": "自昌乐郡溯流至白石岭下行入郴州",
    "author": "沈佺期",
    "content": [
      "兹山界夷夏，天险横寥廓。",
      "太史漏登探，文命限开凿。",
      "北流自南泻，群峰回众壑。",
      "驰波如电腾，激石似雷落。",
      "崖留盘古树，涧蓄神农药。",
      "乳窦何淋漓，苔藓更彩错。",
      "娟娟潭里虹，渺渺滩边鹤。",
      "岁杪应流火，天高云物薄。",
      "金风吹绿梢，玉露洗红箨。",
      "溯舟始兴廨，登践桂阳郭。",
      "匍匐缘修坂，穹窿曳长索。",
      "碍林阻往来，遇堰每前却。",
      "救艰不遑饭，毕昏无暇泊。",
      "濯溪宁足惧，磴道谁云恶。",
      "我行山水间，湍险皆不若。",
      "安能独见闻，书此贻京洛。"
    ]
  },
  {
    "volume": 95,
    "sequence": 15,
    "title": "过蜀龙门",
    "author": "沈佺期",
    "content": [
      "龙门非禹凿，诡怪乃天功。",
      "西南出巴峡，不与众山同。",
      "长窦亘五里，宛转复嵌空。",
      "伏湍喣潜石，瀑水生轮风。",
      "流水无昼夜，喷薄龙门中。",
      "潭河势不测，藻葩垂彩虹。",
      "我行当季月，烟景共舂融。",
      "江关勤亦甚，巘崿意难穷。",
      "势将息机事，炼药此山东。"
    ]
  },
  {
    "volume": 95,
    "sequence": 16,
    "title": "入卫作",
    "author": "沈佺期",
    "content": [
      "淇上风日好，纷纷沿岸多。",
      "绿芳幸未歇，泛滥此明波。",
      "采蘩忆幽吹，理棹想荆歌。",
      "郁然怀君子，浩旷将如何。"
    ]
  },
  {
    "volume": 95,
    "sequence": 17,
    "title": "夜泊越州逢北使",
    "author": "沈佺期",
    "content": [
      "天地降雷雨，放逐还国都。",
      "重以风潮事，年月戒回舻。",
      "容颜荒外老，心想域中愚。",
      "憩泊在兹夜，炎云逐斗枢。",
      "风音风俞萦海若，霹雳耿天吴。",
      "鳌抃群岛失，鲸吞众流输。",
      "偶逢金华使，握手泪相濡。",
      "饥共噬齐枣，眠共席秦蒲。",
      "既北思攸济，将南睿所图。",
      "往来固无咎，何忽惮前桴。"
    ]
  },
  {
    "volume": 95,
    "sequence": 18,
    "title": "绍隆寺",
    "author": "沈佺期",
    "content": [
      "吾从释迦久，无上师涅槃。",
      "探道三十载，得道天南端。",
      "非胜适殊方，起喧归理难。",
      "放弃乃良缘，世虑不曾干。",
      "香界萦北渚，花龛隐南峦。",
      "危昂阶下石，演漾窗中澜。",
      "云盖看木秀，天空见藤盘。",
      "处俗勒宴坐，居贫业行坛。",
      "试将有漏躯，聊作无生观。",
      "了然究诸品，弥觉静者安。"
    ]
  },
  {
    "volume": 95,
    "sequence": 19,
    "title": "神龙初废逐南荒途出郴口北望苏耽山",
    "author": "沈佺期",
    "content": [
      "少曾读仙史，知有苏耽君。",
      "流望来南国，依然会昔闻。",
      "泊舟问耆老，遥指孤山云。",
      "孤山郴郡北，不与众山群。",
      "重崖下萦映，嶛峣上纠纷。",
      "碧峰泉附落，红壁树傍分。",
      "选地今方尔，升天因可云。",
      "不才予窜迹，羽化子遗芬。",
      "将览成麟凤，旋惊御鬼文。",
      "此中迷出处，含思独氛氲。"
    ]
  },
  {
    "volume": 95,
    "sequence": 20,
    "title": "初达驩州",
    "author": "沈佺期",
    "content": [
      "流子一十八，命予偏不偶。",
      "配远天遂穷，到迟日最后。",
      "水行儋耳国，陆行雕题薮。",
      "魂魄游鬼门，骸骨遗鲸口。",
      "夜则忍饥卧，朝则抱病走。",
      "搔首向南荒，拭泪看北斗。",
      "何年赦书来，重饮洛阳酒。"
    ]
  },
  {
    "volume": 95,
    "sequence": 21,
    "title": "被弹",
    "author": "沈佺期",
    "content": [
      "知人昔不易，举非贵易失。",
      "尔何按国章，无罪见呵叱。",
      "平生守直道，遂为众所嫉。",
      "少以文作吏，手不曾开律。",
      "一旦法相持，荒忙意如漆。",
      "幼子双囹圄，老夫一念室。",
      "昆弟两三人，相次俱囚桎。",
      "万铄当众怒，千谤无片实。",
      "庶以白黑谗，显此泾渭质。",
      "劾吏何咆哮，晨夜闻扑抶。",
      "事间拾虚证，理外存枉笔。",
      "怀痛不见伸，抱冤竟难悉。",
      "穷囚多垢腻，愁坐饶虮虱。",
      "三日唯一饭，两旬不再栉。",
      "是时盛夏中，暵赫多瘵疾。",
      "瞪目眠欲闭，喑呜气不出。",
      "有风自扶摇，鼓荡无伦匹。",
      "安得吹浮云，令我见白日。"
    ]
  },
  {
    "volume": 95,
    "sequence": 22,
    "title": "枉系二首",
    "author": "沈佺期",
    "content": [
      "吾怜曾家子，昔有投杼疑。",
      "吾怜姬公旦，非无鸱鸮诗。",
      "臣子竭忠孝，君亲惑谗欺。",
      "萋斐离骨肉，含愁兴此辞。",
      "昔日公冶长，非罪遇缧绁。",
      "圣人降其子，古来叹独绝。",
      "我无毫发瑕，苦心怀冰雪。",
      "今代多秀士，谁能继明辙。"
    ]
  },
  {
    "volume": 95,
    "sequence": 23,
    "title": "黄鹤",
    "author": "沈佺期",
    "content": [
      "黄鹤佐丹凤，不能群白鹇。",
      "拂云游四海，弄影到三山。",
      "遥忆君轩上，来下天池间。",
      "明珠世不重，知有报恩环。"
    ]
  },
  {
    "volume": 95,
    "sequence": 24,
    "title": "伤王学士",
    "author": "沈佺期",
    "content": [
      "闭囚断外事，昧坐半馀期。",
      "有言颖叔子，亡来已一时。",
      "初闻宛不信，中话涕涟洏。",
      "痛哉玄夜重，何遽青春姿。",
      "忆汝曾旅食，屡空瀍涧湄。",
      "吾徒禄未厚，筲斗愧相贻。",
      "原宪贫无愁，颜回乐自持。",
      "诏书择才善，君为王子师。",
      "宠儒名可尚，论秩官犹欺。",
      "化往不复见，情来安可思。",
      "目绝毫翰洒，耳无歌讽期。",
      "灵柩寄何处，精魂今何之。",
      "恨予在丹棘，不得看素旗。",
      "孀妻知己叹，幼子路人悲。",
      "感游值商日，绝弦留此词。"
    ]
  },
  {
    "volume": 95,
    "sequence": 25,
    "title": "古镜",
    "author": "沈佺期",
    "content": [
      "莓苔翳清池，虾蟆蚀明月。",
      "埋落今如此，照心未尝歇。",
      "愿垂拂拭恩，为君鉴玄发。"
    ]
  },
  {
    "volume": 95,
    "sequence": 26,
    "title": "凤箫曲（一作古意）",
    "author": "沈佺期",
    "content": [
      "八月凉风动高阁，千金丽人卷绡幕。",
      "已怜池上歇芳菲，不念君恩坐摇落。",
      "世上荣华如转蓬，朝随阡陌暮云中。",
      "飞燕侍寝昭阳殿，班姬饮恨长信宫。",
      "长信宫，昭阳殿，春来歌舞妾自知，秋至帘栊君不见。",
      "昔时嬴女厌世纷，学吹凤箫乘彩云。",
      "含情转睐向箫史，千载红颜持赠君。"
    ]
  },
  {
    "volume": 95,
    "sequence": 27,
    "title": "古歌",
    "author": "沈佺期",
    "content": [
      "落叶流风向玉台，夜寒秋思洞房开。",
      "水晶帘外金波下，云母窗前银汉回。",
      "玉阶阴阴苔藓色，君王履綦难再得。",
      "璇闺窈窕秋夜长，绣户徘徊明月光。",
      "燕姬彩帐芙蓉色，秦女金炉兰麝香。",
      "北斗七星横夜半，清歌一曲断君肠。"
    ]
  },
  {
    "volume": 95,
    "sequence": 28,
    "title": "七夕曝衣篇",
    "author": "沈佺期",
    "content": [
      "君不见昔日宜春太液边，披香画阁与天连。",
      "灯火灼烁九微映，香气氛氲百和然。",
      "此夜星繁河正白，人传织女牵牛客。",
      "宫中扰扰曝衣楼，天上娥娥红粉席。",
      "曝衣何许曛半黄，宫中彩女提玉箱。",
      "珠履奔腾上兰砌，金梯宛转出梅梁。",
      "绛河里，碧烟上，双花伏兔画屏风，四子盘龙擎斗帐。",
      "舒罗散縠云雾开，缀玉垂珠星汉回。",
      "朝霞散彩羞衣架，晚月分光劣镜台。",
      "上有仙人长命绺，中看玉女迎欢绣。",
      "玳瑁帘中别作春，珊瑚窗里翻成昼。",
      "椒房金屋宠新流，意气骄奢不自由。",
      "汉文宜惜露台费，晋武须焚前殿裘。"
    ]
  },
  {
    "volume": 95,
    "sequence": 29,
    "title": "入少密溪",
    "author": "沈佺期",
    "content": [
      "云峰苔壁绕溪斜，江路香风夹岸花。",
      "树密不言通鸟道，鸡鸣始觉有人家。",
      "人家更在深岩口，涧水周流宅前后。",
      "游鱼瞥瞥双钓童，伐木丁丁一樵叟。",
      "自言避喧非避秦，薜衣耕凿帝尧人。",
      "相留且待鸡黍熟，夕卧深山萝月春。"
    ]
  },
  {
    "volume": 95,
    "sequence": 30,
    "title": "霹雳引",
    "author": "沈佺期",
    "content": [
      "岁七月，火伏而金生。",
      "客有鼓琴于门者，奏霹雳之商声。",
      "始戛羽以騞砉，终扣宫而砰駖。",
      "电耀耀兮龙跃，雷阗阗兮雨冥。",
      "气呜唅以会雅，态欻翕以横生。",
      "有如驱千旗，制五兵；",
      "截荒虺，斫长鲸。",
      "孰与广陵比，意别鹤俦精而已。",
      "俾我雄子魄动，毅夫发立。",
      "怀恩不浅，武义双辑。",
      "视胡若芥，剪羯如拾。",
      "岂徒慷慨中筵，备群娱之翕习哉。"
    ]
  }
]