[
  {
    "volume": 806,
    "sequence": 2,
    "title": "三字诗六首",
    "author": "寒山",
    "content": [
      "寒山道，无人到。",
      "若能行，称十号。",
      "有蝉鸣，无鸦噪。",
      "黄叶落，白云扫。",
      "石磊磊，山隩隩。",
      "我独居，名善导。",
      "子细看，何相好。",
      "寒山寒，冰锁石。",
      "藏山青，现雪白。",
      "日出照，一时释。",
      "从兹暖，养老客。",
      "我居山，勿人识。",
      "白云中，常寂寂。",
      "寒山深，称我心。",
      "纯白石，勿黄金。",
      "泉声响，抚伯琴。",
      "有子期，辨此音。",
      "重岩中，足清风。",
      "扇不摇，凉冷通。",
      "明月照，白云笼。",
      "独自坐，一老翁。",
      "寒山子，长如是。",
      "独自居，不生死。"
    ]
  },
  {
    "volume": 806,
    "sequence": 3,
    "title": "拾遗二首新添",
    "author": "寒山",
    "content": [
      "我见世间人，个个争意气。",
      "一朝忽然死，只得一片地。",
      "阔四尺，长丈二。",
      "汝若会出来争意气，我与汝立碑记。",
      "家有寒山诗，胜汝看经卷。",
      "书放屏风上，时时看一遍。",
      "。"
    ]
  }
]