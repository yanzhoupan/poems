[
  {
    "volume": 328,
    "sequence": 1,
    "title": "杂诗五首",
    "author": "权德舆",
    "content": [
      "婉彼嬴氏女，吹箫偶萧史。",
      "彩鸾驾非烟，绰约两仙子。",
      "神期谅交感，相顾乃如此。",
      "岂比成都人，琴心中夜起。",
      "阳台巫山上，风雨忽清旷。",
      "朝云与游龙，变化千万状。",
      "魂交复目断，缥缈难比况。",
      "兰泽不可亲，凝情坐惆怅。",
      "淇水春正绿，上宫兰叶齐。",
      "光风两摇荡，鸣珮出中闺。",
      "一顾授横波，千金呈瓠犀。",
      "徒然路傍子，怳怳复凄凄。",
      "碧树泛鲜飙，玉琴含妙曲。",
      "佳人掩鸾镜，婉婉凝相瞩。",
      "文袿映束素，香黛宜□绿。",
      "寂寞远怀春，何时来比目。",
      "含颦倚瑶瑟，丹慊结繁虑。",
      "失身不自还，万恨随玉箸。",
      "蘼芜山下路，团扇秋风去。",
      "君看心断时，犹在目成处。"
    ]
  },
  {
    "volume": 328,
    "sequence": 2,
    "title": "广陵诗",
    "author": "权德舆",
    "content": [
      "广陵实佳丽，隋季此为京。",
      "八方称辐凑，五达如砥平。",
      "大旆映空色，笳箫发连营。",
      "层台出重霄，金碧摩颢清。",
      "交驰流水毂，迥接浮云甍。",
      "青楼旭日映，绿野春风晴。",
      "喷玉光照地，颦蛾价倾城。",
      "灯前互巧笑，陌上相逢迎。",
      "飘飘翠羽薄，掩映红襦明。",
      "兰麝远不散，管弦闲自清。",
      "曲士守文墨，达人随性情。",
      "茫茫竟同尽，冉冉将何营。",
      "且申今日欢，莫务身后名。",
      "肯学诸儒辈，书窗误一生。"
    ]
  },
  {
    "volume": 328,
    "sequence": 3,
    "title": "古意",
    "author": "权德舆",
    "content": [
      "家人强进酒，酒后能忘情。",
      "持杯未饮时，众感纷已盈。",
      "明月照我房，庭柯振秋声。",
      "空庭白露下，枕席凉风生。",
      "所思万里馀，水阔山纵横。",
      "佳期凭梦想，未晓愁鸡鸣。",
      "愿将一心人，当年欢乐平。",
      "长筵映玉俎，素手弹秦筝。",
      ";睇呈巧笑，惠音激凄清。",
      "此愿良未果，永怀空如酲。"
    ]
  },
  {
    "volume": 328,
    "sequence": 4,
    "title": "杂言和常州李员外副使春日戏题十首",
    "author": "权德舆",
    "content": [
      "随风柳絮轻，映日杏花明。",
      "无奈花深处，流莺三数声。",
      "兰桡画舸转花塘，水映风摇路渐香。",
      "任兴不知行近远，更怜微月照鸣榔。",
      "檐前晓色惊双燕，户外春风舞百花。",
      "粉署可怜闲对此，唯令碧玉泛流霞。",
      "枕上觉，窗外晓。",
      "怯朝光，惊曙鸟。",
      "花坠露，满芳沼。",
      "柳如丝，风袅袅。",
      "佳期远，相见少。",
      "试一望，魂杳渺。",
      "闲庭无事，独步春辉。",
      "韶光满目，落蕊盈衣。",
      "芳树交柯，文禽并飞。",
      "婉彼君子，怅然有违。",
      "对酒不饮，横琴不挥。",
      "不挥者何，知音诚稀。",
      "江春好游衍，处处芳菲积。",
      "彩舫入花津，香车依柳陌。",
      "绿杨烟袅袅，红蕊莺寂寂。",
      "如何愁思人，独与风光隔。",
      "曙月渐到窗前，移尊更就芳筵。",
      "轻吹乍摇兰烛，春光暗入花钿。",
      "丝竹偏宜静夜，绮罗共占韶年。",
      "不遣通宵尽醉，定知辜负风烟。",
      "露洗百花新，帘开月照人。",
      "绿窗销暗烛，兰径扫清尘。",
      "双燕频惊梦，三桃竞报春。",
      "相思寂不语，珠泪洒红巾。",
      "雨歇风轻一院香，红芳绿草接东墙。",
      "春衣试出当轩立，定被邻家暗断肠。",
      "春风半，春光遍。",
      "柳如丝，花似霰。",
      "归心劳梦寐，远目伤游眄。",
      "可惜长安无限春，年年空向江南见。"
    ]
  },
  {
    "volume": 328,
    "sequence": 5,
    "title": "相思曲（一作长相思）",
    "author": "权德舆",
    "content": [
      "少小别潘郎，娇羞倚画堂。",
      "有时裁尺素，无事约残黄。",
      "鹊语临妆镜，花飞落绣床。",
      "相思不解说，明月照空房。"
    ]
  },
  {
    "volume": 328,
    "sequence": 6,
    "title": "古乐府",
    "author": "权德舆",
    "content": [
      "风光澹荡百花吐，楼上朝朝学歌舞。",
      "身年二八婿侍中，幼妹承恩兄尚主。",
      "绿窗珠箔绣鸳鸯，侍婢先焚百和香。",
      "莺啼日出不知曙，寂寂罗帏春梦长。"
    ]
  },
  {
    "volume": 328,
    "sequence": 7,
    "title": "渡江秋怨二首",
    "author": "权德舆",
    "content": [
      "秋江平，秋月明，孤舟独夜万里情。",
      "万里情，相思远，人不见兮泪满眼。",
      "渡秋江兮渺然，望秋月兮婵娟。",
      "色如练，万里遍，我有所思兮不得见。",
      "不得见兮露寒水深，耿遥夜兮伤心。"
    ]
  },
  {
    "volume": 328,
    "sequence": 8,
    "title": "秋闺月",
    "author": "权德舆",
    "content": [
      "三五二八月如练，海上天涯应共见。",
      "不知何处玉楼前，乍入深闺玳瑁筵。",
      "露浓香径和愁坐，风动罗帏照独眠。",
      "初卷珠帘看不足。",
      "斜抱箜篌未成曲。",
      "稍映妆台临绮窗，遥知不语泪双双。",
      "此时愁望知何极，万里秋天同一色。",
      "霭霭遥分陌上光，迢迢对此闺中忆。",
      "早晚归来欢宴同，可怜歌吹月明中。",
      "此夜不堪肠断绝，愿随流影到辽东。"
    ]
  },
  {
    "volume": 328,
    "sequence": 9,
    "title": "薄命篇（一作妾薄命篇）",
    "author": "权德舆",
    "content": [
      "昔住邯郸年尚少，只是娇羞弄花鸟。",
      "青楼碧纱大道边，绿杨日暮风袅袅。",
      "婵娟玉貌二八余，自怜颜色花不如。",
      "丽质全胜秦氏女，藁砧宁用专城居。",
      "岁去年来年渐长，青春红粉全堪赏。",
      "玉楼珠箔但闲居，南陌东城讵来往。",
      "韶光日日看渐迟。",
      "摽梅既落行有时。",
      "宁知燕赵娉婷子，翻嫁幽并游侠儿。",
      "年年结束青丝骑，出门一去何时至。",
      "秋月空悬翡翠帘，春帏懒卧鸳鸯被。",
      "沙塞经时不寄书，深闺愁独意何如。",
      "花前拭泪情无限，月下调琴恨有余。",
      "离别苦多相见少，洞房愁梦何由晓。",
      "闲看双燕泪霏霏，静对空床魂悄悄。",
      "镜里红颜不自禁，陌头香骑动春心。",
      "为问佳期早晚是，人人总解有黄金。"
    ]
  },
  {
    "volume": 328,
    "sequence": 10,
    "title": "放歌行",
    "author": "权德舆",
    "content": [
      "夕阳不驻东流急，荣名贵在当年立。",
      "青春虚度无所成，白首衔悲亦何及。",
      "拂衣西笑出东山，君臣道合俄顷间。",
      "一言一笑玉墀上，变化生涯如等闲。",
      "朱门杳杳列华戟，座中皆是王侯客。",
      "鸣环动珮暗珊珊，骏马花骢白玉鞍。",
      "十千斗酒不知贵，半醉留宾邀尽欢。",
      "银烛煌煌夜将久，侍婢金罍泻春酒。",
      "春酒盛来琥珀光，暗闻兰麝几般香。",
      "乍看皓腕映罗袖，微听清歌发杏梁。",
      "双鬟美人君不见，一一皆胜赵飞燕。",
      "迎杯乍举石榴裙，匀粉时交合欢扇。",
      "未央钟漏醉中闻，联骑朝天曙色分。",
      "双阙烟云遥霭霭，五衢车马乱纷纷。",
      "罢朝鸣珮骤归鞍，今日还同昨日欢。",
      "岁岁年年恣游宴，出门满路光辉遍。",
      "一身自乐何足言，九族为荣真可羡。",
      "男儿称意须及时，闭门下帷人不知。",
      "年光看逐转蓬尽，徒咏东山招隐诗。"
    ]
  },
  {
    "volume": 328,
    "sequence": 11,
    "title": "旅馆雪晴，又睹新月，众兴所感，因成杂言",
    "author": "权德舆",
    "content": [
      "寥寥深夜雪初晴，楼上云开月渐明。",
      "池中片影依稀见，帘外清光远近生。",
      "皎皎晴空疑破镜，广庭积素偏相映。",
      "珠帘卷却光更深，玉指持来色逾净。",
      "梦觉青楼最可怜，婵娟素魄满寒天。",
      "天地寥寥同一色，秦淮楚江无限极。",
      "归鸿断猿何处声，深闺旅馆遥相忆。",
      "长安五侯华阁开，嘉宾列坐倾金罍。",
      "赏明月，玩流雪，纤手蛾眉座中设，清歌一声无断绝。",
      "夜已央，乐未阑。",
      "狐裘兽炭不知寒，珠环翠珮声珊珊。",
      "履舄纷纭桂袖攒，朱颜倚醉尽君欢。",
      "人生少年全不久，相看且劝杯中酒。",
      "丈夫富贵自有期，映雪读书徒白首。"
    ]
  },
  {
    "volume": 328,
    "sequence": 12,
    "title": "玉台体十二首",
    "author": "权德舆",
    "content": [
      "鸾啼兰已红，见出凤城东。",
      "粉汗宜斜日，衣香逐上风。",
      "情来不自觉，暗驻五花骢。",
      "婵娟二八正娇羞，日暮相逢南陌头。",
      "试问佳期不肯道，落花深处指青楼。",
      "隐映罗衫薄，轻盈玉腕圆。",
      "相逢不肯语，微笑画屏前。",
      "知向辽东去，由来几许愁。",
      "破颜君莫怪，娇小不禁羞。",
      "楼上吹箫罢，闺中刺绣阑。",
      "佳期不可见，尽日泪潺潺。",
      "泪尽珊瑚枕，魂销玳瑁床。",
      "罗衣不忍著，羞见绣鸳鸯。",
      "君去期花时，花时君不至。",
      "檐前双燕飞，落妾相思泪。",
      "空闺灭烛后，罗幌独眠时。",
      "泪尽肠欲断，心知人不知。",
      "秋风一夜至，吹尽后庭花。",
      "莫作经时别，西邻是宋家。",
      "独自披衣坐，更深月露寒。",
      "隔帘肠欲断，争敢下阶看。",
      "昨夜裙带解，今朝蟢子飞。",
      "铅华不可弃，莫是藁砧归。",
      "万里行人至，深闺夜未眠。",
      "双眉灯下扫，不待镜台前。"
    ]
  },
  {
    "volume": 328,
    "sequence": 13,
    "title": "赠友人（时友人新有别恨者）",
    "author": "权德舆",
    "content": [
      "知向巫山逢日暮，轻袿玉佩暂淹留。",
      "晓随云雨归何处，还是襄王梦觉愁。"
    ]
  },
  {
    "volume": 328,
    "sequence": 14,
    "title": "舟行见月",
    "author": "权德舆",
    "content": [
      "月入孤舟夜半晴，寥寥霜雁两三声。",
      "洞房烛影在何处，欲寄相思梦不成。"
    ]
  },
  {
    "volume": 328,
    "sequence": 15,
    "title": "杂兴五首",
    "author": "权德舆",
    "content": [
      "丛鬓愁眉时势新，初笄绝代北方人。",
      "一颦一笑千金重，肯似成都夜失身。",
      "乍听丝声似竹声，又疑丹穴九雏惊。",
      "金波露洗净于昼，寂寞不堪深夜情。",
      "琥珀尊开月映帘，调弦理曲指纤纤。",
      "含羞敛态劝君住，更奏新声刮骨盐。",
      "乳燕双飞莺乱啼，百花如绣照深闺。",
      "新妆对镜知无比，微笑时时出瓠犀。",
      "巫山云雨洛川神，珠襻香腰稳称身。",
      "惆怅妆成君不见，含情起立问傍人。"
    ]
  }
]