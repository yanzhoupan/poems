[
  {
    "volume": 898,
    "sequence": 1,
    "title": "浣溪沙",
    "author": "张泌",
    "content": [
      "钿毂香车过柳堤，桦烟分处马频嘶，为他沉醉不成泥。",
      "花满驿亭香露细，杜鹃声断玉蟾低，含情无语倚楼西。",
      "马上凝情忆旧游，照花淹竹小溪流，钿筝罗幕玉搔头。",
      "早是出门长带月，可堪分袂又经秋，晚风斜日不胜愁。",
      "独立寒阶望月华，露浓香泛小庭花，绣屏愁背一灯斜。",
      "云雨自从分散后，人间无路到仙家，但凭魂梦访天涯。",
      "依约残眉理旧黄，翠鬟抛掷一簪长，暖风晴日罢朝妆。",
      "闲折海棠看又拈，玉纤无力惹余香，此情谁会倚斜阳。",
      "翡翠屏开绣幄红，谢娥无力晓妆慵，锦帷鸳被宿香浓。",
      "微雨小庭春寂寞，燕飞莺语隔帘栊，杏花凝恨倚东风。",
      "花月香寒悄夜尘，绮筵幽会暗伤神，婵娟依约画屏人。",
      "人不见时还暂语，令才抛后爱微嚬，越罗巴锦不胜春。",
      "偏戴花冠白玉簪，睡容新起意沈吟，翠钿金缕镇眉心。",
      "小槛日斜风悄悄，隔帘零落杏花阴，断香轻碧锁愁深。",
      "晚逐香车入凤城，东风斜揭绣帘轻，慢回娇眼笑盈盈。",
      "消息未通何计是，便须佯醉且随行，依稀闻道太狂生。",
      "小市东门欲雪天，众中依约见神仙，蕊黄香画贴金蝉。",
      "饮散黄昏人草草，醉容无语立门前，马嘶尘烘一街烟。"
    ]
  },
  {
    "volume": 898,
    "sequence": 2,
    "title": "临江仙",
    "author": "张泌",
    "content": [
      "烟收湘渚秋江静，蕉花露泣愁红。",
      "五云双鹤去无踪。",
      "几回魂断，凝望向长空。",
      "翠竹暗留珠泪怨，闲调宝瑟波中。",
      "花鬟月鬓绿云重。",
      "古祠深殿，香冷雨和风。"
    ]
  },
  {
    "volume": 898,
    "sequence": 3,
    "title": "女冠子",
    "author": "张泌",
    "content": [
      "露花烟草，寂寞五云三岛。",
      "正春深，貌减潜销玉，香残尚惹襟。",
      "竹疏虚槛静，松密醮坛阴。",
      "何事刘郎去，信沉沉。"
    ]
  },
  {
    "volume": 898,
    "sequence": 4,
    "title": "河传",
    "author": "张泌",
    "content": [
      "渺莽云水，惆怅暮帆，去程迢递。",
      "夕阳芳草，千里万里，雁声无限起。",
      "梦魂悄断烟波里。",
      "心如醉，相见何处是？",
      "锦屏香冷无睡，被头多少泪。",
      "红杏，交枝相映，密密濛濛。",
      "一庭浓艳倚东风，香融，透帘栊。",
      "斜阳似共春光语，蝶争舞，更引流莺妒。",
      "魂销千片玉樽前，神仙，瑶池醉暮天。"
    ]
  },
  {
    "volume": 898,
    "sequence": 5,
    "title": "酒泉子",
    "author": "张泌",
    "content": [
      "春雨打窗，惊梦觉来天气晓。",
      "画堂深，红焰小，背兰缸。",
      "酒香喷鼻懒开缸，惆怅更无人共醉。",
      "旧巢中，新燕子，语双双。",
      "紫陌青门，三十六宫春色，御沟辇路暗相通，杏园风。",
      "咸阳沽酒宝钗空，笑指未央归去，插花走马落残红，月明中。"
    ]
  },
  {
    "volume": 898,
    "sequence": 6,
    "title": "生查子",
    "author": "张泌",
    "content": [
      "相见稀，喜相见，相见还相远。",
      "檀画荔支红，金蔓蜻蜓软。",
      "鱼雁疏，芳信断，花落庭阴晚。",
      "可惜玉肌肤，消瘦成慵懒。"
    ]
  },
  {
    "volume": 898,
    "sequence": 7,
    "title": "思越人",
    "author": "张泌",
    "content": [
      "燕双飞，莺百转，越波堤下长桥。",
      "斗钿花筐金匣恰，舞衣罗薄纤腰。",
      "东风澹荡慵无力，黛眉愁聚春碧。",
      "满地落花无消息，月明肠断空忆。"
    ]
  },
  {
    "volume": 898,
    "sequence": 8,
    "title": "满宫花",
    "author": "张泌",
    "content": [
      "花正芳，楼似绮，寂寞上阳宫里。",
      "钿笼金锁睡鸳鸯，帘冷露华珠翠。",
      "娇艳轻盈香雪腻，细雨黄莺双起。",
      "东风惆怅欲清明，公子桥边沉醉。"
    ]
  },
  {
    "volume": 898,
    "sequence": 9,
    "title": "柳枝",
    "author": "张泌",
    "content": [
      "腻粉琼妆透碧纱，雪休夸。",
      "金凤搔头坠鬓斜，发交加。",
      "倚著云屏新睡觉，思梦笑。",
      "红腮隐出枕函花，有些些。"
    ]
  },
  {
    "volume": 898,
    "sequence": 10,
    "title": "南歌子",
    "author": "张泌",
    "content": [
      "柳色遮楼暗，桐花落砌香。",
      "画堂开处远风凉，高卷水精帘额，衬斜阳。",
      "岸柳拖烟绿，庭花照日红。",
      "数声蜀魄入帘栊，惊断碧窗残梦，画屏空。",
      "锦荐红鸂鶒，罗衣绣凤凰。",
      "绮疏飘雪北风狂，帘幕尽垂无事，郁金香。"
    ]
  },
  {
    "volume": 898,
    "sequence": 11,
    "title": "江城子",
    "author": "张泌",
    "content": [
      "碧阑干外小中庭，雨初晴，晓莺声。",
      "飞絮落花，时节近清明。",
      "睡起卷帘无一事，匀面了，没心情。",
      "浣花溪上见卿卿，脸波秋水明。",
      "黛眉轻，绿云高绾，金簇小蜻蜓。",
      "好是问他来得么？",
      "和笑道，莫多情。",
      "窄罗衫子薄罗裙，小腰身，晚妆新。",
      "每到花时，长是不宜春。",
      "早是自家无气力，更被你，恶怜人。"
    ]
  },
  {
    "volume": 898,
    "sequence": 12,
    "title": "河渎神",
    "author": "张泌",
    "content": [
      "古树噪寒鸦，满庭枫叶芦花。",
      "昼灯当午隔轻纱，画阁珠帘影斜。",
      "门外往来祈赛客，翩翩帆落天涯。",
      "回首隔江烟火，渡头三两人家。"
    ]
  },
  {
    "volume": 898,
    "sequence": 13,
    "title": "胡蝶儿",
    "author": "张泌",
    "content": [
      "胡蝶儿，晚春时。",
      "阿娇初著淡黄衣，倚窗学画伊。",
      "还似花间见，双双对对飞。",
      "无端和泪拭燕脂，惹教双翅垂。"
    ]
  },
  {
    "volume": 898,
    "sequence": 14,
    "title": "如梦令",
    "author": "冯延巳",
    "content": [
      "尘拂玉台鸾镜，凤髻不堪重整。",
      "绡帐泣流苏，愁掩玉屏人静。",
      "多病，多病，自是行云无定。"
    ]
  },
  {
    "volume": 898,
    "sequence": 15,
    "title": "三台令",
    "author": "冯延巳",
    "content": [
      "春色，春色，依旧青门紫陌。",
      "日斜柳暗花嫣，醉卧春色少年。",
      "年少，年少，行乐直须及早。",
      "明月，明月，照得离人愁绝。",
      "更深影入空床，不道帷屏夜长。",
      "长夜，长夜，梦到庭花阴下。",
      "南浦，南浦，翠鬟离人何处。",
      "当时携手高楼，依旧楼前水流。",
      "流水，流水，中有伤心双泪。"
    ]
  },
  {
    "volume": 898,
    "sequence": 16,
    "title": "归国谣",
    "author": "冯延巳",
    "content": [
      "何处笛？",
      "深夜梦回情脉脉，竹风檐雨寒窗隔。",
      "离人几岁无消息，今头白，不眠特地重相忆。",
      "春艳艳，江上晚山三四点，柳丝如剪花如染。",
      "香闺寂寂门半掩，愁眉敛，泪珠滴破胭脂脸。",
      "江水碧，江上何人吹玉笛，扁舟远送潇湘客。",
      "芦花千里霜月白，伤行色，来朝便是关山隔。"
    ]
  },
  {
    "volume": 898,
    "sequence": 17,
    "title": "长相思",
    "author": "冯延巳",
    "content": [
      "红满枝，绿满枝，宿雨厌厌睡起迟，闲庭花影移。",
      "忆归期，数归期。",
      "梦见虽多相见稀，相逢知几时。"
    ]
  },
  {
    "volume": 898,
    "sequence": 18,
    "title": "相见欢",
    "author": "冯延巳",
    "content": [
      "晓窗梦到昭华，向琼家。",
      "欹枕残妆一朵，卧枝花。",
      "情极处，却无语，玉钗斜。",
      "翠阁银屏回首，已天涯。"
    ]
  },
  {
    "volume": 898,
    "sequence": 19,
    "title": "抛球乐",
    "author": "冯延巳",
    "content": [
      "酒罢歌余兴未阑，小桥清水共盘桓。",
      "波摇梅蕊伤心白，风入罗衣贴体寒。",
      "且莫思归去，须尽笙歌此夕欢。",
      "逐胜归来雨未晴，楼前风重草烟轻。",
      "谷莺语软花边过，水调声长醉里听。",
      "款举金觥劝，谁是当筵最有情？",
      "梅落新春入后庭，眼前风物可无情？",
      "曲池波晚冰还合，芳草迎船绿未成。",
      "且上高楼望，相共凭阑看月生。",
      "霜积秋山万树红，倚岩楼上挂朱栊。",
      "白云天远重重恨，黄叶烟深淅淅风。",
      "仿佛梁州曲，吹在谁家玉笛中。",
      "尽日登高兴未残，红楼人散独盘桓。",
      "一钩冷雾悬珠箔，满面西风凭玉阑。",
      "归去须沉醉，小院新池月乍寒。",
      "坐对高楼千万山，雁飞秋色满阑干。",
      "烧残红烛暮云合，飘尽碧梧金井寒。",
      "咫尺人千里，犹忆笙歌昨夜欢。"
    ]
  },
  {
    "volume": 898,
    "sequence": 20,
    "title": "点绛唇",
    "author": "冯延巳",
    "content": [
      "荫绿围红，梦琼家在桃源住。",
      "画桥当路，临水开朱户。",
      "柳径春深，行到关情处。",
      "颦不语，意凭风絮，吹向郎边去。"
    ]
  },
  {
    "volume": 898,
    "sequence": 21,
    "title": "酒泉子",
    "author": "冯延巳",
    "content": [
      "庭下花飞。",
      "月照妆楼春事晚，珠帘风，兰烛烬，怨空闺。",
      "迢迢何处寄相思。",
      "玉箸零零肠断，屏帏深，更漏永，梦魂迷。",
      "芳草长川。",
      "柳映危桥桥下路，归鸿飞，行人去，碧山边。",
      "风微烟淡雨萧然。",
      "隔岸马嘶何处？",
      "九回肠，双脸泪，夕阳天。",
      "春色融融。",
      "飞燕乍来莺未语，小桃寒，垂柳晚，玉楼空。",
      "天长烟远恨重重。",
      "消息燕鸿归去，枕前灯，窗外月，闭朱笼。",
      "深院空帏。",
      "廊下风帘惊宿燕，香印灰，兰烛灺，觉来时。",
      "月明人自捣寒衣。",
      "刚爱无端惆怅，阶前行，阑外立，欲鸡啼。"
    ]
  },
  {
    "volume": 898,
    "sequence": 22,
    "title": "采桑子",
    "author": "冯延巳",
    "content": [
      "小庭雨过春将尽，片片花飞。",
      "独折残枝，无语凭阑只自知。",
      "玉堂香暖珠帘卷，双燕来归。",
      "君约佳期，肯信韶华得几时。",
      "马嘶人语春风岸，芳草绵绵。",
      "杨柳桥边，落日高楼酒旆悬。",
      "旧愁新恨知多少，目断遥天。",
      "独立花前，更听笙歌满画船。",
      "西风半夜帘栊冷，远梦初归。",
      "梦过金扉，花谢窗前夜合枝。",
      "昭阳殿里新翻曲，未有人知。",
      "偷取笙吹，惊觉寒蛩到晓啼。",
      "酒阑睡觉天香暖，绣户慵开。",
      "香印成灰，独背寒屏理旧眉。",
      "朦胧却向灯前卧，窗月徘徊。",
      "晓梦初回，一夜东风绽早梅。",
      "小堂深静无人到，满院春风。",
      "惆怅墙东，一树樱桃带雨红。",
      "愁心似醉兼如病，欲语还慵。",
      "日暮疏钟，双燕归栖画阁中。",
      "画堂灯暖帘栊卷，禁漏丁丁。",
      "雨罢寒生，一夜西窗梦不成。",
      "玉娥重起添香印，回倚孤屏。",
      "不语含情，水调何人吹笛声。",
      "笙歌放散人归去，独宿江楼。",
      "月上云收，一半珠帘挂玉钩。",
      "起来检点经游地，处处新愁。",
      "凭仗东流，将取离心过橘州。",
      "昭阳记得神仙侣，独自承恩。",
      "水殿灯昏，罗幕轻寒夜正春。",
      "如今别馆添萧索，满面啼痕。",
      "旧约犹存，忍把金环别与人。",
      "微风帘幕清明近，花落春残。",
      "尊酒留欢，添尽罗衣怯夜寒。",
      "愁颜恰似烧残烛，珠泪阑干。",
      "也欲高拌，争奈相逢情万般。",
      "画堂昨夜愁无睡，风雨凄凄。",
      "林鹊争栖，落尽灯花鸡未啼。",
      "年光往事如流水，休说情迷。",
      "玉箸双垂，只是金笼鹦鹉知。",
      "寒蝉欲报三秋候，寂静幽居。",
      "叶落闲阶，月透帘栊远梦回。",
      "昭阳旧恨依前在，休说当时。",
      "玉笛才吹，满袖猩猩血又垂。",
      "洞房深夜笙歌散，帘幕重重。",
      "斜月朦胧，雨过残花落地红。",
      "昔年无限伤心事，依旧东风。",
      "独倚梧桐，闲想闲思到晓钟。",
      "花前失却游春侣，极目寻芳。",
      "满眼悲凉，纵有笙歌亦断肠。",
      "林间戏蝶帘间燕，各自双双。",
      "忍更思量，绿树青苔半夕阳。"
    ]
  },
  {
    "volume": 898,
    "sequence": 23,
    "title": "菩萨蛮",
    "author": "冯延巳",
    "content": [
      "金波远逐行云去，疏星时作银河渡。",
      "花影卧秋千，更长人不眠。",
      "玉筝弹未彻，凤髻黄钗脱。",
      "忆梦翠蛾低，微风吹绣衣。",
      "画堂昨夜西风过，绣帘时拂朱门锁。",
      "惊梦不成云，双蛾枕上颦。",
      "金炉烟袅袅，烛暗纱窗晓。",
      "残日尚弯环，玉筝和泪弹。",
      "梅花吹入谁家笛，行云半夜凝空碧。",
      "欹枕不成眠，关山人未还。",
      "声随幽怨绝，空断澄霜月。",
      "月影下重檐，轻风花满帘。",
      "回廊远砌生秋草，梦魂千里青门道。",
      "鹦鹉怨长更，碧笼金锁横。",
      "罗帏中夜起，霜月清如水。",
      "玉露不成圆，宝筝悲断弦。",
      "娇鬟堆枕钗横凤，溶溶春水杨花梦。",
      "红烛泪阑干，翠屏烟浪寒。",
      "锦壶催画箭，玉佩天涯远。",
      "和泪试严妆，落梅飞夜霜。",
      "西风袅袅凌歌扇，秋期正与行云远。",
      "花叶脱霜红，流萤残月中。",
      "兰闺人在否，千里重楼暮。",
      "翠被已销香，梦随寒漏长。",
      "沉沉朱户横金锁，纱窗月影随花过。",
      "烛泪欲阑干，落梅生晚寒。",
      "宝钗横翠凤，千里香屏梦。",
      "云雨已荒凉，江南春草长。",
      "欹鬟堕髻摇双桨，采莲晚出清江上。",
      "顾影约流萍，楚歌娇未成。",
      "相逢颦翠黛，笑把珠珰解。",
      "家住柳阴中，画桥东复东。"
    ]
  },
  {
    "volume": 898,
    "sequence": 24,
    "title": "谒金门",
    "author": "冯延巳",
    "content": [
      "风乍起，吹皱一池春水。",
      "闲引鸳鸯芳径里，手挪红杏蕊。",
      "斗鸭阑干独倚，碧玉搔头斜坠。",
      "终日望君君不至，举头闻鹊喜。",
      "杨柳陌，宝马嘶空无迹。",
      "新著荷衣人未识，年年江海客。",
      "梦觉巫山春色，醉眼飞花狼藉。",
      "起舞不辞无气力，爱君吹玉笛。"
    ]
  },
  {
    "volume": 898,
    "sequence": 25,
    "title": "清平乐",
    "author": "冯延巳",
    "content": [
      "深冬寒月，庭户凝霜雪。",
      "风雁过时魂断绝，塞管数声呜咽。",
      "披衣独立披香，流苏乱结愁肠。",
      "往事总堪惆怅，前欢休更思量。",
      "雨晴烟晚，绿水新池满。",
      "双燕飞来垂柳院，小阁画帘高卷。",
      "黄昏独倚朱阑，西南新月眉弯。",
      "砌下落花风起，罗衣特地春寒。",
      "西园春早，夹径抽新草。",
      "冰散漪澜生碧沼，寒在梅花先老。",
      "与君同饮金杯，饮余相取徘徊。",
      "次第小桃将发，轩车莫厌频来。"
    ]
  },
  {
    "volume": 898,
    "sequence": 26,
    "title": "更漏子",
    "author": "冯延巳",
    "content": [
      "风带寒，枝正好，兰蕙无端先老。",
      "情悄悄，梦依依，离人殊未归。",
      "褰罗幕，凭朱阁，不独堪悲摇落。",
      "月东出，雁南飞，谁家夜捣衣？",
      "夜初长，人近别，梦觉一窗残月。",
      "鹦鹉卧，蟪蛄鸣，西风寒未成。",
      "红蜡烛，弹棋局，床上画屏山绿。",
      "褰绣幌，倚瑶琴，前欢泪滴襟。",
      "玉炉烟，红烛泪，偏对画堂秋思。",
      "眉翠薄，鬓云残，夜长衾枕寒。",
      "梧桐树，三更雨，不道离情最苦。",
      "一叶叶，一声声，空阶滴到明。"
    ]
  },
  {
    "volume": 898,
    "sequence": 27,
    "title": "喜迁莺",
    "author": "冯延巳",
    "content": [
      "宿莺啼，乡梦断，春树晓朦胧。",
      "残灯和烬闭朱栊，人语隔屏风。",
      "香已寒，灯已绝，忽忆去年离别。",
      "石城花雨倚江楼，波上木兰舟。",
      "雾濛濛，风淅淅，杨柳带疏烟。",
      "飘飘轻絮满南园，墙下草芊绵。",
      "燕初飞，莺已老，拂面春风长好。",
      "相逢携酒且高歌，人生得几何？"
    ]
  },
  {
    "volume": 898,
    "sequence": 28,
    "title": "阮郎归",
    "author": "冯延巳",
    "content": [
      "南园春半踏青时，风和闻马嘶。",
      "青梅如豆柳如丝，日长蝴蝶飞。",
      "花露重，草烟低，人家帘幕垂。",
      "秋千慵困解罗衣，画梁双燕栖。",
      "角声吹断陇梅枝，孤窗月影低。",
      "塞鸿无限欲惊飞，城乌休夜啼。",
      "寻断梦，掩深闺，行人去路迷。",
      "门前杨柳绿阴齐，何时闻马嘶。"
    ]
  },
  {
    "volume": 898,
    "sequence": 29,
    "title": "贺圣朝",
    "author": "冯延巳",
    "content": [
      "金丝帐暖牙床稳，怀香方寸，轻颦轻笑，汗珠微透，柳沾花润。",
      "云鬟斜坠，春应未已，不胜娇困。",
      "半欹犀枕，乱缠珠被，转羞人问。"
    ]
  },
  {
    "volume": 898,
    "sequence": 30,
    "title": "应天长",
    "author": "冯延巳",
    "content": [
      "石城山下桃花绽，宿雨初晴云未散。",
      "南去棹，北飞雁，水阔山遥肠欲断。",
      "倚楼情绪懒，惆怅春心无限。",
      "燕度蒹葭风晚，欲归愁满面。"
    ]
  },
  {
    "volume": 898,
    "sequence": 31,
    "title": "醉花间",
    "author": "冯延巳",
    "content": [
      "独立阶前星又月，帘栊偏皎洁。",
      "霜树尽空枝，肠断丁香结。",
      "夜深寒不寐，疑恨何曾歇。",
      "凭阑干欲折，两条玉箸为君垂，此宵情，谁共说。",
      "月落霜繁深院闭，洞房人正睡。",
      "桐树倚雕檐，金井临瑶砌。",
      "晓风寒不啻，独立成憔悴。",
      "闲愁浑未已，离人心绪自无端，莫思量，休退悔。"
    ]
  },
  {
    "volume": 898,
    "sequence": 32,
    "title": "芳草渡",
    "author": "冯延巳",
    "content": [
      "梧桐落，蓼花秋。",
      "烟初冷，雨才收，萧条风物正堪愁。",
      "人去后，多少恨，在心头。",
      "燕鸿远，羌笛怨，渺渺澄波一片。",
      "山如黛，月如钩。",
      "笙歌散，梦魂断，倚高楼。"
    ]
  },
  {
    "volume": 898,
    "sequence": 33,
    "title": "南乡子",
    "author": "冯延巳",
    "content": [
      "细雨湿流光，芳草年年与恨长。",
      "烟锁凤楼无限事，茫茫。",
      "鸾镜鸳衾两断肠。",
      "魂梦任悠扬，睡起杨花满绣床。",
      "薄幸不来门半掩，斜阳。",
      "负你残春泪几行。",
      "细雨泣秋风，金凤花残满地红。",
      "闲蹙黛眉慵不语，情绪。",
      "寂寞相思知几许。",
      "玉枕拥孤衾，挹恨还闻岁月深。",
      "帘卷曲房谁共醉，憔悴。",
      "惆怅秦楼弹粉泪。"
    ]
  },
  {
    "volume": 898,
    "sequence": 34,
    "title": "舞春风（一名瑞鹧鸪）",
    "author": "冯延巳",
    "content": [
      "严妆才罢怨春风，粉墙画壁宋家东。",
      "蕙兰有恨枝尤绿，桃李无言花自红。",
      "燕燕巢儿罗幕卷，莺莺啼处凤楼空。",
      "少年薄幸知何处，每夜归来春梦中。"
    ]
  },
  {
    "volume": 898,
    "sequence": 35,
    "title": "虞美人",
    "author": "冯延巳",
    "content": [
      "玉钩鸾柱调鹦鹉，宛转留春语。",
      "云屏冷落画堂空，薄晚春寒、无奈落花风。",
      "搴帘燕子低飞去，拂镜尘莺舞。",
      "不知今夜月眉弯，谁佩同心双结、倚阑干。",
      "春风拂拂横秋水，掩映遥相对。",
      "只知长作碧窗期，谁信东风、吹散彩云飞。",
      "银屏梦与飞鸾远，只有珠帘卷。",
      "杨花零落月溶溶，尘掩玉筝弦柱、画堂空。"
    ]
  },
  {
    "volume": 898,
    "sequence": 36,
    "title": "临江仙",
    "author": "冯延巳",
    "content": [
      "冷红飘起桃花片，青春意绪阑珊。",
      "高楼帘幕卷轻寒。",
      "酒余人散，独自倚阑干。",
      "夕阳千里连芳草，风光愁杀王孙。",
      "徘徊飞尽碧天云。",
      "凤城何处，明月照黄昏。"
    ]
  },
  {
    "volume": 898,
    "sequence": 37,
    "title": "蝶恋花",
    "author": "冯延巳",
    "content": [
      "窗外寒鸡天欲曙，香印成灰，坐起浑无绪。",
      "庭际高梧凝宿雾，卷帘双鹊惊飞去。",
      "屏上罗衣闲绣缕，一晌关情，忆遍江南路。",
      "夜夜梦魂休谩语，已知前事无情处。",
      "萧索清秋珠泪坠，枕簟微凉，展转浑无寐。",
      "残酒欲醒中夜起，月明如练天如水。",
      "阶下寒声啼络纬，庭树金风，悄悄重门闭。",
      "可惜旧欢携手地，思量一夕成憔悴。",
      "几度凤楼同饮宴，此夕相逢，却胜当时见。",
      "低语前欢频转面，双眉敛恨春山远。",
      "蜡烛泪流羌笛怨，偷整罗衣，欲唱情犹懒。",
      "醉里不辞金爵满，阳关一曲肠千断。",
      "几日行云何处去，忘了归来，不道春将暮。",
      "百草千花寒食路，香车系在谁家树。",
      "泪眼倚楼频独语，双燕飞来，陌上相逢否？",
      "撩乱春愁如柳絮，悠悠梦里无寻处？",
      "六曲阑干偎碧树，杨柳风轻，展尽黄金缕。",
      "谁把钿筝移玉柱，穿帘海燕双飞去。",
      "满眼游丝兼落絮，红杏开时，一霎清明雨。",
      "浓醉觉来莺乱语，惊残好梦无寻处。",
      "谁道闲情抛弃久，每到春来，惆怅还依旧。",
      "日日花前常病酒，不辞镜里朱颜瘦。",
      "河畔青芜堤上柳，为问新愁，何事年年有。",
      "独立小楼风满袖，平林新月人归后。"
    ]
  },
  {
    "volume": 898,
    "sequence": 38,
    "title": "寿山曲",
    "author": "冯延巳",
    "content": [
      "铜壶滴漏初尽，高閤鸡鸣半空。",
      "催启五门金锁，犹垂三殿帘栊。",
      "阶前御柳摇绿，仗下宫花散红。",
      "鸳瓦数行晓日，鸾旗百尺春风。",
      "侍臣舞蹈重拜，圣寿南山永同。"
    ]
  },
  {
    "volume": 898,
    "sequence": 39,
    "title": "思越人（与本调不同）",
    "author": "冯延巳",
    "content": [
      "酒醒情怀恶，金缕褪，玉肌如削。",
      "寒食过却，海棠零落。",
      "乍倚遍，阑干烟淡薄，翠幕帘栊画阁。",
      "春睡著，觉来失，秋千期约。"
    ]
  },
  {
    "volume": 898,
    "sequence": 40,
    "title": "上行杯（与本调不同）",
    "author": "冯延巳",
    "content": [
      "落梅暑雨消残粉，云重烟深寒食近。",
      "罗幕遮香，柳外秋千出画墙。",
      "春山颠倒钗横凤，飞絮入帘春睡重。",
      "梦里佳期，只许庭花与月知。"
    ]
  },
  {
    "volume": 898,
    "sequence": 41,
    "title": "薄命妾",
    "author": "冯延巳",
    "content": [
      "春日宴，绿酒一杯歌一遍。",
      "再拜陈三愿。",
      "一愿郎君千岁，二愿妾身长健。",
      "三愿如同梁上燕，岁岁长相见。"
    ]
  },
  {
    "volume": 898,
    "sequence": 42,
    "title": "金错刀（一名醉瑶瑟）",
    "author": "冯延巳",
    "content": [
      "双玉斗，百琼壶，佳人欢饮笑喧呼。",
      "麒麟欲画时难偶，鸥鹭何猜兴不孤。",
      "歌婉转，醉模糊，高烧银烛卧流苏。",
      "只销几觉懵腾睡，身外功名任有无。",
      "日融融，草芊芊，黄莺求友啼林前。",
      "柳条袅袅拖金线，花蕊茸茸簇锦毡。",
      "鸠逐妇，燕穿帘，狂蜂浪蝶相翩翩。",
      "春光堪赏还堪玩，恼杀东风误少年。"
    ]
  },
  {
    "volume": 898,
    "sequence": 43,
    "title": "忆江南（二首，与本调不同）",
    "author": "冯延巳",
    "content": [
      "去岁迎春楼上月，正是西窗，夜凉时节。",
      "玉人贪睡坠钗云，粉消妆薄见天真。",
      "人非风月长依旧，破镜尘筝一梦经年瘦。",
      "今宵帘幕扬花阴，空余枕泪独伤心。",
      "今日相逢花未发，正是去年，别离时节。",
      "东风次第有花开，恁时须约却重来。",
      "重来不怕花堪折，只恐明年花发人离别。",
      "别离若向百花时，东风弹泪有谁知？"
    ]
  },
  {
    "volume": 898,
    "sequence": 44,
    "title": "木兰花",
    "author": "徐昌图",
    "content": [
      "沉檀烟起盘红雾，一箭霜风吹绣户。",
      "汉宫花面学梅妆，谢女雪诗栽柳絮。",
      "长垂夹幕孤鸾舞，旋炙银笙双凤语。",
      "红窗酒病嚼寒冰，冰损相思无梦处。"
    ]
  },
  {
    "volume": 898,
    "sequence": 45,
    "title": "临江仙",
    "author": "徐昌图",
    "content": [
      "饮散离亭西去，浮生常恨飘蓬。",
      "回头烟柳渐重重。",
      "淡云孤雁远，寒日暮天红。",
      "今夜画船何处，潮平淮月朦胧。",
      "酒醒人静奈愁浓。",
      "残灯孤枕梦，轻浪五更风。"
    ]
  },
  {
    "volume": 898,
    "sequence": 46,
    "title": "河传",
    "author": "徐昌图",
    "content": [
      "秋光满目，风清露白，莲红水绿。",
      "何处梦回，弄珠拾翠盈盈，倚阑桡，眉黛蹙。",
      "采莲调稳，吴侣声相续，倚棹吴江曲。",
      "鹭起暮天，几双交颈鸳鸯，入芦花深处宿。"
    ]
  },
  {
    "volume": 898,
    "sequence": 47,
    "title": "抛球乐",
    "author": "徐铉",
    "content": [
      "歌舞送飞球，金觥碧玉筹。",
      "管弦桃李月，帘幕凤凰楼。",
      "一笑千场醉，浮生任白头。",
      "灼灼傅花枝，纷纷度画旂。",
      "不知红烛下，照见彩球飞。",
      "借势因期克，巫山暮雨归。"
    ]
  }
]