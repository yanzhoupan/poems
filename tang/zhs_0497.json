[
  {
    "volume": 497,
    "sequence": 1,
    "title": "寄贾岛",
    "author": "姚合",
    "content": [
      "漫向城中住，儿童不识钱。",
      "瓮头寒绝酒，灶额晓无烟。",
      "狂发吟如哭，愁来坐似禅。",
      "新诗有几首，旋被世人传。"
    ]
  },
  {
    "volume": 497,
    "sequence": 2,
    "title": "寄王度居士",
    "author": "姚合",
    "content": [
      "憔悴王居士，颠狂不称时。",
      "天公与贫病，时辈复轻欺。",
      "茅屋随年借，盘餐逐日移。",
      "弃嫌官似梦，珍重酒如师。",
      "无竹栽芦看，思山叠石为。",
      "静窗留客话，古寺觅僧棋。",
      "瘦马寒来死，羸童饿得痴。",
      "唯应寻阮籍，心事远相知。"
    ]
  },
  {
    "volume": 497,
    "sequence": 3,
    "title": "寄杨茂卿校书",
    "author": "姚合",
    "content": [
      "去年别君时，同宿黎阳城。",
      "黄河冻欲合，船入冰罅行。",
      "君为使滑州，我来西入京。",
      "丈夫不泣别，旁人叹无情。",
      "到京就省试，落籍先有名。",
      "惭辱乡荐书，忽欲自受刑。",
      "还家岂无路，羞为路人轻。",
      "决心住城中，百败望一成。",
      "腐草众所弃，犹能化为萤。",
      "岂我愚暗身，终久不发明。",
      "所悲道路长，亲爱难合并。",
      "还如舟与车，奔走各异程。",
      "耳目甚短狭，背面若聋盲。",
      "安得学白日，远见君仪形。"
    ]
  },
  {
    "volume": 497,
    "sequence": 4,
    "title": "寄杜师义",
    "author": "姚合",
    "content": [
      "出处难相见，同城似异乡。",
      "点兵寻户籍，烧药试仙方。",
      "事校千般别，心还一种忙。",
      "黄金如化得，相寄亦何妨。"
    ]
  },
  {
    "volume": 497,
    "sequence": 5,
    "title": "寄陆浑县尉李景先",
    "author": "姚合",
    "content": [
      "微俸还同请，唯君独自闲。",
      "地偏无驿路，药贱管仙山。",
      "月色生松里，泉声在石间。",
      "吟诗复饮酒，何事更相关。"
    ]
  },
  {
    "volume": 497,
    "sequence": 6,
    "title": "寄酬卢侍御",
    "author": "姚合",
    "content": [
      "诗新得意恣狂疏，挥手终朝力有余。",
      "今到诗家浑手战，欲题名字倩人书。"
    ]
  },
  {
    "volume": 497,
    "sequence": 7,
    "title": "寄主客张郎中",
    "author": "姚合",
    "content": [
      "年长方慕道，金丹事参差。",
      "故园归未得，秋风思难持。",
      "蹇拙公府弃，朴静高人知。",
      "以我齐杖屦，昏旭讵相离。",
      "吟诗红叶寺，对酒黄菊篱。",
      "所赏未及毕，后游良有期。",
      "粲粲华省步，屑屑旅客姿。",
      "未同山中去，固当殊路岐。"
    ]
  },
  {
    "volume": 497,
    "sequence": 8,
    "title": "寄鄠县尉李廓少府",
    "author": "姚合",
    "content": [
      "岁满休为吏，吟诗著白衣。",
      "爱山闲卧久，在世此心稀。",
      "听鹤向风立，捕鱼乘月归。",
      "此君才不及，谬得侍彤闱。"
    ]
  },
  {
    "volume": 497,
    "sequence": 9,
    "title": "寄紫阁隐者",
    "author": "姚合",
    "content": [
      "自闻憔客说，无计得相寻。",
      "几世传高卧，全家在一林。",
      "养情书览苦，采药路多深。",
      "愿得为邻里，谁能说此心。"
    ]
  },
  {
    "volume": 497,
    "sequence": 10,
    "title": "寄国子杨巨源祭酒",
    "author": "姚合",
    "content": [
      "日日新诗出，城中写不禁。",
      "清高疑对竹，闲雅胜闻琴。",
      "门户饶秋景，儿童解冷吟。",
      "云山今作主，还借外人寻。"
    ]
  },
  {
    "volume": 497,
    "sequence": 11,
    "title": "寄永乐长官殷尧藩",
    "author": "姚合",
    "content": [
      "故人为吏隐，高卧簿书间。",
      "绕院唯栽药，逢僧只说山。",
      "此宵欢不接，穷岁信空还。",
      "何计相寻去，严风雪满关。"
    ]
  },
  {
    "volume": 497,
    "sequence": 12,
    "title": "冬夜书事寄两省阁老",
    "author": "姚合",
    "content": [
      "天寒渐觉雁声疏，新月微微玉漏初。",
      "海峤只宜今日去，故乡已过十年余。",
      "发稀岂易胜玄冕，眼暗应难写谏书。",
      "阁下群公尽高思，谁能携酒访贫居。"
    ]
  },
  {
    "volume": 497,
    "sequence": 13,
    "title": "寄灵一律师",
    "author": "姚合",
    "content": [
      "梵书钞律千馀纸，净院焚香独受持。",
      "童子病来烟火绝，清泉漱口过斋时。"
    ]
  },
  {
    "volume": 497,
    "sequence": 14,
    "title": "郡中书事寄默然上人",
    "author": "姚合",
    "content": [
      "郡中饶野兴，过客亦淹留。",
      "看月江楼晓，寻山石径秋。",
      "意归何处老，谁免此生愁。",
      "长爱东林子，安禅百事休。"
    ]
  },
  {
    "volume": 497,
    "sequence": 15,
    "title": "寄张徯",
    "author": "姚合",
    "content": [
      "幽处寻书坐，朝朝闭竹扉。",
      "山僧封茗寄，野客乞诗归。",
      "秋卷多唯好，时名屈更肥。",
      "明年取前字，杯酒赛春辉。"
    ]
  },
  {
    "volume": 497,
    "sequence": 16,
    "title": "寄李频",
    "author": "姚合",
    "content": [
      "闭门常不出，惟觉长庭莎。",
      "朋友来看少，诗书卧读多。",
      "命随才共薄，愁与醉相和。",
      "珍重君名字，新登甲乙科。"
    ]
  },
  {
    "volume": 497,
    "sequence": 17,
    "title": "寄李群玉",
    "author": "姚合",
    "content": [
      "九衢名与利，无计扰闲人。",
      "道远期轻世，才高贵重身。",
      "石脂稀胜乳，玉粉细于尘。",
      "骨换肌肤腻，心灵气色真。",
      "嵩山高到日，洛水暖如春。",
      "居住应安稳，黄金几灶新。"
    ]
  },
  {
    "volume": 497,
    "sequence": 18,
    "title": "病中书事寄友人",
    "author": "姚合",
    "content": [
      "终日自缠绕，此身无适缘。",
      "万愁生雨夜，百病凑衰年。",
      "多睡憎明屋，慵行待暖天。",
      "疮头梳有虱，风耳乱无蝉。",
      "换白方多错，回金法不全。",
      "家贫何所怨，将在老僧边。"
    ]
  },
  {
    "volume": 497,
    "sequence": 19,
    "title": "九日寄钱可复",
    "author": "姚合",
    "content": [
      "数杯黄菊酒，千里白云天。",
      "上国名方振，戎州病未痊。",
      "静愁惟忆醉，闲走不胜眠。",
      "惆怅东门别，相逢知几年。"
    ]
  },
  {
    "volume": 497,
    "sequence": 20,
    "title": "春日早朝寄刘起居",
    "author": "姚合",
    "content": [
      "九衢寒雾敛，双阙曙光分。",
      "彩仗迎春日，香烟接瑞雪。",
      "珮声清漏间，天语侍臣闻。",
      "莫笑冯唐老，还来谒圣君。"
    ]
  },
  {
    "volume": 497,
    "sequence": 21,
    "title": "秋日寄李支使",
    "author": "姚合",
    "content": [
      "秋思朝来起，侵人暑稍微。",
      "晓眠离北户，午饭尚生衣。",
      "山静云初白，枝高果渐稀。",
      "闻君家海上，莫与燕同归。"
    ]
  },
  {
    "volume": 497,
    "sequence": 22,
    "title": "寄汴州令狐楚相公",
    "author": "姚合",
    "content": [
      "汴水从今不复浑，秋风鼙鼓动城根。",
      "梁园台馆关东少，相府旌旗天下尊。",
      "诗好四方谁敢和，政成三郡自无冤。",
      "几时诏下归丹阙，还领千官入阁门。"
    ]
  },
  {
    "volume": 497,
    "sequence": 23,
    "title": "寄东都分司白宾客",
    "author": "姚合",
    "content": [
      "阙下高眠过十旬，南宫印绶乞离身。",
      "诗中得意应千首，海内嫌官只一人。",
      "宾客分司真是隐，山泉绕宅岂辞贫。",
      "竹斋晚起多无事，唯到龙门寺里频。"
    ]
  },
  {
    "volume": 497,
    "sequence": 24,
    "title": "寄裴起居",
    "author": "姚合",
    "content": [
      "千官晓立炉烟里，立近丹墀是起居。",
      "彩笔专书皇帝语，书成几卷太平书。"
    ]
  },
  {
    "volume": 497,
    "sequence": 25,
    "title": "寄狄拾遗，时为魏州从事",
    "author": "姚合",
    "content": [
      "少在兵马间，长还系戎职。",
      "鸡飞不得远，岂要生羽翼。",
      "三年城中游，与君最相识。",
      "应知我中肠，不苟念衣食。",
      "主人树勋名，欲灭天下贼。",
      "愚虽乏智谋，愿陈一夫力。",
      "人生须气健，饥冻缚不得。",
      "睡当一席宽，觉乃千里窄。",
      "古人不惧死，所惧死无益。",
      "至交不可合，一合难离坼。",
      "君尝相劝勉，苦语毒胸臆。",
      "百年心知同，谁限河南北。"
    ]
  },
  {
    "volume": 497,
    "sequence": 26,
    "title": "金州书事寄山中旧友",
    "author": "姚合",
    "content": [
      "安康虽好郡，刺史是憨翁。",
      "买酒终朝饮，吟诗一室空。",
      "自知为政拙，众亦觉心公。",
      "亲事星河在，忧人骨肉同。",
      "簿书岚色里，鼓角水声中。",
      "井邑神州接，帆樯海路通。",
      "野亭晴带雾，竹寺夏多风。",
      "溉稻长洲白，烧林远岫红。",
      "旧山期已失，芳草思何穷。",
      "林下无相笑，男儿五马雄。"
    ]
  },
  {
    "volume": 497,
    "sequence": 27,
    "title": "寄紫阁无名头陀（自新罗来）",
    "author": "姚合",
    "content": [
      "峭行得如如，谁分圣与愚。",
      "不眠知梦妄，无号免人呼。",
      "山海禅皆遍，华夷佛岂殊。",
      "何因接师话，清净在斯须。"
    ]
  },
  {
    "volume": 497,
    "sequence": 28,
    "title": "寄郁上人",
    "author": "姚合",
    "content": [
      "此生修道浅，愁见未来身。",
      "谁为传真谛，唯应是上人。",
      "自悲年已长，渐觉事难亲。",
      "不向禅门去，他门无了因。"
    ]
  },
  {
    "volume": 497,
    "sequence": 29,
    "title": "寄孙路秀才",
    "author": "姚合",
    "content": [
      "幽居邻里少，江际复山阿。",
      "潮去蝉声出，天晴鹤语多。",
      "老人能步蹇，才子奈贫何。",
      "曾见春官语，年来虚甲科。"
    ]
  },
  {
    "volume": 497,
    "sequence": 30,
    "title": "寄安陆友人",
    "author": "姚合",
    "content": [
      "别路在春色，故人云梦中。",
      "鸟啼三月雨，蝶舞百花风。",
      "烟束远山碧，霞欹落照红。",
      "想君登此兴，回首念飘蓬。"
    ]
  },
  {
    "volume": 497,
    "sequence": 31,
    "title": "寄马戴",
    "author": "姚合",
    "content": [
      "天府鹿鸣客，幽山秋未归。",
      "我知方甚爱，众说以为非。",
      "隔屋闻泉细，和云见鹤微。",
      "新诗此处得，清峭比应稀。"
    ]
  },
  {
    "volume": 497,
    "sequence": 32,
    "title": "寄贾岛，时任普州司仓",
    "author": "姚合",
    "content": [
      "长沙事可悲，普掾罪谁知。",
      "千载人空尽，一家冤不移。",
      "吟寒应齿落，才峭自名垂。",
      "地远山重叠，难传相忆词。"
    ]
  },
  {
    "volume": 497,
    "sequence": 33,
    "title": "寄杨工部，闻毗陵舍弟自罨溪入茶山",
    "author": "姚合",
    "content": [
      "采茶溪路好，花影半浮沉。",
      "画舸僧同上，春山客共寻。",
      "芳新生石际，幽嫩在山阴。",
      "色是春光染，香惊日气侵。",
      "试尝应酒醒，封进定恩深。",
      "芳贻千里外，怡怡太府吟。"
    ]
  },
  {
    "volume": 497,
    "sequence": 34,
    "title": "寄陕州王司马",
    "author": "姚合",
    "content": [
      "家寄秦城非本心，偶然头上有朝簪。",
      "自当台直无因醉，一别诗宗更懒吟。",
      "世事每将愁见扰，年光唯与老相侵。",
      "欲知居处堪长久，须向山中学煮金。"
    ]
  },
  {
    "volume": 497,
    "sequence": 35,
    "title": "寄贾岛",
    "author": "姚合",
    "content": [
      "寂寞荒原下，南山只隔篱。",
      "家贫唯我并，诗好复谁知。",
      "草色无穷处，虫声少尽时。",
      "朝昏鼓不到，闲卧益相宜。"
    ]
  },
  {
    "volume": 497,
    "sequence": 36,
    "title": "寄崔之仁山人",
    "author": "姚合",
    "content": [
      "百门坡上住，石屋两三间。",
      "日月难教老，妻儿乞与闲。",
      "仙经拣客问，药债煮金还。",
      "何计能相访，终身得在山。"
    ]
  },
  {
    "volume": 497,
    "sequence": 37,
    "title": "寄嵩岳程光范",
    "author": "姚合",
    "content": [
      "相别何容易，相逢便岁年。",
      "客来嫌路远，谁得到君边。",
      "岳色鸟啼里，钟声竹影前。",
      "只应访支遁，时得话诗篇。"
    ]
  },
  {
    "volume": 497,
    "sequence": 38,
    "title": "洛下夜会寄贾岛",
    "author": "姚合",
    "content": [
      "洛下攻诗客，相逢只是吟。",
      "夜觞欢稍静，寒屋坐多深。",
      "乌府偶为吏，沧江长在心。",
      "忆君难就寝，烛灭复星沉。"
    ]
  },
  {
    "volume": 497,
    "sequence": 39,
    "title": "寄华州李中丞",
    "author": "姚合",
    "content": [
      "毛女峰前郡，烟霞气转清。",
      "庭分灵掌影，窗度瀑泉声。",
      "藓径人稀到，松斋药自生。",
      "常餐亦芝朮，闲客是公卿。",
      "看水逢仙鹤，登楼见帝城。",
      "养生非酒病，难隐是诗名。",
      "省署尝连步，江皋欲独耕。",
      "偶题无六义，聊以达微诚。"
    ]
  },
  {
    "volume": 497,
    "sequence": 40,
    "title": "病中辱谏议惠甘菊药苗，因以诗赠",
    "author": "姚合",
    "content": [
      "萧萧一亩宫，种菊十馀丛。",
      "采摘和芳露，封题寄病翁。",
      "熟宜茶鼎里，餐称石瓯中。",
      "香洁将何比，从来味不同。"
    ]
  },
  {
    "volume": 497,
    "sequence": 41,
    "title": "舟行书事，寄杭州崔员外",
    "author": "姚合",
    "content": [
      "张颐任酒浇，开眼信花烧。",
      "旧国归何滞，新知别又遥。",
      "夜行篙触石，晚泊缆依桥。",
      "若未重相见，无门解寂寥。"
    ]
  },
  {
    "volume": 497,
    "sequence": 42,
    "title": "寄元绪上人",
    "author": "姚合",
    "content": [
      "石窗紫藓墙，此世此清凉。",
      "研露题诗洁，消冰煮茗香。",
      "闲云春影薄，孤磬夜声长。",
      "何计休为吏，从师老草堂。"
    ]
  },
  {
    "volume": 497,
    "sequence": 43,
    "title": "寄白阁默然",
    "author": "姚合",
    "content": [
      "白阁峰头雪，城中望亦寒。",
      "高僧多默坐，清夜到明看。",
      "世上无诸苦，林间只一餐。",
      "尝闻南北教，所得比师难。"
    ]
  },
  {
    "volume": 497,
    "sequence": 44,
    "title": "夏日书事寄丘亢处士",
    "author": "姚合",
    "content": [
      "暑天难可度，岂复更持觞。",
      "树里鸣蝉咽，宫中午漏长。",
      "病夫心益躁，静者室应凉。",
      "几欲相寻去，红尘满路旁。"
    ]
  },
  {
    "volume": 497,
    "sequence": 45,
    "title": "秋中寄崔道士",
    "author": "姚合",
    "content": [
      "贫居雀喧噪，况乃静巷陌。",
      "夜眠睡不成，空庭闻露滴。",
      "旁有一杯酒，欢然如对客。",
      "月光久逾明，照得笔墨白。",
      "平生志舒豁，难可似兹夕。",
      "四肢得自便，虽劳不为役。",
      "故人山中住，善治活身策。",
      "五谷口不尝，比僧更闲寂。",
      "我今暂得安，自谓脱幽戚。",
      "君身长逍遥，日月争老得。"
    ]
  },
  {
    "volume": 497,
    "sequence": 46,
    "title": "寄华州崔中丞",
    "author": "姚合",
    "content": [
      "莲华峰下郡，仙洞亦难胜。",
      "闾里苍苔水，虚空瀑布冰。",
      "酒香和药熟，山峭过云登。",
      "清净黎人泰，唯忧急诏征。"
    ]
  },
  {
    "volume": 497,
    "sequence": 47,
    "title": "秋日书事，寄秘书窦少监",
    "author": "姚合",
    "content": [
      "秋气日骚骚，星星双鬓毛。",
      "凉天吟自远，清夜梦还高。",
      "林下期同去，人间共是劳。",
      "头巾何所直，且漉瓮头糟。"
    ]
  },
  {
    "volume": 497,
    "sequence": 48,
    "title": "友人南游不回因寄",
    "author": "姚合",
    "content": [
      "相思春树绿，千里亦依依。",
      "鄠杜月频满，潇湘人不归。",
      "桂花风畔落，烟草蝶双飞。",
      "一别无消息，水南车迹稀。"
    ]
  },
  {
    "volume": 497,
    "sequence": 49,
    "title": "早春山居寄城中知己",
    "author": "姚合",
    "content": [
      "阳和潜发荡寒阴，便使川原景象深。",
      "入户风泉声沥沥，当轩云岫影沉沉。",
      "残云带雨轻飘雪，嫩柳含烟小绽金。",
      "虽有眼前诗酒兴，邀游争得称闲心。"
    ]
  },
  {
    "volume": 497,
    "sequence": 50,
    "title": "辞白宾客归后寄",
    "author": "姚合",
    "content": [
      "千骑红旗不可攀，水头独立暮方还。",
      "家人怪我浑如病，尊酒休倾笔砚间。"
    ]
  },
  {
    "volume": 497,
    "sequence": 51,
    "title": "寄右史李定言（许浑集寄李定言律诗第二三联即此四句）",
    "author": "姚合",
    "content": [
      "才归龙尾含鸡舌，更立螭头运兔毫。",
      "阊阖欲开金漏尽，冕旒初坐御香高。"
    ]
  },
  {
    "volume": 497,
    "sequence": 52,
    "title": "寄绛州李使君",
    "author": "姚合",
    "content": [
      "独施清静化，千里管横汾。",
      "黎庶应深感，朝廷亦细闻。",
      "心期在黄老，家事是功勋。",
      "物外须仙侣，人间要使君。",
      "花多匀地落，山近满厅云。",
      "戎客无因去，西看白日曛。"
    ]
  },
  {
    "volume": 497,
    "sequence": 53,
    "title": "寄送卢拱秘书游魏州",
    "author": "姚合",
    "content": [
      "太行山下路，荆棘昨来平。",
      "一自开元后，今逢上客行。",
      "地形吞北虏，人事接东京。",
      "扫洒氛埃静，游从气概生。",
      "蓟门春不艳，淇水暖还清。",
      "看野风情远，寻花酒病成。",
      "官闲身自在，诗逸语纵横。",
      "车马回应晚，烟光满去程。"
    ]
  },
  {
    "volume": 497,
    "sequence": 54,
    "title": "秋晚夜坐寄院中诸曹长",
    "author": "姚合",
    "content": [
      "腰间垂印囊，白发未归乡。",
      "还往应相责，朝昏亦自伤。",
      "穷愁山影峭，独夜漏声长。",
      "寂寞难成寐，寒灯侵晓光。"
    ]
  },
  {
    "volume": 497,
    "sequence": 55,
    "title": "书怀寄友人",
    "author": "姚合",
    "content": [
      "精心奉北宗，微宦在南宫。",
      "举世劳为适，开门事不穷。",
      "年来复几日，蝉去又鸣鸿。",
      "衰疾谁人问，闲情与酒通。",
      "四邻寒稍静，九陌夜方空。",
      "知老何山是，思归愚谷中。"
    ]
  },
  {
    "volume": 497,
    "sequence": 56,
    "title": "寄无可上人",
    "author": "姚合",
    "content": [
      "十二门中寺，诗僧寺独幽。",
      "多年松色别，后夜磬声秋。",
      "见世虑皆尽，来生事更修。",
      "终须执瓶钵，相逐入牛头。"
    ]
  },
  {
    "volume": 497,
    "sequence": 57,
    "title": "寄晖上人",
    "author": "姚合",
    "content": [
      "日出月复没，悠悠昏与明。",
      "修持经几劫，清净到今生。",
      "林下知无相，人间苦是情。",
      "终期逐师去，不拟老尘缨。"
    ]
  },
  {
    "volume": 497,
    "sequence": 58,
    "title": "寄李干",
    "author": "姚合",
    "content": [
      "寻常自怪诗无味，虽被人吟不喜闻。",
      "见说与君同一格，数篇到火却休焚。"
    ]
  },
  {
    "volume": 497,
    "sequence": 59,
    "title": "寄贾岛浪仙",
    "author": "姚合",
    "content": [
      "悄悄掩门扉，穷窘自维絷。",
      "世途已昧履，生计复乖缉。",
      "疏我非常性，端峭尔孤立。",
      "往还纵云久，贫蹇岂自习。",
      "所居率荒野，宁似在京邑。",
      "院落夕弥空，虫声雁相及。",
      "衣巾半僧施，蔬药常自拾。",
      "凛凛寝席单，翳翳灶烟湿。",
      "颓篱里人度，败壁邻灯入。",
      "晓思已暂舒，暮愁还更集。",
      "风凄林叶萎，苔糁行径涩。",
      "海峤誓同归，橡栗充朝给。"
    ]
  },
  {
    "volume": 497,
    "sequence": 60,
    "title": "寄九华费冠卿",
    "author": "姚合",
    "content": [
      "逍遥罾缴外，高鸟与潜鱼。",
      "阙下无朝籍，林间有诏书。",
      "夜眠青玉洞，晓饭白云蔬。",
      "四海人空老，九华君独居。",
      "此心谁复识，日与世情疏。"
    ]
  },
  {
    "volume": 497,
    "sequence": 61,
    "title": "寄不疑上人",
    "author": "姚合",
    "content": [
      "是法修行遍，方栖不二门。",
      "随缘嫌寺著，见性觉经繁。",
      "所叹身将老，始闻师一言。",
      "尘沙千万劫，劫尽佛长存。"
    ]
  },
  {
    "volume": 497,
    "sequence": 62,
    "title": "寄主客刘郎中",
    "author": "姚合",
    "content": [
      "汉朝共许贾生贤，迁谪还应是宿缘。",
      "仰德多时方会面，拜兄何暇更论年。",
      "嵩山晴色来城里，洛水寒光出岸边。",
      "清景早朝吟丽思，题诗应费益州笺。"
    ]
  },
  {
    "volume": 497,
    "sequence": 63,
    "title": "寄周十七起居",
    "author": "姚合",
    "content": [
      "冬冬九陌鼓声齐，百辟朝天马乱嘶。",
      "月照浓霜寒更远，风吹红烛举还低。",
      "官清立在金炉北，仗下归眠玉殿西。",
      "莫笑老人多独出，晴山荒景觅诗题。"
    ]
  },
  {
    "volume": 497,
    "sequence": 64,
    "title": "秋夜寄默然上人",
    "author": "姚合",
    "content": [
      "霜月静幽居，闲吟梦觉初。",
      "秋深夜迢递，年长意萧疏。",
      "海上归难遂，人间事尽虚。",
      "赖师方便语，渐得识真如。"
    ]
  },
  {
    "volume": 497,
    "sequence": 65,
    "title": "寄王玄伯",
    "author": "姚合",
    "content": [
      "夜归晓出满衣尘，转觉才名带累身。",
      "莫觅旧来终日醉，世间杯酒属闲人。"
    ]
  },
  {
    "volume": 497,
    "sequence": 66,
    "title": "寄山中友人",
    "author": "姚合",
    "content": [
      "昨秋今复春，役役是非身。",
      "海上无归路，城中作老人。",
      "流年何处在，白日每朝新。",
      "闻有长生术，将求未有因。"
    ]
  },
  {
    "volume": 497,
    "sequence": 67,
    "title": "寄陕府内兄郭冏端公",
    "author": "姚合",
    "content": [
      "蹇钝无大计，酷嗜进士名。",
      "为文性不高，三年住西京。",
      "相府执文柄，念其心专精。",
      "薄艺不退辱，特列为门生。",
      "事出自非意，喜常少于惊。",
      "春榜四散飞，数日遍八纮。",
      "眼始见花发，耳得闻鸟鸣。",
      "免同去年春，兀兀聋与盲。",
      "家寄河朔间，道路出陕城。",
      "暌违逾十年，一会豁素诚。",
      "同游山水穷，狂饮飞大觥。",
      "起坐不相离，有若亲弟兄。",
      "中外无亲疏，所算在其情。",
      "久客贵优饶，一醉旧疾平。",
      "家远归思切，风雨甚亦行。",
      "到兹恋仁贤，淹滞一月程。",
      "新诗忽见示，气逸言纵横。",
      "缠绵意千里，骚雅文发明。",
      "永昼吟不休，咽喉干无声。",
      "羁贫重金玉，今日金玉轻。"
    ]
  },
  {
    "volume": 497,
    "sequence": 68,
    "title": "寄题蔡州蒋亭兼简田使君",
    "author": "姚合",
    "content": [
      "几岁乱军里，蒋亭名不销。",
      "无人知旧径，有药长新苗。",
      "树宿山禽静，池通野水遥。",
      "何因同此醉，永望思萧条。"
    ]
  },
  {
    "volume": 497,
    "sequence": 69,
    "title": "山居寄友人",
    "author": "姚合",
    "content": [
      "独在山阿里，朝朝遂性情。",
      "晓泉和雨落，秋草上阶生。",
      "因客始沽酒，借书方到城。",
      "诗情聊自遣，不是趁声名。"
    ]
  },
  {
    "volume": 497,
    "sequence": 70,
    "title": "寄崔之仁山人",
    "author": "姚合",
    "content": [
      "不得之仁消息久，秋来体色复何如。",
      "苦将杯酒判身病，狂作文章信手书。",
      "官职卑微从客笑，性灵闲野向钱疏。",
      "几时身计浑无事，拣取深山一处居。"
    ]
  },
  {
    "volume": 497,
    "sequence": 71,
    "title": "寄主客刘员外（禹锡）",
    "author": "姚合",
    "content": [
      "蝉稀虫唧唧，露重思悠悠。",
      "静者多便夜，豪家不见秋。",
      "同归方欲就，微恙几时瘳。",
      "今日沧江上，何人理钓舟。"
    ]
  },
  {
    "volume": 497,
    "sequence": 72,
    "title": "山中寄友人",
    "author": "姚合",
    "content": [
      "路岐何渺邈，在客易蹉跎。",
      "却是去家远，因循住日多。",
      "几看春草绿，又见塞鸿过。",
      "未有进身处，忍教抛薜萝。"
    ]
  },
  {
    "volume": 497,
    "sequence": 73,
    "title": "寄友人",
    "author": "姚合",
    "content": [
      "日暮掩重扉，抽簪复解衣。",
      "漏声林下静，萤色月中微。",
      "秋霁露华结，夜深人语稀。",
      "殷勤故山路，谁与我同归。"
    ]
  },
  {
    "volume": 497,
    "sequence": 74,
    "title": "寄李馀卧疾",
    "author": "姚合",
    "content": [
      "穷节弥惨栗，我讵自云乐。",
      "伊人婴疾恙，所对唯苦药。",
      "寂寞行稍稀，清羸餐自薄。",
      "幽斋外浮事，梦寐亦简略。",
      "雪户掩复明，风帘卷还落。",
      "方持数杯酒，勉子同斟酌。"
    ]
  },
  {
    "volume": 497,
    "sequence": 75,
    "title": "寄白石师（师无名，常居白石谷中，因为号）",
    "author": "姚合",
    "content": [
      "白石师何在，师禅白石中。",
      "无情云可比，不食鸟难同。",
      "屦下苍苔雪，龛前瀑布风。",
      "相寻未有计，只是礼虚空。"
    ]
  },
  {
    "volume": 497,
    "sequence": 76,
    "title": "寄贾岛",
    "author": "姚合",
    "content": [
      "疏拙只如此，此身谁与同。",
      "高情向酒上，无事在山中。",
      "渐老病难理，久贫吟益空。",
      "赖君时访宿，不避北斋风。"
    ]
  },
  {
    "volume": 497,
    "sequence": 77,
    "title": "寄默然上人",
    "author": "姚合",
    "content": [
      "晨餐夜复眠，日与月相连。",
      "天下谁无病，人间乐是禅。",
      "几生通佛性，一室但香烟。",
      "结得无为社，还应有宿缘。"
    ]
  },
  {
    "volume": 497,
    "sequence": 78,
    "title": "寄不出院僧",
    "author": "姚合",
    "content": [
      "不行门外地，斋戒得清真。",
      "长食施来饭，深居锁定身。",
      "朝昏常傍佛，起坐省逢人。",
      "非独心常净，衣无一点尘。"
    ]
  },
  {
    "volume": 497,
    "sequence": 79,
    "title": "万年县中雨夜会宿寄皇甫甸",
    "author": "姚合",
    "content": [
      "县斋还寂寞，夕雨洗苍苔。",
      "清气灯微润，寒声竹共来。",
      "虫移上阶近，客起到门回。",
      "想得吟诗处，唯应对酒杯。"
    ]
  },
  {
    "volume": 497,
    "sequence": 80,
    "title": "寄旧山隐者",
    "author": "姚合",
    "content": [
      "别君须臾间，历日两度新。",
      "念彼白日长，复值人事并。",
      "未改当时居，心事如野云。",
      "朝朝恣行坐，百事都不闻。",
      "奈何道未尽，出山最艰辛。",
      "奔走衢路间，四枝不属身。",
      "名在进士场，笔毫争等伦。",
      "我性本朴直，词理安得文。",
      "纵然自称心，又不合众人。",
      "以此名字低，不如风中尘。",
      "昨逢卖药客，云是居山邻。",
      "说君忆我心，憔悴其形神。",
      "昔是同枝鸟，今作万里分。",
      "万里亦未遥，喧静终难群。"
    ]
  },
  {
    "volume": 497,
    "sequence": 81,
    "title": "新居秋夕寄李廓",
    "author": "姚合",
    "content": [
      "羁滞多共趣，屡屡同室眠。",
      "稍暇更访诣，宁唯候招延。",
      "愧君备蔬药，识我性所便。",
      "罢吏童仆去，洒扫或自专。",
      "古巷人易息，疏迥自江边。",
      "幸当中秋夕，复此无云天。",
      "月华更漏清，露叶光彩鲜。",
      "四邻亦悄悄，中怀益缠绵。",
      "兹境罕能致，居闲得弥偏。",
      "数杯罢复饮，共想山中年。"
    ]
  },
  {
    "volume": 497,
    "sequence": 82,
    "title": "赠卢大夫将军",
    "author": "姚合",
    "content": [
      "将军身在城，讵得虏尘清。",
      "酿酒邀闲客，吟诗直禁营。",
      "苍鹰春不下，战马夜空鸣。",
      "碣石应无业，皇州独有名。",
      "上山嫌髀重，拔剑叹衣生。",
      "公议今如此，登坛到即行。"
    ]
  },
  {
    "volume": 497,
    "sequence": 83,
    "title": "赠供奉僧次融",
    "author": "姚合",
    "content": [
      "会解如来意，僧家独有君。",
      "开经对天子，骑马过声闻。",
      "本寺远于日，新诗高似云。",
      "热时吟一句，凉冷胜秋分。"
    ]
  },
  {
    "volume": 497,
    "sequence": 84,
    "title": "赠王尊师",
    "author": "姚合",
    "content": [
      "先生自说瀛洲路，多在青松白石间。",
      "海岸夜中常见日，仙宫深处却无山。",
      "犬随鹤去游诸洞，龙作人来问大还。",
      "今日偶闻尘外事，朝簪未掷复何颜。"
    ]
  },
  {
    "volume": 497,
    "sequence": 85,
    "title": "赠常州院僧",
    "author": "姚合",
    "content": [
      "一住毗陵寺，师应只信缘。",
      "院贫人施食，窗静鸟窥禅。",
      "古磬声难尽，秋灯色更鲜。",
      "仍闻开讲日，湖上少鱼船。"
    ]
  },
  {
    "volume": 497,
    "sequence": 86,
    "title": "赠卢沙弥小师",
    "author": "姚合",
    "content": [
      "怕见世间事，削头披佛衣。",
      "年小未受戒，会解如老师。",
      "天与出家肠，一食斋不饥。",
      "麻履踏雪路，与马不肯骑。",
      "嫌我身腥膻，似我见戎夷。",
      "彼此见会异，对面成别离。",
      "我师文宣王，立教垂书诗。",
      "但全仁义心，自然便慈悲。",
      "两教大体同，无处辨是非。",
      "莫以衣服别，到头不相知。"
    ]
  },
  {
    "volume": 497,
    "sequence": 87,
    "title": "赠张籍太祝",
    "author": "姚合",
    "content": [
      "绝妙江南曲，凄凉怨女诗。",
      "古风无手敌，新语是人知。",
      "飞动应由格，功夫过却奇。",
      "麟台添集卷，乐府换歌词。",
      "李白应先拜，刘祯必自疑。",
      "贫须君子救，病合国家医。",
      "野客开山借，邻僧与米炊。",
      "甘贫辞聘币，依选受官资。",
      "多见愁连晓，稀闻债尽时。",
      "圣朝文物盛，太祝独低眉。"
    ]
  },
  {
    "volume": 497,
    "sequence": 88,
    "title": "赠丘郎中",
    "author": "姚合",
    "content": [
      "绕篱栽杏种黄精，晓侍炉烟暮出城。",
      "万事将身求总易，学君难得是长生。"
    ]
  },
  {
    "volume": 497,
    "sequence": 89,
    "title": "赠王建司马",
    "author": "姚合",
    "content": [
      "久向空门隐，交亲亦不知。",
      "文高轻古意，官冷似前资。",
      "老觉僧斋健，贫还酒债迟。",
      "仙方小字写，行坐把相随。"
    ]
  },
  {
    "volume": 497,
    "sequence": 90,
    "title": "赠任士曹",
    "author": "姚合",
    "content": [
      "宪皇十一祀，共得春闱书。",
      "道直淹曹掾，命通侍玉除。",
      "浮生年月促，九陌笑言疏。",
      "何计同归去，沧江有弊庐。"
    ]
  },
  {
    "volume": 497,
    "sequence": 91,
    "title": "赠刘叉",
    "author": "姚合",
    "content": [
      "自君离海上，垂钓更何人。",
      "独宿空堂雨，闲行九陌尘。",
      "避时曾变姓，救难似嫌身。",
      "何处相期宿，咸阳酒市春。"
    ]
  },
  {
    "volume": 497,
    "sequence": 92,
    "title": "赠僧绍明",
    "author": "姚合",
    "content": [
      "西方清净路，此路出何门。",
      "见说师知处，从来佛不言。",
      "今生多病恼，自晓至黄昏。",
      "唯寐方无事，那堪梦亦喧。"
    ]
  },
  {
    "volume": 497,
    "sequence": 93,
    "title": "赠张质山人",
    "author": "姚合",
    "content": [
      "先生居处僻，荆棘与墙齐。",
      "酒好宁论价，诗狂不著题。",
      "烧成度世药，踏尽上山梯。",
      "懒听闲人语，争如谷鸟啼。"
    ]
  },
  {
    "volume": 497,
    "sequence": 94,
    "title": "赠少室山麻襦僧",
    "author": "姚合",
    "content": [
      "只辫麻为衲，此中经几春。",
      "庵前多猛兽，径小绝行人。",
      "泉近濆瓶履，山深少垢尘。",
      "想师正法指，喻我独迷津。"
    ]
  },
  {
    "volume": 497,
    "sequence": 95,
    "title": "赠王山人",
    "author": "姚合",
    "content": [
      "贤哲论独诞，吾宗次定今。",
      "诗吟天地广，觉印果因深。",
      "教演归恭敬，名标中外钦。",
      "既能施六度，了悟达双林。"
    ]
  },
  {
    "volume": 497,
    "sequence": 96,
    "title": "赠终南山傅山人",
    "author": "姚合",
    "content": [
      "七十未成事，终南苍鬓翁。",
      "老来诗兴苦，贫去酒肠空。",
      "蟠蛰身仍病，鹏抟力未通。",
      "已无烧药本，唯有著书功。",
      "白马时何晚，青龙岁欲终。",
      "生涯枯叶下，家口乱云中。",
      "潭静鱼惊水，天晴鹤唳风。",
      "悲君还姓傅，独不梦高宗。"
    ]
  },
  {
    "volume": 497,
    "sequence": 97,
    "title": "使两浙赠罗隐",
    "author": "姚合",
    "content": [
      "平日时风好涕流，谗书虽盛一名休。",
      "寰区叹屈瞻天问，夷貊闻诗过海求。",
      "向夕便思青琐拜，近年寻伴赤松游。",
      "何当世祖从人望，早以公台命卓侯。"
    ]
  }
]