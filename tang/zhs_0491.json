[
  {
    "volume": 491,
    "sequence": 1,
    "title": "履春冰",
    "author": "张萧远",
    "content": [
      "一步一愁新，轻轻恐陷人。",
      "薄光全透日，残影半销春。",
      "蝉想行时翼，鱼惊蹋处鳞。",
      "底虚难驻足，岸阔怯回身。",
      "岂暇踟蹰久，宁辞顾盼频。",
      "愿将兢慎意，从此赴通津。"
    ]
  },
  {
    "volume": 491,
    "sequence": 2,
    "title": "观灯",
    "author": "张萧远",
    "content": [
      "十万人家火烛光，门门开处见红妆。",
      "歌钟喧夜更漏暗，罗绮满街尘土香。",
      "星宿别从天畔出，莲花不向水中芳。",
      "宝钗骤马多遗落，依旧明朝在路傍。"
    ]
  },
  {
    "volume": 491,
    "sequence": 3,
    "title": "送宫人入道",
    "author": "张萧远",
    "content": [
      "舍宠求仙畏色衰，辞天素面立阶墀。",
      "金丹拟驻千年貌，玉指休匀八字眉。",
      "师主与收珠翠后，君王看戴角冠时。",
      "从来宫女皆相妒，闻向瑶台尽泪垂。"
    ]
  },
  {
    "volume": 491,
    "sequence": 4,
    "title": "句",
    "author": "张萧远",
    "content": [
      "秦云寂寂僧还定，尽日无人鹿绕床。",
      "日暮风吹官渡柳，白鸦飞出石头墙。",
      "双双白燕入祠堂。"
    ]
  },
  {
    "volume": 491,
    "sequence": 5,
    "title": "见志",
    "author": "李播",
    "content": [
      "去岁买琴不与价，今年沽酒未还钱。",
      "门前债主雁行立，屋里醉人鱼贯眠。"
    ]
  },
  {
    "volume": 491,
    "sequence": 6,
    "title": "鱼上冰",
    "author": "王季则",
    "content": [
      "北陆收寒尽，东风解冻初。",
      "冰消通浅溜，气变跃潜鱼。",
      "应节似知化，扬鬐任所如。",
      "浮沉非乐藻，沿溯异传书。",
      "结网时空久，临川意有馀。",
      "为龙将可望，今日愧才虚。"
    ]
  },
  {
    "volume": 491,
    "sequence": 7,
    "title": "鱼上冰（一作王公亮诗）",
    "author": "纪元皋",
    "content": [
      "春生寒气灭，稍动伏泉鱼。",
      "乍喜东风至，来观曲浦初。",
      "近冰朱鬣见，望日锦鳞舒。",
      "渐觉流澌退，还忻掉尾馀。",
      "噞喁情自乐，沿溯意宁疏。",
      "倘得随鲲化，终能戾太虚。"
    ]
  },
  {
    "volume": 491,
    "sequence": 8,
    "title": "鱼上冰",
    "author": "吴晃",
    "content": [
      "春水潜鳞发，寒潭旧藻疏。",
      "扬鬐顺气后，振鬣上冰初。",
      "戏广怜空洁，浮清媚景虚。",
      "戒贪还避饵，思达每怀书。",
      "湿映流澌薄，狂游触浪馀。",
      "终希泮涣泽，为化北溟鱼。"
    ]
  },
  {
    "volume": 491,
    "sequence": 9,
    "title": "赠柳氏妓",
    "author": "郑还古",
    "content": [
      "冶艳出神仙，歌声胜管弦。",
      "词轻白纻曲，歌遏碧云天。",
      "未拟生裴秀，如何乞郑玄。",
      "不堪金谷水，横过坠楼前。"
    ]
  },
  {
    "volume": 491,
    "sequence": 10,
    "title": "吉州道中",
    "author": "郑还古",
    "content": [
      "吉州新置掾，驰驿到条山。",
      "薏苡殊非谤，羊肠未是艰。",
      "自惭多白发，争敢竞朱颜。",
      "若有前生债，今朝不懊还。"
    ]
  },
  {
    "volume": 491,
    "sequence": 11,
    "title": "望思台",
    "author": "郑还古",
    "content": [
      "谗语能令骨肉离，奸情难测事堪悲。",
      "何因掘得江充骨，捣作微尘祭望思。"
    ]
  },
  {
    "volume": 491,
    "sequence": 12,
    "title": "日南长至",
    "author": "独孤铉",
    "content": [
      "玉历颁新律，凝阴发一阳。",
      "轮辉犹惜短，圭影此偏长。",
      "晷度经南斗，流晶尽北堂。",
      "乍疑周户耀，可爱逗林光。",
      "积雪销微照，初萌动早芒。",
      "更升台上望，云物已昭彰。"
    ]
  },
  {
    "volume": 491,
    "sequence": 13,
    "title": "延平天庆观",
    "author": "王初",
    "content": [
      "剑化江边绿构新，层台不染玉梯尘。",
      "千章隐篆标龙简，一曲空歌降凤钧。",
      "岚气湿衣云叶晚，天香飘户月枝春。",
      "盟经早晚闻仙语，学种三芝伴羽人。"
    ]
  },
  {
    "volume": 491,
    "sequence": 14,
    "title": "送叶秀才",
    "author": "王初",
    "content": [
      "快骑璁珑刻玉羁，河梁返照上征衣。",
      "层冰春近蟠龙起，九泽云闲独鹤飞。",
      "行想北山清梦断，重游西洛故人稀。",
      "汉庭狗监深知己，有日前驱负弩归。"
    ]
  },
  {
    "volume": 491,
    "sequence": 15,
    "title": "送王秀才谒池州吴都督",
    "author": "王初",
    "content": [
      "池阳去去跃雕鞍，十里长亭百草干。",
      "衣袂障风金镂细，剑光横雪玉龙寒。",
      "晴郊别岸乡魂断，晓树啼乌客梦残。",
      "南馆星郎东道主，摇鞭休问路行难。"
    ]
  },
  {
    "volume": 491,
    "sequence": 16,
    "title": "青帝",
    "author": "王初",
    "content": [
      "青帝邀春隔岁还，月娥孀独夜漫漫。",
      "韩凭舞羽身犹在，素女商弦调未残。",
      "终古兰岩栖偶鹤，从来玉谷有离鸾。",
      "几时幽恨飘然断，共待天池一水干。"
    ]
  },
  {
    "volume": 491,
    "sequence": 17,
    "title": "银河",
    "author": "王初",
    "content": [
      "阊阖疏云漏绛津，桥头秋夜鹊飞频。",
      "犹残仙媛湔裙水，几见星妃度袜尘。",
      "历历素榆飘玉叶，涓涓清月湿冰轮。",
      "年来若有乘槎客，为吊波灵是楚臣。"
    ]
  },
  {
    "volume": 491,
    "sequence": 18,
    "title": "书秋",
    "author": "王初",
    "content": [
      "千里南云度塞鸿，秋容无迹淡平空。",
      "人间玉岭清宵月，天上银河白昼风。",
      "潘赋登山魂易断，楚歌遗佩怨何穷。",
      "往来未若奇张翰，欲鲙霜鲸碧海东。"
    ]
  },
  {
    "volume": 491,
    "sequence": 19,
    "title": "自和书秋",
    "author": "王初",
    "content": [
      "陇首斜飞避弋鸿，颓云萧索见层空。",
      "汉宫夜结双茎露，阊阖凉生六幕风。",
      "湘女怨弦愁不禁，鄂君香被梦难穷。",
      "江边两桨连歌渡，惊散游鱼莲叶东。"
    ]
  },
  {
    "volume": 491,
    "sequence": 20,
    "title": "立春后作",
    "author": "王初",
    "content": [
      "东君珂佩响珊珊，青驭多时下九关。",
      "方信玉霄千万里，春风犹未到人间。"
    ]
  },
  {
    "volume": 491,
    "sequence": 21,
    "title": "梅花二首",
    "author": "王初",
    "content": [
      "应为阳春信未传，固将青艳属残年。",
      "东君欲待寻佳约，剩寄衣香与粉绵。",
      "迎春雪艳飘零极，度夕蟾华掩映多。",
      "欲托清香传远信，一枝无计奈愁何。"
    ]
  },
  {
    "volume": 491,
    "sequence": 22,
    "title": "春日咏梅花二首",
    "author": "王初",
    "content": [
      "靓妆才罢粉痕新，递晓风回散玉尘。",
      "若遣有情应怅望，已兼残雪又兼春。",
      "青帝来时值远芳，残花残雪尚交光。",
      "隔年拟待春消息，得见春风已断肠。"
    ]
  },
  {
    "volume": 491,
    "sequence": 23,
    "title": "即夕",
    "author": "王初",
    "content": [
      "榆叶飘零碧汉流，玉蟾珠露两清秋。",
      "仙家若有单栖恨，莫向银台半夜游。"
    ]
  },
  {
    "volume": 491,
    "sequence": 24,
    "title": "送陈校勘入宿",
    "author": "王初",
    "content": [
      "日落风回卷碧霓，芳蓬一夜拆龙泥。",
      "银台级级连清汉，桂子香浓月杵低。"
    ]
  },
  {
    "volume": 491,
    "sequence": 25,
    "title": "即夕",
    "author": "王初",
    "content": [
      "风幌凉生白袷衣，星榆才乱绛河低。",
      "月明休近相思树，恐有韩凭一处栖。"
    ]
  },
  {
    "volume": 491,
    "sequence": 26,
    "title": "早春咏雪",
    "author": "王初",
    "content": [
      "句芒宫树已先开，珠蕊琼花斗剪裁。",
      "散作上林今夜雪，送教春色一时来。"
    ]
  },
  {
    "volume": 491,
    "sequence": 27,
    "title": "望雪",
    "author": "王初",
    "content": [
      "银花珠树晓来看，宿醉初醒一倍寒。",
      "已似王恭披鹤氅，凭栏仍是玉栏干。"
    ]
  },
  {
    "volume": 491,
    "sequence": 28,
    "title": "雪霁",
    "author": "王初",
    "content": [
      "星榆叶叶昼离披，云粉千重凝不飞。",
      "昆玉楼台珠树密，夜来谁向月中归。"
    ]
  },
  {
    "volume": 491,
    "sequence": 29,
    "title": "舟次汴堤",
    "author": "王初",
    "content": [
      "曲岸兰丛雁飞起，野客维舟碧烟里。",
      "竿头五两转天风，白日杨花满流水。"
    ]
  },
  {
    "volume": 491,
    "sequence": 30,
    "title": "玉声如乐",
    "author": "刘轲",
    "content": [
      "玉叩能旋止，人言与乐并。",
      "繁音忽已阕，雅韵诎然清。",
      "佩想停仙步，泉疑咽夜声。",
      "曲终无异听，响极有馀情。",
      "特达知难拟，玲珑岂易名。",
      "昆山如可得，一片伫为荣。"
    ]
  },
  {
    "volume": 491,
    "sequence": 31,
    "title": "喜陈懿老示新制",
    "author": "朱昼",
    "content": [
      "一别一千日，一日十二忆。",
      "苦心无闲时，今夕见玉色。",
      "玉色复何异，弘明含群德。",
      "有文如星宿，飞入我胸臆。",
      "忧愁方破坏，欢喜重补塞。",
      "使我心貌全，且非黄金力。",
      "将攀下风手，愿假仙鸾翼。"
    ]
  },
  {
    "volume": 491,
    "sequence": 32,
    "title": "赠友人古镜",
    "author": "朱昼",
    "content": [
      "我有古时镜，初自坏陵得。",
      "蛟龙犹泥蟠，魑魅幸月蚀。",
      "摩久见菱蕊，青于蓝水色。",
      "赠君将照色，无使心受惑。"
    ]
  },
  {
    "volume": 491,
    "sequence": 33,
    "title": "赋得花藤药合寄颍阴故人",
    "author": "朱昼",
    "content": [
      "藤生南海滨，引蔓青且长。",
      "剪削为花枝，何人无文章。",
      "非才亦有心，割骨闻馀芳。",
      "繁叶落何处，孤贞在中央。",
      "愿盛黄金膏，寄与青眼郎。",
      "路远莫知意，水深天苍苍。"
    ]
  },
  {
    "volume": 491,
    "sequence": 34,
    "title": "春色满皇州（一作薛能诗）",
    "author": "滕迈",
    "content": [
      "蔼蔼复悠悠，春归十二楼。",
      "最明云里阙，先满日边州。",
      "色媚青门外，光摇紫陌头。",
      "上林荣旧树，太液镜新流。",
      "暖带祥烟起，清添瑞景浮。",
      "阳和如启蛰，从此事芳游。"
    ]
  },
  {
    "volume": 491,
    "sequence": 35,
    "title": "杨柳枝词",
    "author": "滕迈",
    "content": [
      "三条陌上拂金羁，万里桥边映酒旗。",
      "此日令人肠欲断，不堪将入笛中吹。"
    ]
  },
  {
    "volume": 491,
    "sequence": 36,
    "title": "句",
    "author": "滕迈",
    "content": [
      "陶令门前罥接罒离，亚夫营里拂朱旗。"
    ]
  },
  {
    "volume": 491,
    "sequence": 37,
    "title": "留别吉州太守宗人迈",
    "author": "滕倪",
    "content": [
      "秋初江上别旌旗，故国无家泪欲垂。",
      "千里未知投足处，前程便是听猿时。",
      "误攻文字身空老，却返渔樵计已迟。",
      "羽翼凋零飞不得，丹霄无路接差池。"
    ]
  },
  {
    "volume": 491,
    "sequence": 38,
    "title": "句",
    "author": "滕倪",
    "content": [
      "映水有深意，见人无惧心。",
      "白发不能容相国，也同闲客满头生。"
    ]
  }
]