[
  {
    "volume": 245,
    "sequence": 1,
    "title": "送客一归襄阳二归浔阳",
    "author": "韩翃",
    "content": [
      "南驱匹马会心期，东望扁舟惬梦思。",
      "熨斗山前春色早，香炉峰顶暮烟时。",
      "空林欲访庞居士，古寺应怀远法师。",
      "两地由来堪取兴，三贤他日幸留诗。"
    ]
  },
  {
    "volume": 245,
    "sequence": 2,
    "title": "送故人赴江陵寻庾牧",
    "author": "韩翃",
    "content": [
      "主人持节拜荆州，走马应从一路游。",
      "斑竹冈连山雨暗，枇杷门向楚天秋。",
      "佳期笑把斋中酒，远意闲登城上楼。",
      "文体此时看又别，吾知小庾甚风流。"
    ]
  },
  {
    "volume": 245,
    "sequence": 3,
    "title": "送客水路归陕",
    "author": "韩翃",
    "content": [
      "相风竿影晓来斜，渭水东流去不赊。",
      "枕上未醒秦地酒，舟前已见陕人家。",
      "春桥杨柳应齐叶，古县棠梨也作花。",
      "好是吾贤佳赏地，行逢三月会连沙。"
    ]
  },
  {
    "volume": 245,
    "sequence": 4,
    "title": "送丹阳刘太真",
    "author": "韩翃",
    "content": [
      "长干道上落花朝，羡尔当年赏事饶。",
      "下箸已怜鹅炙美，开笼不奈鸭媒娇。",
      "春衣晚入青杨巷，细马初过皂荚桥。",
      "相访不辞千里远，西风好借木兰桡。"
    ]
  },
  {
    "volume": 245,
    "sequence": 5,
    "title": "送客归江州",
    "author": "韩翃",
    "content": [
      "东归复得采真游，江水迎君日夜流。",
      "客舍不离青雀舫，人家旧在白鸥洲。",
      "风吹山带遥知雨，露湿荷裳已报秋。",
      "闻道泉明居止近，篮舆相访为淹留。"
    ]
  },
  {
    "volume": 245,
    "sequence": 6,
    "title": "题张逸人园林",
    "author": "韩翃",
    "content": [
      "花源一曲映茅堂，清论闲阶坐夕阳。",
      "麈尾手中毛已脱，蟹螯尊上味初香。",
      "春深黄口传窥树，雨后青苔散点墙。",
      "更道小山宜助赏，呼儿舒簟醉岩芳。"
    ]
  },
  {
    "volume": 245,
    "sequence": 7,
    "title": "又题张逸人园林",
    "author": "韩翃",
    "content": [
      "藏头不复见时人，爱此云山奉养真。",
      "露色点衣孤屿晓，花枝妨帽小园春。",
      "时携幼稚诸峰上，闲濯眉须一水滨。",
      "兴罢归来还对酌，茅檐挂著紫荷巾。"
    ]
  },
  {
    "volume": 245,
    "sequence": 8,
    "title": "送刘将军",
    "author": "韩翃",
    "content": [
      "明光细甲照錏鍜，昨日承恩拜虎牙。",
      "胆大欲期姜伯约，功多不让李轻车。",
      "青巾校尉遥相许，墨槊将军莫大夸。",
      "阙下来时亲伏奏，胡尘未尽不为家。"
    ]
  },
  {
    "volume": 245,
    "sequence": 9,
    "title": "送郑员外（郑时在熊尚书幕府）",
    "author": "韩翃",
    "content": [
      "风流不减杜陵时，五十为郎未是迟。",
      "孺子亦知名下士，乐人争唱卷中诗。",
      "身齐吏部还多醉，心顾尚书自有期。",
      "要路眼青知己在，不应穷巷久低眉。"
    ]
  },
  {
    "volume": 245,
    "sequence": 10,
    "title": "寄徐州郑使君",
    "author": "韩翃",
    "content": [
      "江城五马楚云边，不羡雍容画省年。",
      "才子旧称何水部，使君还继谢临川。",
      "射堂草遍收残雨，官路人稀对夕天。",
      "虽卧郡斋千里隔，与君同见月初圆。"
    ]
  },
  {
    "volume": 245,
    "sequence": 11,
    "title": "送襄垣王君归南阳别墅",
    "author": "韩翃",
    "content": [
      "都门霁后不飞尘，草色萋萋满路春。",
      "双兔坡东千室吏，三鸦水上一归人。",
      "愁眠客舍衣香满，走渡河桥马汗新。",
      "少妇比来多远望，应知蟢子上罗巾。"
    ]
  },
  {
    "volume": 245,
    "sequence": 12,
    "title": "送王诞渤海使赴李太守行营",
    "author": "韩翃",
    "content": [
      "少年结客散黄金，中岁连兵扫绿林。",
      "渤海名王曾折首，汉家诸将尽倾心。",
      "行人去指徐州近，饮马回看泗水深。",
      "喜见明时钟太尉，功名一似旧淮阴。"
    ]
  },
  {
    "volume": 245,
    "sequence": 13,
    "title": "送王少府归杭州",
    "author": "韩翃",
    "content": [
      "归舟一路转青蘋，更欲随潮向富春。",
      "吴郡陆机称地主，钱塘苏小是乡亲。",
      "葛花满把能消酒，栀子同心好赠人。",
      "早晚重过鱼浦宿，遥怜佳句箧中新。"
    ]
  },
  {
    "volume": 245,
    "sequence": 14,
    "title": "赠王随",
    "author": "韩翃",
    "content": [
      "青云自致晚应遥，朱邸新婚乐事饶。",
      "饮罢更怜双袖舞，试来偏爱五花骄。",
      "帐里炉香春梦晓，堂前烛影早更朝。",
      "更说球场新雨歇，王孙今日定相邀。"
    ]
  },
  {
    "volume": 245,
    "sequence": 15,
    "title": "同题仙游观",
    "author": "韩翃",
    "content": [
      "仙台下见五城楼，风物凄凄宿雨收。",
      "山色遥连秦树晚，砧声近报汉宫秋。",
      "疏松影落空坛静，细草香闲小洞幽。",
      "何用别寻方外去，人间亦自有丹丘。"
    ]
  },
  {
    "volume": 245,
    "sequence": 16,
    "title": "访王起居不遇留赠",
    "author": "韩翃",
    "content": [
      "双龙阙下拜恩初，天子令君注起居。",
      "载笔已齐周右史，论诗更事谢中书。",
      "行闻漏滴随金仗，入对炉烟侍玉除。",
      "贺客自知来独晚，青骊不见意何如。"
    ]
  },
  {
    "volume": 245,
    "sequence": 17,
    "title": "送刘评事赴广州使幕",
    "author": "韩翃",
    "content": [
      "征南官属似君稀，才子当今刘孝威。",
      "蛮府参军趋传舍，交州刺史拜行衣。",
      "前临瘴海无人过，却望衡阳少雁飞。",
      "为报苍梧云影道，明年早送客帆归。"
    ]
  },
  {
    "volume": 245,
    "sequence": 18,
    "title": "送冷朝阳还上元",
    "author": "韩翃",
    "content": [
      "青丝纟乍引木兰船，名遂身归拜庆年。",
      "落日澄江乌榜外，秋风疏柳白门前。",
      "桥通小市家林近，山带平湖野寺连。",
      "别后依依寒食里，共君携手在东田。"
    ]
  },
  {
    "volume": 245,
    "sequence": 19,
    "title": "送高别驾归汴州",
    "author": "韩翃",
    "content": [
      "信陵门下识君偏，骏马轻裘正少年。",
      "寒雨送归千里外，东风沉醉百花前。",
      "身随玉帐心应惬，官佐龙符势又全。",
      "久客未知何计是，参差去借汶阳田。"
    ]
  },
  {
    "volume": 245,
    "sequence": 20,
    "title": "送康洗马归滑州",
    "author": "韩翃",
    "content": [
      "腰佩雕弓汉射声，东归衔命见双旌。",
      "青丝玉勒康侯马，孟水金堤滑伯城。",
      "腊雪夜看宜纵饮，寒芜昼猎不妨行。",
      "怀君又隔千山远，别后春风百草生。"
    ]
  },
  {
    "volume": 245,
    "sequence": 21,
    "title": "寄上田仆射",
    "author": "韩翃",
    "content": [
      "家封薛县异诸田，报主荣亲义两全。",
      "仆射临戎谢安石，大夫持宪杜延年。",
      "金装昼出罗千骑，玉案晨餐直万钱。",
      "应念一身留阙下，阖门遥寄鲁西偏。"
    ]
  },
  {
    "volume": 245,
    "sequence": 22,
    "title": "送王光辅归青州兼寄储侍郎",
    "author": "韩翃",
    "content": [
      "几回奏事建章宫，圣主偏知汉将功。",
      "身著紫衣趋阙下，口衔丹诏出关东。",
      "蝉声驿路秋山里，草色河桥落照中。",
      "远忆故人沧海别，当年好跃五花骢。"
    ]
  },
  {
    "volume": 245,
    "sequence": 23,
    "title": "宴杨驸马山池（一作陈羽诗，又作朱湾诗）",
    "author": "韩翃",
    "content": [
      "垂杨拂岸草茸茸，绣户帘前花影重。",
      "鲙下玉盘红缕细，酒开金瓮绿醅浓。",
      "中朝驸马何平叔，南国词人陆士龙。",
      "落日泛舟同醉处，回潭百丈映千峰。"
    ]
  },
  {
    "volume": 245,
    "sequence": 24,
    "title": "送长史李少府入蜀",
    "author": "韩翃",
    "content": [
      "行行独出故关迟，南望千山无尽期。",
      "见舞巴童应暂笑，闻歌蜀道又堪悲。",
      "孤城晚闭清江上，匹马寒嘶白露时。",
      "别后此心君自见，山中何事不相思。"
    ]
  },
  {
    "volume": 245,
    "sequence": 25,
    "title": "送客还江东",
    "author": "韩翃",
    "content": [
      "不妨高卧顺流归，五两行看扫翠微。",
      "鼯鼠夜喧孤枕近，䴔䴖晓避客船飞。",
      "一壶先醉桃枝簟，百和初熏苎布衣。",
      "君到新林江口泊，吟诗应赏谢玄晖。"
    ]
  },
  {
    "volume": 245,
    "sequence": 26,
    "title": "寄令狐尚书",
    "author": "韩翃",
    "content": [
      "立身荣贵复何如，龙节红旗从板舆。",
      "妙略多推霍骠骑，能文独见沈尚书。",
      "临风高会千门帐，映水连营百乘车。",
      "他日感恩惭未报，举家犹似涸池鱼。"
    ]
  },
  {
    "volume": 245,
    "sequence": 27,
    "title": "扈从郊庙因呈两省诸公",
    "author": "韩翃",
    "content": [
      "丹墀列士主恩同，厩马翩翩出汉宫。",
      "奉引乘舆金仗里，亲尝赐食玉盘中。",
      "昼趋行殿旌门北，夜宿斋房刻漏东。",
      "明日驾回承雨露，齐将万岁及春风。"
    ]
  },
  {
    "volume": 245,
    "sequence": 28,
    "title": "送端州冯使君",
    "author": "韩翃",
    "content": [
      "白皙风流似有须，一门豪贵领苍梧。",
      "三峰亭暗橘边宿，八桂林香节下趋。",
      "玉树群儿争翠羽，金盘少妾拣明珠。",
      "怀君乐事不可见，騣马翩翩新虎符。"
    ]
  },
  {
    "volume": 245,
    "sequence": 29,
    "title": "送王府张参军附学及第东归",
    "author": "韩翃",
    "content": [
      "邻家不识斗鸡翁，闭户能齐隐者风。",
      "顾步曾为小山客，成名因事大江公。",
      "一身千里寒芜上，单马重裘腊月中。",
      "寂寂故园行见在，暮天残雪洛城东。"
    ]
  },
  {
    "volume": 245,
    "sequence": 30,
    "title": "送齐明府赴东阳",
    "author": "韩翃",
    "content": [
      "绿丝帆繂桂为樯，过尽淮山楚水长。",
      "万里移家背春谷，一官行府向东阳。",
      "风流好爱杯中物，豪荡仍欺陌上郎。",
      "别后心期如在眼，猿声烟色树苍苍。"
    ]
  },
  {
    "volume": 245,
    "sequence": 31,
    "title": "鲁中送从事归荥阳",
    "author": "韩翃",
    "content": [
      "故园衰草带荥波，岁晚知如君思何。",
      "轻橐归时鲁缟薄，寒衣缝处郑绵多。",
      "万人都督鸣骝送，百里邦君枉骑过。",
      "累路尽逢知己在，曾无对酒不高歌。"
    ]
  },
  {
    "volume": 245,
    "sequence": 32,
    "title": "兖州送李明府使苏州便赴告期",
    "author": "韩翃",
    "content": [
      "莫言水国去迢迢，白马吴门见不遥。",
      "枫树林中经楚雨，木兰舟上蹋江潮。",
      "空山古寺千年石，草色寒堤百尺桥，早晚卢家兰室在，珊瑚玉佩彻青霄。"
    ]
  },
  {
    "volume": 245,
    "sequence": 33,
    "title": "送田明府归终南别业",
    "author": "韩翃",
    "content": [
      "故园此日多心赏，窗下泉流竹外云。",
      "近馆应逢沈道士，比邻自识卞田君。",
      "离宫树影登山见，上苑钟声过雪闻。",
      "相劝早移丹凤阙，不须常恋白鸥群。"
    ]
  },
  {
    "volume": 245,
    "sequence": 34,
    "title": "家兄自山南罢归献诗叙事",
    "author": "韩翃",
    "content": [
      "时辈已争先，吾兄未著鞭。",
      "空嗟镊须日，犹是屈腰年。",
      "不以殊方远，仍论水地偏。",
      "襄橙随客路，汉竹引归船。",
      "云木巴东峡，林泉岘北川。",
      "池馀骑马处，宅似卧龙边。",
      "夜簟千峰月，朝窗万井烟。",
      "朱荷江女院，青稻楚人田。",
      "县舍多潇洒，城楼入醉眠。",
      "黄苞柑正熟，红缕鲙仍鲜。",
      "坐厌牵丝倦，因从解绶旋。",
      "初辞五斗米，唯奉一囊钱。",
      "室好生虚白，书耽守太玄。",
      "枥中嘶款段，阶下引潺湲。",
      "落照渊明柳，春风叔夜弦。",
      "绛纱儒客帐，丹诀羽人篇。",
      "雅论承安石，新诗与惠连。",
      "兴清湖见底，襟豁雾开天。",
      "魏阙心犹系，周才道岂捐。",
      "一丘无自逸，三府会招贤。"
    ]
  },
  {
    "volume": 245,
    "sequence": 35,
    "title": "奉送王相公缙赴幽州巡边（一作张继诗）",
    "author": "韩翃",
    "content": [
      "黄阁开帷幄，丹墀侍冕旒。",
      "位高汤左相，权总汉诸侯。",
      "不改周南化，仍分赵北忧。",
      "双旌过易水，千骑入幽州。",
      "塞草连天暮，边风动地秋。",
      "无因随远道，结束佩吴钩。"
    ]
  },
  {
    "volume": 245,
    "sequence": 36,
    "title": "寄赠虢州张参军",
    "author": "韩翃",
    "content": [
      "三十事诸侯，贤豪冠北州。",
      "桃花迎骏马，苏合染轻裘。",
      "观妓将军第，题诗关尹楼。",
      "青林朝送客，绿屿晚回舟。",
      "好栗分通子，名香赠莫愁。",
      "洗杯新酒熟，把烛故人留。",
      "百雉归云过，千峰宿雨收。",
      "蒹葭露下晚，菡萏水中秋。",
      "忆昨陪行乐，常时接献酬。",
      "佳期虽雾散，惠问亦川流。",
      "开卷酲堪解，含毫思苦抽。",
      "无因达情意，西望日悠悠。"
    ]
  },
  {
    "volume": 245,
    "sequence": 37,
    "title": "送李中丞赴商州",
    "author": "韩翃",
    "content": [
      "五马渭桥东，连嘶逐晓风。",
      "当年紫髯将，他日黑头公。",
      "不异金吾宠，兼齐玉帐雄。",
      "闭营春雪下，吹角暮山空。",
      "香麝松阴里，寒猿黛色中。",
      "郡斋多赏事，好与故人同。"
    ]
  },
  {
    "volume": 245,
    "sequence": 38,
    "title": "汉宫曲二首",
    "author": "韩翃",
    "content": [
      "骏马绣障泥，红尘扑四蹄。",
      "归时何太晚，日照杏花西。",
      "绣幕珊瑚钩，春开翡翠楼。",
      "深情不肯道，娇倚钿箜篌。"
    ]
  },
  {
    "volume": 245,
    "sequence": 39,
    "title": "陪孟都督祭岳途中有赠",
    "author": "韩翃",
    "content": [
      "封疆七百里，禄秩二千石。",
      "拥节祠太山，寒天霜草白。"
    ]
  },
  {
    "volume": 245,
    "sequence": 40,
    "title": "宿甑山",
    "author": "韩翃",
    "content": [
      "山中今夜何人，阙下当年近臣。",
      "青琐应须早去，白云何用相亲。"
    ]
  },
  {
    "volume": 245,
    "sequence": 41,
    "title": "别甑山",
    "author": "韩翃",
    "content": [
      "一身趋侍丹墀，西路翩翩去时。",
      "惆怅青山绿水，何年更是来期。"
    ]
  },
  {
    "volume": 245,
    "sequence": 42,
    "title": "送陈明府赴淮南",
    "author": "韩翃",
    "content": [
      "年华近逼清明，落日微风送行。",
      "黄鸟绵蛮芳树，紫骝躞蹀东城。",
      "花间一杯促膝，烟外千里含情。",
      "应渡淮南信宿，诸侯拥旆相迎。"
    ]
  },
  {
    "volume": 245,
    "sequence": 43,
    "title": "送客知鄂州",
    "author": "韩翃",
    "content": [
      "江口千家带楚云，江花乱点雪纷纷。",
      "春风落日谁相见，青翰舟中有鄂君。"
    ]
  },
  {
    "volume": 245,
    "sequence": 44,
    "title": "寒食（一作寒食日即事）",
    "author": "韩翃",
    "content": [
      "春城无处不飞花，寒食东风御柳斜。",
      "日暮汉宫传蜡烛，轻烟散入五侯家。"
    ]
  },
  {
    "volume": 245,
    "sequence": 45,
    "title": "羽林骑（一作羽林少年行）",
    "author": "韩翃",
    "content": [
      "骏马牵来御柳中，鸣鞭欲向渭桥东。",
      "红蹄乱蹋春城雪，花颔骄嘶上苑风。"
    ]
  },
  {
    "volume": 245,
    "sequence": 46,
    "title": "看调马",
    "author": "韩翃",
    "content": [
      "鸳鸯赭白齿新齐，晚日花中散碧蹄。",
      "玉勒斗回初喷沫，金鞭欲下不成嘶。"
    ]
  },
  {
    "volume": 245,
    "sequence": 47,
    "title": "寄赠衡州杨使君",
    "author": "韩翃",
    "content": [
      "湘竹斑斑湘水春，衡阳太守虎符新。",
      "朝来笑向归鸿道，早晚南飞见主人。"
    ]
  },
  {
    "volume": 245,
    "sequence": 48,
    "title": "宿石邑山中",
    "author": "韩翃",
    "content": [
      "浮云不共此山齐，山霭苍苍望转迷。",
      "晓月暂飞高树里，秋河隔在数峰西。"
    ]
  },
  {
    "volume": 245,
    "sequence": 49,
    "title": "江南曲（一作李益诗）",
    "author": "韩翃",
    "content": [
      "长乐花枝雨点销，江城日暮好相邀。",
      "春楼不闭葳蕤锁，绿水回通宛转桥。"
    ]
  },
  {
    "volume": 245,
    "sequence": 50,
    "title": "赠张千牛",
    "author": "韩翃",
    "content": [
      "蓬莱阙下是天家，上路新回白鼻騧。",
      "急管昼催平乐酒，春衣夜宿杜陵花。"
    ]
  },
  {
    "volume": 245,
    "sequence": 51,
    "title": "汉宫曲二首（第二首一作李益诗）",
    "author": "韩翃",
    "content": [
      "五柞宫中过腊看，万年枝上雪花残。",
      "绮窗夜闭玉堂静，素绠朝穿金井寒。",
      "家在长陵小市中，珠帘绣户对春风。",
      "君王昨日移仙仗，玉辇迎将入汉宫。"
    ]
  },
  {
    "volume": 245,
    "sequence": 52,
    "title": "赠李翼",
    "author": "韩翃",
    "content": [
      "王孙别舍拥朱轮，不羡空名乐此身。",
      "门外碧潭春洗马，楼前红烛夜迎人。"
    ]
  },
  {
    "volume": 245,
    "sequence": 53,
    "title": "少年行",
    "author": "韩翃",
    "content": [
      "千点斓斒玉勒骢，青丝结尾绣缠騣。",
      "鸣鞭晓出章台路，叶叶春衣杨柳风。"
    ]
  },
  {
    "volume": 245,
    "sequence": 54,
    "title": "题玉真观李秘书院",
    "author": "韩翃",
    "content": [
      "白云斜日影深松，玉宇瑶坛知几重。",
      "把酒题诗人散后，华阳洞里有疏钟。"
    ]
  },
  {
    "volume": 245,
    "sequence": 55,
    "title": "送客之潞府",
    "author": "韩翃",
    "content": [
      "官柳青青匹马嘶，回风暮雨入铜鞮。",
      "佳期别在春山里，应是人参五叶齐。"
    ]
  },
  {
    "volume": 245,
    "sequence": 56,
    "title": "送客贬五溪",
    "author": "韩翃",
    "content": [
      "南过猿声一逐臣，回看秋草泪沾巾。",
      "寒天暮雪空山里，几处蛮家是主人。"
    ]
  },
  {
    "volume": 245,
    "sequence": 57,
    "title": "送齐山人归长白山",
    "author": "韩翃",
    "content": [
      "旧事仙人白兔公，掉头归去又乘风。",
      "柴门流水依然在，一路寒山万木中。"
    ]
  },
  {
    "volume": 245,
    "sequence": 58,
    "title": "寄裴郓州",
    "author": "韩翃",
    "content": [
      "乌纱灵寿对秋风，怅望浮云济水东。",
      "官树阴阴铃阁暮，州人转忆白头翁。"
    ]
  },
  {
    "volume": 245,
    "sequence": 59,
    "title": "梁城赠一二同幕",
    "author": "韩翃",
    "content": [
      "五营河畔列旌旗，吹角鸣鼙日暮时。",
      "曾是信陵门下客，雨回相吊不胜悲。"
    ]
  },
  {
    "volume": 245,
    "sequence": 60,
    "title": "河上寄故人",
    "author": "韩翃",
    "content": [
      "河流晓天，濮水清烟。",
      "日暖昆吾台上，春深颛顼城边。",
      "莺声乱啁鹄□，花片细点龙泉。",
      "西望情人早至，犹应得醉芳年。"
    ]
  },
  {
    "volume": 245,
    "sequence": 61,
    "title": "留题宁川香盖寺壁",
    "author": "韩翃",
    "content": [
      "爱远登高尘眼开，为怜萧寺上经台。",
      "山川谁识龙蛇蛰，天地自迎风雨来。",
      "柳放寒条秋已老，雁摇孤翼暮空回。",
      "何人会得其中事，又被残花落日催。"
    ]
  },
  {
    "volume": 245,
    "sequence": 62,
    "title": "寄柳氏",
    "author": "韩翃",
    "content": [
      "章台柳，章台柳，颜色青青今在否？",
      "纵使长条似旧垂，也应攀折他人手。"
    ]
  }
]