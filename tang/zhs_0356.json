[
  {
    "volume": 356,
    "sequence": 1,
    "title": "更衣曲",
    "author": "刘禹锡",
    "content": [
      "博山炯炯吐香雾，红烛引至更衣处。",
      "夜如何其夜漫漫，邻鸡未鸣寒雁度。",
      "庭前雪压松桂丛，廊下点点悬纱笼。",
      "满堂醉客争笑语，嘈囋琵琶青幕中。"
    ]
  },
  {
    "volume": 356,
    "sequence": 2,
    "title": "桃源行",
    "author": "刘禹锡",
    "content": [
      "渔舟何招招，浮在武陵水。",
      "拖纶掷饵信流去，误入桃源行数里。",
      "清源寻尽花绵绵，踏花觅径至洞前。",
      "洞门苍黑烟雾生，暗行数步逢虚明。",
      "俗人毛骨惊仙子，争来致词何至此。",
      "须臾皆破冰雪颜，笑言委曲问人间。",
      "因嗟隐身来种玉，不知人世如风烛。",
      "筵羞石髓劝客餐，灯爇松脂留客宿。",
      "鸡声犬声遥相闻，晓色葱笼开五云。",
      "渔人振衣起出户，满庭无路花纷纷。",
      "翻然恐失乡县处，一息不肯桃源住。",
      "桃花满溪水似镜，尘心如垢洗不去。",
      "仙家一出寻无踪，至今流水山重重。"
    ]
  },
  {
    "volume": 356,
    "sequence": 3,
    "title": "洞庭秋月行",
    "author": "刘禹锡",
    "content": [
      "洞庭秋月生湖心，层波万顷如熔金。",
      "孤轮徐转光不定，游气濛濛隔寒镜。",
      "是时白露三秋中，湖平月上天地空。",
      "岳阳楼头暮角绝，荡漾已过君山东。",
      "山城苍苍夜寂寂，水月逶迤绕城白。",
      "荡桨巴童歌竹枝，连樯估客吹羌笛。",
      "势高夜久阴力全，金气肃肃开星躔。",
      "浮云野马归四裔，遥望星斗当中天。",
      "天鸡相呼曙霞出，敛影含光让朝日。",
      "日出喧喧人不闲，夜来清景非人间。"
    ]
  },
  {
    "volume": 356,
    "sequence": 4,
    "title": "九华山歌",
    "author": "刘禹锡",
    "content": [
      "奇峰一见惊魂魄，意想洪炉始开辟。",
      "疑是九龙夭矫欲攀天，忽逢霹雳一声化为石，不然何至今，悠悠亿万年，气势不死如腾屳。",
      "云含幽兮月添冷，月凝晖兮江漾影。",
      "结根不得要路津，迥秀长在无人境。",
      "轩皇封禅登云亭，大禹会计临东溟。",
      "乘樏不来广乐绝，独与猿鸟愁青荧。",
      "君不见敬亭之山黄索漠，兀如断岸无棱角。",
      "宣城谢守一首诗，遂使声名齐五岳。",
      "九华山，九华山，自是造化一尤物，焉能籍甚乎人间。"
    ]
  },
  {
    "volume": 356,
    "sequence": 5,
    "title": "泰娘歌",
    "author": "刘禹锡",
    "content": [
      "泰娘家本阊门西，门前绿水环金堤。",
      "有时妆成好天气，走上皋桥折花戏。",
      "风流太守韦尚书，路傍忽见停隼旟。",
      "斗量明珠鸟传意，绀幰迎入专城居。",
      "长鬟如云衣似雾，锦茵罗荐承轻步。",
      "舞学惊鸿水榭春，歌传上客兰堂暮。",
      "从郎西入帝城中，贵游簪组香帘栊。",
      "低鬟缓视抱明月，纤指破拨生胡风。",
      "繁华一旦有消歇，题剑无光履声绝。",
      "洛阳旧宅生草莱，杜陵萧萧松柏哀。",
      "妆奁虫网厚如茧，博山炉侧倾寒灰。",
      "蕲州刺史张公子，白马新到铜驼里。",
      "自言买笑掷黄金，月堕云中从此始。",
      "安知鵩鸟座隅飞，寂寞旅魂招不归。",
      "秦嘉镜有前时结，韩寿香销故箧衣。",
      "山城少人江水碧，断雁哀猿风雨夕。",
      "朱弦已绝为知音，云鬓未秋私自惜。",
      "举目风烟非旧时，梦寻归路多参差。",
      "如何将此千行泪，更洒湘江斑竹枝。"
    ]
  },
  {
    "volume": 356,
    "sequence": 6,
    "title": "龙阳县歌",
    "author": "刘禹锡",
    "content": [
      "县门白日无尘土，百姓县前挽鱼罟。",
      "主人引客登大堤，小儿纵观黄犬怒。",
      "鹧鸪惊鸣绕篱落，橘柚垂芳照窗户。",
      "沙平草绿见吏稀，寂历斜阳照县鼓。"
    ]
  },
  {
    "volume": 356,
    "sequence": 7,
    "title": "墙阴歌",
    "author": "刘禹锡",
    "content": [
      "白日左右浮天潢，朝晡影入东西墙。",
      "昔为儿童在阴戏，当时意小觉日长。",
      "东邻侯家吹笙簧，随阴促促移象床。",
      "西邻田舍乏糟糠，就影汲汲舂黄粱。",
      "因思九州四海外，家家只占墙阴内。",
      "莫言墙阴数尺间，老却主人如等闲。",
      "君看眼前光阴促，中心莫学太行山。"
    ]
  },
  {
    "volume": 356,
    "sequence": 8,
    "title": "踏潮歌",
    "author": "刘禹锡",
    "content": [
      "屯门积日无回飙，沧波不归成踏潮。",
      "轰如鞭石矻且摇，亘空欲驾鼋鼍桥。",
      "惊湍蹙缩悍而骄，大陵高岸失岧峣。",
      "四边无阻音响调，背负元气掀重霄。",
      "介鲸得性方逍遥，仰鼻嘘吸扬朱翘。",
      "海人狂顾迭相招，罽衣髽首声哓哓。",
      "征南将军登丽谯，赤旗指麾不敢嚣。",
      "翌日风回沴气消，归涛纳纳景昭昭。",
      "乌泥白沙复满海，海色不动如青瑶。"
    ]
  },
  {
    "volume": 356,
    "sequence": 9,
    "title": "白鹭儿",
    "author": "刘禹锡",
    "content": [
      "白鹭儿，最高格。",
      "毛衣新成雪不敌，众禽喧呼独凝寂。",
      "孤眠芊芊草，久立潺潺石。",
      "前山正无云，飞去入遥碧。"
    ]
  },
  {
    "volume": 356,
    "sequence": 10,
    "title": "平齐行二首",
    "author": "刘禹锡",
    "content": [
      "胡尘昔起蓟北门，河南地属平卢军。",
      "貂裘代马绕东岳，峄阳孤桐削为角。",
      "地形十二虏意骄，恩泽含容历四朝。",
      "鲁人皆解带弓箭，齐人不复闻箫韶。",
      "今朝天子圣神武，手握玄符平九土。",
      "初哀狂童袭故事，文告不来方振怒。",
      "去秋诏下诛东平，官军四合犹婴城。",
      "春来群乌噪且惊，气如坏山堕其庭。",
      "牙门大将有刘生，夜半射落欃枪星。",
      "帐中虏血流满地，门外三军舞连臂。",
      "驿骑函首过黄河，城中无贼天气和。",
      "朝廷侍郎来慰抚，耕夫满野行人歌。",
      "泰山沉寇六十年，旅祭不享生愁烟。",
      "今逢圣君欲封禅，神使阴兵来助战。",
      "妖气扫尽河水清，日观杲杲卿云见。",
      "开元皇帝东封时，百神受职争奔驰。",
      "千钧猛簴顺流下，洪波涵淡浮熊罴。",
      "侍臣燕公秉文笔，玉检告天无愧词。",
      "当今睿孙承圣祖，岳神望幸河宗舞。",
      "青门大道属车尘，共待葳蕤翠华举。"
    ]
  },
  {
    "volume": 356,
    "sequence": 11,
    "title": "送裴处士应制举诗",
    "author": "刘禹锡",
    "content": [
      "裴生久在风尘里，气劲言高少知己。",
      "注书曾学郑司农，历国多于孔夫子。",
      "往年访我到连州，无穷绝境终日游。",
      "登山雨中试蜡屐，入洞夏里披貂裘。",
      "白帝城边又相遇，敛翼三年不飞去。",
      "忽然结束如秋蓬，自称对策明光宫。",
      "人言策中说何事，掉头不答看飞鸿。",
      "彤庭翠松迎晓日，凤衔金榜云间出。",
      "中贵腰鞭立倾酒，宰臣委佩观摇笔。",
      "古称射策如弯弧，一发偶中何时无。",
      "由来草泽无忌讳，努力满挽当亨衢。",
      "忆得当年识君处，嘉禾驿后联墙住。",
      "垂钩钓得王馀鱼，踏芳共登苏小墓。",
      "此事今同梦想间，相看一笑且开颜。",
      "老大希逢旧邻里，为君扶病到方山。"
    ]
  },
  {
    "volume": 356,
    "sequence": 12,
    "title": "三乡驿楼伏睹玄宗望女几山诗，小臣斐然有感",
    "author": "刘禹锡",
    "content": [
      "开元天子万事足，唯惜当时光景促。",
      "三乡陌上望仙山，归作霓裳羽衣曲。",
      "仙心从此在瑶池，三清八景相追随。",
      "天上忽乘白云去，世间空有秋风词。"
    ]
  },
  {
    "volume": 356,
    "sequence": 13,
    "title": "城西行",
    "author": "刘禹锡",
    "content": [
      "城西簇簇三叛族，叛者为谁蔡吴蜀。",
      "中使提刀出禁来，九衢车马轰如雷。",
      "临刑与酒杯未覆，雠家白官先请肉。",
      "守吏能然董卓脐，饥乌来觇桓玄目。",
      "城西人散泰阶平，雨洗血痕春草生。"
    ]
  },
  {
    "volume": 356,
    "sequence": 14,
    "title": "武昌老人说笛歌",
    "author": "刘禹锡",
    "content": [
      "武昌老人七十馀，手把庾令相问书。",
      "自言少小学吹笛，早事曹王曾赏激。",
      "往年镇戍到蕲州，楚山萧萧笛竹秋。",
      "当时买材恣搜索，典却身上乌貂裘。",
      "古苔苍苍封老节，石上孤生饱风雪。",
      "商声五音随指发，水中龙应行云绝。",
      "曾将黄鹤楼上吹，一声占尽秋江月。",
      "如今老去语尤迟，音韵高低耳不知。",
      "气力已微心尚在，时时一曲梦中吹。"
    ]
  },
  {
    "volume": 356,
    "sequence": 15,
    "title": "西山兰若试茶歌",
    "author": "刘禹锡",
    "content": [
      "山僧后檐茶数丛，春来映竹抽新茸。",
      "宛然为客振衣起，自傍芳丛摘鹰觜。",
      "斯须炒成满室香，便酌砌下金沙水。",
      "骤雨松声入鼎来，白云满碗花徘徊。",
      "悠扬喷鼻宿酲散，清峭彻骨烦襟开。",
      "阳崖阴岭各殊气，未若竹下莓苔地。",
      "炎帝虽尝未解煎，桐君有箓那知味。",
      "新芽连拳半未舒，自摘至煎俄顷馀。",
      "木兰沾露香微似，瑶草临波色不如。",
      "僧言灵味宜幽寂，采采翘英为嘉客。",
      "不辞缄封寄郡斋，砖井铜炉损标格。",
      "何况蒙山顾渚春，白泥赤印走风尘。",
      "欲知花乳清泠味，须是眠云跂石人。"
    ]
  },
  {
    "volume": 356,
    "sequence": 16,
    "title": "聚蚊谣",
    "author": "刘禹锡",
    "content": [
      "沉沉夏夜兰堂开，飞蚊伺暗声如雷。",
      "嘈然欻起初骇听，殷殷若自南山来。",
      "喧腾鼓舞喜昏黑，昧者不分听者惑。",
      "露花滴沥月上天，利觜迎人著不得。",
      "我躯七尺尔如芒，我孤尔众能我伤。",
      "天生有时不可遏，为尔设幄潜匡床。",
      "清商一来秋日晓，羞尔微形饲丹鸟。"
    ]
  },
  {
    "volume": 356,
    "sequence": 17,
    "title": "百舌吟",
    "author": "刘禹锡",
    "content": [
      "晓星寥落春云低，初闻百舌间关啼。",
      "花树满空迷处所，摇动繁英坠红雨。",
      "笙簧百啭音韵多，黄鹂吞声燕无语。",
      "东方朝日迟迟升，迎风弄景如自矜。",
      "数声不尽又飞去，何许相逢绿杨路。",
      "绵蛮宛转似娱人，一心百舌何纷纷。",
      "酡颜侠少停歌听，坠珥妖姬和睡闻。",
      "可怜光景何时尽，谁能低回避鹰隼。",
      "廷尉张罗自不关，潘郎挟弹无情损。",
      "天生羽族尔何微，舌端万变乘春晖。",
      "南方朱鸟一朝见，索漠无言蒿下飞。"
    ]
  },
  {
    "volume": 356,
    "sequence": 18,
    "title": "飞鸢操",
    "author": "刘禹锡",
    "content": [
      "鸢飞杳杳青云里，鸢鸣萧萧风四起。",
      "旗尾飘扬势渐高，箭头砉划声相似。",
      "长空悠悠霁日悬，六翮不动凝风烟。",
      "游鹍翔雁出其下，庆云清景相回旋。",
      "忽闻饥乌一噪聚，瞥下云中争腐鼠。",
      "腾音砺吻相喧呼，仰天大吓疑鹓雏。",
      "畏人避犬投高处，俯啄无声犹屡顾。",
      "青鸟自爱玉山禾，仙禽徒贵华亭露。",
      "朴樕危巢向暮时，毰毸饱腹蹲枯枝。",
      "游童挟弹一麾肘，臆碎羽分人不悲。",
      "天生众禽各有类，威凤文章在仁义。",
      "鹰隼仪形蝼蚁心，虽能戾天何足贵。"
    ]
  },
  {
    "volume": 356,
    "sequence": 19,
    "title": "秋萤引",
    "author": "刘禹锡",
    "content": [
      "汉陵秦苑遥苍苍，陈根腐叶秋萤光。",
      "夜空寥寂金气净，千门九陌飞悠扬。",
      "纷纶晖映互明灭，金炉星喷镫花发。",
      "露华洗濯清风吹，低昂不定招摇垂。",
      "高丽罘罳照珠网，斜历璇题舞罗幌。",
      "曝衣楼上拂香裙，承露台前转仙掌。",
      "槐市诸生夜读书，北窗分明辨鲁鱼。",
      "行子东山起征思，中郎骑省悲秋气。",
      "铜雀人归自入帘，长门帐开来照泪。",
      "谁言向晦常自明，儿童走步娇女争。",
      "天生有光非自衒，远近低昂暗中见。",
      "撮蚊妖鸟亦夜起，翅如车轮而已矣。"
    ]
  },
  {
    "volume": 356,
    "sequence": 20,
    "title": "伤秦姝行",
    "author": "刘禹锡",
    "content": [
      "长安二月花满城，插花女儿弹银筝。",
      "南宫仙郎下朝晚，曲头驻马闻新声。",
      "马蹄逶迟心荡漾，高楼已远犹频望。",
      "此时意重千金轻，鸟传消息绀轮迎。",
      "芳筵银烛一相见，浅笑低鬟初目成。",
      "蜀弦铮摐指如玉，皇帝弟子韦家曲。",
      "青牛文梓赤金簧，玫瑰宝柱秋雁行。",
      "敛蛾收袂凝清光，抽弦缓调怨且长。",
      "八鸾锵锵渡银汉，九雏威凤鸣朝阳。",
      "曲终韵尽意不足，馀思悄绝愁空堂。",
      "从郎镇南别城阙，楼船理曲潇湘月。",
      "冯夷蹁跹舞渌波，鲛人出听停绡梭。",
      "北池含烟瑶草短。",
      "万松亭下清风满。",
      "秦声一曲此时闻，岭泉呜咽南云断。",
      "来自长陵小市东，蕣华零落瘴江风。",
      "侍儿掩泣收银甲，鹦鹉不言愁玉笼。",
      "博山炉中香自灭，镜奁尘暗同心结。",
      "从此东山非昔游，长嗟人与弦俱绝。"
    ]
  },
  {
    "volume": 356,
    "sequence": 21,
    "title": "竞渡曲",
    "author": "刘禹锡",
    "content": [
      "沅江五月平堤流，邑人相将浮彩舟。",
      "灵均何年歌已矣，哀谣振楫从此起。",
      "杨桴击节雷阗阗，乱流齐进声轰然。",
      "蛟龙得雨鬐鬣动，螮蝀饮河形影联。",
      "刺史临流褰翠帏，揭竿命爵分雄雌。",
      "先鸣馀勇争鼓舞，未至衔枚颜色沮。",
      "百胜本自有前期，一飞由来无定所。",
      "风俗如狂重此时，纵观云委江之湄。",
      "彩旂夹岸照蛟室，罗袜凌波呈水嬉。",
      "曲终人散空愁暮，招屈亭前水东注。"
    ]
  },
  {
    "volume": 356,
    "sequence": 22,
    "title": "翰林白二十二学士见寄诗一百篇，因以答贶",
    "author": "刘禹锡",
    "content": [
      "吟君遗我百篇诗，使我独坐形神驰。",
      "玉琴清夜人不语，琪树春朝风正吹。",
      "郢人斤斫无痕迹，仙人衣裳弃刀尺。",
      "世人方内欲相寻，行尽四维无处觅。"
    ]
  },
  {
    "volume": 356,
    "sequence": 23,
    "title": "忆春草（春草，乐天舞妓名）",
    "author": "刘禹锡",
    "content": [
      "忆春草，处处多情洛阳道。",
      "金谷园中见日迟，铜驼陌上迎风早。",
      "河南大君频出难，只得池塘十步看。",
      "府门闭后满街月，几处游人草头歇。",
      "馆娃宫外姑苏台，郁郁芊芊拨不开。",
      "无风自偃君知否，西子裙裾曾拂来。"
    ]
  },
  {
    "volume": 356,
    "sequence": 24,
    "title": "乐天寄忆旧游，因作报白君以答",
    "author": "刘禹锡",
    "content": [
      "报白君，别来已渡江南春。",
      "江南春色何处好，燕子双飞故官道。",
      "春城三百七十桥，夹岸朱楼隔柳条。",
      "丫头小儿荡画桨，长袂女郎簪翠翘。",
      "郡斋北轩卷罗幕，碧池逶迤绕画阁。",
      "池边绿竹桃李花，花下舞筵铺彩霞。",
      "吴娃足情言语黠，越客有酒巾冠斜。",
      "坐中皆言白太守，不负风光向杯酒。",
      "酒酣襞笺飞逸韵，至今传在人人口。",
      "报白君，相思空望嵩丘云。",
      "其奈钱塘苏小小，忆君泪点石榴裙。"
    ]
  },
  {
    "volume": 356,
    "sequence": 25,
    "title": "两如何诗谢裴令公赠别二首",
    "author": "刘禹锡",
    "content": [
      "一言一顾重，重何如。",
      "今日陪游清洛苑，昔年别入承明庐。",
      "一东一西别，别何如。",
      "终期大冶再熔炼，愿托扶摇翔碧虚。"
    ]
  },
  {
    "volume": 356,
    "sequence": 26,
    "title": "唐侍御寄游道林岳麓二寺诗并沈中丞姚员外所和见征继作",
    "author": "刘禹锡",
    "content": [
      "湘西古刹双蹲蹲，群峰朝拱如骏奔。",
      "青松步障深五里，龙宫黯黯神为阍。",
      "高殿呀然压苍巘，俯瞰长江疑欲吞。",
      "橘洲泛浮金实动，水郭缭绕朱楼鶱。",
      "语馀百响入天籁，众奇引步轻翩翻。",
      "泉清石布博棋子，萝密鸟韵如簧言。",
      "回廊架险高且曲，新径穿林明复昏。",
      "浅流忽浊山兽过，古木半空天火痕。",
      "星使双飞出禁垣，元侯饯之游石门。",
      "紫髯翼从红袖舞，竹风松雪香温黁。",
      "远持清琐照巫峡，一戛惊断三声猿。",
      "灵山会中身不预，吟想峭绝愁精魂。",
      "恨无黄金千万饼，布地买取为丘园。"
    ]
  },
  {
    "volume": 356,
    "sequence": 27,
    "title": "将赴汝州，途出浚下，留辞李相公",
    "author": "刘禹锡",
    "content": [
      "长安旧游四十载，鄂渚一别十四年。",
      "后来富贵已零落，岁寒松柏犹依然。",
      "初逢贞元尚文主，云阙天池共翔舞。",
      "相看却数六朝臣，屈指如今无四五。",
      "夷门天下之咽喉，昔时往往生疮疣。",
      "联翩旧相来镇压，四海吐纳皆通流。",
      "久别凡经几多事，何由说得平生意。",
      "千思万虑尽如空，一笑一言真可贵。",
      "世间何事最殷勤，白头将相逢故人。",
      "功成名遂会归老，请向东山为近邻。"
    ]
  },
  {
    "volume": 356,
    "sequence": 28,
    "title": "平蔡州三首",
    "author": "刘禹锡",
    "content": [
      "蔡州城中众心死，妖星夜落照壕水。",
      "汉家飞将下天来，马箠一挥门洞开。",
      "贼徒崩腾望旗拜，有若群蛰惊春雷。",
      "狂童面缚登槛车，太白夭矫垂捷书。",
      "相公从容来镇抚，常侍郊迎负文弩。",
      "四人归业闾里间，小儿跳浪健儿舞。",
      "汝南晨鸡喔喔鸣，城头鼓角音和平。",
      "路傍老人忆旧事，相与感激皆涕零。",
      "老人收泣前致辞，官军入城人不知。",
      "忽惊元和十二载，重见天宝承平时。",
      "九衢车马浑浑流，使臣来献淮西囚。",
      "四夷闻风失匕箸，天子受贺登高楼。",
      "妖童擢发不足数，血污城西一抔土。",
      "南峰无火楚泽间，夜行不锁穆陵关。",
      "策勋礼毕天下泰，猛士按剑看恒山。"
    ]
  },
  {
    "volume": 356,
    "sequence": 29,
    "title": "送僧仲剬东游兼寄呈灵澈上人",
    "author": "刘禹锡",
    "content": [
      "释子道成神气闲，住持曾上清凉山。",
      "晴空礼拜见真像，金毛五髻卿云间。",
      "西游长安隶僧籍，本寺门前曲江碧。",
      "松间白月照宝书，竹下香泉洒瑶席。",
      "前时学得经论成，奔驰象马开禅扃。",
      "高筵谈柄一麾拂，讲下门徒如醉醒。",
      "旧闻南方多长老，次第来入荆门道。",
      "荆州本自重弥天，南朝塔庙犹依然。",
      "宴坐东阳枯树下，经行居止故台边。",
      "忽忆遗民社中客，为我衡阳驻飞锡。",
      "讲罢同寻相鹤经，闲来共蜡登山屐。",
      "一旦扬眉望沃州，自言王谢许同游。",
      "凭将杂拟三十首，寄与江南汤慧休。"
    ]
  },
  {
    "volume": 356,
    "sequence": 30,
    "title": "观棋歌送儇师西游",
    "author": "刘禹锡",
    "content": [
      "长沙男子东林师，闲读艺经工弈棋。",
      "有时凝思如入定，暗覆一局谁能知。",
      "今年访予来小桂，方袍袖中贮新势。",
      "山人无事秋日长，白昼懵懵眠匡床。",
      "因君临局看斗智，不觉迟景沉西墙。",
      "自从仙人遇樵子，直到开元王长史。",
      "前身后身付馀习，百变千化无穷已。",
      "初疑磊落曙天星，次见搏击三秋兵。",
      "雁行布陈众未晓，虎穴得子人皆惊。",
      "行尽三湘不逢敌，终日饶人损机格。",
      "自言台阁有知音，悠然远起西游心。",
      "商山夏木阴寂寂，好处徘徊驻飞锡。",
      "忽思争道画平沙，独笑无言心有适。",
      "蔼蔼京城在九天，贵游豪士足华筵。",
      "此时一行出人意，赌取声名不要钱。"
    ]
  },
  {
    "volume": 356,
    "sequence": 31,
    "title": "吐绶鸟词",
    "author": "刘禹锡",
    "content": [
      "越山有鸟翔寥廓，嗉中天绶光若若。",
      "越人偶见而奇之，因名吐绶江南知。",
      "四明天姥神仙地，朱鸟星精钟异气。",
      "赤玉雕成彪炳毛，红绡翦出玲珑翅。",
      "湖烟始开山日高，迎风吐绶盘花绦。",
      "临波似染琅琊草，映叶疑开阿母桃。",
      "花红草绿人间事，未若灵禽自然贵。",
      "鹤吐明珠暂报恩，鹊衔金印空为瑞。",
      "春和秋霁野花开，玩景寻芳处处来。",
      "翠幕雕笼非所慕，珠丸柘弹莫相猜。",
      "栖月啼烟凌缥缈，高林先见金霞晓。",
      "三山仙路寄遥情，刷羽扬翘欲上征。",
      "不学碧鸡依井络，愿随青鸟向层城。",
      "太液池中有黄鹄，怜君长向高枝宿。",
      "如何一借羊角风，来听箫韶九成曲。"
    ]
  },
  {
    "volume": 356,
    "sequence": 32,
    "title": "八月十五日夜桃源玩月",
    "author": "刘禹锡",
    "content": [
      "尘中见月心亦闲，况是清秋仙府间。",
      "凝光悠悠寒露坠，此时立在最高山。",
      "碧虚无云风不起，山上长松山下水。",
      "群动翛然一顾中，天高地平千万里。",
      "少君引我升玉坛，礼空遥请真仙官。",
      "云輧欲下星斗动，天乐一声肌骨寒。",
      "金霞昕昕渐东上，轮欹影促犹频望。",
      "绝景良时难再并，他年此日应惆怅。"
    ]
  },
  {
    "volume": 356,
    "sequence": 33,
    "title": "送鸿举游江西",
    "author": "刘禹锡",
    "content": [
      "禅客学禅兼学文，出山初似无心云。",
      "从风卷舒来何处，缭绕巴山不得去。",
      "山州古寺好闲居，读尽龙王宫里书。",
      "使君滩头拣石砚，白帝城边寻野蔬。",
      "忽然登高心瞥起，又欲浮杯信流水。",
      "烟波浩淼鱼鸟情，东去三千三百里。",
      "荆门峡断无盘涡，湘平汉阔清光多。",
      "庐山雾开见瀑布，江西月净闻渔歌。",
      "钟陵八郡多名守，半是西方社中友。",
      "与师相见便谈空，想得高斋狮子吼。"
    ]
  },
  {
    "volume": 356,
    "sequence": 34,
    "title": "采菱行（一作采芰女）",
    "author": "刘禹锡",
    "content": [
      "白马湖平秋日光，紫菱如锦彩鸳翔。",
      "荡舟游女满中央，采菱不顾马上郎。",
      "争多逐胜纷相向，时转兰桡破轻浪。",
      "长鬟弱袂动参差，钗影钏文浮荡漾。",
      "笑语哇咬顾晚晖，蓼花缘岸扣舷归。",
      "归来共到市桥步，野蔓系船萍满衣。",
      "家家竹楼临广陌，下有连樯多估客。",
      "携觞荐芰夜经过，醉踏大堤相应歌。",
      "屈平祠下沅江水，月照寒波白烟起。",
      "一曲南音此地闻，长安北望三千里。"
    ]
  },
  {
    "volume": 356,
    "sequence": 35,
    "title": "和牛相公南溪醉歌见寄",
    "author": "刘禹锡",
    "content": [
      "脱屣将相守冲谦，唯于山水独不廉。",
      "枕伊背洛得胜地，鸣皋少室来轩檐。",
      "相形面势默指画，言下变化随顾瞻。",
      "清池曲榭人所致，野趣幽芳天与添。",
      "有时转入潭岛间，珍木如幄藤为帘。",
      "忽然便有江湖思，沙砾平浅草纤纤。",
      "怪石钓出太湖底，珠树移自天台尖。",
      "崇兰迎风绿泛艳，坼莲含露红襜。",
      "ā修廊架空远岫入，弱柳覆槛流波沾。",
      "渚蒲抽芽剑脊动，岸荻迸笋锥头铦。",
      "携觞命侣极永日。",
      "此会虽数心无厌。",
      "人皆置庄身不到，富贵难与逍遥兼。",
      "唯公出处得自在，决就放旷辞炎炎。",
      "座宾尽欢恣谈谑，愧我掉头还奋髯。",
      "能令商於多病客，亦觉自适非沉潜。"
    ]
  },
  {
    "volume": 356,
    "sequence": 36,
    "title": "和浙西李大夫霜夜对月，听小童吹觱篥歌，依本韵",
    "author": "刘禹锡",
    "content": [
      "海门双青暮烟歇，万顷金波涌明月。",
      "侯家小儿能觱篥，对此清光天性发。",
      "长江凝练树无风，浏栗一声霄汉中。",
      "涵胡画角怨边草，萧瑟清蝉吟野丛。",
      "冲融顿挫心使指，雄吼如风转如水。",
      "思妇多情珠泪垂，仙禽欲舞双翅起。",
      "郡人寂听衣满霜，江城月斜楼影长。",
      "才惊指下繁韵息，已见树杪明星光。",
      "谢公高斋吟激楚，恋阙心同在羁旅。",
      "一奏荆人白雪歌，如闻雒客扶风邬。",
      "吴门水驿按山阴，文字殷勤寄意深。",
      "欲识阳陶能绝处，少年荣贵道伤心。"
    ]
  },
  {
    "volume": 356,
    "sequence": 37,
    "title": "叹水别白二十二（一韵至七韵）",
    "author": "刘禹锡",
    "content": [
      "水。",
      "至清，尽美。",
      "从一勺，至千里。",
      "利人利物，时行时止。",
      "道性净皆然，交情淡如此。",
      "君游金谷堤上，我在石渠署里。",
      "两心相忆似流波，潺湲日夜无穷已。"
    ]
  },
  {
    "volume": 356,
    "sequence": 38,
    "title": "同留守王仆射各赋春中一物，从一韵至七",
    "author": "刘禹锡",
    "content": [
      "莺。",
      "能语，多情。",
      "春将半，天欲明。",
      "始逢南陌，复集东城。",
      "林疏时见影，花密但闻声。",
      "营中缘催短笛，楼上来定哀筝。",
      "千门万户垂杨里，百转如簧烟景晴。"
    ]
  },
  {
    "volume": 356,
    "sequence": 39,
    "title": "伤我马词",
    "author": "刘禹锡",
    "content": [
      "生于碛砺善驰走，万里南来困丘阜。",
      "青菰寒菽非适口，病闻北风犹举首。",
      "金台已平骨空朽，投之龙渊从尔友。"
    ]
  },
  {
    "volume": 356,
    "sequence": 40,
    "title": "清湘词二首",
    "author": "刘禹锡",
    "content": [
      "湘水流，湘水流，九疑云物至今愁。",
      "君问二妃何处所，零陵香草雨中收。",
      "斑竹枝，斑竹枝，泪痕点点寄相思。",
      "楚客欲闻瑶瑟怨，潇湘深夜月明时。"
    ]
  },
  {
    "volume": 356,
    "sequence": 41,
    "title": "和乐天春词，依忆江南曲拍为句",
    "author": "刘禹锡",
    "content": [
      "春去也，多谢洛城人。",
      "弱柳从风疑举袂，丛兰裛露似沾巾。",
      "独坐亦含嚬。",
      "春过也，笑惜艳阳年。",
      "犹有桃花流水上，无辞竹叶醉樽前。",
      "惟待见青天。"
    ]
  },
  {
    "volume": 356,
    "sequence": 42,
    "title": "泽宫诗",
    "author": "刘禹锡",
    "content": [
      "秩秩泽宫，有的维鹄。",
      "祁祁庶士，于以干禄。",
      "彼鹄斯微，若止若翔。",
      "千里之差，起于毫芒。",
      "我矢既直，我弓既良，依于高墉，因我不臧。",
      "高墉伊何，维器与时。",
      "视之以心，谁谓鹄微。"
    ]
  },
  {
    "volume": 356,
    "sequence": 43,
    "title": "酬令狐相公六言见寄",
    "author": "刘禹锡",
    "content": [
      "已嗟别离太远，更被光阴苦催。",
      "吴苑燕辞人去，汾川雁带书来。",
      "愁吟月落犹望，忆梦天明未回。",
      "今日便令歌者，唱兄诗送一杯。"
    ]
  },
  {
    "volume": 356,
    "sequence": 44,
    "title": "答乐天临都驿见赠",
    "author": "刘禹锡",
    "content": [
      "北固山边波浪，东都城里风尘。",
      "世事不同心事，新人何似故人。"
    ]
  },
  {
    "volume": 356,
    "sequence": 45,
    "title": "再赠乐天",
    "author": "刘禹锡",
    "content": [
      "一政政官轧轧，一年年老駸駸。",
      "身外名何足算，别来诗且同吟。"
    ]
  },
  {
    "volume": 356,
    "sequence": 46,
    "title": "酬杨侍郎凭见寄",
    "author": "刘禹锡",
    "content": [
      "十年毛羽摧颓，一旦天书召回。",
      "看看瓜时欲到，故侯也好归来。"
    ]
  }
]