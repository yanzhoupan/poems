[
  {
    "volume": 845,
    "sequence": 1,
    "title": "湘中寓居春日感怀",
    "author": "齐己",
    "content": [
      "江禽野兽两堪伤，避射惊弹各自忙。",
      "头角任多无獬豸，羽毛虽众让鸳鸯。",
      "落苔红小樱桃熟，侵井青纤燕麦长。",
      "吟把离骚忆前事，汨罗春浪撼残阳。"
    ]
  },
  {
    "volume": 845,
    "sequence": 2,
    "title": "潇湘",
    "author": "齐己",
    "content": [
      "寒清健碧远相含，珠媚根源在极南。",
      "流古递今空作岛，逗山冲壁自为潭。",
      "迁来贾谊愁无限，谪过灵均恨不堪。",
      "毕竟输他老渔叟，绿蓑青竹钓浓蓝。"
    ]
  },
  {
    "volume": 845,
    "sequence": 3,
    "title": "寄友生",
    "author": "齐己",
    "content": [
      "风骚情味近如何，门底寒流屋里莎。",
      "曾摘园蔬留我宿，共吟江月看鸿过。",
      "时危苦恨无收拾，道妙深夸有琢磨。",
      "凉夜欹眠应得梦，平生心肺似君多。"
    ]
  },
  {
    "volume": 845,
    "sequence": 4,
    "title": "酬答退上人",
    "author": "齐己",
    "content": [
      "须鬓三分白二分，一生踪迹出人群。",
      "嵩丘梦忆诸峰雪，衡岳禅依五寺云。",
      "青衲几临高瀑濯，苦吟曾许断猿闻。",
      "荒村残腊相逢夜，月满鸿多楚水濆。"
    ]
  },
  {
    "volume": 845,
    "sequence": 5,
    "title": "山中春怀",
    "author": "齐己",
    "content": [
      "心魂役役不曾归，万象相牵向极微。",
      "所得或忧逢郢刃，凡言皆欲夺天机。",
      "游深晚谷香充鼻，坐苦春松粉满衣。",
      "何物不为狼藉境，桃花和雨更霏霏。"
    ]
  },
  {
    "volume": 845,
    "sequence": 6,
    "title": "寄郑谷郎中",
    "author": "齐己",
    "content": [
      "上国谁传消息过，醉眠醒坐对嵯峨。",
      "身离道士衣裳少，笔答禅师句偈多。",
      "南岸郡钟凉度枕，西斋竹露冷沾莎。",
      "还应笑我降心外，惹得诗魔助佛魔。"
    ]
  },
  {
    "volume": 845,
    "sequence": 7,
    "title": "寄萍乡唐禀正字",
    "author": "齐己",
    "content": [
      "新书声价满皇都，高卧林中更起无。",
      "春兴酒香薰肺腑，夜吟云气湿髭须。",
      "同登水阁僧皆别，共上渔船鹤亦孤。",
      "长忆前年送行处，洞门残日照菖蒲。"
    ]
  },
  {
    "volume": 845,
    "sequence": 8,
    "title": "秋夕书怀",
    "author": "齐己",
    "content": [
      "凉多夜永拥山袍，片石闲欹不觉劳。",
      "蟋蟀绕床无梦寐，梧桐满地有萧骚。",
      "平生乐道心常切，五字逢人价合高。",
      "破落西窗向残月，露声如雨滴蓬蒿。"
    ]
  },
  {
    "volume": 845,
    "sequence": 9,
    "title": "乱后经西山寺",
    "author": "齐己",
    "content": [
      "松烧寺破是刀兵，谷变陵迁事可惊。",
      "云里乍逢新住主，石边重认旧题名。",
      "闲临菡萏荒池坐，乱踏鸳鸯破瓦行。",
      "欲伴高僧重结社，此身无计舍前程。"
    ]
  },
  {
    "volume": 845,
    "sequence": 10,
    "title": "题梁贤巽公房",
    "author": "齐己",
    "content": [
      "吴王庙侧有高房，帘影南轩日正长。",
      "吹苑野风桃叶碧，压畦春露菜花黄。",
      "悬灯向后惟冥默，凭案前头即渺茫。",
      "知有虎溪归梦切，寺门松折社僧亡。"
    ]
  },
  {
    "volume": 845,
    "sequence": 11,
    "title": "塘上闲作",
    "author": "齐己",
    "content": [
      "闲行闲坐藉莎烟，此兴堪思二古贤。",
      "陶靖节居彭泽畔，贺知章在镜池边。",
      "鸳鸯著对能飞绣，菡萏成群不语仙。",
      "形影腾腾夕阳里，数峰危翠滴渔船。"
    ]
  },
  {
    "volume": 845,
    "sequence": 12,
    "title": "江上望远山寄郑谷郎中（公时退居仰山）",
    "author": "齐己",
    "content": [
      "危碧层层映水天，半垂冈陇下民田。",
      "王维爱甚难抛画，支遁高多不惜钱。",
      "巨石尽含金玉气，乱峰闲锁栋梁烟。",
      "秦争汉夺空劳力，却是巢由得稳眠。"
    ]
  },
  {
    "volume": 845,
    "sequence": 13,
    "title": "送人自蜀回南游",
    "author": "齐己",
    "content": [
      "锦水东浮情尚郁，湘波南泛思何长。",
      "蜀魂巴狖悲残夜，越鸟燕鸿叫夕阳。",
      "烟月几般为客路，林泉四绝是吾乡。",
      "寻幽必有僧相指，宋杜题诗近旧房。"
    ]
  },
  {
    "volume": 845,
    "sequence": 14,
    "title": "寄无愿上人",
    "author": "齐己",
    "content": [
      "六十八去七十岁，与师年鬓不争多。",
      "谁言生死无消处，还有修行那得何。",
      "开士安能穷好恶，故人堪忆旧经过。",
      "会归原上焚身后，一阵灰飞也任他。"
    ]
  },
  {
    "volume": 845,
    "sequence": 15,
    "title": "怀潇湘即事寄友人",
    "author": "齐己",
    "content": [
      "浸野淫空澹荡和，十年邻住听渔歌。",
      "城临远棹浮烟泊，寺近闲人泛月过。",
      "岸引绿芜春雨细，汀连斑竹晚风多。",
      "可怜千古怀沙处，还有鱼龙弄白波。"
    ]
  },
  {
    "volume": 845,
    "sequence": 16,
    "title": "谢橘洲人寄橘",
    "author": "齐己",
    "content": [
      "洞庭栽种似潇湘，绿绕人家带夕阳。",
      "霜裛露蒸千树熟，浪围风撼一洲香。",
      "洪崖遣后名何远，陆绩怀来事更长。",
      "藏贮待供宾客好，石榴宜称映舟光。"
    ]
  },
  {
    "volume": 845,
    "sequence": 17,
    "title": "自贻",
    "author": "齐己",
    "content": [
      "心中身外更何猜，坐石看云养圣胎。",
      "名在好诗谁逐去，迹依闲处自归来。",
      "时添瀑布新瓶水，旋换旃檀旧印灰。",
      "晴出寺门惊往事，古松千尺半苍苔。"
    ]
  },
  {
    "volume": 845,
    "sequence": 18,
    "title": "寄益上人",
    "author": "齐己",
    "content": [
      "长想寻君道路遥，乱山霜后火新烧。",
      "近闻移住邻衡岳，几度题诗上石桥。",
      "古木传声连峭壁，一灯悬影过中宵。",
      "风骚味薄谁相爱，欹枕常多梦鲍昭。"
    ]
  },
  {
    "volume": 845,
    "sequence": 19,
    "title": "行次宜春寄湘西诸友",
    "author": "齐己",
    "content": [
      "幸无名利路相迷，双履寻山上柏梯。",
      "衣钵祖辞梅岭外，香灯社别橘洲西。",
      "云中石壁青侵汉，树下苔钱绿绕溪。",
      "我爱远游君爱住，此心他约与谁携。"
    ]
  },
  {
    "volume": 845,
    "sequence": 20,
    "title": "送略禅者归南岳",
    "author": "齐己",
    "content": [
      "林下钟残又拂衣，锡声还独向南飞。",
      "千峰冷截冥鸿处，一径险通禅客归。",
      "青石上行苔片片，古杉边宿雨霏霏。",
      "劳生有愿应回首，忍著无心与物违。"
    ]
  },
  {
    "volume": 845,
    "sequence": 21,
    "title": "咏怀寄知己",
    "author": "齐己",
    "content": [
      "已得浮生到老闲，且将新句拟玄关。",
      "自知清兴来无尽，谁道淳风去不还。",
      "三百正声传世后，五千真理在人间。",
      "此心终待相逢说，时复登楼看暮山。"
    ]
  },
  {
    "volume": 845,
    "sequence": 22,
    "title": "寄吴拾遗",
    "author": "齐己",
    "content": [
      "新竹将谁榷重轻，皎然评里见权衡。",
      "非无苦到难搜处，合有清垂不朽名。",
      "疏雨晚冲莲叶响，乱蝉凉抱桧梢鸣。",
      "野桥闲背残阳立，翻忆苏卿送子卿。"
    ]
  },
  {
    "volume": 845,
    "sequence": 23,
    "title": "春晴感兴",
    "author": "齐己",
    "content": [
      "连旬阴翳晓来晴，水满圆塘照日明。",
      "岸草短长边过客，江花红白里啼莺。",
      "野无征战时堪望，山有楼台暖好行。",
      "桑柘依依禾黍绿，可怜归去是张衡。"
    ]
  },
  {
    "volume": 845,
    "sequence": 24,
    "title": "谢道友拄杖",
    "author": "齐己",
    "content": [
      "翦自南岩瀑布边，寒光七尺乳珠连。",
      "持来未入尘埃路，乞与应怜老病年。",
      "欹影夜归青石涧，卓痕秋过绿苔钱。",
      "他时携上嵩峰顶，把倚长松看洛川。"
    ]
  },
  {
    "volume": 845,
    "sequence": 25,
    "title": "东林寄别修睦上人",
    "author": "齐己",
    "content": [
      "行心乞得见秋风，双履难留去住踪。",
      "红叶正多离社客，白云无限向嵩峰。",
      "囊中自欠诗千首，身外谁知事几重。",
      "此别不能为后约，年华相似逼衰容。"
    ]
  },
  {
    "volume": 845,
    "sequence": 26,
    "title": "夏日原西避暑寄吟友",
    "author": "齐己",
    "content": [
      "热烟疏竹古原西，日日乘凉此杖藜。",
      "闲处雨声随霹雳，旱田人望隔虹霓。",
      "蝉依独树干吟苦，鸟忆平川渴过齐。",
      "别有相招好泉石，瑞花瑶草尽堪携。"
    ]
  },
  {
    "volume": 845,
    "sequence": 27,
    "title": "怀匡阜",
    "author": "齐己",
    "content": [
      "荆州连岁滞游方，拄杖尘封六尺光。",
      "洗面有香思石溜，冥心无挠忆山床。",
      "闲机但愧时机速，静论须惭世论长。",
      "昨夜分明梦归去，薜萝幽径绕禅房。"
    ]
  },
  {
    "volume": 845,
    "sequence": 28,
    "title": "静坐",
    "author": "齐己",
    "content": [
      "绳床欹坐任崩颓，双眼醒醒闭复开。",
      "日月更无闲里过，风骚时有静中来。",
      "天真自得生难舍，世幻谁惊死不回。",
      "何处堪投此踪迹，水边晴去上高台。"
    ]
  },
  {
    "volume": 845,
    "sequence": 29,
    "title": "寄湘中诸友",
    "author": "齐己",
    "content": [
      "碧云诸友尽黄眸，石点花飞更说无。",
      "岚翠湿衣松接院，芙蓉薰面寺临湖。",
      "沃洲高卧心何僻，匡社长禅兴亦孤。",
      "争似楚王文物国，金镳紫绶让前途。"
    ]
  },
  {
    "volume": 845,
    "sequence": 30,
    "title": "答无愿上人书",
    "author": "齐己",
    "content": [
      "郑生驱蹇岘山回，传得安公好信来。",
      "千里阻修俱老骨，八行重叠慰寒灰。",
      "春残桃李犹开户，雪满松杉始上台。",
      "必有南游山水兴，汉江平稳好浮杯。"
    ]
  },
  {
    "volume": 845,
    "sequence": 31,
    "title": "送胤公归阙",
    "author": "齐己",
    "content": [
      "西朝归去见高情，应恋香灯近圣明。",
      "关令莫疑非马辩，道安还跨赤驴行。",
      "充斋野店蔬无味，洒笠平原雪有声。",
      "忍惜文章便闲得，看他趋竞取时名。"
    ]
  },
  {
    "volume": 845,
    "sequence": 32,
    "title": "感时",
    "author": "齐己",
    "content": [
      "忽忽枕前蝴蝶梦，悠悠觉后利名尘。",
      "无穷今日明朝事，有限生来死去人。",
      "终与狐狸为窟穴，谩师龟鹤养精神。",
      "可怜颜子能消息，虚室坐忘心最真。"
    ]
  },
  {
    "volume": 845,
    "sequence": 33,
    "title": "湖上逸人",
    "author": "齐己",
    "content": [
      "澹荡光中翡翠飞，田田初出柳丝丝。",
      "吟沿绿岛时逢鹤，醉泛清波或见龟。",
      "七泽钓师应识我，中原逐鹿不知谁。",
      "秋风水寺僧相近，一径芦花到竹篱。"
    ]
  },
  {
    "volume": 845,
    "sequence": 34,
    "title": "怀巴陵",
    "author": "齐己",
    "content": [
      "垂白堪思大乱前，薄游曾驻洞庭边。",
      "寻僧古寺沿沙岸，倚杖残阳落水天。",
      "兰蕊蔫菸骚客庙，烟波晴阔钓师船。",
      "此时欲买君山住，懒就商人乞个钱。"
    ]
  },
  {
    "volume": 845,
    "sequence": 35,
    "title": "渚宫谢杨秀才自嵩山相访",
    "author": "齐己",
    "content": [
      "嵩峰有客远相寻，尘满麻衣袖苦吟。",
      "花尽草长方闭户，道孤身老正伤心。",
      "红堆落日云千仞，碧撼凉风竹一林。",
      "惆怅雅声消歇去，喜君聊此暂披襟。"
    ]
  },
  {
    "volume": 845,
    "sequence": 36,
    "title": "荆门寄沈彬",
    "author": "齐己",
    "content": [
      "罢趋明圣懒从知，鹤氅褵褷遂性披。",
      "道有静君堪托迹，诗无贤子拟传谁。",
      "松声白日边行止，日影红霞里梦思。",
      "珍重两篇千里达，去年江上雪飞时。"
    ]
  },
  {
    "volume": 845,
    "sequence": 37,
    "title": "读《阴符经》",
    "author": "齐己",
    "content": [
      "绕窗风竹骨轻安，闲借阴符仰卧看。",
      "绝利一源真有谓，空劳万卷是无端。",
      "清虚可保升云易，嗜欲终知入圣难。",
      "三要洞开何用闭，高台时去凭栏干。"
    ]
  },
  {
    "volume": 845,
    "sequence": 38,
    "title": "寄吴国知旧",
    "author": "齐己",
    "content": [
      "淮甸当年忆旅游，衲衣棕笠外何求。",
      "城中古巷寻诗客，桥上残阳背酒楼。",
      "晴色水云天合影，晚声名利市争头。",
      "可怜王化融融里，惆怅无僧似惠休。"
    ]
  },
  {
    "volume": 845,
    "sequence": 39,
    "title": "移居",
    "author": "齐己",
    "content": [
      "上台言任养疏愚，乞与西城水满湖。",
      "吹榻好风终日有，趁凉闲客片时无。",
      "檀栾翠拥清蝉在，菡萏红残白鸟孤。",
      "欲问存思搜抉妙，几联诗许敌三都。"
    ]
  },
  {
    "volume": 845,
    "sequence": 40,
    "title": "喜彬上人见访",
    "author": "齐己",
    "content": [
      "高吟欲继沃州师，千里相寻问课虚。",
      "残腊江山行尽处，满衣风雪到闲居。",
      "携来律韵清何甚，趣入幽微旨不疏。",
      "莫惜天机细捶琢，他时终可拟芙蕖。"
    ]
  },
  {
    "volume": 845,
    "sequence": 41,
    "title": "荆州新秋寺居写怀诗五首上南平王",
    "author": "齐己",
    "content": [
      "竹如翡翠侵帘影，苔学琉璃布地纹。",
      "高卧更无如此乐，远游何必爱他云。",
      "闲听谢脁吟为政，静看萧何坐致君。",
      "只恐老身衰朽速，他年不得颂鸿勋。",
      "井梧黄落暮蝉清，久驻金台但暗惊。",
      "事佛未怜诸弟子，谈空争动上公卿。",
      "合归鸟外藏幽迹，敢向人前认好名。",
      "满印白檀灯一盏，可能酬谢得聪明。",
      "金汤里面境何求，宝殿东边院最幽。",
      "栽种已添新竹影，画图兼列远山秋。",
      "形容岂合亲公子，章句争堪狎士流。",
      "虚负岷峨老僧约，年年雪水下汀洲。",
      "汉江西岸蜀江东，六稔安禅教化中。",
      "托迹幸将王粲别，归心宁与子山同。",
      "尊罍岂识曹参酒，宾客还亲宋玉风。",
      "又见去年三五夕，一轮寒魄破烟空。",
      "石龛闲锁旧居峰，何事膺门岁月重。",
      "五七诗中叨见遇，三千客外许疏慵。",
      "迎凉蟋蟀喧闲思，积雨莓苔没屐踪。",
      "会待英雄启金口，却教担锡入云松。"
    ]
  },
  {
    "volume": 845,
    "sequence": 42,
    "title": "送李秀才归湘中",
    "author": "齐己",
    "content": [
      "词客携文访病夫，因吟送别忆湘湖。",
      "寒消浦溆催鸿雁，暖入溪山养鹧鸪。",
      "僧向月中寻岳麓，云从城上去苍梧。",
      "君归为问峰前寺，旧住僧房锁在无。"
    ]
  },
  {
    "volume": 845,
    "sequence": 43,
    "title": "寄吴国西供奉",
    "author": "齐己",
    "content": [
      "别来相忆梦多迷，君住东朝我楚西。",
      "瑶阙合陪龙象位，春山休记鹧鸪啼。",
      "承恩位与千官别，应制才将十子齐。",
      "几笑远公慵送客，殷勤只到寺前溪。"
    ]
  },
  {
    "volume": 845,
    "sequence": 44,
    "title": "谢人惠端溪砚",
    "author": "齐己",
    "content": [
      "端人凿断碧溪浔，善价争教惜万金。",
      "砻琢已曾经敏手，研磨终见透坚心。",
      "安排得主难移动，含贮随时任浅深。",
      "保重更求装钿匣，闲将濡染寄知音。"
    ]
  },
  {
    "volume": 845,
    "sequence": 45,
    "title": "送吴先辈赴京",
    "author": "齐己",
    "content": [
      "烟霄已遂明经第，江汉重来问苦吟。",
      "托兴偶凭风月远，忘机终在寂寥深。",
      "千篇未听常徒口，一字须防作者心。",
      "此日与君聊话别，老身难约更相寻。"
    ]
  },
  {
    "volume": 845,
    "sequence": 46,
    "title": "和西蜀可准大师远寄之什",
    "author": "齐己",
    "content": [
      "莫知何路去追攀，空想人间出世间。",
      "杜口已同居士室，传心休问祖师山。",
      "禅中不住方为定，说处无生始是闲。",
      "珍重希音远相寄，乱峰西望叠孱颜。"
    ]
  },
  {
    "volume": 845,
    "sequence": 47,
    "title": "荆门暮冬与节公话别",
    "author": "齐己",
    "content": [
      "漳河湘岸柳关头，离别相逢四十秋。",
      "我忆黄梅梦南国，君怀明主去东周。",
      "几程霜雪经残腊，何处封疆过旧游。",
      "好及春风承帝泽，莫忘衰朽卧林丘。"
    ]
  },
  {
    "volume": 845,
    "sequence": 48,
    "title": "贺孙支使郎中迁居",
    "author": "齐己",
    "content": [
      "别认公侯礼上才，筑金何啻旧燕台。",
      "地连东阁横头买，门对西园正面开。",
      "不隔红尘趋棨戟，只拖珠履赴尊罍。",
      "应逢明月清霜夜，闲领笙歌宴此来。"
    ]
  },
  {
    "volume": 845,
    "sequence": 49,
    "title": "庭际新移松竹",
    "author": "齐己",
    "content": [
      "三茎瘦竹两株松，瑟瑟悠悠韵且同。",
      "抱节乍离新涧雪，盘根远别旧林风。",
      "岁寒相倚无尘地，荫影分明有月中。",
      "更待阳和信催促，碧梢青杪看凌空。"
    ]
  },
  {
    "volume": 845,
    "sequence": 50,
    "title": "荆门寄题禅月大师影堂",
    "author": "齐己",
    "content": [
      "泽国闻师泥日后，蜀王全礼葬馀灰。",
      "白莲塔向清泉锁，禅月堂临锦水开。",
      "西岳千篇传古律，南宗一句印灵台。",
      "不堪只履还西去，葱岭如今无使回。"
    ]
  },
  {
    "volume": 845,
    "sequence": 51,
    "title": "贺雪",
    "author": "齐己",
    "content": [
      "上清凝结下乾坤，为瑞为祥表致君。",
      "日月影从光外过，山河形向静中分。",
      "歌扬郢路谁同听，声洒梁园客共闻。",
      "堪想画堂帘卷次，轻随舞袖正纷纷。"
    ]
  },
  {
    "volume": 845,
    "sequence": 52,
    "title": "荆州寄贯微上人",
    "author": "齐己",
    "content": [
      "旧斋休忆对松关，各在王侯顾遇间。",
      "命服已沾天渥泽，衲衣犹拥祖斓斑。",
      "相思莫救烧心火，留滞难移压脑山。",
      "得失两途俱不是，笑他高卧碧孱颜。"
    ]
  },
  {
    "volume": 845,
    "sequence": 53,
    "title": "送休师归长沙宁觐",
    "author": "齐己",
    "content": [
      "高堂亲老本师存，多难长悬两处魂。",
      "已说战尘消汉口，便随征棹别荆门。",
      "晴吟野阔无耕地，晚宿湾深有钓村。",
      "他日更思衰老否，七年相伴琢诗言。"
    ]
  },
  {
    "volume": 845,
    "sequence": 54,
    "title": "江上夏日",
    "author": "齐己",
    "content": [
      "无处清阴似剡溪，火云奇崛倚空齐。",
      "千山冷叠湖光外，一扇凉摇楚色西。",
      "碧树影疏风易断，绿芜平远日难低。",
      "故园旧寺临湘水，斑竹烟深越鸟啼。"
    ]
  },
  {
    "volume": 845,
    "sequence": 55,
    "title": "渚宫春日因怀有作",
    "author": "齐己",
    "content": [
      "旧业树连湘树远，家山云与岳云平。",
      "僧来已说无耕钓，雁去那知有弟兄。",
      "客思莫牵蝴蝶梦，乡心自忆鹧鸪声。",
      "沙头南望堪肠断，谁把归舟载我行。"
    ]
  },
  {
    "volume": 845,
    "sequence": 56,
    "title": "松化为石（近闻金华山古松化为石）",
    "author": "齐己",
    "content": [
      "盘根几耸翠崖前，却偃凌云化至坚。",
      "乍结精华齐永劫，不随凋变已千年。",
      "逢贤必用镌辞立，遇圣终将刻印传。",
      "肯似荆山凿馀者，藓封顽滞卧岚烟。"
    ]
  },
  {
    "volume": 845,
    "sequence": 57,
    "title": "寄澧阳吴使君",
    "author": "齐己",
    "content": [
      "南客西来话使君，涔阳风雨变行春。",
      "四邻耕钓趋仁政，千里烟花压路尘。",
      "去兽未胜除狡吏，还珠争似复逋民。",
      "红兰浦暖携才子，烂醉连题赋白蘋。"
    ]
  },
  {
    "volume": 845,
    "sequence": 58,
    "title": "湘江送客",
    "author": "齐己",
    "content": [
      "湘江秋色湛如冰，楚客离怀暮不胜。",
      "千里碧云闻塞雁，几程青草见巴陵。",
      "寒涛响叠晨征橹，岸苇丛明夜泊灯。",
      "鹦鹉洲边若回首，为思前事一扪膺。"
    ]
  },
  {
    "volume": 845,
    "sequence": 59,
    "title": "暮游岳麓寺",
    "author": "齐己",
    "content": [
      "寺楼高出碧崖棱，城里谁知在上层。",
      "初雪洒来乔木暝，远禽飞过大江澄。",
      "闲消不睡怜长夜，静照无言谢一灯。",
      "回首何边是空地，四村桑麦遍丘陵。"
    ]
  },
  {
    "volume": 845,
    "sequence": 60,
    "title": "林下留别道友",
    "author": "齐己",
    "content": [
      "住亦无依去是闲，何心终恋此林间。",
      "片云孤鹤东西路，四海九州多少山。",
      "静坐趁凉移树影，兴随题处著苔斑。",
      "秋来洗浣行衣了，还尔邻僧旧竹关。"
    ]
  },
  {
    "volume": 845,
    "sequence": 61,
    "title": "道林寺居寄岳麓禅师二首",
    "author": "齐己",
    "content": [
      "门前石路彻中峰，树影泉声在半空。",
      "寻去未应劳上下，往来殊已倦西东。",
      "髭根尽白孤云并，心迹全忘片月同。",
      "长忆高窗夏天里，古松青桧午时风。",
      "山袍不称下红尘，各是闲居岛外身。",
      "两处烟霞门寂寂，一般苔藓石磷磷。",
      "禅关悟后宁疑物，诗格玄来不傍人。",
      "月照经行更谁见，露华松粉点衣巾。"
    ]
  },
  {
    "volume": 845,
    "sequence": 62,
    "title": "乱后江西过孙鲂旧居因寄",
    "author": "齐己",
    "content": [
      "旧游重到倍悲凉，吟忆同人倚寺墙。",
      "何处暮蝉喧逆旅，此中山鸟噪垂杨。",
      "寰区有主权兵器，风月无人掌桂香。",
      "欲寄此心空北望，塞鸿天末失归行。"
    ]
  },
  {
    "volume": 845,
    "sequence": 63,
    "title": "宜春江上寄仰山长老二首",
    "author": "齐己",
    "content": [
      "水隔孤城城隔山，水边时望忆师闲。",
      "清泉白日中峰上，落日半空栖鸟还。",
      "云影触衣分朵朵，雨声吹磬散潺潺。",
      "传心莫学罗浮去，后辈思量待扣关。",
      "雨晴天半碧光流，影倒残阳湿郡楼。",
      "绝顶有人经劫在，浮生无客暂时游。",
      "窗开万壑春泉乱，塔锁孤灯万木稠。",
      "欲为吾师拂衣去，白云红叶又新秋。"
    ]
  },
  {
    "volume": 845,
    "sequence": 64,
    "title": "萤",
    "author": "齐己",
    "content": [
      "透窗穿竹住还移，万类俱闲始见伊。",
      "难把寸光藏暗室，自持孤影助明时。",
      "空庭散逐金风起，乱叶争投玉露垂。",
      "后代儒生懒收拾，夜深飞过读书帷。"
    ]
  },
  {
    "volume": 845,
    "sequence": 65,
    "title": "湘中送翁员外归闽",
    "author": "齐己",
    "content": [
      "船满琴书与酒杯，清湘影里片帆开。",
      "人归南国乡园去，雁逐西风日夜来。",
      "天势渐低分海树，山程欲尽见城台。",
      "此身未别江边寺，犹看星郎奉诏回。"
    ]
  },
  {
    "volume": 845,
    "sequence": 66,
    "title": "寄居道林寺作",
    "author": "齐己",
    "content": [
      "岚湿南朝殿塔寒，此中因得谢尘寰。",
      "已同庭树千株老，未负溪云一片闲。",
      "石镜旧游临皎洁，岳莲曾上彻孱颜。",
      "如今衰飒成多病，黄叶风前昼掩关。"
    ]
  },
  {
    "volume": 845,
    "sequence": 67,
    "title": "沙鸥",
    "author": "齐己",
    "content": [
      "暖傍渔船睡不惊，可怜孤洁似华亭。",
      "晚来湾浦冲平碧，晴过汀洲拂浅青。",
      "翡翠静中修羽翼，鸳鸯闲处事仪形。",
      "何如飞入汉宫里，留与兴亡作典经。"
    ]
  },
  {
    "volume": 845,
    "sequence": 68,
    "title": "和翁员外题马太傅宅贾相公井",
    "author": "齐己",
    "content": [
      "飞尘不敢下相干，暗脉傍应润牡丹。",
      "心任短长投玉绠，底须三五映金盘。",
      "神工旧制泓澄在，天泽时加潋滟寒。",
      "太傅欲旌前古事，星郎属思久凭栏。"
    ]
  },
  {
    "volume": 845,
    "sequence": 69,
    "title": "看云",
    "author": "齐己",
    "content": [
      "何峰触石湿苔钱，便逐高风离瀑泉。",
      "深处卧来真隐逸，上头行去是神仙。",
      "千寻有影沧江底，万里无踪碧落边。",
      "长忆旧山青壁里，绕庵闲伴老僧禅。"
    ]
  },
  {
    "volume": 845,
    "sequence": 70,
    "title": "对雪寄荆幕知己",
    "author": "齐己",
    "content": [
      "猛势微开万里清，月中看似日中明。",
      "此时鸥鹭无人见，何处关山有客行。",
      "郢唱转高谁敢和，巴歌相顾自销声。",
      "江斋卷箔含毫久，应想梁王礼不经。"
    ]
  },
  {
    "volume": 845,
    "sequence": 71,
    "title": "送相里秀才赴举",
    "author": "齐己",
    "content": [
      "两上东堂不见春，文明重去有谁亲。",
      "曾逢少海尊前客，旧是神仙会里人。",
      "已遂风云催化羽，却将雷电助烧鳞。",
      "明年自此登龙后，回首荆门一路尘。"
    ]
  },
  {
    "volume": 845,
    "sequence": 72,
    "title": "荆门疾中喜谢尊师自南岳来、相里秀才自京至",
    "author": "齐己",
    "content": [
      "闲堂昼卧眼初开，强起徐行绕砌苔。",
      "鹤氅人从衡岳至，鹑衣客自洛阳来。",
      "坐闻邻树栖幽鸟，吟觉江云发早雷。",
      "西笑东游此相别，两途消息待谁回。"
    ]
  },
  {
    "volume": 845,
    "sequence": 73,
    "title": "吟兴自述",
    "author": "齐己",
    "content": [
      "前习都由未尽空，生知雅学妙难穷。",
      "一千首出悲哀外，五十年销雪月中。",
      "兴去不妨归静虑，情来何止发真风。",
      "曾无一字干声利，岂愧操心负至公。"
    ]
  },
  {
    "volume": 845,
    "sequence": 74,
    "title": "送谢尊师自南岳出入京",
    "author": "齐己",
    "content": [
      "曾听鹿鸣逢世乱，因披羽服隐衡阳。",
      "几多事隔丹霄兴，三十年成两鬓霜。",
      "芝朮未甘销勇气，风骚无那激刚肠。",
      "中朝旧有知音在，可是悠悠入帝乡。"
    ]
  },
  {
    "volume": 845,
    "sequence": 75,
    "title": "送司空学士赴京",
    "author": "齐己",
    "content": [
      "弘文初命下江边，难恋沙鸥与钓船。",
      "蓝绶乍称新学士，白衫初脱旧神仙。",
      "龙山送别风生路，鸡树从容雪照筵。",
      "重谒往年金榜主，便将才术佐陶甄。"
    ]
  }
]