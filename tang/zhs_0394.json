[
  {
    "volume": 394,
    "sequence": 1,
    "title": "南园",
    "author": "李贺",
    "content": [
      "方领蕙带折角巾，杜若已老兰苕春。",
      "南山削秀蓝玉合，小雨归去飞凉云。",
      "熟杏暖香梨叶老，草梢竹栅锁池痕。",
      "郑公乡老开酒尊，坐泛楚奏吟招魂。"
    ]
  },
  {
    "volume": 394,
    "sequence": 2,
    "title": "假龙吟歌",
    "author": "李贺",
    "content": [
      "石轧铜杯，吟咏枯瘁。",
      "苍鹰摆血，白凤下肺。",
      "桂子自落，云弄车盖。",
      "木死沙崩恶谿岛，阿母得仙今不老。",
      "窞中跳汰截清涎，隈壖卧水埋金爪。",
      "崖蹬苍苔吊石发，江君掩帐筼筜折。",
      "莲花去国一千年，雨后闻腥犹带铁。"
    ]
  },
  {
    "volume": 394,
    "sequence": 3,
    "title": "感讽六首",
    "author": "李贺",
    "content": [
      "人间春荡荡，帐暖香扬扬。",
      "飞光染幽红，夸娇来洞房。",
      "舞席泥金蛇，桐竹罗花床。",
      "眼逐春瞑醉，粉随泪色黄。",
      "王子下马来，曲沼鸣鸳鸯。",
      "焉知肠车转，一夕巡九方。",
      "苦风吹朔寒，沙惊秦木折。",
      "舞影逐空天，画鼓馀清节。",
      "蜀书秋信断，黑水朝波咽。",
      "娇魂从回风，死处悬乡月。",
      "杂杂胡马尘，森森边士戟。",
      "天教胡马战，晓云皆血色。",
      "妇人携汉卒，箭箙囊巾帼。",
      "不惭金印重，踉跄腰鞬力。",
      "恂恂乡门老，昨夜试锋镝。",
      "走马遣书勋，谁能分粉墨。",
      "青门放弹去，马色连空郊。",
      "何年帝家物，玉装鞍上摇。",
      "去去走犬归，来来坐烹羔。",
      "千金不了馔，狢肉称盘臊。",
      "试问谁家子，乃老能佩刀。",
      "西山白盖下，贤俊寒萧萧。",
      "晓菊泫寒露，似悲团扇风。",
      "秋凉经汉殿，班子泣衰红。",
      "本无辞辇意，岂见入空宫。",
      "腰衱珮珠断，灰蝶生阴松。",
      "蝶飞红粉台，柳扫吹笙道。",
      "十日悬户庭，九秋无衰草。",
      "调歌送风转，杯池白鱼小。",
      "水宴截香腴，菱科映青罩。",
      "蒙梨花满，春昏弄长啸。",
      "唯愁苦花落，不悟世衰到。",
      "抚旧唯销魂，南山坐悲峭。"
    ]
  },
  {
    "volume": 394,
    "sequence": 4,
    "title": "莫愁曲",
    "author": "李贺",
    "content": [
      "草生龙坡下，鸦噪城堞头。",
      "何人此城里，城角栽石榴。",
      "青丝系五马，黄金络双牛。",
      "白鱼驾莲船，夜作十里游。",
      "归来无人识，暗上沈香楼。",
      "罗床倚瑶瑟，残月倾帘钩。",
      "今日槿花落，明朝桐树秋。",
      "莫负平生意，何名何莫愁。"
    ]
  },
  {
    "volume": 394,
    "sequence": 5,
    "title": "夜来乐",
    "author": "李贺",
    "content": [
      "红罗复帐金流苏，华灯九枝悬鲤鱼。",
      "丽人映月开铜铺，春水滴酒猩猩沽。",
      "重一箧，香十株，赤金瓜子兼杂麸。",
      "五丝封青凫，阿侯此笑千万余。",
      "南轩汉转帘影疏，桐林哑哑挟子乌。",
      "剑崖鞭节青石珠，白騧吹湍凝霜须。",
      "漏长送珮承明庐，倡楼嵯峨明月孤。",
      "新客下马故客去，绿蝉秀黛重拂梳。"
    ]
  },
  {
    "volume": 394,
    "sequence": 6,
    "title": "嘲雪",
    "author": "李贺",
    "content": [
      "昨日发葱岭，今朝下兰渚。",
      "喜从千里来，乱笑含春语。",
      "龙沙湿汉旗，凤扇迎秦素。",
      "久别辽城鹤，毛衣已应故。"
    ]
  },
  {
    "volume": 394,
    "sequence": 7,
    "title": "春怀引",
    "author": "李贺",
    "content": [
      "芳蹊密影成花洞，柳结浓烟花带重。",
      "蟾蜍碾玉挂明弓，捍拨装金打仙凤。",
      "宝枕垂云选春梦，钿合碧寒龙脑冻。",
      "阿侯系锦觅周郎，凭仗东风好相送。"
    ]
  },
  {
    "volume": 394,
    "sequence": 8,
    "title": "白虎行",
    "author": "李贺",
    "content": [
      "火乌日暗崩腾云，秦皇虎视苍生群。",
      "烧书灭国无暇日，铸剑佩玦惟将军。",
      "玉坛设醮思冲天，一世二世当万年。",
      "烧丹未得不死药，拏舟海上寻神仙。",
      "鲸鱼张鬣海波沸，耕人半作征人鬼。",
      "雄豪气猛如焰烟，无人为决天河水。",
      "谁最苦兮谁最苦，报人义士深相许。",
      "渐离击筑荆卿歌，荆卿把酒燕丹语。",
      "剑如霜兮胆如铁，出燕城兮望秦月。",
      "天授秦封祚未移，衮龙衣点荆卿血。",
      "朱旗卓地白虎死，汉皇知是真天子。"
    ]
  },
  {
    "volume": 394,
    "sequence": 9,
    "title": "有所思",
    "author": "李贺",
    "content": [
      "去年陌上歌离曲，今日君书远游蜀。",
      "帘外花开二月风，台前泪滴千行竹。",
      "琴心与妾肠，此夜断还续。",
      "想君白马悬雕弓，世间何处无春风。",
      "君心未肯镇如石，妾颜不久如花红。",
      "夜残高碧横长河，河上无梁空白波。",
      "西风未起悲龙梭，年年织素攒双蛾。",
      "江山迢递无休绝，泪眼看灯乍明灭。",
      "自从孤馆深锁窗，桂花几度圆还缺。",
      "鸦鸦向晓鸣森木，风过池塘响丛玉。",
      "白日萧条梦不成，桥南更问仙人卜。"
    ]
  },
  {
    "volume": 394,
    "sequence": 10,
    "title": "啁少年",
    "author": "李贺",
    "content": [
      "青骢马肥金鞍光，龙脑入缕罗衫香。",
      "美人狭坐飞琼觞，贫人唤云天上郎。",
      "别起高楼临碧筱，丝曳红鳞出深沼。",
      "有时半醉百花前，背把金丸落飞鸟。",
      "自说生来未为客，一身美妾过三百。",
      "岂知劚地种苗家，官税频催勿人织。",
      "长得积玉夸豪毅，每揖闲人多意气。",
      "生来不读半行书，只把黄金买身贵。",
      "少年安得长少年，海波尚变为桑田。",
      "荣枯递传急如箭，天公不肯于公偏。",
      "莫道韶华镇长在，发白面皱专相待。"
    ]
  },
  {
    "volume": 394,
    "sequence": 11,
    "title": "高平县东私路",
    "author": "李贺",
    "content": [
      "侵侵槲叶香，木花滞寒雨。",
      "今夕山上秋，永谢无人处。",
      "石谿远荒涩，棠实悬辛苦。",
      "古者定幽寻，呼君作私路。"
    ]
  },
  {
    "volume": 394,
    "sequence": 12,
    "title": "神仙曲",
    "author": "李贺",
    "content": [
      "碧峰海面藏灵书，上帝拣作神仙居。",
      "清明笑语闻空虚，斗乘巨浪骑鲸鱼。",
      "春罗书字邀王母，共宴红楼最深处。",
      "鹤羽冲风过海迟，不如却使青龙去。",
      "犹疑王母不相许，垂露娃鬟更传语。"
    ]
  },
  {
    "volume": 394,
    "sequence": 13,
    "title": "龙夜吟",
    "author": "李贺",
    "content": [
      "卷发胡儿眼睛绿，高楼夜静吹横竹。",
      "一声似向天上来，月下美人望乡哭。",
      "直排七点星藏指，暗合清风调宫徵。",
      "蜀道秋深云满林，湘江半夜龙惊起。",
      "玉堂美人边塞情，碧窗皓月愁中听。",
      "寒砧能捣百尺练，粉泪凝珠滴红线。",
      "胡儿莫作陇头吟，隔窗暗结愁人心。"
    ]
  },
  {
    "volume": 394,
    "sequence": 14,
    "title": "昆仑使者",
    "author": "李贺",
    "content": [
      "昆仑使者无消息，茂陵烟树生愁色。",
      "金盘玉露自淋漓，元气茫茫收不得。",
      "麒麟背上石文裂，虬龙鳞下红枝折。",
      "何处偏伤万国心，中天夜久高明月。"
    ]
  },
  {
    "volume": 394,
    "sequence": 15,
    "title": "汉唐姬饮酒歌",
    "author": "李贺",
    "content": [
      "御服沾霜露，天衢长蓁棘。",
      "金隐秋尘姿，无人为带饰。",
      "玉堂歌声寝，芳林烟树隔。",
      "云阳台上歌，鬼哭复何益。",
      "铁剑常光光，至凶威屡逼。",
      "强枭噬母心，奔厉索人魄。",
      "相看两相泣，泪下如波激。",
      "宁用清酒为，欲作黄泉客。",
      "不说玉山颓，且无饮中色。",
      "勉从天帝诉，天上寡沈厄。",
      "无处张繐帷，如何望松柏。",
      "妾身昼团团，君魂夜寂寂。",
      "蛾眉自觉长，颈粉谁怜白。",
      "矜持昭阳意，不肯看南陌。"
    ]
  },
  {
    "volume": 394,
    "sequence": 16,
    "title": "听颖师琴歌",
    "author": "李贺",
    "content": [
      "别浦云归桂花渚，蜀国弦中双凤语。",
      "芙蓉叶落秋鸾离，越王夜起游天姥。",
      "暗珮清臣敲水玉，渡海蛾眉牵白鹿。",
      "谁看挟剑赴长桥，谁看浸发题春竹。",
      "竺僧前立当吾门，梵宫真相眉棱尊。",
      "古琴大轸长八尺，峄阳老树非桐孙。",
      "凉馆闻弦惊病客，药囊暂别龙须席。",
      "请歌直请卿相歌，奉礼官卑复何益。"
    ]
  },
  {
    "volume": 394,
    "sequence": 17,
    "title": "谣俗",
    "author": "李贺",
    "content": [
      "上林胡蝶小，试伴汉家君。",
      "飞向南城去，误落石榴裙。",
      "脉脉花满树，翾翾燕绕云。",
      "出门不识路，羞问陌头人。"
    ]
  },
  {
    "volume": 394,
    "sequence": 18,
    "title": "静女春曙曲",
    "author": "李贺",
    "content": [
      "嫩叶怜芳抱新蕊，泣露枝枝滴夭泪。",
      "粉窗香咽颓晓云，锦堆花密藏春睡。",
      "恋屏孔雀摇金尾，莺舌分明呼婢子。",
      "冰洞寒龙半匣水，一只商鸾逐烟起。"
    ]
  },
  {
    "volume": 394,
    "sequence": 19,
    "title": "少年乐",
    "author": "李贺",
    "content": [
      "芳草落花如锦地，二十长游醉乡里。",
      "红缨不动白马骄，垂柳金丝香拂水。",
      "吴娥未笑花不开，绿鬓耸堕兰云起。",
      "陆郎倚醉牵罗袂，夺得宝钗金翡翠。"
    ]
  },
  {
    "volume": 394,
    "sequence": 20,
    "title": "句",
    "author": "李贺",
    "content": [
      "不见山巅树，摧杌下为薪。",
      "日睹井中泥，上出作埃尘。",
      "情知一丘趣，不谢千里印。",
      "倚剑登高台，悠悠送春目。"
    ]
  }
]