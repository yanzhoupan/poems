[
  {
    "volume": 868,
    "sequence": 1,
    "title": "梦丹书",
    "author": "李亨",
    "content": [
      "厥不云乎，惟其惟时。",
      "上天所保，福禄不亏。"
    ]
  },
  {
    "volume": 868,
    "sequence": 2,
    "title": "梦黄衣童子歌",
    "author": "李豫",
    "content": [
      "中五之德方峨峨，胡胡呼呼何奈何。"
    ]
  },
  {
    "volume": 868,
    "sequence": 3,
    "title": "梦扬州乐妓和诗",
    "author": "刘禹锡",
    "content": [
      "花作婵娟玉作妆，风流争似旧徐娘。",
      "夜深曲曲湾湾月，万里随君一寸肠。"
    ]
  },
  {
    "volume": 868,
    "sequence": 4,
    "title": "梦中美人歌",
    "author": "邢凤",
    "content": [
      "长安少女踏春阳，何处春阳不断肠。",
      "舞袖弓弯浑忘却，罗衣空换九秋霜。"
    ]
  },
  {
    "volume": 868,
    "sequence": 5,
    "title": "梦中诗",
    "author": "石季武",
    "content": [
      "耸辔排金阙，乘轩上汉槎。",
      "浮名何足恋，高举入烟霞。"
    ]
  },
  {
    "volume": 868,
    "sequence": 6,
    "title": "葬西施挽歌",
    "author": "王炎",
    "content": [
      "西望吴王国，云书凤字牌。",
      "连江起珠帐，择地葬金钗。",
      "满地红心草，三层碧玉阶。",
      "春风无处所，凄恨不胜怀。"
    ]
  },
  {
    "volume": 868,
    "sequence": 7,
    "title": "秦梦诗三首·挽公主",
    "author": "沈亚之",
    "content": [
      "泣葬一枝红，生同死不同。",
      "金钿坠芳草，香绣满春风。",
      "旧日闻箫处，高楼当月中。",
      "梨花寒食夜，深闭翠微宫。"
    ]
  },
  {
    "volume": 868,
    "sequence": 8,
    "title": "秦梦诗三首·别穆公",
    "author": "沈亚之",
    "content": [
      "击髆舞，恨满烟光无处所。",
      "泪如雨，欲拟著辞不成语。",
      "金凤衔红旧绣衣，几度宫中同看舞。",
      "人间春日正欢乐，日暮东风何处去。"
    ]
  },
  {
    "volume": 868,
    "sequence": 9,
    "title": "秦梦诗三首·题宫门",
    "author": "沈亚之",
    "content": [
      "君王多感放东归，从此秦宫不复期。",
      "春景似伤秦丧主，落花如雨泪燕脂。"
    ]
  },
  {
    "volume": 868,
    "sequence": 10,
    "title": "梦中诗",
    "author": "卢献卿",
    "content": [
      "卜筑郊原古，青山无四邻。",
      "扶疏绕屋树，寂寞独归人。"
    ]
  },
  {
    "volume": 868,
    "sequence": 11,
    "title": "梦为吴泰伯作胜儿歌",
    "author": "刘景复",
    "content": [
      "繁弦已停杂吹歇，胜儿调弄逻娑拨。",
      "四弦拢拈三五声，唤起边风驻明月。",
      "大声嘈嘈奔淈淈，浪蹙波翻倒溟渤。",
      "小弦切切怨飔飔，鬼哭神悲秋窸窣。",
      "倒腕斜挑掣流电，春雷直戛腾秋鹘。",
      "汉妃徒得端正名，秦女虚夸有仙骨。",
      "我闻天宝十年前，凉州未作西戎窟。",
      "麻衣右衽皆汉民，不省胡法暂蓬勃。",
      "太平之末狂胡乱，犬豕崩腾恣唐突。",
      "玄宗未到万里桥，东洛西京一时没。",
      "汉土民皆没为虏，饮恨吞声空嗢咽。",
      "时看汉月望汉天，怨气冲星成彗孛。",
      "国门之西八九镇，高城深垒闭闲卒。",
      "河湟咫尺不能收，挽粟推车徒兀兀。",
      "今朝闻奏凉州曲，使我心神暗超忽。",
      "胜儿若向边塞弹，征人泪血应阑干。"
    ]
  },
  {
    "volume": 868,
    "sequence": 12,
    "title": "梦中辞",
    "author": "郭仁表",
    "content": [
      "飘风暴雨可思惟，鹤望巢门敛翅飞。",
      "吾道之宗正可依，万物之先数在兹，不能行此欲何为。"
    ]
  },
  {
    "volume": 868,
    "sequence": 13,
    "title": "梦崔嘏妻诗",
    "author": "国邵南",
    "content": [
      "莫以真留妾，从他理管弦。",
      "容华难久驻，知得几多年。"
    ]
  },
  {
    "volume": 868,
    "sequence": 14,
    "title": "梦白衣妇人歌词",
    "author": "卢绛",
    "content": [
      "玉京人去秋萧索，画檐鹊起梧桐落。",
      "攲枕悄无言，月和残梦圆。",
      "背灯惟暗泣，甚处砧声急。",
      "眉黛小山攒，芭蕉生暮寒。",
      "清风明月夜深时，箕帚卢郎恨已迟。",
      "他日孟家坡上约，再来相见是佳期。"
    ]
  },
  {
    "volume": 868,
    "sequence": 15,
    "title": "梦舜抚琴歌",
    "author": "张生",
    "content": [
      "南风薰薰兮草芊芊，妙有之音兮归清弦。",
      "荡荡之教兮由自然，熙熙之化兮吾道全，薰薰兮思何传。"
    ]
  },
  {
    "volume": 868,
    "sequence": 16,
    "title": "梦康仙示诗",
    "author": "漳郡守",
    "content": [
      "卖药因循未得还，却因耽酒到人间。",
      "有心只恋琵琶坂，无意更登山上山。"
    ]
  },
  {
    "volume": 868,
    "sequence": 17,
    "title": "梦中歌",
    "author": "白氏",
    "content": [
      "今夕何夕，存耶没耶？",
      "良人去兮天之涯，园树伤心兮三见花。"
    ]
  },
  {
    "volume": 868,
    "sequence": 18,
    "title": "梦中歌",
    "author": "张生妻",
    "content": [
      "叹衰草，络纬声切切。",
      "良人一去不复还，今夕坐愁鬓如雪。",
      "（为长须人歌）劝君酒，君莫辞。",
      "落花徒绕枝，流水无返期。",
      "莫恃少年时，少年能几时。",
      "（为白面少年歌）怨空闺，秋日亦难暮。",
      "夫婿断音书，遥天雁空度。",
      "（为紫衣人歌）切切夕风急，露滋庭草湿。",
      "良人去不回，焉知掩闺泣。",
      "（为黑衣胡人歌）萤火穿白杨，悲风入荒草。",
      "疑是梦中游，愁迷故园道。",
      "（为绿衣少年歌）花前始相见，花下又相送。",
      "何必言梦中，人生尽如梦。",
      "（长须人歌答）"
    ]
  },
  {
    "volume": 868,
    "sequence": 19,
    "title": "梦王尚书口授吟",
    "author": "张氏女",
    "content": [
      "鬟梳闹扫学宫妆，独立闲庭纳夜凉。",
      "手把玉簪敲砌竹，清歌一曲月如霜。"
    ]
  },
  {
    "volume": 868,
    "sequence": 20,
    "title": "歌",
    "author": "病狂人",
    "content": [
      "踏阳春，人间三月雨和尘。",
      "阳春踏，秋风起，肠断人间白发人。",
      "五灵华，晓玲珑，天府由来汝府中。",
      "惆怅此情言不尽，一丸萝卜火吾宫。"
    ]
  },
  {
    "volume": 868,
    "sequence": 21,
    "title": "题禅窟兰若",
    "author": "陈季卿",
    "content": [
      "霜钟鸣时夕风急，乱鸦又望寒林集。",
      "此时辍棹悲且吟，独向莲华一峰立。"
    ]
  },
  {
    "volume": 868,
    "sequence": 22,
    "title": "题潼关普通院门",
    "author": "陈季卿",
    "content": [
      "度关悲失志，万绪乱心机。",
      "下坂马无力，扫门尘满衣。",
      "计谋多不就，心口自相违。",
      "已作羞归计，还胜羞不归。"
    ]
  },
  {
    "volume": 868,
    "sequence": 23,
    "title": "江亭晚望题书斋",
    "author": "陈季卿",
    "content": [
      "立向江亭满目愁，十年前事信悠悠。",
      "田园已逐浮云散，乡里半随逝水流。",
      "川上莫逢诸钓叟，浦边难得旧沙鸥。",
      "不缘齿发未迟暮，吟对远山堪白头。"
    ]
  },
  {
    "volume": 868,
    "sequence": 24,
    "title": "别妻",
    "author": "陈季卿",
    "content": [
      "月斜寒露白，此夕去留心。",
      "酒至添愁饮，诗成和泪吟。",
      "离歌凄凤管，别鹤怨瑶琴。",
      "明夜相思处，秋风吹半衾。"
    ]
  },
  {
    "volume": 868,
    "sequence": 25,
    "title": "别兄弟",
    "author": "陈季卿",
    "content": [
      "谋身非不早，其奈命来迟。",
      "旧友皆霄汉，此身犹路岐。",
      "北风微雪后，晚景有云时。",
      "惆怅清江上，区区趁试期。"
    ]
  },
  {
    "volume": 868,
    "sequence": 26,
    "title": "梦中句",
    "author": "周延翰",
    "content": [
      "紫髯之伴有丹砂。"
    ]
  },
  {
    "volume": 868,
    "sequence": 27,
    "title": "梦中和句",
    "author": "任玠",
    "content": [
      "故国路遥归去来（山叟），春风天远望不尽。",
      "（玠）"
    ]
  },
  {
    "volume": 868,
    "sequence": 28,
    "title": "梦中语",
    "author": "杜牧",
    "content": [
      "辞春不及秋，昆脚与皆头。"
    ]
  },
  {
    "volume": 868,
    "sequence": 29,
    "title": "梦中诗",
    "author": "胥偃",
    "content": [
      "昔作树头花，今为冢中骨。"
    ]
  },
  {
    "volume": 868,
    "sequence": 30,
    "title": "梦中语",
    "author": "曾崇范妻",
    "content": [
      "田头有鹿迹，由尾著日炙。"
    ]
  },
  {
    "volume": 868,
    "sequence": 31,
    "title": "纪梦句",
    "author": "张孜",
    "content": [
      "上天知我忆其人，使向人间梦中见。"
    ]
  }
]