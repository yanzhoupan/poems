[
  {
    "volume": 895,
    "sequence": 1,
    "title": "诉衷情",
    "author": "魏承班",
    "content": [
      "高歌宴罢月初盈，诗情引恨情。",
      "烟露冷，水流轻，思想梦难成罗帐袅香平，恨频生。",
      "思君无计睡还醒，隔层城。",
      "春深花簇小楼台，风飘锦绣开。",
      "新睡觉，步香阶，山枕印红腮。",
      "乱坠金钗，语檀偎。",
      "临行执手重重属，几千回。",
      "银汉云情玉漏长，蛩声悄画堂。",
      "筠簟冷，碧窗凉，红蜡泪飘香。",
      "皓月泻寒光，割人肠。",
      "那堪独自步池塘，对鸳鸯。",
      "金风轻透碧窗纱，银釭焰影斜。",
      "欹枕卧，恨何赊，山掩小屏霞。",
      "云雨别吴娃，想容华。",
      "梦成几度绕天涯，到君家。",
      "春情满眼脸红消，娇妒索人饶。",
      "星靥小，玉珰摇，几共醉春朝。",
      "别后忆纤腰，梦魂劳。",
      "如今风叶又萧萧，恨迢迢。"
    ]
  },
  {
    "volume": 895,
    "sequence": 2,
    "title": "生查子",
    "author": "魏承班",
    "content": [
      "烟雨晚晴天，零落花无语。",
      "难话此时心，梁燕双来去。",
      "琴韵对薰风，有恨和情抚。",
      "肠断断弦频，泪滴黄金缕。",
      "寂寞画堂空，深夜垂罗幕。",
      "灯暗锦屏欹，月冷珠帘薄。",
      "愁恨梦难成，何处贪欢乐。",
      "看看又春来，还是长萧索。",
      "离别又经年，独对芳菲景。",
      "嫁得薄情夫，长抱相思病。",
      "花红柳绿间晴空，蝶舞双双影。",
      "羞看绣罗衣，为有金鸾并。"
    ]
  },
  {
    "volume": 895,
    "sequence": 3,
    "title": "菩萨蛮",
    "author": "魏承班",
    "content": [
      "罗裾薄薄秋波染，眉间画得山两点。",
      "相见绮筵时，深情暗共知。",
      "翠翘云鬓动，敛态弹金凤。",
      "宴罢入兰房，邀人解佩珰。",
      "罗衣隐约金泥画，玳筵一曲当秋夜。",
      "声颤觑人娇，云鬟袅翠翘。",
      "酒醺红玉软，眉翠秋山远。",
      "绣幌麝烟沈，谁人知两心。",
      "玉容光照菱花影，沉沉脸上秋波冷。",
      "白雪一声新，雕梁起暗尘。",
      "宝钗摇翡翠，香惹芙蓉醉。",
      "携手入鸳衾，谁人知此心。"
    ]
  },
  {
    "volume": 895,
    "sequence": 4,
    "title": "渔歌子",
    "author": "魏承班",
    "content": [
      "柳如眉，云似发，鲛绡雾縠笼香雪。",
      "梦魂惊，钟漏歇，窗外晓莺残月。",
      "几多情，无处说，落花飞絮清明节。",
      "少年郎，容易别，一去音书断绝。"
    ]
  },
  {
    "volume": 895,
    "sequence": 5,
    "title": "满宫花",
    "author": "魏承班",
    "content": [
      "雪霏霏，风凛凛，玉郎何处狂饮？",
      "醉时想得纵风流，罗帐香帏鸳寝。",
      "春朝秋夜思君甚，愁见绣屏孤枕。",
      "少年何事负初心，泪滴缕金双衽。",
      "寒夜长，更漏永，愁见透帘月影。",
      "王孙何处不归来，应在倡楼酩酊。",
      "金鸭无香罗帐冷，羞更双鸾交颈。",
      "梦中几度见儿夫，不忍骂伊薄幸。"
    ]
  },
  {
    "volume": 895,
    "sequence": 6,
    "title": "谒金门",
    "author": "魏承班",
    "content": [
      "烟水阔，人值清明时节，雨细花零莺语切，愁肠千万结。",
      "雁去音徽断绝，有恨欲凭谁说？",
      "无事伤心犹不彻，春时容易别。",
      "春欲半，堆砌落花千片。",
      "早是潘郎长不见，忍听双语燕。",
      "飞絮晴空飏远，风送谁家弦管？",
      "愁倚画屏凡事懒，泪沾金缕线。",
      "长思忆，思忆佳辰轻掷。",
      "霜月透帘澄夜色，小屏山凝碧。",
      "恨恨君何太极，记得娇娆无力。",
      "独坐思量愁似织，断肠烟水隔，"
    ]
  },
  {
    "volume": 895,
    "sequence": 7,
    "title": "木兰花",
    "author": "魏承班",
    "content": [
      "小芙蓉，香旖旎，碧玉堂深清似水。",
      "闭宝匣，掩金铺，倚屏拖袖愁如醉。",
      "迟迟好景烟花媚，曲渚鸳鸯眠锦翅。",
      "凝然愁望静相思，一双笑靥嚬香蕊。"
    ]
  },
  {
    "volume": 895,
    "sequence": 8,
    "title": "玉楼春",
    "author": "魏承班",
    "content": [
      "寂寂画堂梁上燕，高卷翠帘横数扇。",
      "一庭春色恼人来，满地落花红几片。",
      "愁倚锦屏低雪面，泪滴绣罗金缕线。",
      "好天凉月尽伤心，为是玉郎长不见。",
      "轻敛翠蛾呈皓齿，莺转一枝花影里。",
      "声声清迥遏行云，寂寂画梁尘暗起。",
      "玉斝满斟情未已，促坐王孙公子醉。",
      "春风筵上贯珠匀，艳色韶颜娇旖旎。"
    ]
  },
  {
    "volume": 895,
    "sequence": 9,
    "title": "黄钟乐",
    "author": "魏承班",
    "content": [
      "池塘烟暖草萋萋，惆怅闲宵含恨，愁坐思堪迷。",
      "遥想玉人情事远，音容浑似隔桃溪。",
      "偏记同欢秋月低，帘外论心花畔，和醉暗相携。",
      "何事春来君不见，梦魂长在锦江西。"
    ]
  },
  {
    "volume": 895,
    "sequence": 10,
    "title": "江城子",
    "author": "尹鹗",
    "content": [
      "裙拖碧，步飘香，织腰束素长。",
      "鬓云光，拂面珑璁，腻玉碎凝妆。",
      "宝柱秦筝弹向晚，弦促雁，更思量。"
    ]
  },
  {
    "volume": 895,
    "sequence": 11,
    "title": "何满子",
    "author": "尹鹗",
    "content": [
      "云雨常陪胜会，笙歌惯逐闲游。",
      "锦里风光应占，玉鞭金勒骅骝。",
      "戴月潜穿深曲，和香醉脱轻裘。",
      "方喜正同鸳帐，又言将往皇州。",
      "每忆良宵公子伴，梦魂长挂红楼。",
      "欲表伤离情味，丁香结在心头。"
    ]
  },
  {
    "volume": 895,
    "sequence": 12,
    "title": "醉公子",
    "author": "尹鹗",
    "content": [
      "暮烟笼藓砌，戟门犹未闭。",
      "尽日醉寻春，归来月满身。",
      "离鞍偎绣袂，坠巾花乱缀。",
      "何处恼佳人，檀痕衣上新。"
    ]
  },
  {
    "volume": 895,
    "sequence": 13,
    "title": "女冠子",
    "author": "尹鹗",
    "content": [
      "双成伴侣，去去不知何处。",
      "有佳期，霞帔金丝薄，花冠玉叶危。",
      "懒乘丹凤子，学跨小龙儿。",
      "叵耐天风紧，挫腰肢。"
    ]
  },
  {
    "volume": 895,
    "sequence": 14,
    "title": "菩萨蛮",
    "author": "尹鹗",
    "content": [
      "陇云暗合秋天白，俯窗独坐窥烟陌。",
      "楼际角重吹，黄昏方醉归。",
      "荒唐难共语，明日还应去。",
      "上马出门时，金鞭莫与伊。",
      "鸣鸣晓角调如语，画楼三会喧雷鼓。",
      "枕上梦方残，月光铺水寒。",
      "蛾眉应敛翠，咫尺同千里。",
      "宿酒未全消，满怀离恨饶。",
      "锦茵闲衬丁香枕，银釭烬落犹慵寝。",
      "颙坐遍红炉，谁知情绪孤。",
      "少年狂荡惯，花曲长牵绊。",
      "去便不归来，空教骏马回。"
    ]
  },
  {
    "volume": 895,
    "sequence": 15,
    "title": "杏园芳",
    "author": "尹鹗",
    "content": [
      "严妆嫩脸花明，教人见了关情。",
      "含羞举步越罗轻，称娉婷。",
      "终朝咫尺窥香阁，迢遥似隔层城。",
      "何时休遣梦相萦，入云屏。"
    ]
  },
  {
    "volume": 895,
    "sequence": 16,
    "title": "清平乐",
    "author": "尹鹗",
    "content": [
      "偎红敛翠，尽日思闲事。",
      "髻滑凤凰钗欲坠，雨打梨花满地绣衣独倚阑干，玉容似怯春寒。",
      "应待少年公子，鸳帏深处同欢。",
      "芳年妙妓，淡拂铅华翠。",
      "轻笑自然生百媚，争那尊前人意。",
      "酒倾琥珀杯时，更堪能唱新词。",
      "赚得王孙狂处，断肠一搦腰肢。"
    ]
  },
  {
    "volume": 895,
    "sequence": 17,
    "title": "满宫花",
    "author": "尹鹗",
    "content": [
      "月沉沉，人悄悄，一炷后庭香袅。",
      "风流帝子不归来，满地禁花慵扫。",
      "离恨多，相见少，何处醉迷三岛？",
      "漏清宫树子规啼，愁锁碧窗春晓。"
    ]
  },
  {
    "volume": 895,
    "sequence": 18,
    "title": "临江仙",
    "author": "尹鹗",
    "content": [
      "一番荷芰生池沼，槛前风送馨香。",
      "昔年于此伴萧娘。",
      "相偎伫立，牵惹叙衷肠。",
      "时逞笑容无限态，还如菡萏争芳。",
      "别来虚遣思悠飏。",
      "慵窥往事，金锁小兰房。",
      "深秋寒夜银河静，月明深院中庭。",
      "西窗幽梦等闲成。",
      "逡巡觉后，特地恨难平。",
      "红烛半条残焰短，依稀暗背银屏。",
      "枕前何事最伤情？",
      "梧桐叶上，点点露珠零。"
    ]
  },
  {
    "volume": 895,
    "sequence": 19,
    "title": "拨棹子",
    "author": "尹鹗",
    "content": [
      "风切切，深秋月，十朵芙蓉繁艳歇。",
      "小槛细腰无力，空赢得，目断魂飞何处说。",
      "寸心恰似丁香结，看看瘦尽胸前雪。",
      "偏挂恨，少年抛掷。",
      "羞睹见，绣被堆红闲不彻。",
      "丹脸腻，双靥媚，冠子缕金装翡翠。",
      "将一朵，琼花堪比。",
      "窠窠绣，鸾凤衣裳香窣地。",
      "银台蜡烛滴红泪，醁酒劝人教半醉。",
      "帘幕外，月华如水。",
      "特地向，宝帐颠狂不肯睡。"
    ]
  },
  {
    "volume": 895,
    "sequence": 20,
    "title": "秋夜月",
    "author": "尹鹗",
    "content": [
      "三秋佳节，罥晴空，凝碎露，茱萸千结。",
      "菊蕊和烟轻拈，酒浮金屑。",
      "征云雨，调丝竹，此时难辍。",
      "欢极、一片艳歌声揭。",
      "黄昏慵别，炷沉烟，熏绣被，翠帷同歇。",
      "醉并鸳鸯双枕，暖偎春雪。",
      "语丁宁，情委曲，论心正切。",
      "夜深、窗透数条斜月。"
    ]
  },
  {
    "volume": 895,
    "sequence": 21,
    "title": "金浮图",
    "author": "尹鹗",
    "content": [
      "繁华地，王孙富贵。",
      "玳瑁筵开，下朝无事。",
      "压红茵、凤舞黄金翅。",
      "玉立纤腰，一片揭天歌吹。",
      "满目绮罗珠翠。",
      "和风淡荡，偷散沉檀气。",
      "堪判醉，韶光正媚。",
      "折尽牡丹，艳迷人意，金张许史应难比。",
      "贪恋欢娱，不觉金乌坠。",
      "还惜会难别易，金船更劝，勒住花骢辔。"
    ]
  },
  {
    "volume": 895,
    "sequence": 22,
    "title": "定西番",
    "author": "毛熙震",
    "content": [
      "苍翠浓阴满院，莺对语，蝶交飞，戏蔷薇。",
      "斜日倚阑风好，余香出绣衣。",
      "未得玉郎消息，几时归。"
    ]
  },
  {
    "volume": 895,
    "sequence": 23,
    "title": "何满子",
    "author": "毛熙震",
    "content": [
      "寂寞芳菲暗度，岁华如箭堪惊。",
      "缅想旧欢多少事，转添春思难平。",
      "曲槛丝垂金柳，小窗弦断银筝。",
      "深院空闻燕语，满园闲落花轻。",
      "一片相思休不得，忍教长日愁生。",
      "谁见夕阳孤梦，觉来无限伤情。",
      "无语残妆澹薄，含羞亸袂轻盈。",
      "几度香闺眠过晓，绮窗疏日微明。",
      "云母帐中偷惜，水精枕上初惊。",
      "笑靥嫩疑花拆，愁眉翠敛山横。",
      "相望只教添怅恨，整鬟时见纤琼。",
      "独倚朱扉闲立，谁知别有深情。"
    ]
  },
  {
    "volume": 895,
    "sequence": 24,
    "title": "女冠子",
    "author": "毛熙震",
    "content": [
      "碧桃红杏，迟日媚笼光影。",
      "彩霞深，香暖熏莺语，风清引鹤音。",
      "翠鬟冠玉叶，霓袖捧瑶琴。",
      "应共吹箫侣，暗相寻。",
      "修蛾慢脸，不语檀心一点。",
      "小山妆，蝉鬓低含绿，罗衣澹拂黄。",
      "闲来深院里，闲步落花傍。",
      "纤手轻轻整，玉炉香。"
    ]
  },
  {
    "volume": 895,
    "sequence": 25,
    "title": "酒泉子",
    "author": "毛熙震",
    "content": [
      "闲卧绣帏，慵想万般情宠。",
      "锦檀偏，翘股重，翠云欹。",
      "暮天屏上春山碧，映香烟雾隔。",
      "蕙兰心，魂梦役，敛蛾眉。",
      "钿匣舞鸾，隐映艳红修碧。",
      "月梳斜，云鬓腻，粉香寒。",
      "晓花微敛轻呵展，袅钗金燕软。",
      "日初升，帘半卷，对妆残。"
    ]
  },
  {
    "volume": 895,
    "sequence": 26,
    "title": "浣溪沙",
    "author": "毛熙震",
    "content": [
      "春暮黄莺下砌前，水精帘影露珠悬，绮霞低映晚晴天。",
      "弱柳万条垂翠带，残红满地碎香钿，蕙风飘荡散轻烟。",
      "花榭香红烟景迷，满庭芳草绿萋萋，金铺闲掩绣帘低。",
      "紫燕一双娇语碎，翠屏十二晚峰齐，梦魂消散醉空闺。",
      "晚起红房醉欲消，绿鬟云散袅金翘，雪香花语不胜娇。",
      "好是向人柔弱处，玉纤时急绣裙腰，春心牵惹转无憀。",
      "一只横钗坠髻丛，静眠珍簟起来慵，绣罗红嫩抹苏胸。",
      "羞敛细蛾魂暗断，困迷无语思犹浓，小屏香霭碧山重。",
      "云薄罗裙绶带长，满身新裛瑞龙香，翠钿斜映艳梅妆。",
      "佯不觑人空婉约，笑和娇语太猖狂，忍教牵恨暗形相。",
      "碧玉冠轻袅燕钗，捧心无语步香阶，缓移弓底绣罗鞋。",
      "暗想欢娱何计好，岂堪期约有时乖，日高深院正忘怀。",
      "半醉凝情卧绣茵，睡容无力卸罗裙，玉笼鹦鹉厌听闻。",
      "慵整落钗金翡翠，象梳欹鬓月生云，锦屏绡幌麝烟薰。"
    ]
  },
  {
    "volume": 895,
    "sequence": 27,
    "title": "后庭花（或加玉树二字）",
    "author": "毛熙震",
    "content": [
      "莺啼燕语芳菲节，瑞庭花发。",
      "昔时欢宴歌声揭，管弦清越。",
      "自从陵谷追游歇，画梁尘黦。",
      "伤心一片如珪月，闲锁宫阙。",
      "轻盈舞伎含芳艳，竞妆新脸。",
      "步摇珠翠修蛾敛，腻鬟云染。",
      "歌声慢发开檀点，绣衫斜掩。",
      "时将纤手匀红脸，笑拈金靥。",
      "越罗小袖新香茜，薄笼金钏。",
      "倚阑无语摇轻扇，半遮匀面。",
      "春残日暖莺娇懒，满庭花片。",
      "争不教人长相见，画堂深院。"
    ]
  },
  {
    "volume": 895,
    "sequence": 28,
    "title": "菩萨蛮",
    "author": "毛熙震",
    "content": [
      "梨花满院飘香雪，高楼夜静风筝咽。",
      "斜月照帘帷，忆君和梦稀。",
      "小窗灯影背，燕语惊愁态。",
      "屏掩断香飞，行云山外归。",
      "绣帘高轴临塘看，雨翻荷芰真珠散。",
      "残暑晚初凉，轻风渡水香。",
      "无憀悲往事，争那牵情思。",
      "光影暗相催，等闲秋又来。",
      "天含残碧融春色，五陵薄幸无消息。",
      "尽日掩朱门，离愁暗断魂。",
      "莺啼芳树暖，燕拂回塘满。",
      "寂寞对屏山，相思醉梦间。"
    ]
  },
  {
    "volume": 895,
    "sequence": 29,
    "title": "清平乐",
    "author": "毛熙震",
    "content": [
      "春光欲暮，寂寞闲庭户。",
      "粉蝶双双穿槛舞，帘卷晚天疏雨。",
      "含愁独倚闺帏，玉炉烟断香微。",
      "正是销魂时节，东风满院花飞。"
    ]
  },
  {
    "volume": 895,
    "sequence": 30,
    "title": "更漏子",
    "author": "毛熙震",
    "content": [
      "秋色清，河影淡，深户烛寒光暗。",
      "绡幌碧，锦衾红，博山香炷融。",
      "更漏咽，蛩鸣切，满院霜华如雪。",
      "新月上，薄云收，映帘悬玉钩。",
      "烟月寒，秋夜静，漏转金壶初永。",
      "罗幕下，绣屏空，灯花结碎红。",
      "人悄悄，愁无了，思梦不成难晓。",
      "长忆得，与郎期，窃香私语时。"
    ]
  },
  {
    "volume": 895,
    "sequence": 31,
    "title": "南歌子（一名望秦川，一名风蝶令）",
    "author": "毛熙震",
    "content": [
      "远山愁黛碧，横波慢脸明。",
      "腻香红玉茜罗轻，深院晚堂人静，理银筝。",
      "鬓动行云影，裙遮点屐声。",
      "娇羞爱问曲中名，杨柳杏花时节，几多情。",
      "惹恨还添恨，牵肠即断肠。",
      "凝情不语一枝芳，独映画帘闲立，绣衣香。",
      "暗想为云女，应怜傅粉郎。",
      "晚来轻步出闺房，髻慢钗横无力，纵猖狂。"
    ]
  },
  {
    "volume": 895,
    "sequence": 32,
    "title": "木兰花",
    "author": "毛熙震",
    "content": [
      "掩朱扉，钩翠箔，满院莺声春寂寞。",
      "匀粉泪，恨檀郎，一去不归花又落。",
      "对斜晖，临小阁，前事岂堪重想著。",
      "金带冷，画屏幽，宝帐慵熏兰麝薄。"
    ]
  },
  {
    "volume": 895,
    "sequence": 33,
    "title": "小重山",
    "author": "毛熙震",
    "content": [
      "梁燕双飞画阁前，寂寥多少恨、懒孤眠。",
      "晓来闲处想君怜，红罗帐、金鸭冷沉烟。",
      "谁信损婵娟，倚屏啼玉箸、湿香钿。",
      "四支无力上秋千，群花谢、愁对艳阳天。"
    ]
  },
  {
    "volume": 895,
    "sequence": 34,
    "title": "临江仙",
    "author": "毛熙震",
    "content": [
      "南齐天子宠婵娟，六宫罗绮三千。",
      "潘妃娇艳独芳妍。",
      "椒房兰洞，云雨降神仙。",
      "纵态迷欢心不足，风流可惜当年。",
      "纤腰婉约步金莲。",
      "妖君倾国，犹自至今传。",
      "幽闺欲曙闻莺转，红窗月影微明。",
      "好风频谢落花声。",
      "隔帏残烛，犹照绮屏筝。",
      "绣被锦茵眠玉暖，炷香斜袅烟轻。",
      "淡蛾羞敛不胜情。",
      "暗思闲梦，何处逐行云。"
    ]
  }
]