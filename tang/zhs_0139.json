[
  {
    "volume": 139,
    "sequence": 1,
    "title": "临江亭五咏",
    "author": "储光羲",
    "content": [
      "晋家南作帝，京镇北为关。",
      "江水中分地，城楼下带山。",
      "金陵事已往，青盖理无还。",
      "落日空亭上，愁看龙尾湾。",
      "山横小苑前，路尽大江边。",
      "此地兴王业，无如宋主贤。",
      "潮生建业水，风散广陵烟。",
      "直望清波里，只言别有天。",
      "城头落暮晖，城外捣秋衣。",
      "江水青云挹，芦花白雪飞。",
      "南州王气疾，东国海风微。",
      "借问商歌客，年年何处归。",
      "古木啸寒禽，层城带夕阴。",
      "梁园多绿柳，楚岸尽枫林。",
      "山际空为险，江流长自深。",
      "平生何以恨，天地本无心。",
      "京山千里过，孤愤望中来。",
      "江势将天合，城门向水开。",
      "落霞明楚岸，夕露湿吴台。",
      "去去无相识，陈皇安在哉。"
    ]
  },
  {
    "volume": 139,
    "sequence": 2,
    "title": "饯张七琚任宗城即环之季也同产八人俱以才名知",
    "author": "储光羲",
    "content": [
      "他日曾游魏，魏家馀趾存。",
      "可怜宫殿所，但见桑榆繁。",
      "此去拜新职，为荣近故园。",
      "高阳八才子，况复在君门。"
    ]
  },
  {
    "volume": 139,
    "sequence": 3,
    "title": "留别安庆李太守",
    "author": "储光羲",
    "content": [
      "明牧念行子，又言悲解携。",
      "初筵方落日，醉止到鸣鸡。",
      "过客来自北，大军居在西。",
      "丘家如讨逆，敢以庶盘溪。"
    ]
  },
  {
    "volume": 139,
    "sequence": 4,
    "title": "洛阳东门送别",
    "author": "储光羲",
    "content": [
      "东城别故人，腊月迟芳辰。",
      "不惜孤舟去，其如两地春。",
      "花明洛阳苑，水绿小平津。",
      "是日不相见，莺声徒自新。"
    ]
  },
  {
    "volume": 139,
    "sequence": 5,
    "title": "汉阳即事",
    "author": "储光羲",
    "content": [
      "楚国千里远，孰知方寸违。",
      "春游欢有客，夕寝赋无衣。",
      "江水带冰绿，桃花随雨飞。",
      "九歌有深意，捐佩乃言归。"
    ]
  },
  {
    "volume": 139,
    "sequence": 6,
    "title": "泊江潭贻马校书",
    "author": "储光羲",
    "content": [
      "明月挂青天，遥遥如目前。",
      "故人游画阁，却望似云边。",
      "水宿依渔父，歌声好采莲。",
      "采莲江上曲，今夕为君传。"
    ]
  },
  {
    "volume": 139,
    "sequence": 7,
    "title": "送沈校书吴中搜书",
    "author": "储光羲",
    "content": [
      "郊外亭皋远，野中岐路分。",
      "苑门临渭水，山翠杂春云。",
      "秦阁多遗典，吴台访阙文。",
      "君王思校理，莫滞清江濆。"
    ]
  },
  {
    "volume": 139,
    "sequence": 8,
    "title": "寒夜江口泊舟",
    "author": "储光羲",
    "content": [
      "寒潮信未起，出浦缆孤舟。",
      "一夜苦风浪，自然增旅愁。",
      "吴山迟海月，楚火照江流。",
      "欲有知音者，异乡谁可求。"
    ]
  },
  {
    "volume": 139,
    "sequence": 9,
    "title": "苑外至龙兴院作",
    "author": "储光羲",
    "content": [
      "朝游天苑外，忽见法筵开。",
      "山势当空出，云阴满地来。",
      "疏钟清月殿，幽梵静花台。",
      "日暮香林下，飘飘仙步回。"
    ]
  },
  {
    "volume": 139,
    "sequence": 10,
    "title": "题虬上人房",
    "author": "储光羲",
    "content": [
      "禅宫分两地，释子一为心。",
      "入道无来去，清言见古今。",
      "江寒池水绿，山暝竹园深。",
      "别有中天月，遥遥散夕阴。"
    ]
  },
  {
    "volume": 139,
    "sequence": 11,
    "title": "咏山泉（一作题山中流泉）",
    "author": "储光羲",
    "content": [
      "山中有流水，借问不知名。",
      "映地为天色，飞空作雨声。",
      "转来深涧满，分出小池平。",
      "恬澹无人见，年年长自清。"
    ]
  },
  {
    "volume": 139,
    "sequence": 12,
    "title": "贻主客吕郎中（即皇太子赞谕）",
    "author": "储光羲",
    "content": [
      "上士既开天，中朝为得贤。",
      "青云方羽翼，画省比神仙。",
      "委佩云霄里，含香日月前。",
      "君王傥借问，客有上林篇。"
    ]
  },
  {
    "volume": 139,
    "sequence": 13,
    "title": "京口留别徐大补阙赵二零陵",
    "author": "储光羲",
    "content": [
      "皇州月初晓，处处鼓钟喧。",
      "树出蓬莱殿，城开阊阖门。",
      "近臣朝琐闼，词客向文园。",
      "独有三川路，空伤游子魂。"
    ]
  },
  {
    "volume": 139,
    "sequence": 14,
    "title": "答王十三维",
    "author": "储光羲",
    "content": [
      "门生故来往，知欲命浮觞。",
      "忽奉朝青阁，回车入上阳。",
      "落花满春水，疏柳映新塘。",
      "是日归来暮，劳君奏雅章。"
    ]
  },
  {
    "volume": 139,
    "sequence": 15,
    "title": "奉和中书徐侍郎中书省玩白云寄颖阳赵大",
    "author": "储光羲",
    "content": [
      "青阙朝初退，白云遥在天。",
      "非关取雷雨，故欲伴神仙。",
      "泛滟鹓池曲，飘飖琐闼前。",
      "犹多远山意，幸入侍臣篇。"
    ]
  },
  {
    "volume": 139,
    "sequence": 16,
    "title": "和张太祝冬祭马步",
    "author": "储光羲",
    "content": [
      "故坛何肃肃，中野自无喧。",
      "烈火见陈信，飏言闻永存。",
      "房星隐曙色，朔风动寒原。",
      "今日歌天马，非关征大宛。"
    ]
  },
  {
    "volume": 139,
    "sequence": 17,
    "title": "祭风伯坛应张太祝作",
    "author": "储光羲",
    "content": [
      "圣主御青春，纶言命使臣。",
      "将修风伯祀，更福太平人。",
      "帟幕宵联事，坛场晓降神。",
      "帝心矜动物，非为属车人。"
    ]
  },
  {
    "volume": 139,
    "sequence": 18,
    "title": "寻徐山人遇马舍人",
    "author": "储光羲",
    "content": [
      "泊舟伊川右，正见野人归。",
      "日暮春山绿，我心清且微。",
      "岩声风雨度，水气云霞飞。",
      "复有金门客，来参萝薜衣。"
    ]
  },
  {
    "volume": 139,
    "sequence": 19,
    "title": "夜观妓",
    "author": "储光羲",
    "content": [
      "白雪宜新舞，清宵召楚妃。",
      "娇童携锦荐，侍女整罗衣。",
      "花映垂鬟转，香迎步履飞。",
      "徐徐敛长袖，双烛送将归。"
    ]
  },
  {
    "volume": 139,
    "sequence": 20,
    "title": "洛桥送别",
    "author": "储光羲",
    "content": [
      "河桥送客舟，河水正安流。",
      "远见轻桡动，遥怜故国游。",
      "海禽逢早雁，江月值新秋。",
      "一听南津曲，分明散别愁。"
    ]
  },
  {
    "volume": 139,
    "sequence": 21,
    "title": "秦中送人觐省",
    "author": "储光羲",
    "content": [
      "二月清江外，遥遥饯故人。",
      "南山晴有雪，东陌霁无尘。",
      "骑别章台晚，舟行洛水春。",
      "知君梁苑去，日见白华新。"
    ]
  },
  {
    "volume": 139,
    "sequence": 22,
    "title": "洛中送人还江东",
    "author": "储光羲",
    "content": [
      "洛城春雨霁，相送下江乡。",
      "树绿天津道，山明伊水阳。",
      "孤舟从此去，客思一何长。",
      "直望清波里，唯馀落日光。"
    ]
  },
  {
    "volume": 139,
    "sequence": 23,
    "title": "送姚六昆客任会稽何大蹇任孟县",
    "author": "储光羲",
    "content": [
      "越城临渤澥，晋国在河汾。",
      "仙绶两乡意，青郊一路分。",
      "野棠春未发，田雀暮成群。",
      "他日思吴会，尝因西北云。"
    ]
  },
  {
    "volume": 139,
    "sequence": 24,
    "title": "洛潭送人觐省",
    "author": "储光羲",
    "content": [
      "清洛带芝田，东流入大川。",
      "舟轻水复急，别望杳如仙。",
      "细草生春岸，明霞散早天。",
      "送君唯一曲，当是白华篇。"
    ]
  },
  {
    "volume": 139,
    "sequence": 25,
    "title": "送人随大夫和蕃",
    "author": "储光羲",
    "content": [
      "西方有六国，国国愿来宾。",
      "圣主今无外，怀柔遣使臣。",
      "大夫开幕府，才子作行人。",
      "解剑聊相送，边城二月春。"
    ]
  },
  {
    "volume": 139,
    "sequence": 26,
    "title": "仲夏饯魏四河北觐叔",
    "author": "储光羲",
    "content": [
      "落日临御沟，送君还北州。",
      "树凉征马去，路暝归人愁。",
      "吴岳夏云尽，渭河秋水流。",
      "东篱摘芳菊，想见竹林游。"
    ]
  },
  {
    "volume": 139,
    "sequence": 27,
    "title": "送人寻裴斐",
    "author": "储光羲",
    "content": [
      "柱史回清宪，谪居临汉川。",
      "迟君千里驾，方外赏云泉。",
      "路断因春水，山深隔暝烟。",
      "湘江见游女，寄摘一枝莲。"
    ]
  },
  {
    "volume": 139,
    "sequence": 28,
    "title": "陇头水送别",
    "author": "储光羲",
    "content": [
      "相送陇山头，东西陇水流。",
      "从来心胆盛，今日为君愁。",
      "暗雪迷征路，寒云隐戍楼。",
      "唯馀旌旆影，相逐去悠悠。"
    ]
  },
  {
    "volume": 139,
    "sequence": 29,
    "title": "送王上人还襄阳",
    "author": "储光羲",
    "content": [
      "朝看法云散，知有至人还。",
      "送客临伊水，行车出故关。",
      "天花满南国，精舍在空山。",
      "虽复时来去，中心长日闲。"
    ]
  },
  {
    "volume": 139,
    "sequence": 30,
    "title": "官庄池观竞渡",
    "author": "储光羲",
    "content": [
      "落日吹箫管，清池发棹歌。",
      "船争先后渡，岸激去来波。",
      "水叶藏鱼鸟，林花间绮罗。",
      "踟蹰仙女处，犹似望天河。"
    ]
  },
  {
    "volume": 139,
    "sequence": 31,
    "title": "重寄虬上人",
    "author": "储光羲",
    "content": [
      "一作云峰别，三看花柳朝。",
      "青山隔远路，明月空长霄。",
      "鹊浴西江雨，鸡鸣东海潮。",
      "此情劳梦寐，况道双林遥。"
    ]
  },
  {
    "volume": 139,
    "sequence": 32,
    "title": "蓝上茅茨期王维补阙",
    "author": "储光羲",
    "content": [
      "山中人不见，云去夕阳过。",
      "浅濑寒鱼少，丛兰秋蝶多。",
      "老年疏世事，幽性乐天和。",
      "酒熟思才子，溪头望玉珂。"
    ]
  },
  {
    "volume": 139,
    "sequence": 33,
    "title": "大酺得长字韵时任安宜尉",
    "author": "储光羲",
    "content": [
      "大道启元命，时人居太康。",
      "中朝发玄泽，下国被天光。",
      "明诏始端午，初筵当履霜。",
      "鼓鼙迎爽气，羽籥映新阳。",
      "太守即悬圃，淮夷成葆疆。",
      "小臣惭下位，拜手颂灵长。"
    ]
  },
  {
    "volume": 139,
    "sequence": 34,
    "title": "同张侍御鼎和京兆萧兵曹华岁晚南园",
    "author": "储光羲",
    "content": [
      "公府传休沐，私庭效陆沉。",
      "方知从大隐，非复在幽林。",
      "阙下忠贞志，人间孝友心。",
      "既将冠盖雅，仍与薜萝深。",
      "寒变中园柳，春归上苑禽。",
      "池涵青草色，山带白云阴。",
      "潘岳闲居赋，钟期流水琴。",
      "一经当自足，何用遗黄金。"
    ]
  },
  {
    "volume": 139,
    "sequence": 35,
    "title": "奉酬张五丈垂赠",
    "author": "储光羲",
    "content": [
      "彩服去江汜，白云生大梁。",
      "星辰动异色，羔雁成新行。",
      "日望天朝近，时忧郢路长。",
      "情言间薖轴，惠念及沧浪。",
      "松柏以之茂，江湖亦自忘。",
      "贾生方吊屈，岂敢比南昌。"
    ]
  },
  {
    "volume": 139,
    "sequence": 36,
    "title": "秦中守岁",
    "author": "储光羲",
    "content": [
      "众星已穷次，青帝方行春。",
      "永感易成戚，离居难重陈。",
      "阖门守初夜，燎火到清晨。",
      "或念无生法，多伤未出尘。",
      "广庭日将晏，虚室自为宾。",
      "愿以桑榆末，常逢甲子新。"
    ]
  },
  {
    "volume": 139,
    "sequence": 37,
    "title": "献高使君大酺作",
    "author": "储光羲",
    "content": [
      "肃穆郊禋毕，工歌赏事并。",
      "三朝遵湛露，一道洽仁明。",
      "布德言皆应，无为物自成。",
      "花添罗绮色，莺乱管弦声。",
      "独有同高唱，空陪乐太平。"
    ]
  },
  {
    "volume": 139,
    "sequence": 38,
    "title": "荥阳马氏二子",
    "author": "储光羲",
    "content": [
      "圣君封太岳，十月建行旃。",
      "辇路开千里，寒云霁九天。",
      "故人多侍从，二子留伊川。",
      "河兖冰初合，关城月屡圆。",
      "暝过荥水上，闻说郑卿贤。",
      "材蔽行人右，名居东里先。",
      "制岩开别业，桑柘亦依然。",
      "待至金园侧，相将居一廛。"
    ]
  },
  {
    "volume": 139,
    "sequence": 39,
    "title": "观竞渡",
    "author": "储光羲",
    "content": [
      "大夫沉楚水，千祀国人哀。",
      "习棹江流长，迎神雨雾开。",
      "标随绿云动，船逆清波来。",
      "下怖鱼龙起，上惊凫雁回。",
      "能令秋大有，鼓吹远相催。"
    ]
  },
  {
    "volume": 139,
    "sequence": 40,
    "title": "太学贻张筠",
    "author": "储光羲",
    "content": [
      "璧池忝门子，俄顷变炎凉。",
      "绿竹深虚馆，清流响洞房。",
      "园林在建业，新友去咸阳。",
      "中夜鼓钟静，初秋漏刻长。",
      "浮云开太室，华盖上明堂。",
      "空此远相望，劳歌还自伤。"
    ]
  },
  {
    "volume": 139,
    "sequence": 41,
    "title": "田家即事",
    "author": "储光羲",
    "content": [
      "桑柘悠悠水蘸堤，晚风晴景不妨犁。",
      "高机犹织卧蚕子，下坂饥逢饷饁妻。",
      "杏色满林羊酪熟，麦凉浮垄雉媒低。",
      "生时乐死皆由命，事在皇天志不迷。"
    ]
  },
  {
    "volume": 139,
    "sequence": 42,
    "title": "洛阳道五首献吕四郎中",
    "author": "储光羲",
    "content": [
      "洛水春冰开，洛城春水绿。",
      "朝看大道上，落花乱马足。",
      "剧孟不知名，千金买宝剑。",
      "出入平津邸，自言娇且艳。",
      "大道直如发，春日佳气多。",
      "五陵贵公子，双双鸣玉珂。",
      "春风二月时，道傍柳堪把。",
      "上枝覆官阁，下枝覆车马。",
      "洛水照千门，千门碧空里。",
      "少年不得志，走马游新市。"
    ]
  },
  {
    "volume": 139,
    "sequence": 43,
    "title": "同武平一员外游湖",
    "author": "储光羲",
    "content": [
      "竹吹留歌扇，莲香入舞衣。",
      "前溪多曲溆，乘兴莫先归。"
    ]
  },
  {
    "volume": 139,
    "sequence": 44,
    "title": "长安道",
    "author": "储光羲",
    "content": [
      "鸣鞭过酒肆，袨服游倡门。",
      "百万一时尽，含情无片言。",
      "西行一千里，暝色生寒树。",
      "暗闻歌吹声，知是长安路。"
    ]
  },
  {
    "volume": 139,
    "sequence": 45,
    "title": "江南曲四首",
    "author": "储光羲",
    "content": [
      "绿江深见底，高浪直翻空。",
      "惯是湖边住，舟轻不畏风。",
      "逐流牵荇叶，缘岸摘芦苗。",
      "为惜鸳鸯鸟，轻轻动画桡。",
      "日暮长江里，相邀归渡头。",
      "落花如有意，来去逐船流。",
      "隔江看树色，沿月听歌声。",
      "不是长干住，那从此路行。"
    ]
  },
  {
    "volume": 139,
    "sequence": 46,
    "title": "关山月",
    "author": "储光羲",
    "content": [
      "一雁过连营，繁霜覆古城。",
      "胡笳在何处，半夜起边声。"
    ]
  },
  {
    "volume": 139,
    "sequence": 47,
    "title": "玉真公主山居",
    "author": "储光羲",
    "content": [
      "山北天泉苑，山西凤女家。",
      "不言沁园好，独隐武陵花。"
    ]
  },
  {
    "volume": 139,
    "sequence": 48,
    "title": "沧浪峡（一作储嗣宗诗）",
    "author": "储光羲",
    "content": [
      "沧浪临古道，道上若成尘。",
      "自有沧浪峡，谁为无事人。"
    ]
  },
  {
    "volume": 139,
    "sequence": 49,
    "title": "奉真观",
    "author": "储光羲",
    "content": [
      "真门迥向北，驰道直向西。",
      "为与天光近，云色成虹霓。"
    ]
  },
  {
    "volume": 139,
    "sequence": 50,
    "title": "明妃曲四首",
    "author": "储光羲",
    "content": [
      "西行陇上泣胡天，南向云中指渭川。",
      "毳幕夜来时宛转，何由得似汉王边。",
      "胡王知妾不胜悲，乐府皆传汉国辞。",
      "朝来马上箜篌引，稍似宫中闲夜时。",
      "日暮惊沙乱雪飞，傍人相劝易罗衣。",
      "强来前殿看歌舞，共待单于夜猎归。",
      "彩骑双双引宝车，羌笛两两奏胡笳。",
      "若为别得横桥路，莫隐宫中玉树花。"
    ]
  },
  {
    "volume": 139,
    "sequence": 51,
    "title": "同武平一员外游湖五首时武贬金坛令",
    "author": "储光羲",
    "content": [
      "红荷碧筱夜相鲜，皂盖兰桡浮翠筵。",
      "舟中对舞邯郸曲，月下双弹卢女弦。",
      "青林碧屿暗相期，缓楫挥觥欲赋诗。",
      "借问高歌凡几转，河低月落五更时。",
      "朝来仙阁听弦歌，暝入花亭见绮罗。",
      "池边命酒怜风月，浦口回船惜芰荷。",
      "朦胧竹影蔽岩扉，淡荡荷风飘舞衣。",
      "舟寻绿水宵将半，月隐青林人未归。",
      "花潭竹屿傍幽蹊，画楫浮空入夜溪。",
      "芰荷覆水船难进，歌舞留人月易低。"
    ]
  },
  {
    "volume": 139,
    "sequence": 52,
    "title": "题茅山华阳洞",
    "author": "储光羲",
    "content": [
      "华阳洞口片云飞，细雨濛濛欲湿衣。",
      "玉箫遍满仙坛上，应是茅家兄弟归。"
    ]
  },
  {
    "volume": 139,
    "sequence": 53,
    "title": "寄孙山人",
    "author": "储光羲",
    "content": [
      "新林二月孤舟还，水满清江花满山。",
      "借问故园隐君子，时时来往住人间。"
    ]
  }
]