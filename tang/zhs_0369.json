[
  {
    "volume": 369,
    "sequence": 1,
    "title": "赠药山高僧惟俨二首",
    "author": "李翱",
    "content": [
      "练得身形似鹤形，千株松下两函经。",
      "我来问道无馀说，云在青霄水在瓶。",
      "选得幽居惬野情，终年无送亦无迎。",
      "有时直上孤峰顶，月下披云啸一声。"
    ]
  },
  {
    "volume": 369,
    "sequence": 2,
    "title": "赠毛仙翁",
    "author": "李翱",
    "content": [
      "紫霄仙客下三山，因救生灵到世间。",
      "龟鹤计年承甲子，冰霜为质驻童颜。",
      "韬藏休咎传真箓，变化荣枯试小还。",
      "从此便教尘骨贵，九霄云路愿追攀。"
    ]
  },
  {
    "volume": 369,
    "sequence": 3,
    "title": "拜禹歌",
    "author": "李翱",
    "content": [
      "惟天地之无穷兮，哀生人之常勤。",
      "往者吾弗及兮，来者吾弗闻。",
      "已而，已而。"
    ]
  },
  {
    "volume": 369,
    "sequence": 4,
    "title": "广庆寺",
    "author": "李翱",
    "content": [
      "传者不足信，见景胜如闻。",
      "一水远赴海，两山高入云。",
      "鱼龙晴自戏，猿狖晚成群。",
      "醉酒斜阳下，离心草自薰。"
    ]
  },
  {
    "volume": 369,
    "sequence": 5,
    "title": "奉酬刘言史宴光风亭",
    "author": "李翱",
    "content": [
      "闰馀春早景沉沉，禊饮风亭恣赏心。",
      "红袖青娥留永夕，汉阴宁肯羡山阴。"
    ]
  },
  {
    "volume": 369,
    "sequence": 6,
    "title": "戏赠诗",
    "author": "李翱",
    "content": [
      "县君好砖渠，绕水恣行游。",
      "鄙性乐疏野，凿地便成沟。",
      "两岸值芳草，中央漾清流。",
      "所尚既不同，砖凿可自修。",
      "从他后人见，境趣谁为幽。"
    ]
  },
  {
    "volume": 369,
    "sequence": 7,
    "title": "题浯溪石",
    "author": "皇甫湜",
    "content": [
      "次山有文章，可惋只在碎。",
      "然长于指叙，约洁有馀态。",
      "心语适相应，出句多分外。",
      "于诸作者间，拔戟成一队。",
      "中行虽富剧，粹美若可盖。",
      "子昂感遇佳，未若君雅裁。",
      "退之全而神，上与千载对。",
      "李杜才海翻，高下非可概。",
      "文与一气间，为物莫与大。",
      "先王路不荒，岂不仰吾辈。",
      "石屏立衙衙，溪口扬素濑。",
      "我思何人知，徙倚如有待。"
    ]
  },
  {
    "volume": 369,
    "sequence": 8,
    "title": "石佛谷",
    "author": "皇甫湜",
    "content": [
      "澶漫太行北，千里一块石。",
      "平腹有壑谷，深广数百尺。",
      "土僧何为者，老草毛发白。",
      "寝处容身龛，足膝隐成迹。",
      "金仙琢灵象，相好倚北壁。",
      "花座五云扶，玉毫六虚射。",
      "文人留纪述，时事可辨析。",
      "鸟迹巧均分，龙骸极癯瘠。",
      "枯松间槎枿，猛兽恣腾掷。",
      "蛣虫食纵，悬垂露凝滴。",
      "精艺贯古今，穷岩谁爱惜。",
      "托师禅诵馀，勿使尘埃积。"
    ]
  },
  {
    "volume": 369,
    "sequence": 9,
    "title": "出世篇",
    "author": "皇甫湜",
    "content": [
      "生当为大丈夫，断羁罗，出泥涂。",
      "四散号呶，俶扰无隅。",
      "埋之深渊，飘然上浮。",
      "骑龙披青云，泛览游八区。",
      "经太山，绝大海，一长吁。",
      "西摩月镜，东弄日珠。",
      "上括天之门，直指帝所居。",
      "群仙来迎塞天衢，凤凰鸾鸟灿金舆。",
      "音声嘈嘈满太虚，旨饮食兮照庖厨。",
      "食之不饫饫不尽，使人不陋复不愚。",
      "旦旦狎玉皇，夜夜御天姝。",
      "当御者几人，百千为番，宛宛舒舒，忽不自知。",
      "支消体化膏露明，湛然无色茵席濡。",
      "俄而散漫，斐然虚无。",
      "翕然复抟，抟久而苏。",
      "精神如太阳，霍然照清都。",
      "四肢为琅玕，五脏为璠玙。",
      "颜如芙蓉，顶为醍醐。",
      "与天地相终始，浩漫为欢娱。",
      "下顾人间，溷粪蝇蛆。"
    ]
  },
  {
    "volume": 369,
    "sequence": 10,
    "title": "蜀绵州越王楼诗",
    "author": "樊宗师",
    "content": [
      "危楼倚天门，如星辰宫□。",
      "榱薄龙虎怪，洄洄绕雷风。",
      "徂秋试登临，大霭屯乔空。",
      "不见西北路，考怀益雕穷。",
      "石濑薄溅溅，上山杳穹穹。",
      "昔人创为逝，所适酡颜红。",
      "今我兹之来，犹校成岁功。",
      "辍田植科亩，游圃歌芳丛。",
      "地财无丛厚，人室安取丰。",
      "既乏富庶能，千万惭文翁。"
    ]
  },
  {
    "volume": 369,
    "sequence": 11,
    "title": "催妆",
    "author": "卢储",
    "content": [
      "昔年将去玉京游，第一仙人许状头。",
      "今日幸为秦晋会，早教鸾凤下妆楼。"
    ]
  },
  {
    "volume": 369,
    "sequence": 12,
    "title": "官舍迎内子有庭花开",
    "author": "卢储",
    "content": [
      "芍药斩新栽，当庭数朵开。",
      "东风与拘束，留待细君来。"
    ]
  },
  {
    "volume": 369,
    "sequence": 13,
    "title": "古松感兴",
    "author": "皇甫松",
    "content": [
      "皇天后土力，使我向此生。",
      "贵贱不我均，若为天地情。",
      "我家世道德，旨意匡文明。",
      "家集四百卷，独立天地经。",
      "寄言青松姿，岂羡朱槿荣。",
      "昭昭大化光，共此遗芳馨。"
    ]
  },
  {
    "volume": 369,
    "sequence": 14,
    "title": "怨回纥歌",
    "author": "皇甫松",
    "content": [
      "白首南朝女，愁听异域歌。",
      "收兵颉利国，饮马胡芦河。",
      "毳布腥膻久，穹庐岁月多。",
      "雕巢城上宿，吹笛泪滂沱。"
    ]
  },
  {
    "volume": 369,
    "sequence": 15,
    "title": "江上送别",
    "author": "皇甫松",
    "content": [
      "祖席驻征棹，开帆候信潮。",
      "隔筵桃叶泣，吹管杏花飘。",
      "船去鸥飞阁，人归尘上桥。",
      "别离惆怅泪，江路湿红蕉。"
    ]
  },
  {
    "volume": 369,
    "sequence": 16,
    "title": "采莲子二首",
    "author": "皇甫松",
    "content": [
      "菡萏香连十顷陂，小姑贪戏采莲迟。",
      "晚来弄水船头湿，更脱红裙裹鸭儿。",
      "船动湖光滟滟秋，贪看年少信船流。",
      "无端隔水抛莲子，遥被人知半日羞。"
    ]
  },
  {
    "volume": 369,
    "sequence": 17,
    "title": "抛球乐",
    "author": "皇甫松",
    "content": [
      "红拨一声飘，轻球坠越绡。",
      "带翻金孔雀，香满绣蜂腰。",
      "少少抛分数，花枝正索饶。",
      "金蹙花球小，真珠绣带垂。",
      "几回冲蜡烛，千度入春怀。",
      "上客终须醉，觥杯自乱排。"
    ]
  },
  {
    "volume": 369,
    "sequence": 18,
    "title": "劝僧酒",
    "author": "皇甫松",
    "content": [
      "劝僧一杯酒，共看青青山。",
      "酣然万象灭，不动心印闲。"
    ]
  },
  {
    "volume": 369,
    "sequence": 19,
    "title": "登郭隗台",
    "author": "皇甫松",
    "content": [
      "燕相谋在兹，积金黄巍巍。",
      "上者欲何颜，使我千载悲。"
    ]
  },
  {
    "volume": 369,
    "sequence": 20,
    "title": "杨柳枝词二首",
    "author": "皇甫松",
    "content": [
      "烂漫春归水国时，吴王宫殿柳丝垂。",
      "黄莺长叫空闺畔，西子无因更得知。",
      "春入行宫映翠微，玄宗侍女舞烟丝。",
      "如今柳向空城绿，玉笛何人更把吹。"
    ]
  },
  {
    "volume": 369,
    "sequence": 21,
    "title": "浪淘沙二首",
    "author": "皇甫松",
    "content": [
      "滩头细草接疏林，浪恶罾船半欲沉。",
      "宿鹭眠洲非旧浦，去年沙觜是江心。",
      "蛮歌豆蔻北人愁，松雨蒲风野艇秋。",
      "浪起䴔䴖眠不得，寒沙细细入江流。"
    ]
  },
  {
    "volume": 369,
    "sequence": 22,
    "title": "句",
    "author": "皇甫松",
    "content": [
      "夜入真珠室，朝游玳瑁宫。"
    ]
  },
  {
    "volume": 369,
    "sequence": 23,
    "title": "送皇甫湜赴举",
    "author": "马异",
    "content": [
      "马蹄声特特，去入天子国。",
      "借问去是谁，秀才皇甫湜。",
      "吞吐一腹文，八音兼五色。",
      "主文有崔李，郁郁为朝德。",
      "青铜镜必明，朱丝绳必直。",
      "称意太平年，愿子长相忆。"
    ]
  },
  {
    "volume": 369,
    "sequence": 24,
    "title": "贞元旱岁",
    "author": "马异",
    "content": [
      "赤地炎都寸草无，百川水沸煮虫鱼。",
      "定应焦烂无人救，泪落三篇古尚书。"
    ]
  },
  {
    "volume": 369,
    "sequence": 25,
    "title": "暮春醉中寄李干秀才",
    "author": "马异",
    "content": [
      "欢异且交亲，酒生开瓮春。",
      "不须愁犯卯，且乞醉过申。",
      "折草为筹箸，铺花作锦裀。",
      "娇莺解言语，留客也殷勤。"
    ]
  },
  {
    "volume": 369,
    "sequence": 26,
    "title": "答卢仝结交诗",
    "author": "马异",
    "content": [
      "有鸟自南翔，口衔一书扎，达我山之维。",
      "开缄金玉焕陆离，乃是卢仝结交诗。",
      "此诗峭绝天边格，力与文星色相射。",
      "长河拔作数条丝，太华磨成一拳石。",
      "莫嗟独笑无往还，月中芳桂难追攀。",
      "况值乱邦不平年，回陵倒谷如等闲。",
      "与君俯首大艰阻，喙长三尺不得语，因君今日形章句。",
      "羡猕猴兮著衣裳，悲蚯蚓兮安翅羽。",
      "上天不识察，仰我为辽天失所，将吾剑兮切淤泥，使良骥兮捕老鼠。",
      "昨日脱身卑贱笼，卯星借与老人峰。",
      "抱锄劚地芸芝朮，偃盖参天旧有松，术与松兮保身世。",
      "卧居居兮起于于，漱潺潺兮聆嘒嘒。",
      "道在其中可终岁，不教辜负尧为帝。",
      "烧我荷衣摧我身，回看天地如砥平。",
      "钢刀剉骨不辞去，卑躬君子今明明。",
      "俯首辞山心惨恻，白云虽好恋不得。",
      "看云且拟直须臾，疾风又卷西飞翼。",
      "为报覃怀心结交，死生富贵存后凋。",
      "我心不畏朱公叔，君意须防刘孝标。",
      "以胶投漆苦不早，就中相去万里道。",
      "河水悠悠山之间，无由把袂摅怀抱。",
      "忆仝吟能文，洽臭成兰薰。",
      "不知何处清风夕，拟使张华见陆云。"
    ]
  }
]