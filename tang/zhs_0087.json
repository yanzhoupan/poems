[
  {
    "volume": 87,
    "sequence": 1,
    "title": "奉和圣制登骊山瞩眺应制",
    "author": "张说",
    "content": [
      "寒山上半空，临眺尽寰中。",
      "是日巡游处，晴光远近同。",
      "川明分渭水，树暗辨新丰。",
      "岩壑清音暮，天歌起大风。"
    ]
  },
  {
    "volume": 87,
    "sequence": 2,
    "title": "奉和圣制幸白鹿观应制",
    "author": "张说",
    "content": [
      "洞府寒山曲，天游日旰回。",
      "披云看石镜，拂雪上金台。",
      "竹径龙骖下，松庭鹤辔来。",
      "双童还献药，五色耀仙材。"
    ]
  },
  {
    "volume": 87,
    "sequence": 3,
    "title": "奉和圣制送金城公主适西蕃应制",
    "author": "张说",
    "content": [
      "青海和亲日，潢星出降时。",
      "戎王子婿宠，汉国舅家慈。",
      "春野开离宴，云天起别词。",
      "空弹马上曲，讵减凤楼思。"
    ]
  },
  {
    "volume": 87,
    "sequence": 4,
    "title": "奉和同皇太子过慈恩寺应制二首",
    "author": "张说",
    "content": [
      "翼翼宸恩永，煌煌福地开。",
      "离光升宝殿，震气绕香台。",
      "上界幡花合，中天伎乐来。",
      "愿君无量寿，仙乐屡徘徊。",
      "朗朗神居峻，轩轩瑞象威。",
      "圣君成愿果，太子拂天衣。",
      "至乐三灵会，深仁四皓归。",
      "还闻涡水曲，更绕白云飞。"
    ]
  },
  {
    "volume": 87,
    "sequence": 5,
    "title": "侍宴武三思山第应制赋得风字",
    "author": "张说",
    "content": [
      "梁王池馆好，晓日凤楼通。",
      "竹町罗千卫，兰筵降两宫。",
      "清歌芳树下，妙舞落花中。",
      "臣觉筵中听，还如大国风。"
    ]
  },
  {
    "volume": 87,
    "sequence": 6,
    "title": "奉和圣制过宁王宅应制",
    "author": "张说",
    "content": [
      "进酒忘忧观，箫韶喜降临。",
      "帝尧敦族礼，王季友兄心。",
      "竹院龙鸣笛，梧宫凤绕林。",
      "大风将小雅，一字尽千金。"
    ]
  },
  {
    "volume": 87,
    "sequence": 7,
    "title": "奉和圣制同玉真公主过大哥山池题石壁应制",
    "author": "张说",
    "content": [
      "绿竹初成苑，丹砂欲化金。",
      "乘龙与骖凤，歌吹满山林。",
      "爽气凝情迥，寒光映浦深。",
      "忘忧题此观，为乐赏同心。"
    ]
  },
  {
    "volume": 87,
    "sequence": 8,
    "title": "奉和圣制赐王公千秋镜应制",
    "author": "张说",
    "content": [
      "宝镜颁神节，凝规写圣情。",
      "千秋题作字，长寿带为名。",
      "月向天边下，花从日里生。",
      "不承悬象意，谁辨照心明。"
    ]
  },
  {
    "volume": 87,
    "sequence": 9,
    "title": "奉和圣制经邹鲁祭孔子应制",
    "author": "张说",
    "content": [
      "孔圣家邹鲁，儒风蔼典坟。",
      "龙骖回旧宅，凤德咏馀芬。",
      "入室神如在，升堂乐似闻。",
      "悬知一王法，今日待明君。"
    ]
  },
  {
    "volume": 87,
    "sequence": 10,
    "title": "侍宴蘘荷亭应制",
    "author": "张说",
    "content": [
      "回銮青岳观，帐殿紫烟峰。",
      "仙路迎三鸟，云衢驻两龙。",
      "园林看化塔，坛墠识馀封。",
      "山外闻箫管，还如天上逢。"
    ]
  },
  {
    "volume": 87,
    "sequence": 11,
    "title": "侍宴浐水赋得浓字",
    "author": "张说",
    "content": [
      "千行发御柳，一叶下仙筇。",
      "青浦宸游至，朱城佳气浓。",
      "云霞交暮色，草树喜春容。",
      "蔼蔼天旗转，清笳入九重。"
    ]
  },
  {
    "volume": 87,
    "sequence": 12,
    "title": "奉和圣制同刘晃喜雨应制",
    "author": "张说",
    "content": [
      "青气含春雨，知从岱岳来。",
      "行云避师出，洒雨待车回。",
      "厌浥尘清道，空濛柳映台。",
      "最宜三五夜，晴月九重开。"
    ]
  },
  {
    "volume": 87,
    "sequence": 13,
    "title": "奉和圣制观拔河俗戏应制",
    "author": "张说",
    "content": [
      "今岁好拖钩，横街敞御楼。",
      "长绳系日住，贯索挽河流。",
      "斗力频催鼓，争都更上筹。",
      "春来百种戏，天意在宜秋。"
    ]
  },
  {
    "volume": 87,
    "sequence": 14,
    "title": "奉和圣制途次陕州应制",
    "author": "张说",
    "content": [
      "周召尝分陕，诗书空复传。",
      "何如万乘眷，追赏二南篇。",
      "郡带洪河侧，宫临大道边。",
      "洛城将日近，佳气满山川。"
    ]
  },
  {
    "volume": 87,
    "sequence": 15,
    "title": "奉和圣制野次喜雪应制",
    "author": "张说",
    "content": [
      "寒更玉漏催，晓色御前开。",
      "泱漭云阴积，氤氲风雪回。",
      "山知银作瓮，宫见璧成台。",
      "欲验丰年象，飘摇仙藻来。"
    ]
  },
  {
    "volume": 87,
    "sequence": 16,
    "title": "奉和圣制温泉言志应制",
    "author": "张说",
    "content": [
      "温谷媚新丰，骊山横半空。",
      "汤池薰水殿，翠木暖烟宫。",
      "起疾逾仙药，无私合圣功。",
      "始知尧舜德，心与万人同。"
    ]
  },
  {
    "volume": 87,
    "sequence": 17,
    "title": "皇帝降诞日集贤殿赐宴",
    "author": "张说",
    "content": [
      "仲秋金帝起，五日土行昭。",
      "瑞表壬寅露，光传甲子宵。",
      "阴风吹大泽，梦日照昌朝。",
      "不独华封老，千年喜祝尧。"
    ]
  },
  {
    "volume": 87,
    "sequence": 18,
    "title": "晦日诏宴永穆公主亭子赋得流字",
    "author": "张说",
    "content": [
      "堂邑山林美，朝恩晦日游。",
      "园亭含淑气，竹树绕春流。",
      "舞席千花妓，歌船五彩楼。",
      "群欢与王泽，岁岁满皇州。"
    ]
  },
  {
    "volume": 87,
    "sequence": 19,
    "title": "恩制赐食于丽正殿书院宴赋得林字",
    "author": "张说",
    "content": [
      "东壁图书府，西园翰墨林。",
      "诵诗闻国政，讲易见天心。",
      "位窃和羹重，恩叨醉酒深。",
      "缓歌春兴曲，情竭为知音。"
    ]
  },
  {
    "volume": 87,
    "sequence": 20,
    "title": "羽林恩召观御书王太尉碑",
    "author": "张说",
    "content": [
      "陇首名公石，来承圣札归。",
      "鱼龙生意态，钩剑动铓辉。",
      "字得神明保，词惭少女徽。",
      "谁家羽林将，又逐凤书飞。"
    ]
  },
  {
    "volume": 87,
    "sequence": 21,
    "title": "东都酺宴四首",
    "author": "张说",
    "content": [
      "重华升宝历，轩帝眇闲居。",
      "政成天子孝，俗返上皇初。",
      "忘味因观乐，欢心寄合酺。",
      "自怜疲马意，恋恋主恩馀。",
      "朱城尘曀灭，翠幕景情开。",
      "震震灵鼍起，翔翔舞凤来。",
      "雕盘装草树，绮乘结楼台。",
      "共喜光华日，酣歌捧玉杯。",
      "晓月调金阙，朝暾对玉盘。",
      "争驰群鸟散，斗伎百花团。",
      "遇圣人知幸，承恩物自欢。",
      "洛桥将举烛，醉舞拂归鞍。",
      "恺宴惟今席，馀欢殊未穷。",
      "入云歌袅袅，向日伎丛丛。",
      "驶管催酣兴，留关待曲终。",
      "长安若为乐，应与万方同。"
    ]
  },
  {
    "volume": 87,
    "sequence": 22,
    "title": "道家四首奉敕撰",
    "author": "张说",
    "content": [
      "金坛启曙闱，真气肃微微。",
      "落月衔仙窦，初霞拂羽衣。",
      "香随龙节下，云逐凤箫飞。",
      "暂住蓬莱戏，千年始一归。",
      "窈窕流精观，深沉紫翠庭。",
      "金奁调上药，宝案读仙经。",
      "作赋看神雨，乘槎辨客星。",
      "只应谢人俗，轻举托云輧。",
      "金炉承道诀，玉牒启玄机。",
      "云逐笙歌度，星流宫殿飞。",
      "乘风嬉浩荡，窥月弄光辉。",
      "唯有三山鹤，应同千载归。",
      "道记开中箓，真官表上清。",
      "焚香三鸟至，炼药九仙成。",
      "天上灵书下，空中妙伎迎。",
      "迎来出烟雾，渺渺戏蓬瀛。"
    ]
  },
  {
    "volume": 87,
    "sequence": 23,
    "title": "凤楼寻胜地",
    "author": "张说",
    "content": [
      "西掖持醇酒，东山就白云。",
      "开轩绿池映，命席紫兰芬。",
      "舞度花为伴，莺来管作群。",
      "太平多乐事，春物共氛氲。"
    ]
  },
  {
    "volume": 87,
    "sequence": 24,
    "title": "幽州夜饮",
    "author": "张说",
    "content": [
      "凉风吹夜雨，萧瑟动寒林。",
      "正有高堂宴，能忘迟暮心。",
      "军中宜剑舞，塞上重笳音。",
      "不作边城将，谁知恩遇深。"
    ]
  },
  {
    "volume": 87,
    "sequence": 25,
    "title": "崔礼部园亭得深字",
    "author": "张说",
    "content": [
      "窈窕留清馆，虚徐步晚阴。",
      "水连伊阙近，树接夏阳深。",
      "柳蔓怜垂拂，藤梢爱上寻。",
      "讶君轩盖侣，非复俗人心。"
    ]
  },
  {
    "volume": 87,
    "sequence": 26,
    "title": "送郑大夫惟忠从公主入蕃",
    "author": "张说",
    "content": [
      "凤吹遥将断，龙旗送欲还。",
      "倾都邀节使，传酌缓离颜。",
      "春碛沙连海，秋城月对关。",
      "和戎因赏魏，定远莫辞班。"
    ]
  },
  {
    "volume": 87,
    "sequence": 27,
    "title": "送崔二长史日知赴潞州",
    "author": "张说",
    "content": [
      "东山怀卧理，南省怅悲翁。",
      "共见前途促，何知后会同。",
      "莫轻一筵宴，明日半成空。",
      "况尔新离阙，思归迷梦中。"
    ]
  },
  {
    "volume": 87,
    "sequence": 28,
    "title": "同贺八送兖公赴荆州",
    "author": "张说",
    "content": [
      "畴昔同声友，骞飞出凤池。",
      "风云一荡薄，日月屡参差。",
      "此别黄叶下，前期安可知。",
      "谁怜楚南树，不为岁寒移。"
    ]
  },
  {
    "volume": 87,
    "sequence": 29,
    "title": "饯唐州高使君",
    "author": "张说",
    "content": [
      "常时好闲独，朋旧少相过。",
      "及尔宣风去，方嗟别日多。",
      "淮流春晼晚，江海路蹉跎。",
      "百岁屡分散，欢言复几何。"
    ]
  },
  {
    "volume": 87,
    "sequence": 30,
    "title": "送王晙自羽林赴永昌令",
    "author": "张说",
    "content": [
      "将星移北洛，神雨避东京。",
      "为负刚肠誉，还追强项名。",
      "白云向伊阙，黄叶散昆明。",
      "多谢弦歌宰，稀闻桴鼓声。"
    ]
  },
  {
    "volume": 87,
    "sequence": 31,
    "title": "同王仆射山亭饯岑广武羲得言字",
    "author": "张说",
    "content": [
      "闻道长岑令，奋翼宰旅门。",
      "长安东陌上，送客满朱轩。",
      "琴爵留佳境，山池借好园。",
      "兹游恨不见，别后缀离言。"
    ]
  },
  {
    "volume": 87,
    "sequence": 32,
    "title": "送任御史江南发粮以赈河北百姓",
    "author": "张说",
    "content": [
      "河朔人无岁，荆南义廪开。",
      "将兴泛舟役，必仗济川才。",
      "夜月临江浦，春云历楚台。",
      "调饥坐相望，绣服几时回。"
    ]
  },
  {
    "volume": 87,
    "sequence": 33,
    "title": "送王尚一严嶷二侍御赴司马都督军",
    "author": "张说",
    "content": [
      "汉掖通沙塞，边兵护草腓。",
      "将行司马令，助以铁冠威。",
      "白露鹰初下，黄尘骑欲飞。",
      "明年春酒熟，留酌二星归。"
    ]
  },
  {
    "volume": 87,
    "sequence": 34,
    "title": "送李问政河北简兵",
    "author": "张说",
    "content": [
      "斗酒贻朋爱，踌蹰出御沟。",
      "依然四牡别，更想八龙游。",
      "密亲仕燕冀，连年迩寇雠。",
      "因君阅河朔，垂泪语幽州。"
    ]
  },
  {
    "volume": 87,
    "sequence": 35,
    "title": "送薛植入京",
    "author": "张说",
    "content": [
      "青组言从史，鸿都忽见求。",
      "款言人向老，饮别岁方秋。",
      "仿佛长安陌，平生是旧游。",
      "何时复相遇，宛在水中流。"
    ]
  },
  {
    "volume": 87,
    "sequence": 36,
    "title": "相州前池别许郑二判官景先神力",
    "author": "张说",
    "content": [
      "数步圆塘水，双鸿戢羽仪。",
      "一飞乔木上，一返故林垂。",
      "澹泊含秋景，虚明抱夜规。",
      "无因留绝翰，云海意差池。"
    ]
  },
  {
    "volume": 87,
    "sequence": 37,
    "title": "岳州宴别潭州王熊二首",
    "author": "张说",
    "content": [
      "丝管清且哀，一曲倾一杯。",
      "气将然诺重，心向友朋开。",
      "古木无生意，寒云若死灰。",
      "赠君芳杜草，为植建章台。",
      "缙云连省阁，沟水遽西东。",
      "然诺心犹在，荣华岁不同。",
      "孤城临楚塞，远树入秦宫。",
      "谁念三千里，江潭一老翁。"
    ]
  },
  {
    "volume": 87,
    "sequence": 38,
    "title": "广州萧都督入朝过岳州宴饯得冬字",
    "author": "张说",
    "content": [
      "孤城抱大江，节使往朝宗。",
      "果是台中旧，依然水上逢。",
      "京华遥比日，疲老飒如冬。",
      "窃羡能言鸟，衔恩向九重。"
    ]
  },
  {
    "volume": 87,
    "sequence": 39,
    "title": "岳州别姚司马绍之制许归侍",
    "author": "张说",
    "content": [
      "和玉悲无已，长沙宦不成。",
      "天从扇枕愿，人遂倚门情。",
      "方外怀司马，江东忆步兵。",
      "问君栖泊处，空岭夜猿惊。"
    ]
  },
  {
    "volume": 87,
    "sequence": 40,
    "title": "送岳州李十从军桂州",
    "author": "张说",
    "content": [
      "送客之江上，其人美且才。",
      "风波万里阔，故旧十年来。",
      "剑拔蛟随断，弓张鸟自摧。",
      "阳桥书落落，驿马定先回。"
    ]
  },
  {
    "volume": 87,
    "sequence": 41,
    "title": "岳州别赵国公王十一琚入朝",
    "author": "张说",
    "content": [
      "昔滥貂蝉长，同承雨露霏。",
      "今参鱼鳖守，望美洞庭归。",
      "浦树悬秋影，江云烧落辉。",
      "离魂似征帆，恒往帝乡飞。"
    ]
  },
  {
    "volume": 87,
    "sequence": 42,
    "title": "岳州别子均",
    "author": "张说",
    "content": [
      "离筵非燕喜，别酒正销魂。",
      "念汝犹童孺，嗟予隔远藩。",
      "津亭拔心草，江路断肠猿。",
      "他日将何见，愁来独倚门。"
    ]
  },
  {
    "volume": 87,
    "sequence": 43,
    "title": "端州别高六戬",
    "author": "张说",
    "content": [
      "异壤同羁窜，途中喜共过。",
      "愁多时举酒，劳罢或长歌。",
      "南海风潮壮，西江瘴疠多。",
      "於焉复分手，此别伤如何。"
    ]
  },
  {
    "volume": 87,
    "sequence": 44,
    "title": "南中别蒋五岑向青州",
    "author": "张说",
    "content": [
      "老亲依北海，贱子弃南荒。",
      "有泪皆成血，无声不断肠。",
      "此中逢故友，彼地送还乡。",
      "愿作枫林叶，随君度洛阳。"
    ]
  },
  {
    "volume": 87,
    "sequence": 45,
    "title": "南中别陈七李十",
    "author": "张说",
    "content": [
      "二年共游处，一旦各西东。",
      "请君聊驻马，看我转征蓬。",
      "画益愁南海，离驹思北风。",
      "何时似春雁，双入上林中。"
    ]
  },
  {
    "volume": 87,
    "sequence": 46,
    "title": "南中别王陵成崇",
    "author": "张说",
    "content": [
      "握手与君别，歧路赠一言。",
      "曹卿礼公子，楚媪馈王孙。",
      "倏尔生六翮，翻飞戾九门。",
      "常怀客鸟意，会答主人恩。"
    ]
  },
  {
    "volume": 87,
    "sequence": 47,
    "title": "岭南送使",
    "author": "张说",
    "content": [
      "秋雁逢春返，流人何日归。",
      "将余去国泪，洒子入乡衣。",
      "饥狖啼相聚，愁猿喘更飞。",
      "南中不可问，书此示京畿。"
    ]
  },
  {
    "volume": 87,
    "sequence": 48,
    "title": "幽州别阴长河行先",
    "author": "张说",
    "content": [
      "惠好交情重，辛勤世事多。",
      "荆南久为别，蓟北远来过。",
      "寄目云中鸟，留欢酒上歌。",
      "影移春复间，迟暮两如何。"
    ]
  },
  {
    "volume": 87,
    "sequence": 49,
    "title": "和朱使欣道峡似巫山之作",
    "author": "张说",
    "content": [
      "江如晓天净，石似暮霞张。",
      "征帆一流览，宛若巫山阳。",
      "楚客思归路，秦人谪异乡。",
      "猿鸣孤月夜，再使泪沾裳。"
    ]
  },
  {
    "volume": 87,
    "sequence": 50,
    "title": "和朱使欣二首",
    "author": "张说",
    "content": [
      "南土多为寇，西江尽畏途。",
      "山行阻篁竹，水宿碍萑蒲。",
      "使越才应有，征蛮力岂无。",
      "空传人赠剑，不见虎衔珠。",
      "江势连山远，天涯此夜愁。",
      "霜空极天静，寒月带江流。",
      "思起南征棹，文高北望楼。",
      "自怜如坠叶，泛泛侣仙舟。"
    ]
  },
  {
    "volume": 87,
    "sequence": 51,
    "title": "过庾信宅",
    "author": "张说",
    "content": [
      "兰成追宋玉，旧宅偶词人。",
      "笔涌江山气，文骄云雨神。",
      "包胥非救楚，随会反留秦。",
      "独有东阳守，来嗟古树春。"
    ]
  },
  {
    "volume": 87,
    "sequence": 52,
    "title": "卢巴驿闻张御史张判官欲到不得待留赠之",
    "author": "张说",
    "content": [
      "旅窜南方远，传闻北使来。",
      "旧庭知玉树，合浦识珠胎。",
      "白发因愁改，丹心托梦回。",
      "皇恩若再造，为忆不然灰。"
    ]
  },
  {
    "volume": 87,
    "sequence": 53,
    "title": "南中赠高六戬",
    "author": "张说",
    "content": [
      "北极辞明代，南溟宅放臣。",
      "丹诚由义尽，白发带愁新。",
      "鸟坠炎洲气，花飞洛水春。",
      "平生歌舞席，谁忆不归人。"
    ]
  },
  {
    "volume": 87,
    "sequence": 54,
    "title": "岳州山城",
    "author": "张说",
    "content": [
      "山城丰日暇，闭户见天心。",
      "东旷迎朝色，西楼引夕阴。",
      "书观千载近，学静二毛深。",
      "忽有南风至，吹君堂上琴。"
    ]
  },
  {
    "volume": 87,
    "sequence": 55,
    "title": "和尹懋秋夜游灉湖",
    "author": "张说",
    "content": [
      "灉湖佳可游，既近复能幽。",
      "林里栖精舍，山间转去舟。",
      "雁飞江月冷，猿啸野风秋。",
      "不是迷乡客，寻奇处处留。"
    ]
  },
  {
    "volume": 87,
    "sequence": 56,
    "title": "与赵冬曦尹懋子均登南楼",
    "author": "张说",
    "content": [
      "危楼泻洞湖，积水照城隅。",
      "命驾邀渔火，通家引凤雏。",
      "山晴红蕊匝，洲晓绿苗铺。",
      "举目思乡县，春光定不殊。"
    ]
  },
  {
    "volume": 87,
    "sequence": 57,
    "title": "游灉湖上寺",
    "author": "张说",
    "content": [
      "湖上奇峰积，山中芳树春。",
      "何知绝世境，来遇赏心人。",
      "清旧岩前乐，呦嘤鸟兽驯。",
      "静言观听里，万法自成轮。"
    ]
  },
  {
    "volume": 87,
    "sequence": 58,
    "title": "晦日",
    "author": "张说",
    "content": [
      "晦日嫌春浅，江浦看湔衣。",
      "道傍花欲合，枝上鸟犹稀。",
      "共忆浮桥晚，无人不醉归。",
      "寄书题此日，雁过洛阳飞。"
    ]
  },
  {
    "volume": 87,
    "sequence": 59,
    "title": "湘州九日城北亭子",
    "author": "张说",
    "content": [
      "西楚茱萸节，南淮戏马台。",
      "宁知沅水上，复有菊花杯。",
      "亭帐凭高出，亲朋自远来。",
      "短歌将急景，同使兴情催。"
    ]
  },
  {
    "volume": 87,
    "sequence": 60,
    "title": "翻著葛巾呈赵尹",
    "author": "张说",
    "content": [
      "昔日接口离倒，今我葛巾翻。",
      "宿酒何时醒，形骸不复存。",
      "忽闻有嘉客，骊步出闲门。",
      "桃花春径满，误识武陵源。"
    ]
  },
  {
    "volume": 87,
    "sequence": 61,
    "title": "戏题草树",
    "author": "张说",
    "content": [
      "忽惊石榴树，远出渡江来。",
      "戏问芭蕉叶，何愁心不开。",
      "微霜拂宫桂，凄吹扫庭槐。",
      "荣盛更如此，惭君独见哀。"
    ]
  },
  {
    "volume": 87,
    "sequence": 62,
    "title": "岳州赠广平公宋大夫",
    "author": "张说",
    "content": [
      "亚相本时英，归来复国桢。",
      "朝推长孺直，野慕隐之清。",
      "传节还闽嶂，皇华入汉京。",
      "宁思江上老，岁晏独无成。"
    ]
  },
  {
    "volume": 87,
    "sequence": 63,
    "title": "和魏仆射还乡",
    "author": "张说",
    "content": [
      "富贵还乡国，光华满旧林。",
      "秋风树不静，君子叹何深。",
      "故老空悬剑，邻交日散金。",
      "众芳摇落尽，独有岁寒心。"
    ]
  },
  {
    "volume": 87,
    "sequence": 64,
    "title": "和张监观赦",
    "author": "张说",
    "content": [
      "日御临双阙，天街俨百神。",
      "雷兹作解气，岁复建寅春。",
      "喜候开星驿，欢声发市人。",
      "金环能作赋，来入管弦声。"
    ]
  },
  {
    "volume": 87,
    "sequence": 65,
    "title": "寄天台司马道士",
    "author": "张说",
    "content": [
      "世上求真客，天台去不还。",
      "传闻有仙要，梦寐在兹山。",
      "朱阙青霞断，瑶堂紫月闲。",
      "何时枉飞鹤，笙吹接人间。"
    ]
  },
  {
    "volume": 87,
    "sequence": 66,
    "title": "下江南向夔州",
    "author": "张说",
    "content": [
      "天明江雾歇，洲浦棹歌来。",
      "绿水逶迤去，青山相向开。",
      "城临蜀帝祀，云接楚王台。",
      "旧知巫山上，游子共徘徊。"
    ]
  },
  {
    "volume": 87,
    "sequence": 67,
    "title": "还至端州驿前与高六别处",
    "author": "张说",
    "content": [
      "旧馆分江日，凄然望落晖。",
      "相逢传旅食，临别换征衣。",
      "昔记山川是，今伤人代非。",
      "往来皆此路，生死不同归。"
    ]
  },
  {
    "volume": 87,
    "sequence": 68,
    "title": "四月一日过江赴荆州",
    "author": "张说",
    "content": [
      "春色沅湘尽，三年客始回。",
      "夏云随北帆，同日过江来。",
      "水漫荆门出，山平郢路开。",
      "比肩羊叔子，千载岂无才。"
    ]
  },
  {
    "volume": 87,
    "sequence": 69,
    "title": "湘州北亭",
    "author": "张说",
    "content": [
      "人务南亭少，风烟北院多。",
      "山花迷径路，池水拂藤萝。",
      "萍散鱼时跃，林幽鸟任歌。",
      "悠然白云意，乘兴抱琴过。"
    ]
  },
  {
    "volume": 87,
    "sequence": 70,
    "title": "荆州亭入朝",
    "author": "张说",
    "content": [
      "巫山云雨峡，湘水洞庭波。",
      "九辨人犹摈，三秋雁始过。",
      "旃裘吴地尽，髫荐楚言多。",
      "不果朝宗愿，其如江汉何。"
    ]
  },
  {
    "volume": 87,
    "sequence": 71,
    "title": "岳州守岁",
    "author": "张说",
    "content": [
      "除夜清樽满，寒庭燎火多。",
      "舞衣连臂拂，醉坐合声歌。",
      "至乐都忘我，冥心自委和。",
      "今年只如此，来岁知如何。"
    ]
  },
  {
    "volume": 87,
    "sequence": 72,
    "title": "咏尘",
    "author": "张说",
    "content": [
      "仙浦生罗袜，神京染素衣。",
      "裨山期益峻，照日幸增辉。",
      "夕伴龙媒合，朝游凤辇归。",
      "独怜范甑下，思绕画梁飞。"
    ]
  },
  {
    "volume": 87,
    "sequence": 73,
    "title": "阙题",
    "author": "张说",
    "content": [
      "婚礼知无贺，承家叹有辉。",
      "亲迎骥子跃，吉兆凤雏飞。",
      "温席开华扇，梁门换褧衣。",
      "遥思桃李日，应赋采蘋归。"
    ]
  },
  {
    "volume": 87,
    "sequence": 74,
    "title": "深渡驿",
    "author": "张说",
    "content": [
      "旅泊青山夜，荒庭白露秋。",
      "洞房悬月影，高枕听江流。",
      "猿响寒岩树，萤飞古驿楼。",
      "他乡对摇落，并觉起离忧。"
    ]
  },
  {
    "volume": 87,
    "sequence": 75,
    "title": "惠文太子挽歌二首",
    "author": "张说",
    "content": [
      "碣馆英灵在，瑶山美谥尊。",
      "剪桐悲曩戏，攻玉怆新恩。",
      "宫仗传驰道，朝衣送国门。",
      "千秋谷门外，明月照西园。",
      "梁国深文雅，淮王爱道仙。",
      "帝欢同宴日，神夺上宾年。",
      "旒旐飞行树，帷宫宿野烟。",
      "指言君爱弟，挥泪满山川。"
    ]
  },
  {
    "volume": 87,
    "sequence": 76,
    "title": "节义太子杨妃挽歌二首",
    "author": "张说",
    "content": [
      "西华三公族，东闱五可才。",
      "玉环初受庆，金玦反逢灾。",
      "桂殿花空落，桐园月自开。",
      "朝云将暮雨，长绕望思台。",
      "昔日三朝路，逶迤四望车。",
      "绣腰长命绮，隐髻连枝花。",
      "今春戾园树，索然无岁华。",
      "共伤千载后，惟号一王家。"
    ]
  },
  {
    "volume": 87,
    "sequence": 77,
    "title": "韦谯公挽歌二首",
    "author": "张说",
    "content": [
      "五瑞分王国，双珠映后家。",
      "文飞书上凤，武结笥中蛇。",
      "出豫荣前马，回鸾丧后车。",
      "衮衣将锡命，泉路有光华。",
      "国骋双骐骥，庭仪两凤凰。",
      "将星连相位，玉树伴金乡。",
      "歌舞侯家艳，轩裘戚里光。",
      "安知杜陵下，碑版已相望。"
    ]
  },
  {
    "volume": 87,
    "sequence": 78,
    "title": "右丞相苏公挽歌二首",
    "author": "张说",
    "content": [
      "王宰丹青化，春卿礼乐才。",
      "缁衣传旧职，华衮赠新哀。",
      "路泣群官送，山嘶驷马回。",
      "佳辰无白日，宾阁有青苔。",
      "门歌出野田，冠带寝穷泉。",
      "万事皆身外，平生尚目前。",
      "西垣紫泥綍，东岳白云篇。",
      "自惜同声处，从今遂绝弦。"
    ]
  },
  {
    "volume": 87,
    "sequence": 79,
    "title": "崔尚书挽词",
    "author": "张说",
    "content": [
      "相宅隆坤宝，承家占海封。",
      "庭中男执雁，门外女乘龙。",
      "鸣玉游三省，摐金侍九重。",
      "一朝宾客散，留剑在青松。"
    ]
  },
  {
    "volume": 87,
    "sequence": 80,
    "title": "右侍郎集贤院学士徐公挽词二首",
    "author": "张说",
    "content": [
      "才美临淄北，名高淮海东。",
      "羽仪三省遍，渔猎五车通。",
      "玉殿孤新榜，珠英落旧丛。",
      "徒悬一宝剑，何处访徐公。",
      "叹息书林友，才华天下选。",
      "并赋三阳宫，集诗集贤殿。",
      "具物衣如在，咄嗟长不见。",
      "既哀薤露词，岂忘平生眷。"
    ]
  },
  {
    "volume": 87,
    "sequence": 81,
    "title": "崔司业挽歌二首",
    "author": "张说",
    "content": [
      "海岱英灵气，胶庠礼乐资。",
      "风流满天下，人物擅京师。",
      "疾起扬雄赋，魂游谢客诗。",
      "从今好文主，遗恨不同时。",
      "象设存华馆，威仪下墓田。",
      "凤池伤旧草，麟史泣遗编。",
      "帷盖墟烟没，干旌陇日悬。",
      "古来埋玉树，流恨满山川。"
    ]
  },
  {
    "volume": 87,
    "sequence": 82,
    "title": "李工部挽歌三首",
    "author": "张说",
    "content": [
      "锦帐为郎日，金门待诏时。",
      "杨宫先上赋，柏殿几连诗。",
      "瞬息琴歌断，凄凉箫挽悲。",
      "那堪霸陵岸，回首望京师。",
      "宅兆西陵上，平生雅志从。",
      "城临丹阙近，山望白云重。",
      "会葬知元伯，看碑识蔡邕。",
      "无由接神理，挥涕向青松。",
      "常时好宾客，永日对弦歌。",
      "是日归泉下，伤心无奈何。",
      "墓庭人已散，祭处鸟来处。",
      "碑石生苔藓，荣名岂复多。"
    ]
  },
  {
    "volume": 87,
    "sequence": 83,
    "title": "赠工部尚书冯公挽歌三首",
    "author": "张说",
    "content": [
      "忠鲠难为事，平生尽畏途。",
      "如弦心自直，秀木势恒孤。",
      "诏葬南陵道，神游北斗枢。",
      "贵门传万石，馀庆在双珠。",
      "爵位题龙旐，威仪出凤城。",
      "路傍人泣送，门外马嘶迎。",
      "万事非吾有，千悲是世情。",
      "昔焉称夏日，今也谥冬卿。",
      "窅然长夜台，举世可哀哉。",
      "泉户一朝闭，松风四面来。",
      "石碑填駮藓，珠服聚尘埃。",
      "谁言辽东鹤，千年往复回。"
    ]
  },
  {
    "volume": 87,
    "sequence": 84,
    "title": "徐高御挽歌",
    "author": "张说",
    "content": [
      "蒲密遥千载，鸣琴始一追。",
      "公卿传世范，仁义续灵基。",
      "不待南游禄，何先北帝期。",
      "玉棺从此闭，金鼎代相欺。"
    ]
  },
  {
    "volume": 87,
    "sequence": 85,
    "title": "奉和圣制春日幸望春宫应制",
    "author": "张说",
    "content": [
      "别馆芳菲上苑东，飞花澹荡御筵红。",
      "城临渭水天河静，阙对南山雨露通。",
      "绕殿流莺凡几树，当蹊乱蝶许多丛。",
      "春园既醉心和乐，共识皇恩造化同。"
    ]
  },
  {
    "volume": 87,
    "sequence": 86,
    "title": "侍宴隆庆池应制",
    "author": "张说",
    "content": [
      "灵池月满直城隈，黻帐天临御路开。",
      "东沼初阳疑吐出，南山晓翠若浮来。",
      "鱼龙百戏纷容与，凫鹢双舟较溯洄。",
      "愿似金堤青草馥，长承瑶水白云杯。"
    ]
  },
  {
    "volume": 87,
    "sequence": 87,
    "title": "奉和圣制春日出苑应制（一作瞩目应令，一作明皇诗）",
    "author": "张说",
    "content": [
      "禁林艳裔发青阳，春望逍遥出画堂。",
      "雨洗亭皋千亩绿，风吹梅李一园香。",
      "鹤飞不去随青管，鱼跃翻来入彩航。",
      "睿赏欢承天保定，遒文更睹日重光。"
    ]
  },
  {
    "volume": 87,
    "sequence": 88,
    "title": "扈从温泉宫献诗",
    "author": "张说",
    "content": [
      "温泉启蛰气氛氲，渭浦归鸿日数群。",
      "骑仗联联环北极，鸣笳步步引南熏。",
      "松间彩殿笼佳气，山上朱旗绕瑞云。",
      "不知远梦华胥国，何如亲奉帝尧君。"
    ]
  },
  {
    "volume": 87,
    "sequence": 89,
    "title": "三月三日诏宴定昆池宫庄赋得筵字",
    "author": "张说",
    "content": [
      "凤凰楼下对天泉，鹦鹉洲中匝管弦。",
      "旧识平阳佳丽地，今逢上巳盛明年。",
      "舟将水动千寻日，幕共林横两岸烟。",
      "不降玉人观禊饮，谁令醉舞拂宾筵。"
    ]
  },
  {
    "volume": 87,
    "sequence": 90,
    "title": "先天应令",
    "author": "张说",
    "content": [
      "三阳丽景早芳辰，四序嘉园物候新。",
      "梅花百般障行路，垂柳千条暗回津。",
      "鸟惊直为飞风叶，鱼跃都由怯岸人。",
      "唯愿圣主南山寿，何愁不赏万年春。"
    ]
  },
  {
    "volume": 87,
    "sequence": 91,
    "title": "舞马千秋万岁乐府词三首",
    "author": "张说",
    "content": [
      "金天诞圣千秋节，玉醴还分万寿觞。",
      "试听紫骝歌乐府，何如騄骥舞华冈。",
      "连鶱势出鱼龙变，躞蹀骄生鸟兽行。",
      "岁岁相传指树日，翩翩来伴庆云翔。",
      "圣皇至德与天齐，天马来仪自海西。",
      "腕足徐行拜两膝，繁骄不进踏千蹄。",
      "髤髵奋鬣时蹲踏，鼓怒骧身忽上跻。",
      "更有衔杯终宴曲，垂头掉尾醉如泥。",
      "远听明君爱逸才，玉鞭金翅引龙媒。",
      "不因兹白人间有，定是飞黄天上来。",
      "影弄日华相照耀，喷含云色且裴徊。",
      "莫言阙下桃花舞，别有河中兰叶开。"
    ]
  },
  {
    "volume": 87,
    "sequence": 92,
    "title": "同赵侍御巴陵早春作",
    "author": "张说",
    "content": [
      "江上春来早可观，巧将春物妒馀寒。",
      "水苔共绕留鸟石，花鸟争开斗鸭栏。",
      "佩胜芳辰日渐暖，然灯美夜月初圆。",
      "意随北雁云飞去，直待南州蕙草残。"
    ]
  },
  {
    "volume": 87,
    "sequence": 93,
    "title": "灉湖山寺",
    "author": "张说",
    "content": [
      "空山寂历道心生，虚谷迢遥野鸟声。",
      "禅室从来尘外赏，香台岂是世中情。",
      "云间东岭千寻出，树里南湖一片明。",
      "若使巢由知此意，不将萝薜易簪缨。"
    ]
  },
  {
    "volume": 87,
    "sequence": 94,
    "title": "幽州新岁作",
    "author": "张说",
    "content": [
      "去岁荆南梅似雪，今年蓟北雪如梅。",
      "共知人事何常定，且喜年华去复来。",
      "边镇戍歌连夜动，京城燎火彻明开。",
      "遥遥西向长安日，愿上南山寿一杯。"
    ]
  }
]