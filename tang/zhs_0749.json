[
  {
    "volume": 749,
    "sequence": 1,
    "title": "登毗陵青山楼",
    "author": "李中",
    "content": [
      "高楼闲上对晴空，豁目开襟半日中。",
      "千里吴山清不断，一边辽海浸无穷。",
      "人生歌笑开花雾，世界兴亡落叶风。",
      "吟罢倚栏何限意，回头城郭暮烟笼。"
    ]
  },
  {
    "volume": 749,
    "sequence": 2,
    "title": "晋陵罢任寓居，依韵和陈锐秀才见寄",
    "author": "李中",
    "content": [
      "掩门三径莓苔绿，车马谁来陋巷间。",
      "卧弃琴书公干病，笑迎风月步兵闲。",
      "当秋每谢蛩清耳，渐老多惭酒借颜。",
      "济物未能伸一术，敢于明代爱青山。"
    ]
  },
  {
    "volume": 749,
    "sequence": 3,
    "title": "春苔",
    "author": "李中",
    "content": [
      "春霖催得锁烟浓，竹院莎斋径小通。",
      "谁爱落花风味处，莫愁门巷衬残红。"
    ]
  },
  {
    "volume": 749,
    "sequence": 4,
    "title": "夏云",
    "author": "李中",
    "content": [
      "如峰形状在西郊，未见从龙上泬寥。",
      "多谢好风吹起后，化为甘雨济田苗。"
    ]
  },
  {
    "volume": 749,
    "sequence": 5,
    "title": "书夏秀才幽居壁",
    "author": "李中",
    "content": [
      "永巷苔深户半开，床头书剑积尘埃。",
      "最怜小槛疏篁晚，幽鸟双双何处来？"
    ]
  },
  {
    "volume": 749,
    "sequence": 6,
    "title": "红花",
    "author": "李中",
    "content": [
      "红花颜色掩千花，任是猩猩血未加。",
      "染出轻罗莫相贵，古人崇俭诫奢华。"
    ]
  },
  {
    "volume": 749,
    "sequence": 7,
    "title": "安福县秋吟寄陈锐秘书",
    "author": "李中",
    "content": [
      "县庭事简得余功，诗兴秋来不可穷。",
      "卧听寒蛩莎砌月，行冲落叶水村风。",
      "愁髭渐去人前白，醉面犹怜鉴里红。",
      "苦恨交亲多契阔，未知良会几时同。"
    ]
  },
  {
    "volume": 749,
    "sequence": 8,
    "title": "新喻县酬王仲华少府见贻",
    "author": "李中",
    "content": [
      "事简开樽有逸情，共忻官舍月华清。",
      "每惭花欠河阳景，长愧琴无单父声。",
      "未泰黎元惭旷职，纵行谦直是虚名。",
      "与君尽力行公道，敢向昌朝俟陟明。"
    ]
  },
  {
    "volume": 749,
    "sequence": 9,
    "title": "暮春有感寄宋维员外",
    "author": "李中",
    "content": [
      "杜宇声中老病心，此心无计驻光阴。",
      "西园雨过好花尽，南陌人稀芳草深。",
      "喧梦却嫌莺语老，伴吟惟怕月轮沈。",
      "明年才候东风至，结驷期君预去寻。"
    ]
  },
  {
    "volume": 749,
    "sequence": 10,
    "title": "题吉水县厅前新栽小松",
    "author": "李中",
    "content": [
      "劚开幽涧藓苔斑，移得孤根植砌前。",
      "影小未遮官舍月，翠浓犹带旧山烟。",
      "群花解笑香宁久，众木虽高节不坚。",
      "输我婆娑栏槛内，晚风萧飒学幽泉。"
    ]
  },
  {
    "volume": 749,
    "sequence": 11,
    "title": "赠念《法华经》绶上人",
    "author": "李中",
    "content": [
      "五更初起扫松堂，瞑目先焚一炷香。",
      "念彻莲经谁得见，千峰岩外晓苍苍。"
    ]
  },
  {
    "volume": 749,
    "sequence": 12,
    "title": "秋日途中",
    "author": "李中",
    "content": [
      "信步腾腾野岩边，离家都为利名牵。",
      "疏林一路斜阳里，飒飒西风满耳蝉。"
    ]
  },
  {
    "volume": 749,
    "sequence": 13,
    "title": "宿韦校书幽居",
    "author": "李中",
    "content": [
      "溪上高眠与鹤闲，开樽留我待柴关。",
      "园林月白秋霖歇，一夜泉声似故山。"
    ]
  },
  {
    "volume": 749,
    "sequence": 14,
    "title": "依韵和友人秋夕见寄",
    "author": "李中",
    "content": [
      "夕风庭叶落，谁见此时情？",
      "不作关河梦，空闻砧杵声。",
      "会须求至理，何必叹无成。",
      "好约高僧宿，同看海月生。"
    ]
  },
  {
    "volume": 749,
    "sequence": 15,
    "title": "吉水作尉酬高援秀才见赠",
    "author": "李中",
    "content": [
      "佐邑惭无术，敢言贫与清。",
      "风骚谁是主，烟月自关情。",
      "卷箔当山色，开窗就竹声。",
      "怜君惠嘉句，资我欲垂名。"
    ]
  },
  {
    "volume": 749,
    "sequence": 16,
    "title": "送智雄上人",
    "author": "李中",
    "content": [
      "忽起游方念，飘然不可留。",
      "未知携一锡，乘兴向何州。",
      "古岸春云散，遥天晚雨收。",
      "想应重会面，风月又清秋。"
    ]
  },
  {
    "volume": 749,
    "sequence": 17,
    "title": "览友人卷",
    "author": "李中",
    "content": [
      "新诗开卷处，造化竭精英。",
      "雪霁楚山碧，月高湘水清。",
      "初吟尘虑息，再味古风生。",
      "自此寰区内，喧腾二雅名。"
    ]
  },
  {
    "volume": 749,
    "sequence": 18,
    "title": "送人南游",
    "author": "李中",
    "content": [
      "浪迹天涯去，南荒必动情。",
      "草青虞帝庙，云暗夜郎城。",
      "越鸟惊乡梦，蛮风解宿酲。",
      "早思归故里，华发等闲生。"
    ]
  },
  {
    "volume": 749,
    "sequence": 19,
    "title": "晋陵县夏日作",
    "author": "李中",
    "content": [
      "事简公庭静，开帘暑气中。",
      "依经煎绿茗，入竹就清风。",
      "至论招禅客，忘机忆钓翁。",
      "晚凉安枕簟，海月出墙东。"
    ]
  },
  {
    "volume": 749,
    "sequence": 20,
    "title": "邮亭早起",
    "author": "李中",
    "content": [
      "邮舍残灯在，村林鸡唱频。",
      "星河吟里晓，川陆望中春。",
      "旧友青云贵，殊乡素发新。",
      "悠悠念行计，难更驻征轮。"
    ]
  },
  {
    "volume": 749,
    "sequence": 21,
    "title": "客中寒食",
    "author": "李中",
    "content": [
      "旅次经寒食，思乡泪湿巾。",
      "音书天外断，桃李雨中春。",
      "欲饮都无绪，唯吟似有因。",
      "输他郊郭外，多少踏青人。"
    ]
  },
  {
    "volume": 749,
    "sequence": 22,
    "title": "旅馆秋夕",
    "author": "李中",
    "content": [
      "寥寥山馆里，独坐酒初醒。",
      "旧业多年别，秋霖一夜听。",
      "砌蛩声渐息，窗烛影犹停。",
      "早晚无他事，休如泛水萍。"
    ]
  },
  {
    "volume": 749,
    "sequence": 23,
    "title": "宿青溪米处士幽居",
    "author": "李中",
    "content": [
      "寄宿溪光里，夜凉高士家。",
      "养风窗外竹，叫月水中蛙。",
      "静虑同搜句，清神旋煮茶。",
      "唯忧晓鸡唱，尘里事如麻。"
    ]
  },
  {
    "volume": 749,
    "sequence": 24,
    "title": "维舟秋浦，逢故人张矩同泊",
    "author": "李中",
    "content": [
      "卸帆清夜碧江滨，冉冉凉风动白蘋。",
      "波上正吟新霁月，岸头恰见故乡人。",
      "共惊别后霜侵鬓，互说年来疾逼身。",
      "且饮一壶销百恨，会须遭遇识通津。"
    ]
  },
  {
    "volume": 749,
    "sequence": 25,
    "title": "代别",
    "author": "李中",
    "content": [
      "明日鸣鞭天一涯，悠悠此夕怯分离。",
      "红楼有恨金波转，翠黛无言玉箸垂。",
      "浮蚁不能迷远意，回纹从此寄相思。",
      "花时定是慵开鉴，独向春风忍扫眉。"
    ]
  },
  {
    "volume": 749,
    "sequence": 26,
    "title": "悼怀王丧妃",
    "author": "李中",
    "content": [
      "花绽花开事可惊，暂来浮世返蓬瀛。",
      "楚宫梦断云空在，洛浦神归月自明。",
      "香解返魂成浪语，胶能续断是虚名。",
      "音容寂寞春牢落，谁会楼中独立情。"
    ]
  },
  {
    "volume": 749,
    "sequence": 27,
    "title": "酒醒",
    "author": "李中",
    "content": [
      "睡觉花阴芳草软，不知明月出墙东。",
      "杯盘狼藉人何处，聚散空惊似梦中。"
    ]
  },
  {
    "volume": 749,
    "sequence": 28,
    "title": "送虞道士",
    "author": "李中",
    "content": [
      "烟霞聚散通三岛，星斗分明在一壶。",
      "笑说余杭沽酒去，蔡家重要会麻姑。"
    ]
  },
  {
    "volume": 749,
    "sequence": 29,
    "title": "怀旧夜吟寄赵杞",
    "author": "李中",
    "content": [
      "长笛声中海月飞，桃花零落满庭墀。",
      "魂销事去无寻处，酒醒孤吟不寐时。",
      "萱草岂能忘积恨，尺书谁与达相思。",
      "悠悠方寸何因解，明日江楼望渺猕。"
    ]
  },
  {
    "volume": 749,
    "sequence": 30,
    "title": "宿临江驿",
    "author": "李中",
    "content": [
      "候馆寥寥辍棹过，酒醒无奈旅愁何。",
      "雨昏郊郭行人少，苇暗汀洲宿雁多。",
      "干禄已悲凋发鬓，结茅终愧负烟萝。",
      "篇章早晚逢知己，苦志忘形自有魔。"
    ]
  },
  {
    "volume": 749,
    "sequence": 31,
    "title": "途中柳",
    "author": "李中",
    "content": [
      "翠色晴来近，长亭路去遥。",
      "无人折烟缕，落日拂溪桥。"
    ]
  },
  {
    "volume": 749,
    "sequence": 32,
    "title": "隔墙花",
    "author": "李中",
    "content": [
      "颜色尤难近，馨香不易通。",
      "朱门金锁隔，空使怨春风。"
    ]
  },
  {
    "volume": 749,
    "sequence": 33,
    "title": "广陵寒食夜",
    "author": "李中",
    "content": [
      "广陵寒食夜，豪贵足佳期。",
      "紫陌人归后，红楼月上时。",
      "绮罗香未歇，丝竹韵犹迟。",
      "明日踏青兴，输他轻薄儿。"
    ]
  },
  {
    "volume": 749,
    "sequence": 34,
    "title": "寄庐山庄隐士",
    "author": "李中",
    "content": [
      "烟萝拥竹关，物外自求安。",
      "逼枕溪声近，当檐岳色寒。",
      "药苗应自采，琴调对谁弹？",
      "待了浮名后，依君共挂冠。"
    ]
  },
  {
    "volume": 749,
    "sequence": 35,
    "title": "吉水寄阎侍御（时公调官瀑川）",
    "author": "李中",
    "content": [
      "何处怀君切，令人欲白头。",
      "偶寻花外寺，独立水边楼。",
      "不得论休戚，何因校献酬。",
      "吟余兴难尽，风笛起渔舟。"
    ]
  },
  {
    "volume": 749,
    "sequence": 36,
    "title": "送张惟贞少府之江阴",
    "author": "李中",
    "content": [
      "相送烟汀畔，酒阑登小舟。",
      "离京梅雨歇，到邑早蝉秋。",
      "俗必期康济，诗谁互唱酬。",
      "晚凉诸吏散，海月入虚楼。"
    ]
  },
  {
    "volume": 749,
    "sequence": 37,
    "title": "钟陵禁烟寄从弟",
    "author": "李中",
    "content": [
      "落絮飞花日又西，踏青无侣草萋萋。",
      "交亲书断竟不到，忍听黄昏杜宇啼。"
    ]
  },
  {
    "volume": 749,
    "sequence": 38,
    "title": "夜泊江渚",
    "author": "李中",
    "content": [
      "水乡明月上晴空，汀岛香生杜若风。",
      "不是当年独醒客，且沽村酒待渔翁。"
    ]
  },
  {
    "volume": 749,
    "sequence": 39,
    "title": "吉水县依韵酬华松秀才见寄",
    "author": "李中",
    "content": [
      "官况萧条在水村，吏归无事好论文。",
      "枕欹独听残春雨，梦去空寻五老云。",
      "竹径每怜和藓步，禽声偏爱隔花闻。",
      "诗情冷淡知音少，独喜江皋得见君。"
    ]
  },
  {
    "volume": 749,
    "sequence": 40,
    "title": "贻庐山清溪观王尊师",
    "author": "李中",
    "content": [
      "霞帔星冠复杖藜，积年修炼住灵溪。",
      "松轩睡觉冷云起，石磴坐来春日西。",
      "采药每寻岩径远，弹琴常到月轮低。",
      "鼎中龙虎功成后，海上三山去不迷。"
    ]
  },
  {
    "volume": 749,
    "sequence": 41,
    "title": "王昭君",
    "author": "李中",
    "content": [
      "蛾眉翻自累，万里陷穷边。",
      "滴泪胡风起，宽心汉月圆。",
      "飞尘长翳日，白草自连天。",
      "谁贡和亲策，千秋污简编。"
    ]
  },
  {
    "volume": 749,
    "sequence": 42,
    "title": "送姚端先辈归宁",
    "author": "李中",
    "content": [
      "知君归觐省，称意涉通津。",
      "解缆汀洲晓，张帆烟水春。",
      "牵吟芳草远，贳酒乱花新。",
      "拜庆庭闱处，蟾枝香满身。"
    ]
  },
  {
    "volume": 749,
    "sequence": 43,
    "title": "江村晚秋作",
    "author": "李中",
    "content": [
      "高秋水村路，隔岸见人家。",
      "好是经霜叶，红于带露花。",
      "临罾鱼易得，就店酒难赊。",
      "吟兴胡能尽，风清日又斜。"
    ]
  },
  {
    "volume": 749,
    "sequence": 44,
    "title": "蛩",
    "author": "李中",
    "content": [
      "月冷莎庭夜已深，百虫声外有清音。",
      "诗情正苦无眠处，愧尔阶前相伴吟。"
    ]
  },
  {
    "volume": 749,
    "sequence": 45,
    "title": "感秋书事",
    "author": "李中",
    "content": [
      "宦途憔悴雪生头，家计相牵未得休。",
      "红蓼白蘋消息断，旧溪烟月负渔舟。"
    ]
  },
  {
    "volume": 749,
    "sequence": 46,
    "title": "访庐山归章禅伯",
    "author": "李中",
    "content": [
      "沈沈石室疏钟后，寂寂莎池片月明。",
      "多少学徒求妙法，要于言下悟无生。"
    ]
  },
  {
    "volume": 749,
    "sequence": 47,
    "title": "庐山栖隐洞谭先生院留题",
    "author": "李中",
    "content": [
      "坛畔归云冷湿襟，拂苔移石坐花阴。",
      "偶然醒得庄周梦，始觉玄门兴味深。"
    ]
  },
  {
    "volume": 749,
    "sequence": 48,
    "title": "江行值暴风雨",
    "author": "李中",
    "content": [
      "风狂雨暗舟人惧，自委神明志不邪。",
      "投得苇湾波浪息，岸头烟火近人家。"
    ]
  },
  {
    "volume": 749,
    "sequence": 49,
    "title": "杪秋夕吟怀寄宋维先辈",
    "author": "李中",
    "content": [
      "江岛穷秋木叶稀，月高何处捣寒衣。",
      "苦嗟不见登龙客，此夜悠悠一梦飞。"
    ]
  },
  {
    "volume": 749,
    "sequence": 50,
    "title": "七夕",
    "author": "李中",
    "content": [
      "星河耿耿正新秋，丝竹千家列彩楼。",
      "可惜穿针方有兴，纤纤初月苦难留。"
    ]
  },
  {
    "volume": 749,
    "sequence": 51,
    "title": "吉水作尉时酬阎侍御见寄",
    "author": "李中",
    "content": [
      "谬佐驱鸡任，常思赋鵩人。",
      "未谐林下约，空感病来身。",
      "锁径青苔老，铺阶红叶新。",
      "相思不可见，犹喜得书频。"
    ]
  },
  {
    "volume": 749,
    "sequence": 52,
    "title": "清溪逢张惟贞秀才",
    "author": "李中",
    "content": [
      "洞隐红霞外，房开碧嶂根。",
      "昔年同炼句，几夜共听猿。",
      "考古书千卷，忘忧酒一樽。",
      "如今归建业，雅道喜重论。"
    ]
  },
  {
    "volume": 749,
    "sequence": 53,
    "title": "送阎侍御归阙",
    "author": "李中",
    "content": [
      "羡君乘紫诏，归路指通津。",
      "鼓棹烟波暖，还京雨露新。",
      "趋朝丹禁晓，耸辔九衢春。",
      "自愧湮沈者，随轩未有因。"
    ]
  },
  {
    "volume": 749,
    "sequence": 54,
    "title": "甲子岁罢吉水县过钟陵时暮春维舟江渚谒柴太尉席上作",
    "author": "李中",
    "content": [
      "公侯延驻暂踟蹰，况值风光三月初。",
      "乱落杯盘花片小，静笼池阁柳阴疏。",
      "舟维南浦程虽阻，饮预西园兴有余。",
      "却笑田家门下客，当时容易叹车鱼。"
    ]
  },
  {
    "volume": 749,
    "sequence": 55,
    "title": "海上春夕旅怀寄左偃",
    "author": "李中",
    "content": [
      "柳过清明絮乱飞，感时怀旧思凄凄。",
      "月生楼阁云初散，家在汀洲梦去迷。",
      "发白每惭清鉴启，酒醒长怯子规啼。",
      "北山高卧风骚客，安得同吟复杖藜。"
    ]
  },
  {
    "volume": 749,
    "sequence": 56,
    "title": "江次维舟登古寺",
    "author": "李中",
    "content": [
      "辍棹因过古梵宫，荒凉门径锁苔茸。",
      "绿阴满地前朝树，清韵含风后殿钟。",
      "童子纵慵眠坏榻，老僧耽话指诸峰。",
      "吟余却返来时路，回首盘桓尚驻筇。"
    ]
  },
  {
    "volume": 749,
    "sequence": 57,
    "title": "春日招宋维先辈",
    "author": "李中",
    "content": [
      "瓮中竹叶今朝熟，鉴里桃花昨日开。",
      "为报广寒攀桂客，莫辞相访共衔杯。"
    ]
  },
  {
    "volume": 749,
    "sequence": 58,
    "title": "吹笛儿",
    "author": "李中",
    "content": [
      "陇头休听月明中，妙竹嘉音际会逢。",
      "见尔樽前吹一曲，令人重忆许云封。"
    ]
  },
  {
    "volume": 749,
    "sequence": 59,
    "title": "所思",
    "author": "李中",
    "content": [
      "解珮当时在洛滨，悠悠疑是梦中身。",
      "自从物外无消息，花谢莺啼近十春。"
    ]
  },
  {
    "volume": 749,
    "sequence": 60,
    "title": "吉水县酬夏侯秀才见寄",
    "author": "李中",
    "content": [
      "启鉴悠悠两鬓苍，病来心绪易凄凉。",
      "知音不到吟还懒，锁印开帘又夕阳。"
    ]
  },
  {
    "volume": 749,
    "sequence": 61,
    "title": "和友人喜雪",
    "author": "李中",
    "content": [
      "腊雪频频降，成堆不可除。",
      "伴吟花莫并，销瘴药何如。",
      "谢女诗成处，袁安睡起初。",
      "深迷樵子径，冷逼旅人居。",
      "惹砌催樽俎，飘窗入簿书。",
      "最宜楼上望，散乱满空虚。"
    ]
  },
  {
    "volume": 749,
    "sequence": 62,
    "title": "感事呈所知",
    "author": "李中",
    "content": [
      "竞爱松筠翠，皆怜桃李芳。",
      "如求济世广，桑柘愿商量。"
    ]
  },
  {
    "volume": 749,
    "sequence": 63,
    "title": "送汪涛",
    "author": "李中",
    "content": [
      "知君别家后，不免泪沾襟。",
      "芳草千里路，夕阳孤客心。",
      "花飞当野渡，猿叫在烟岑。",
      "霄汉知音在，何须恨陆沈。"
    ]
  },
  {
    "volume": 749,
    "sequence": 64,
    "title": "言志寄刘钧秀才",
    "author": "李中",
    "content": [
      "童稚亲儒墨，时平喜道存。",
      "酬身指书剑，赋命委乾坤。",
      "秋爽鼓琴兴，月清搜句魂。",
      "与君同此志，终待至公论。"
    ]
  },
  {
    "volume": 749,
    "sequence": 65,
    "title": "访澄上人",
    "author": "李中",
    "content": [
      "寻师来静境，神骨觉清凉。",
      "一饷逢秋雨，相留坐竹堂。",
      "石渠堆败叶，莎砌咽寒螀。",
      "话到南能旨，怡然万虑忘。"
    ]
  },
  {
    "volume": 749,
    "sequence": 66,
    "title": "经古寺",
    "author": "李中",
    "content": [
      "殿宇半隳摧，门临野水开。",
      "云凝何代树，草蔽此时台。",
      "绕塔堆黄叶，沿阶积绿苔。",
      "踟蹰日将暮，栖鸟入巢来。"
    ]
  },
  {
    "volume": 749,
    "sequence": 67,
    "title": "送王道士游东海",
    "author": "李中",
    "content": [
      "巨浸常牵梦，云游岂觉劳。",
      "遥空收晚雨，虚阁看秋涛。",
      "必若思三岛，应须钓六鳌。",
      "如通十洲去，谁信碧天高。"
    ]
  },
  {
    "volume": 749,
    "sequence": 68,
    "title": "贻青阳宰",
    "author": "李中",
    "content": [
      "征赋常登限，名山管最多。",
      "吏闲民讼少，时得访烟萝。"
    ]
  },
  {
    "volume": 749,
    "sequence": 69,
    "title": "哭故主人陈太师",
    "author": "李中",
    "content": [
      "十年孤迹寄侯门，入室升堂忝厚恩。",
      "游遍春郊随茜旆，饮残秋月待金尊。",
      "车鱼郑重知难报，吐握周旋不可论。",
      "长恸裴回逝川上，白杨萧飒又黄昏。"
    ]
  },
  {
    "volume": 749,
    "sequence": 70,
    "title": "秋江夜泊寄刘钧",
    "author": "李中",
    "content": [
      "万里江山敛暮烟，旅情当此独悠然。",
      "沙汀月冷帆初卸，苇岸风多人未眠。",
      "已听渔翁歌别浦，更堪边雁过遥天。",
      "与君共俟酬身了，结侣波中寄钓船。"
    ]
  }
]