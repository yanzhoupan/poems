[
  {
    "volume": 861,
    "sequence": 1,
    "title": "登杭州秦望山",
    "author": "马湘",
    "content": [
      "太乙初分何处寻，空留历数变人心。",
      "九天日月移朝暮，万里山川换古今。",
      "风动水光吞远峤，雨添岚气没高林。",
      "秦皇谩作驱山计，沧海茫茫转更深。"
    ]
  },
  {
    "volume": 861,
    "sequence": 2,
    "title": "题龙兴观壁",
    "author": "马湘",
    "content": [
      "世有无穷事，生知遂百春。",
      "问程方外路，宜是上清人。"
    ]
  },
  {
    "volume": 861,
    "sequence": 3,
    "title": "又诗一首",
    "author": "马湘",
    "content": [
      "昔日曾随魏伯阳，无端醉卧紫金床。",
      "东君谓我多情赖，罚向人间作酒狂。"
    ]
  },
  {
    "volume": 861,
    "sequence": 4,
    "title": "又诗二首",
    "author": "马湘",
    "content": [
      "省悟前非一息间，更抛闲事弃尘寰。",
      "徒夸美酒如琼液，休恋娇娥似玉颜。",
      "含笑谩教情面厚，多愁还使鬓毛斑。",
      "云中幸有堪归路，无限青山是我山。",
      "何用烧丹学驻颜，闹非城市静非山。",
      "时人若觅长生药，对景无心是大还。"
    ]
  },
  {
    "volume": 861,
    "sequence": 5,
    "title": "题壁（人有以炉火药术为事者，辞大哂之，命笔题其壁）",
    "author": "张辞",
    "content": [
      "争那金乌何，头上飞不住。",
      "红炉漫烧药，玉颜安可驻。",
      "今年花发枝，明年叶落树。",
      "不如且饮酒，莫管流年度。"
    ]
  },
  {
    "volume": 861,
    "sequence": 6,
    "title": "上盐城令述德诗",
    "author": "张辞",
    "content": [
      "门风常有蕙兰馨，鼎族家传霸国名。",
      "容貌静悬秋月彩，文章高振海涛声。",
      "讼堂无事调琴轸，郡阁何妨醉玉觥。",
      "今日东渐桥下水，一条从此镇常清。"
    ]
  },
  {
    "volume": 861,
    "sequence": 7,
    "title": "谢令学道诗",
    "author": "张辞",
    "content": [
      "何用梯媒向外求，长生只合内中修。",
      "莫言大道人难得，自是行心不到头。"
    ]
  },
  {
    "volume": 861,
    "sequence": 8,
    "title": "别令诗",
    "author": "张辞",
    "content": [
      "张辞张辞自不会，天下经书在腹内。",
      "身即腾腾处世间，心即逍遥出天外。"
    ]
  },
  {
    "volume": 861,
    "sequence": 9,
    "title": "赠吴生",
    "author": "陆禹臣",
    "content": [
      "露下瑶簪湿，云生石室寒。",
      "星坛鸾鹤舞，丹灶虎龙蟠。"
    ]
  },
  {
    "volume": 861,
    "sequence": 10,
    "title": "丈人山诗",
    "author": "李真",
    "content": [
      "春冻晓鞯露重，夜寒幽枕云生。",
      "岂是与山无素，丈人著帽相迎。"
    ]
  },
  {
    "volume": 861,
    "sequence": 11,
    "title": "醉歌",
    "author": "殷七七",
    "content": [
      "琴弹碧玉调，药炼白朱砂。",
      "解酝顷刻酒，能开非时花。"
    ]
  },
  {
    "volume": 861,
    "sequence": 12,
    "title": "阳春曲",
    "author": "殷七七",
    "content": [
      "愁见唱阳春，令人离肠结。",
      "郎去未归家，柳自飘香雪。"
    ]
  },
  {
    "volume": 861,
    "sequence": 13,
    "title": "寄杜光庭",
    "author": "张令问",
    "content": [
      "试问朝中为宰相，何如林下作神仙。",
      "一壶美酒一炉药，饱听松风清昼眠。"
    ]
  },
  {
    "volume": 861,
    "sequence": 14,
    "title": "上升歌",
    "author": "吴涵虚",
    "content": [
      "玉皇有诏登仙职，龙吐云兮凤著力。",
      "眼前蓦地见楼台，异草奇花不可识。",
      "我向大罗观世界，世界即如指掌大。",
      "当时不为上升忙，一时提向瀛洲卖。"
    ]
  },
  {
    "volume": 861,
    "sequence": 15,
    "title": "答常学士",
    "author": "李梦符",
    "content": [
      "罢修儒业罢修真，养拙藏愚春复春。",
      "到老不疏林里鹿，平生难见日边人。",
      "洞桃深处千林锦，岩雪铺时万草新。",
      "深谢名贤远相访，求闻难博凤为邻。"
    ]
  },
  {
    "volume": 861,
    "sequence": 16,
    "title": "渔父引二首",
    "author": "李梦符",
    "content": [
      "村寺钟声度远滩，半轮残月落山前。",
      "徐徐拨棹却归湾，浪叠朝霞锦绣翻。",
      "渔弟渔兄喜到来，波官赛却坐江隈。",
      "椰榆杓子木瘤杯，烂煮鲈鱼满案堆。"
    ]
  },
  {
    "volume": 861,
    "sequence": 17,
    "title": "察考取状答",
    "author": "李梦符",
    "content": [
      "插花饮酒何妨事，樵唱渔歌不碍时。"
    ]
  },
  {
    "volume": 861,
    "sequence": 18,
    "title": "答高安宰",
    "author": "沈廷瑞",
    "content": [
      "何须问我道成时，紫府清都自有期。",
      "手握药苗人不识，体含金骨俗争知。"
    ]
  },
  {
    "volume": 861,
    "sequence": 19,
    "title": "赠僧昭莹",
    "author": "沈廷瑞",
    "content": [
      "南北东西路，人生会不无。",
      "早曾依阁皂，又却上玄都。",
      "云片随天阔，泉声落石孤。",
      "何期早相遇，乐共煮菖蒲。"
    ]
  },
  {
    "volume": 861,
    "sequence": 20,
    "title": "寄袁州陈智周",
    "author": "沈廷瑞",
    "content": [
      "名山相别后，别后会难期。",
      "金鼎销红日，丹田老紫芝。",
      "访君虽有路，怀我岂无诗。",
      "休羡繁华事，百年能几时。"
    ]
  },
  {
    "volume": 861,
    "sequence": 21,
    "title": "垄穴遗诗",
    "author": "沈廷瑞",
    "content": [
      "虚劳营殡玉山前，殡后那知已脱蝉。",
      "应是元神归洞府，更与遗魄在黄泉。",
      "灵台已得修真诀，尘世空留悟道篇。",
      "堪叹浮生今古事，北邙山下草芊芊。"
    ]
  },
  {
    "volume": 861,
    "sequence": 22,
    "title": "大言诗",
    "author": "谭峭",
    "content": [
      "线作长江扇作天，靸鞋抛向海东边。",
      "蓬莱信道无多路，只在谭生拄杖前。"
    ]
  },
  {
    "volume": 861,
    "sequence": 23,
    "title": "句",
    "author": "谭峭",
    "content": [
      "云外星霜如走电，世间娱乐似抛砖。"
    ]
  },
  {
    "volume": 861,
    "sequence": 24,
    "title": "望江南词咏鼓",
    "author": "伊用昌",
    "content": [
      "江南鼓，梭肚两头栾。",
      "钉著不知侵骨髓，打来只是没心肝，空腹被人谩。"
    ]
  },
  {
    "volume": 861,
    "sequence": 25,
    "title": "题茶陵县门",
    "author": "伊用昌",
    "content": [
      "茶陵一道妇长街，两畔栽柳不栽槐。",
      "夜后不闻更漏鼓，只听锤芒织草鞋。"
    ]
  },
  {
    "volume": 861,
    "sequence": 26,
    "title": "题酒楼壁",
    "author": "伊用昌",
    "content": [
      "此生生在此生先，何事从玄不复玄。",
      "已在淮南鸡犬后，而今便到玉皇前。"
    ]
  },
  {
    "volume": 861,
    "sequence": 27,
    "title": "题游帷观真君殿后",
    "author": "伊用昌",
    "content": [
      "日日祥云瑞气连，侬家应作大神仙。",
      "笔头洒起风雷力，剑下驱驰造化权。",
      "更无戎夷添礼乐，永教胡虏绝烽烟。",
      "列仙功业只如此，直上三清第一天。"
    ]
  },
  {
    "volume": 861,
    "sequence": 28,
    "title": "留题阁皂观",
    "author": "伊用昌",
    "content": [
      "花洞门前吠似雷，险声流断俗尘埃。",
      "雨喷山脚毒龙起，月照松梢孤鹤回。",
      "萝幕秋高添碧翠，画帘时卷到楼台。",
      "两坛诗客何年去，去后门关更不开。"
    ]
  },
  {
    "volume": 861,
    "sequence": 29,
    "title": "湖南闯斋吟",
    "author": "伊用昌",
    "content": [
      "谁人能识白元君，上士由来尽见闻。",
      "避世早空南火宅，植田高种北山云。",
      "鸡能抱卵心常听，蝉到成形壳自分。",
      "学取大罗些子术，免教松下作孤坟。"
    ]
  },
  {
    "volume": 861,
    "sequence": 30,
    "title": "游溧阳霞泉寺限白字",
    "author": "许坚2",
    "content": [
      "近枕吴溪与越峰，前朝恩赐云泉额。",
      "竹林晴见雁塔高，石室曾栖几禅伯。",
      "荒碑字没莓苔深，古池香泛荷花白。",
      "客有经年别故林，落日啼猿情脉脉。"
    ]
  },
  {
    "volume": 861,
    "sequence": 31,
    "title": "幽栖观",
    "author": "许坚2",
    "content": [
      "仙翁上升去，丹井寄晴壑。",
      "山色接天台，湖光照寥廓。",
      "玉洞绝无人，老桧犹栖鹤。",
      "我欲掣青蛇，他时冲碧落。"
    ]
  },
  {
    "volume": 861,
    "sequence": 32,
    "title": "题茅山观",
    "author": "许坚2",
    "content": [
      "尝恨清风千载郁，洞天今得恣游遨。",
      "松楸一色古坛静，鸾鹤不来青汉高。",
      "茅氏井寒丹已化，玄宗碑断梦仍劳。",
      "分明有个长生路，休向红尘叹二毛。"
    ]
  },
  {
    "volume": 861,
    "sequence": 33,
    "title": "题扇",
    "author": "许坚2",
    "content": [
      "哦吟但写胸中妙，饮酒能忘身后名。",
      "但愿长闲有诗酒，一溪风月共清明。"
    ]
  },
  {
    "volume": 861,
    "sequence": 34,
    "title": "上徐舍人铉",
    "author": "许坚2",
    "content": [
      "几宵烟月锁楼台，欲寄侯门荐祢才。",
      "满面尘埃人不识，谩随流水出山来。"
    ]
  },
  {
    "volume": 861,
    "sequence": 35,
    "title": "句",
    "author": "许坚2",
    "content": [
      "道既学不得，仙从何处来。",
      "卧久似慵伸雪项，立迟犹未整霜衣。",
      "（《病鹤》，见《吟窗杂录》）"
    ]
  },
  {
    "volume": 861,
    "sequence": 36,
    "title": "醉吟",
    "author": "许碏",
    "content": [
      "阆苑花前是醉乡，踏翻王母九霞觞。",
      "群仙拍手嫌轻薄，谪向人间作酒狂。"
    ]
  },
  {
    "volume": 861,
    "sequence": 37,
    "title": "题南岳招仙观壁上（题此诗后数日上升）",
    "author": "许碏",
    "content": [
      "洪炉烹锻人性命，器用不同分皆定。",
      "妖精鬼魅斗神通，只自干邪不干正。",
      "黄口小儿初学行，唯知日月东西生。",
      "还为万灵威圣力，移月在南日在北。",
      "玉为玉兮石是石，蕴弃深泥终不易。",
      "邓通饿死严陵贫，帝王岂是无人力。",
      "丈夫未达莫相侵，攀龙附凤捐精神。"
    ]
  },
  {
    "volume": 861,
    "sequence": 38,
    "title": "武陵春色",
    "author": "张白",
    "content": [
      "武陵春色好，十二酒家楼。",
      "大醉方回首，逢人不举头。",
      "是非都不采，名利混然休。",
      "戴个星冠子，浮沈逐世流。"
    ]
  },
  {
    "volume": 861,
    "sequence": 39,
    "title": "赠酒店崔氏",
    "author": "张白",
    "content": [
      "武陵城里崔家酒，地上应无天上有。",
      "南游道士饮一斗，卧向白云深洞口。"
    ]
  },
  {
    "volume": 861,
    "sequence": 40,
    "title": "哭陆先生",
    "author": "张白",
    "content": [
      "六亲恸哭还复苏，我笑先生泪个无。",
      "脱履定归天上去，空坟留入武陵图。"
    ]
  },
  {
    "volume": 861,
    "sequence": 41,
    "title": "市中狂吟",
    "author": "段穀",
    "content": [
      "一间茅屋，尚自修治。",
      "任狂风吹，连檐破碎。",
      "科棋斜攲，看著倒也。",
      "墙壁作散土一堆，主人翁永不来归。"
    ]
  },
  {
    "volume": 861,
    "sequence": 42,
    "title": "诗",
    "author": "赵自然",
    "content": [
      "常欲栖山岛，闲眠玉洞寒。",
      "丹哥时引舞，来去跨云鸾。"
    ]
  },
  {
    "volume": 861,
    "sequence": 43,
    "title": "大丹诗四首",
    "author": "李浩",
    "content": [
      "混沌未分我独存，包含四象立乾坤。",
      "还丹须向此中觅，得此方为至妙门。",
      "煮石烹金炼太元，神仙不肯等闲传。",
      "人能认得其中理，夺尽乾坤造化权。",
      "百首荒辞义亦深，因传同道决疑心。",
      "华池本是真神水，神水元来是白金。",
      "取将白金为鼎器，鼎成潜伏汞来侵。",
      "汞入金鼎终年尽，产出灵砂似太阴。"
    ]
  },
  {
    "volume": 861,
    "sequence": 44,
    "title": "自吟",
    "author": "徐钓者",
    "content": [
      "曾见秦皇架石桥，海神忙迫涨惊潮。",
      "蓬莱隔海虽难到，直上三清却不遥。"
    ]
  },
  {
    "volume": 861,
    "sequence": 45,
    "title": "踏歌",
    "author": "蓝采和",
    "content": [
      "踏歌踏歌蓝采和，世界能几何。",
      "红颜三春树，流年一掷梭。",
      "古人混混去不返，今人纷纷来更多。",
      "朝骑鸾凤到碧落，暮见桑田生白波。",
      "长景明晖在空际，金银宫阙高嵯峨。"
    ]
  }
]