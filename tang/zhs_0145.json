[
  {
    "volume": 145,
    "sequence": 1,
    "title": "从军行",
    "author": "杜頠",
    "content": [
      "秋草马蹄轻，角弓持弦急。",
      "去为龙城候，正值胡兵袭。",
      "军气横大荒，战酣日将入。",
      "长风金鼓动，白露铁衣湿。",
      "四起愁边声，南辕时伫立。",
      "断蓬孤自转，寒雁飞相及。",
      "万里云沙涨，平川冰霰溢。",
      "夜闻汉使归，独向刀环泣。"
    ]
  },
  {
    "volume": 145,
    "sequence": 2,
    "title": "故绛行",
    "author": "杜頠",
    "content": [
      "君不见铜鞮观，数里城池已芜漫。",
      "君不见萀祁宫，几重台榭亦微濛。",
      "介马兵车全盛时，歌童舞女妖艳姿。",
      "一代繁华皆共绝，九原唯望冢累累。"
    ]
  },
  {
    "volume": 145,
    "sequence": 3,
    "title": "少年行三首",
    "author": "李嶷",
    "content": [
      "十八羽林郎，戎衣侍汉王。",
      "臂鹰金殿侧，挟弹玉舆傍。",
      "驰道春风起，陪游出建章。",
      "侍猎长杨下，承恩更射飞。",
      "尘生马影灭，箭落雁行稀。",
      "薄暮随天仗，联翩入琐闱。",
      "玉剑膝边横，金杯马上倾。",
      "朝游茂陵道，夜宿凤凰城。",
      "豪吏多猜忌，无劳问姓名。"
    ]
  },
  {
    "volume": 145,
    "sequence": 4,
    "title": "淮南秋夜呈周侃（一作呈同僚）",
    "author": "李嶷",
    "content": [
      "天净河汉高，夜闲砧杵发。",
      "清秋忽如此，离恨应难歇。",
      "风乱池上萍，露光竹间月。",
      "与君共游处，勿作他乡别。"
    ]
  },
  {
    "volume": 145,
    "sequence": 5,
    "title": "林园秋夜作",
    "author": "李嶷",
    "content": [
      "林卧避残暑，白云长在天。",
      "赏心既如此，对酒非徒然。",
      "月色遍秋露，竹声兼夜泉。",
      "凉风怀袖里，兹意与谁传。"
    ]
  },
  {
    "volume": 145,
    "sequence": 6,
    "title": "读前汉外戚传",
    "author": "李嶷",
    "content": [
      "人录尚书事，家临御路傍。",
      "凿池通渭水，避暑借明光。",
      "印绶妻封邑，轩车子拜郎。",
      "宠因宫掖里，势极必先亡。"
    ]
  },
  {
    "volume": 145,
    "sequence": 7,
    "title": "春怨",
    "author": "崔亘",
    "content": [
      "夜尽梦初惊，纱窗早雾明。",
      "晓妆脂粉薄，春服绮罗轻。",
      "妾有今朝恨，君无旧日情。",
      "愁来理弦管，皆是断肠声。"
    ]
  },
  {
    "volume": 145,
    "sequence": 8,
    "title": "古歌二首",
    "author": "蒋维翰",
    "content": [
      "美人怨何深，含情倚金阁。",
      "不嚬复不语，红泪双双落。",
      "美人闭红烛，独坐裁新锦。",
      "频放剪刀声，夜寒知未寝。"
    ]
  },
  {
    "volume": 145,
    "sequence": 9,
    "title": "春夜裁缝",
    "author": "蒋维翰",
    "content": [
      "珠箔因风起，飞蛾入最能。",
      "不教人夜作，方便杀明灯。"
    ]
  },
  {
    "volume": 145,
    "sequence": 10,
    "title": "春女怨",
    "author": "蒋维翰",
    "content": [
      "白玉堂前一树梅，今朝忽见数花开。",
      "儿家门户寻常闭，春色因何入得来。"
    ]
  },
  {
    "volume": 145,
    "sequence": 11,
    "title": "怨歌",
    "author": "蒋维翰",
    "content": [
      "百尺珠楼临狭斜，新妆能唱美人车。",
      "皆言贱妾红颜好，要自狂夫不忆家。"
    ]
  },
  {
    "volume": 145,
    "sequence": 12,
    "title": "小山歌",
    "author": "万楚",
    "content": [
      "人说淮南有小山，淮王昔日此登仙。",
      "城中鸡犬皆飞去，山上坛场今宛然。",
      "世人贵身不贵寿，共笑华阳洞天口。",
      "不知金石变长年，谩在人间恋携手。",
      "君能举帆至淮南，家住盱眙余先谙。",
      "桐柏乱流平入海，茱萸一曲沸成潭。",
      "忆记来时魂悄悄，想见仙山众峰小。",
      "今日长歌思不堪，君行为报三青鸟。"
    ]
  },
  {
    "volume": 145,
    "sequence": 13,
    "title": "题江潮庄壁",
    "author": "万楚",
    "content": [
      "田家喜秋熟，岁晏林叶稀。",
      "禾黍积场圃，楂梨垂户扉。",
      "野闲犬时吠，日暮牛自归。",
      "时复落花酒，茅斋堪解衣。"
    ]
  },
  {
    "volume": 145,
    "sequence": 14,
    "title": "咏帘",
    "author": "万楚",
    "content": [
      "玳瑁昔称华，玲珑薄绛纱。",
      "钩衔门势曲，节乱水纹斜。",
      "日弄长飞鸟，风摇不卷花。",
      "自当分内外，非是为骄奢。"
    ]
  },
  {
    "volume": 145,
    "sequence": 15,
    "title": "茱萸女",
    "author": "万楚",
    "content": [
      "山阴柳家女，九日采茱萸。",
      "复得东邻伴，双为陌上姝。",
      "插枝著高髻，结子置长裾。",
      "作性常迟缓，非关诧丈夫。",
      "平明折林樾，日入返城隅。",
      "侠客要罗袖，行人挑短书。",
      "蛾眉自有主，年少莫踟蹰。"
    ]
  },
  {
    "volume": 145,
    "sequence": 16,
    "title": "五日观妓",
    "author": "万楚",
    "content": [
      "西施谩道浣春纱，碧玉今时斗丽华。",
      "眉黛夺将萱草色，红裙妒杀石榴花。",
      "新歌一曲令人艳，醉舞双眸敛鬓斜。",
      "谁道五丝能续命，却令今日死君家。"
    ]
  },
  {
    "volume": 145,
    "sequence": 17,
    "title": "骢马",
    "author": "万楚",
    "content": [
      "金络青骢白玉鞍，长鞭紫陌野游盘。",
      "朝驱东道尘恒灭，暮到河源日未阑。",
      "汗血每随边地苦，蹄伤不惮陇阴寒。",
      "君能一饮长城窟，为报天山行路难。"
    ]
  },
  {
    "volume": 145,
    "sequence": 18,
    "title": "题情人药栏",
    "author": "万楚",
    "content": [
      "敛眉语芳草，何许太无情。",
      "正见离人别，春心相向生。"
    ]
  },
  {
    "volume": 145,
    "sequence": 19,
    "title": "河上逢落花",
    "author": "万楚",
    "content": [
      "河水浮落花，花流东不息。",
      "应见浣纱人，为道长相忆。"
    ]
  },
  {
    "volume": 145,
    "sequence": 20,
    "title": "宁王山池",
    "author": "范朝",
    "content": [
      "水势临阶转，峰形对路开。",
      "槎从天上得，石是海边来。",
      "瑞草分丛种，祥花间色栽。",
      "旧传词赋客，唯见有邹枚。"
    ]
  },
  {
    "volume": 145,
    "sequence": 21,
    "title": "题石瓮寺",
    "author": "范朝",
    "content": [
      "胜境宜长望，迟春好散愁。",
      "关连四塞起，河带八川流。",
      "复磴承香阁，重岩映彩楼。",
      "为临温液近，偏美圣君游。"
    ]
  },
  {
    "volume": 145,
    "sequence": 22,
    "title": "田家",
    "author": "杨颜",
    "content": [
      "小园足生事，寻胜日倾壶。",
      "莳蔬利于鬻，才青摘已无。",
      "四邻依野竹，日夕采其枯。",
      "田家心适时，春色遍桑榆。"
    ]
  },
  {
    "volume": 145,
    "sequence": 23,
    "title": "后庭怨",
    "author": "王諲",
    "content": [
      "君不见红闺少女端正时，夭夭桃李仙容姿。",
      "幸得君王怜巧笑，披香殿里荐蛾眉。",
      "蛾眉双双人共进，常恐妾身从此摈。",
      "甄妃为妒出层宫，班女因猜下长信。",
      "长信宫门闭不开，昭阳歌吹风送来。",
      "梦中魂魄犹言是，觉后精神尚未回。",
      "念君娇爱无终始，使妾长啼后庭里。",
      "独立每看斜日尽，孤眠直至残灯死。",
      "秋日闻虫翡翠帘，春晴照面鸳鸯水。",
      "红颜旧来花不胜，白发如今雪相似。",
      "传闻纨扇恩未歇，预想蛾眉上初月。",
      "如君贵伪不贵真，还同弃妾逐新人。",
      "借问南山松叶意，何如北砌槿花新。"
    ]
  },
  {
    "volume": 145,
    "sequence": 24,
    "title": "夜坐看搊筝",
    "author": "王諲",
    "content": [
      "调筝夜坐灯光里，却挂罗帷露纤指。",
      "朱弦一一声不同，玉柱连连影相似。",
      "不知何处学新声，曲曲弹来未睹名。",
      "应是石家金谷里，流传未满洛阳城。"
    ]
  },
  {
    "volume": 145,
    "sequence": 25,
    "title": "长信怨",
    "author": "王諲",
    "content": [
      "飞燕倚身轻，争人巧笑名。",
      "生君弃妾意，增妾怨君情。",
      "日落昭阳壁，秋来长信城。",
      "寥寥金殿里，歌吹夜无声。"
    ]
  },
  {
    "volume": 145,
    "sequence": 26,
    "title": "闺情",
    "author": "王諲",
    "content": [
      "日暮裁缝歇，深嫌气力微。",
      "才能收箧笥，懒起下帘帷。",
      "怨坐空然烛，愁眠不解衣。",
      "昨来频梦见，夫婿莫应知。"
    ]
  },
  {
    "volume": 145,
    "sequence": 27,
    "title": "十五夜观灯",
    "author": "王諲",
    "content": [
      "暂得金吾夜，通看火树春。",
      "停车傍明月，走马入红尘。",
      "妓杂歌偏胜，场移舞更新。",
      "应须尽记取，说向不来人。"
    ]
  },
  {
    "volume": 145,
    "sequence": 28,
    "title": "除夜（一作史青诗）",
    "author": "王諲",
    "content": [
      "今岁今宵尽，明年明日催。",
      "寒随一夜去，春逐五更来。",
      "气色空中改，容颜暗里回。",
      "风光人不觉，已著后园梅。"
    ]
  },
  {
    "volume": 145,
    "sequence": 29,
    "title": "闻漏",
    "author": "王岳灵",
    "content": [
      "建礼含香处，重城待漏臣。",
      "徐闻传凤诏，晓唱辨鸡人。",
      "银箭残将尽，铜壶漏更新。",
      "催筹当午夜，移刻及三辰。",
      "杳杳从天远，泠泠出禁频。",
      "直疑残漏曙，肃肃对钩陈。"
    ]
  },
  {
    "volume": 145,
    "sequence": 30,
    "title": "送沈芳谒李观察求仕进",
    "author": "周万",
    "content": [
      "往日长安路，欢游不惜年。",
      "为贪卢女曲，用尽沈郎钱。",
      "身老方投刺，途穷始著鞭。",
      "犹闻有知己，此去不徒然。"
    ]
  }
]