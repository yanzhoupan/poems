[
  {
    "volume": 738,
    "sequence": 1,
    "title": "陪游凤凰台献诗",
    "author": "宋齐丘",
    "content": [
      "嵯峨压洪泉，岝峉撑碧落。",
      "宜哉秦始皇，不驱亦不凿。",
      "上有布政台，八顾背城郭。",
      "山蹙龙虎健，水黑螭蜃作。",
      "白虹欲吞人，赤骥相煿爆。",
      "画栋泥金碧，石路盘墝埆。",
      "倒挂哭月猿，危立思天鹤。",
      "凿池养蛟龙，栽桐栖鸑鷟。",
      "梁间燕教雏，石罅蛇悬壳。",
      "养花如养贤，去草如去恶。",
      "日晚严城鼓，风来萧寺铎。",
      "扫地驱尘埃，剪蒿除鸟雀。",
      "金桃带叶摘，绿李和衣嚼。",
      "贞竹无盛衰，媚柳先摇落。",
      "尘飞景阳井，草合临春阁。",
      "芙蓉如佳人，回首似调谑。",
      "当轩有直道，无人肯驻脚。",
      "夜半鼠窸窣，天阴鬼敲啄。",
      "松孤不易立，石丑难安著。",
      "自怜啄木鸟，去蠹终不错。",
      "晚风吹梧桐，树头鸣嚗嚗。",
      "峨峨江令石，青苔何淡薄。",
      "不话兴亡事，举首思眇邈。",
      "吁哉未到此，褊劣同尺蠖。",
      "笼鹤羡凫毛，猛虎爱蜗角。",
      "一日贤太守，与我观橐籥。",
      "往往独自语，天帝相唯诺。",
      "风云偶不来，寰宇销一略。",
      "我欲烹长鲸，四海为鼎镬。",
      "我欲取大鹏，天地为矰缴。",
      "安得生羽翰，雄飞上寥廓。"
    ]
  },
  {
    "volume": 738,
    "sequence": 2,
    "title": "赠仰山慧度禅师",
    "author": "宋齐丘",
    "content": [
      "初闻如自解，及见胜初闻。",
      "两鬓堆残雪，一身披断云。",
      "道应齐古佛，高不揖吾君。",
      "稽首清凉月，萧然万象分。"
    ]
  },
  {
    "volume": 738,
    "sequence": 3,
    "title": "陪华林园试小妓羯鼓",
    "author": "宋齐丘",
    "content": [
      "切断牙床镂紫金，最宜平稳玉槽深。",
      "因逢淑景开佳宴，为出花奴奏雅音。",
      "掌底轻璁孤鹊噪，枝头干快乱蝉吟。",
      "开元天子曾如此，今日将军好用心。"
    ]
  },
  {
    "volume": 738,
    "sequence": 4,
    "title": "句",
    "author": "宋齐丘",
    "content": [
      "大似贤臣扶社稷，遇明则见暗还藏。",
      "（《影诗》，见《吟窗杂录》）"
    ]
  },
  {
    "volume": 738,
    "sequence": 5,
    "title": "早朝",
    "author": "冯延巳",
    "content": [
      "铜壶滴漏初昼，高阁鸡鸣半空。",
      "催启五门金锁，犹垂三殿帘栊。",
      "阶前御柳摇绿，仗下宫花散红。",
      "鸳瓦数行晓日，鸾旗百尺春风。",
      "侍臣踏舞重拜，圣寿南山永同。"
    ]
  },
  {
    "volume": 738,
    "sequence": 6,
    "title": "句",
    "author": "冯延巳",
    "content": [
      "青楼阿监应相笑，书记登坛又却回。"
    ]
  },
  {
    "volume": 738,
    "sequence": 7,
    "title": "感怀诗二章（奉使中原署馆壁）",
    "author": "韩熙载",
    "content": [
      "仆本江北人，今作江南客。",
      "再去江北游，举目无相识。",
      "金风吹我寒，秋月为谁白。",
      "不如归去来，江南有人忆。",
      "未到故乡时，将为故乡好。",
      "及至亲得归，争如身不到。",
      "目前相识无一人，出入空伤我怀抱。",
      "风雨萧萧旅馆秋，归来窗下和衣倒。",
      "梦中忽到江南路，寻得花边旧居处。",
      "桃脸蛾眉笑出门，争向前头拥将去。"
    ]
  },
  {
    "volume": 738,
    "sequence": 8,
    "title": "溧水无相寺赠僧",
    "author": "韩熙载",
    "content": [
      "无相景幽远，山屏四面开。",
      "凭师领鹤去，待我挂冠来。",
      "药为依时采，松宜绕舍栽。",
      "林泉自多兴，不是效刘雷。"
    ]
  },
  {
    "volume": 738,
    "sequence": 9,
    "title": "书歌妓泥金带",
    "author": "韩熙载",
    "content": [
      "风柳摇摇无定枝，阳台云雨梦中归。",
      "他年蓬岛音尘断，留取尊前旧舞衣。"
    ]
  },
  {
    "volume": 738,
    "sequence": 10,
    "title": "送徐铉流舒州（时铉弟锴亦贬乌江尉，亲友临江相送）",
    "author": "韩熙载",
    "content": [
      "昔年凄断此江湄，风满征帆泪满衣。",
      "今日重怜鶺鴒羽，不堪波上又分飞。"
    ]
  },
  {
    "volume": 738,
    "sequence": 11,
    "title": "句",
    "author": "韩熙载",
    "content": [
      "几人平地上，看我半天中。",
      "（《登楼》见《吟窗杂录》）"
    ]
  },
  {
    "volume": 738,
    "sequence": 12,
    "title": "登祝融峰",
    "author": "李徵古",
    "content": [
      "欲上祝融峰，先登古石桥。",
      "凿开巇嶮处，取路到丹霄。"
    ]
  },
  {
    "volume": 738,
    "sequence": 13,
    "title": "七岁吟",
    "author": "潘佑",
    "content": [
      "朝游沧海东，暮归何太速。",
      "只因骑折白龙腰，谪向人间三十六。"
    ]
  },
  {
    "volume": 738,
    "sequence": 14,
    "title": "送许处士坚往茅山",
    "author": "潘佑",
    "content": [
      "天坛云似雪，玉洞水如琴。",
      "白云与流水，千载清人心。",
      "君携布囊去，路长风满林。",
      "一入华阳洞，千秋那可寻。"
    ]
  },
  {
    "volume": 738,
    "sequence": 15,
    "title": "送人往宣城",
    "author": "潘佑",
    "content": [
      "江畔送行人，千山生暮氛。",
      "谢安团扇上，为画敬亭云。"
    ]
  },
  {
    "volume": 738,
    "sequence": 16,
    "title": "失题",
    "author": "潘佑",
    "content": [
      "谁家旧宅春无主，深院帘垂杏花雨。",
      "香飞绿琐人未归，巢燕承尘默无语。"
    ]
  },
  {
    "volume": 738,
    "sequence": 17,
    "title": "句",
    "author": "潘佑",
    "content": [
      "劝君此醉直须欢，明朝又是花狼藉。",
      "（见《野客丛谈》）"
    ]
  },
  {
    "volume": 738,
    "sequence": 18,
    "title": "寄孟宾于",
    "author": "李昉",
    "content": [
      "初携书剑别湘潭，金榜标名第十三。",
      "昔日声名喧洛下，近来诗价满江南。",
      "长为邑令情终屈，纵处曹郎志未甘。",
      "莫学冯唐便休去，明君晚事未为惭。"
    ]
  },
  {
    "volume": 738,
    "sequence": 19,
    "title": "送孟宾于",
    "author": "马致恭",
    "content": [
      "曾闻洛下缀神仙，火树南栖几十年。",
      "白首自忻丹桂在，诗名已得四方传。",
      "行随秋渚将归雁，吟傍梅花欲雪天。",
      "今日还家莫惆怅，不同初上渡头船。"
    ]
  },
  {
    "volume": 738,
    "sequence": 20,
    "title": "奉和圣制元日大雪登楼",
    "author": "张义方",
    "content": [
      "恰当岁日纷纷落，天宝瑶花助物华。",
      "自古最先标瑞牒，有谁轻拟比杨花。",
      "密飘粉署光同冷，静压青松势欲斜。",
      "岂但小臣添兴咏，狂歌醉舞一家家。"
    ]
  }
]