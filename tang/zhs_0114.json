[
  {
    "volume": 114,
    "sequence": 1,
    "title": "登翅头山题俨公石壁",
    "author": "包融",
    "content": [
      "晨登翅头山，山曛黄雾起。",
      "却瞻迷向背，直下失城市。",
      "暾日衔东郊，朝光生邑里。",
      "扫除诸烟氛，照出众楼雉。",
      "青为洞庭山，白是太湖水。",
      "苍茫远郊树，倏忽不相似。",
      "万象以区别，森然共盈几。",
      "坐令开心胸，渐觉落尘滓。",
      "北岩千馀仞，结庐谁家子。",
      "愿陪中峰游，朝暮白云里。"
    ]
  },
  {
    "volume": 114,
    "sequence": 2,
    "title": "阮公啸台",
    "author": "包融",
    "content": [
      "荒台森荆杞，蒙笼无上路。",
      "传是古人迹，阮公长啸处。",
      "至今清风来，时时动林树。",
      "逝者共已远，升攀想遗趣。",
      "静然荒榛门，久之若有悟。",
      "灵光未歇灭，千载知仰慕。"
    ]
  },
  {
    "volume": 114,
    "sequence": 3,
    "title": "酬忠公林亭",
    "author": "包融",
    "content": [
      "江外有真隐，寂居岁已侵。",
      "结庐近西术，种树久成阴。",
      "人迹乍及户，车声遥隔林。",
      "自言解尘事，咫尺能辎尘。",
      "为道岂庐霍，会静由吾心。",
      "方秋院木落，仰望日萧森。",
      "持我兴来趣，采菊行相寻。",
      "尘念到门尽，远情对君深。",
      "一谈入理窟，再索破幽襟。",
      "安得山中信，致书移尚禽。"
    ]
  },
  {
    "volume": 114,
    "sequence": 4,
    "title": "送国子张主簿",
    "author": "包融",
    "content": [
      "湖岸缆初解，莺啼别离处。",
      "遥见舟中人，时时一回顾。",
      "坐悲芳岁晚，花落青轩树。",
      "春梦随我心，悠扬逐君去。"
    ]
  },
  {
    "volume": 114,
    "sequence": 5,
    "title": "和陈校书省中玩雪",
    "author": "包融",
    "content": [
      "芸阁朝来雪，飘飖正满空。",
      "褰开明月下，校理落花中。",
      "色向怀铅白，光因翰简融。",
      "能令草玄者，回思入流风。"
    ]
  },
  {
    "volume": 114,
    "sequence": 6,
    "title": "和崔会稽咏王兵曹厅前涌泉势城中字",
    "author": "包融",
    "content": [
      "茂德来征应，流泉入咏歌。",
      "含灵符上善，作字表中和。",
      "有草恒垂露，无风欲偃波。",
      "为看人共水，清白定谁多。"
    ]
  },
  {
    "volume": 114,
    "sequence": 7,
    "title": "赋得岸花临水发",
    "author": "包融",
    "content": [
      "笑笑傍溪花，丛丛逐岸斜。",
      "朝开川上日，夜发浦中霞。",
      "照灼如临镜，莑茸胜浣纱。",
      "春来武陵道，几树落仙家。"
    ]
  },
  {
    "volume": 114,
    "sequence": 8,
    "title": "武陵桃源送人",
    "author": "包融",
    "content": [
      "武陵川径入幽遐，中有鸡犬秦人家。",
      "先时见者为谁耶，源水今流桃复花。"
    ]
  },
  {
    "volume": 114,
    "sequence": 9,
    "title": "和荐福寺英公新构禅堂",
    "author": "丁仙芝",
    "content": [
      "上人久弃世，中道自忘筌。",
      "寂照出群有，了心清众缘。",
      "所以于此地，筑馆开青莲。",
      "果药罗砌下，烟虹垂户前。",
      "咒中洒甘露，指处流香泉。",
      "禅远目无事，体清宵不眠。",
      "枳闻庐山法，松入汉阳禅。",
      "一枕西山外，虚舟常浩然。"
    ]
  },
  {
    "volume": 114,
    "sequence": 10,
    "title": "赠朱中书",
    "author": "丁仙芝",
    "content": [
      "十年种田滨五湖，十年遭涝尽为芜。",
      "频年井税常不足，今年缗钱谁为输。",
      "东邻转谷五之利，西邻贩缯日已贵。",
      "而我守道不迁业，谁能肯敢效此事。",
      "紫微侍郎白虎殿，出入通籍回天眷。",
      "晨趋彩笔柏梁篇，昼出雕盘大官膳。",
      "会应怜尔居素约，可即长年守贫贱。"
    ]
  },
  {
    "volume": 114,
    "sequence": 11,
    "title": "戏赠姚侍御",
    "author": "丁仙芝",
    "content": [
      "繁霜晓幕鸣柏乌，待子兽炭然金炉。",
      "重门启锁紫髯胡。",
      "新披骢马陇西驹，头戴獬豸急晨趋。",
      "明光殿前见天子，今日应弹佞幸夫。"
    ]
  },
  {
    "volume": 114,
    "sequence": 12,
    "title": "馀杭醉歌赠吴山人",
    "author": "丁仙芝",
    "content": [
      "晓幕红襟燕，春城白项乌。",
      "只来梁上语，不向府中趋。",
      "城头坎坎鼓声曙，满庭新种樱桃树。",
      "桃花昨夜撩乱开，当轩发色映楼台。",
      "十千兑得馀杭酒，二月春城长命杯。",
      "酒后留君待明月，还将明月送君回。"
    ]
  },
  {
    "volume": 114,
    "sequence": 13,
    "title": "京中守岁",
    "author": "丁仙芝",
    "content": [
      "守岁多然烛，通宵莫掩扉。",
      "客愁当暗满，春色向明归。",
      "玉斗巡初匝，银河落渐微。",
      "开正献岁酒，千里间庭闱。"
    ]
  },
  {
    "volume": 114,
    "sequence": 14,
    "title": "渡扬子江",
    "author": "丁仙芝",
    "content": [
      "桂楫中流望，空波两畔明。",
      "林开扬子驿，山出润州城。",
      "海尽边阴静，江寒朔吹生。",
      "更闻风叶下，淅沥度秋声。"
    ]
  },
  {
    "volume": 114,
    "sequence": 15,
    "title": "长宁公主旧山池",
    "author": "丁仙芝",
    "content": [
      "平阳旧池馆，寂寞使人愁。",
      "座卷流黄簟，帘垂白玉钩。",
      "庭闲花自落，门闭水空流。",
      "追想吹箫处，应随仙鹤游。"
    ]
  },
  {
    "volume": 114,
    "sequence": 16,
    "title": "剡谿馆闻笛",
    "author": "丁仙芝",
    "content": [
      "夜久闻羌笛，寥寥虚客堂。",
      "山空响不散，谿静曲宜长。",
      "草木生边气，城池泛夕凉。",
      "虚然异风出，仿佛宿平阳。"
    ]
  },
  {
    "volume": 114,
    "sequence": 17,
    "title": "越裳贡白雉（一作孙昌胤诗）",
    "author": "丁仙芝",
    "content": [
      "圣哲承休运，伊夔列上台。",
      "覃恩丹徼远，入贡素翚来。",
      "北阙欣初见，南枝顾未回。",
      "敛容残雪净，矫翼片云开。",
      "驯扰将无惧，翻飞幸不猜。",
      "甘从上林里，饮啄自徘徊。"
    ]
  },
  {
    "volume": 114,
    "sequence": 18,
    "title": "江南曲五首",
    "author": "丁仙芝",
    "content": [
      "长干斜路北，近浦是儿家。",
      "有意来相访，明朝出浣纱。",
      "发向横塘口，船开值急流。",
      "知郎旧时意，且请拢船头。",
      "昨暝逗南陵，风声波浪阻。",
      "入浦不逢人，归家谁信汝。",
      "未晓已成妆，乘潮去茫茫。",
      "因从京口渡，使报邵陵王。",
      "始下芙蓉楼，言发琅琊岸。",
      "急为打船开，恶许傍人见。"
    ]
  },
  {
    "volume": 114,
    "sequence": 19,
    "title": "句",
    "author": "丁仙芝",
    "content": [
      "穷花常闭户，秋城闻捣衣。",
      "树回早秋色，川长迟落晖。",
      "（见《吟窗杂录》）"
    ]
  },
  {
    "volume": 114,
    "sequence": 20,
    "title": "石桥琪树",
    "author": "蔡隐丘",
    "content": [
      "山上天将近，人间路渐遥。",
      "谁当云里见，知欲渡仙桥。"
    ]
  },
  {
    "volume": 114,
    "sequence": 21,
    "title": "句",
    "author": "蔡隐丘",
    "content": [
      "整巾千嶂耸，曳履百泉鸣。"
    ]
  },
  {
    "volume": 114,
    "sequence": 22,
    "title": "奉和扈从温泉宫承恩赐浴",
    "author": "蔡希周",
    "content": [
      "天行云从指骊宫，浴日馀波锡诏同。",
      "彩殿氤氲拥香溜，纱窗宛转闭和风。",
      "来将兰气冲皇泽，去引星文捧碧空。",
      "自怜遇坎便能止，愿托仙槎路未通。"
    ]
  },
  {
    "volume": 114,
    "sequence": 23,
    "title": "同家兄题渭南王公别业",
    "author": "蔡希寂",
    "content": [
      "好闲知在家，退迹何必深。",
      "不出人境外，萧条江海心。",
      "轩车自来往，空名对清阴。",
      "川涘将钓玉，乡亭期散金。",
      "素晖射流濑，翠色绵森林。",
      "曾为诗书癖，宁惟耕稼任。",
      "吾兄许微尚，枉道来相寻。",
      "朝庆老莱服，夕闲安道琴。",
      "文章遥颂美，寤寐增所钦。",
      "既郁苍生望，明时岂陆沉。"
    ]
  },
  {
    "volume": 114,
    "sequence": 24,
    "title": "登福先寺上方然公禅室",
    "author": "蔡希寂",
    "content": [
      "名都标佛刹，梵构临河干。",
      "举目上方峻，森森青翠攒。",
      "步登诸劫尽，忽造浮云端。",
      "当暑敞扃闼，却嫌絺绤寒。",
      "禅房最高顶，静者殊闲安。",
      "疏雨向空城，数峰帘外盘。",
      "午钟振衣坐，招我同一餐。",
      "真味杂饴露，众香唯茝兰。",
      "晚来恣偃俯，茶果仍留欢。"
    ]
  },
  {
    "volume": 114,
    "sequence": 25,
    "title": "陕中作",
    "author": "蔡希寂",
    "content": [
      "西别秦关近，东行陕服长。",
      "川原馀让畔，歌吹忆遗棠。",
      "河水流城下，山云起路傍。",
      "更怜栖泊处，池馆绕林篁。"
    ]
  },
  {
    "volume": 114,
    "sequence": 26,
    "title": "洛阳客舍逢祖咏留宴",
    "author": "蔡希寂",
    "content": [
      "绵绵钟漏洛阳城，客舍贫居绝送迎。",
      "逢君贳酒因成醉，醉后焉知世上情。"
    ]
  },
  {
    "volume": 114,
    "sequence": 27,
    "title": "赠张敬微",
    "author": "蔡希寂",
    "content": [
      "大河东北望桃林，杂树冥冥结翠阴。",
      "不知君作神仙尉，特讶行来云雾深。"
    ]
  },
  {
    "volume": 114,
    "sequence": 28,
    "title": "江风行（一作长干行）",
    "author": "张潮",
    "content": [
      "婿贫如珠玉，婿富如埃尘。",
      "贫时不忘旧，富日多宠新。",
      "妾本富家女，与君为偶匹。",
      "惠好一何深，中门不曾出。",
      "妾有绣衣裳，葳蕤金缕光。",
      "念君贫且贱，易此从远方。",
      "远方三千里，思君心未已。",
      "日暮情更来，空望去时水。",
      "孟夏麦始秀，江上多南风。",
      "商贾归欲尽，君今尚巴东。",
      "巴东有巫山，窈窕神女颜。",
      "常恐游此方，果然不知还。"
    ]
  },
  {
    "volume": 114,
    "sequence": 29,
    "title": "襄阳行",
    "author": "张潮",
    "content": [
      "玉盘转明珠，君心无定准。",
      "昨见襄阳客，剩说襄阳好无尽。",
      "襄汉水，岘山垂，汉水东流风北吹。",
      "只言一世长娇宠，那悟今朝见别离。",
      "君渡清羌渚，知人独不语，妾见鸟栖林，忆君相思深。",
      "莫作云间鸿，离声顾俦侣。",
      "尚如匣中剑，分形会同处。",
      "是君妇，识君情，怨君恨君为此行。",
      "下床一宿不可保，况乃万里襄阳城。",
      "襄阳传近大堤北，君到襄阳莫回惑。",
      "大堤诸女儿，怜钱不怜德。"
    ]
  },
  {
    "volume": 114,
    "sequence": 30,
    "title": "采莲词",
    "author": "张潮",
    "content": [
      "朝出沙头日正红，晚来云起半江中。",
      "赖逢邻女曾相识，并著莲舟不畏风。"
    ]
  },
  {
    "volume": 114,
    "sequence": 31,
    "title": "江南行",
    "author": "张潮",
    "content": [
      "茨菰叶烂别西湾，莲子花开犹未还。",
      "妾梦不离江水上，人传郎在凤凰山。"
    ]
  },
  {
    "volume": 114,
    "sequence": 32,
    "title": "长干行（一作李白诗，一作李益诗）",
    "author": "张潮",
    "content": [
      "忆昔深闺里，烟尘不曾识。",
      "嫁与长干人，沙头候风色。",
      "五月南风兴，思君下巴陵。",
      "八月西风起，想君发扬子。",
      "去来悲如何，见少离别多。",
      "湘潭几日到，妾梦越风波。",
      "昨夜狂风度，吹折江头树。",
      "淼淼暗无边，行人在何处。",
      "北客真三公，朱衣满江中。",
      "薄暮来投宿，数朝不肯东。",
      "好乘浮云骢，佳期兰渚东。",
      "鸳鸯绿浦上，翡翠锦屏中。",
      "自怜十五馀，颜色桃花红。",
      "那作商人妇，愁水复愁风。"
    ]
  },
  {
    "volume": 114,
    "sequence": 33,
    "title": "句",
    "author": "张潮",
    "content": [
      "寒林苞晚橘，风絮露垂杨。",
      "（《纪事》。",
      "又见周瑀诗中）"
    ]
  },
  {
    "volume": 114,
    "sequence": 34,
    "title": "游栖霞寺",
    "author": "张翚",
    "content": [
      "跻险入幽林，翠微含竹殿。",
      "泉声无休歇，山色时隐见。",
      "潮来杂风雨，梅落成霜霰。",
      "一从方外游，顿觉尘心变。"
    ]
  },
  {
    "volume": 114,
    "sequence": 35,
    "title": "绝句",
    "author": "张翚",
    "content": [
      "茫茫烟水上，日暮阴云飞。",
      "孤坐正愁绪，湖南谁捣衣。"
    ]
  },
  {
    "volume": 114,
    "sequence": 36,
    "title": "潘司马别业",
    "author": "周瑀",
    "content": [
      "门对青山近，汀牵绿草长。",
      "寒深包晚橘，风紧落垂杨。",
      "湖畔闻渔唱，天边数雁行。",
      "萧然有高士，清思满书堂。"
    ]
  },
  {
    "volume": 114,
    "sequence": 37,
    "title": "送潘三入京",
    "author": "周瑀",
    "content": [
      "故人嗟此别，相送出烟坰。",
      "柳色分官路，荷香入水亭。",
      "离歌未尽曲，酌酒共忘形。",
      "把手河桥上，孤山日暮青。"
    ]
  },
  {
    "volume": 114,
    "sequence": 38,
    "title": "临川山行",
    "author": "周瑀",
    "content": [
      "朝见青山雪，暮见青山云。",
      "云山无断绝，秋思日纷纷。"
    ]
  },
  {
    "volume": 114,
    "sequence": 39,
    "title": "清谿馆作",
    "author": "谈戭",
    "content": [
      "指途清谿里，左右唯深林。",
      "云蔽望乡处，雨愁为客心。",
      "遇人多物役，听鸟时幽音。",
      "何必沧浪水，庶兹浣尘襟。"
    ]
  },
  {
    "volume": 114,
    "sequence": 40,
    "title": "句",
    "author": "谈戭",
    "content": [
      "清清江潭树，日夕增所思。"
    ]
  },
  {
    "volume": 114,
    "sequence": 41,
    "title": "塞上",
    "author": "殷遥",
    "content": [
      "万里隤城在，三边虏气衰。",
      "沙填孤嶂角，烧断故关碑。",
      "马色经寒惨，雕声带晚悲。",
      "将军正闲暇，留客换歌辞。"
    ]
  },
  {
    "volume": 114,
    "sequence": 42,
    "title": "送友人下第归省（一作刘得仁诗）",
    "author": "殷遥",
    "content": [
      "君此卜行日，高堂应梦归。",
      "莫将和氏泪，滴著老莱衣。",
      "岳雨连河细，田禽出麦飞。",
      "到家调膳后，吟好送斜晖。"
    ]
  },
  {
    "volume": 114,
    "sequence": 43,
    "title": "送杜士瞻楚州觐省",
    "author": "殷遥",
    "content": [
      "风流与才思，俱似晋时人。",
      "淮月归心促，江花入兴新。",
      "云深沧海暮，柳暗白门春。",
      "共道官犹小，怜君孝养亲。"
    ]
  },
  {
    "volume": 114,
    "sequence": 44,
    "title": "友人山亭",
    "author": "殷遥",
    "content": [
      "故人虽薄宦，往往涉清溪。",
      "凿牖对山月，褰裳拂涧霓。",
      "游鱼逆水上，宿鸟向风栖。",
      "一见桃花发，能令秦汉迷。"
    ]
  },
  {
    "volume": 114,
    "sequence": 45,
    "title": "春晚山行",
    "author": "殷遥",
    "content": [
      "寂历青山晚，山行趣不稀。",
      "野花成子落，江燕引雏飞。",
      "暗草薰苔径，晴杨扫石矶。",
      "俗人犹语此，余亦转忘归。"
    ]
  },
  {
    "volume": 114,
    "sequence": 46,
    "title": "寄张徵古",
    "author": "沈如筠",
    "content": [
      "寂历远山意，微冥半空碧。",
      "绿萝无冬春，彩云竟朝夕。",
      "张子海内奇，久为岩中客。",
      "圣君当梦想，安得老松石。"
    ]
  },
  {
    "volume": 114,
    "sequence": 47,
    "title": "闺怨二首",
    "author": "沈如筠",
    "content": [
      "雁尽书难寄，愁多梦不成。",
      "愿随孤月影，流照伏波营。",
      "陇底嗟长别，流襟一动君。",
      "何言幽咽所，更作死生分。"
    ]
  },
  {
    "volume": 114,
    "sequence": 48,
    "title": "寄天台司马道士",
    "author": "沈如筠",
    "content": [
      "河洲花艳爚，庭树光彩蒨。",
      "白云天台山，可思不可见。"
    ]
  },
  {
    "volume": 114,
    "sequence": 49,
    "title": "句",
    "author": "沈如筠",
    "content": [
      "思酸寒雁断，淅沥秋树空。",
      "渔阳燕旧都，美女花不如。",
      "（见《吟窗杂录》）"
    ]
  },
  {
    "volume": 114,
    "sequence": 50,
    "title": "咏黄莺（一作郑愔诗，又作郑缙）",
    "author": "孙处玄",
    "content": [
      "欲啭声犹涩，将飞羽未调。",
      "高风不借便，何处得迁乔。"
    ]
  },
  {
    "volume": 114,
    "sequence": 51,
    "title": "失题",
    "author": "孙处玄",
    "content": [
      "汉家轻壮士，无状杀彭王。",
      "一遇风尘起，令谁守四方。"
    ]
  },
  {
    "volume": 114,
    "sequence": 52,
    "title": "句",
    "author": "孙处玄",
    "content": [
      "残花与露落，坠叶随风翻。",
      "日侧南涧幽，风凝北林暮。"
    ]
  },
  {
    "volume": 114,
    "sequence": 53,
    "title": "折杨柳",
    "author": "徐延寿",
    "content": [
      "大道连国门，东西种杨柳。",
      "葳蕤君不见，袅娜垂来久。",
      "缘枝栖暝禽，雄去雌独吟。",
      "馀花怨春尽，微月起秋阴。",
      "坐望窗中蝶，起攀枝上叶。",
      "好风吹长条，婀娜何如妾。",
      "妾见柳园新，高楼四五春。",
      "莫吹胡塞曲，愁杀陇头人。"
    ]
  },
  {
    "volume": 114,
    "sequence": 54,
    "title": "南州行",
    "author": "徐延寿",
    "content": [
      "摇艇至南国，国门连大江。",
      "中洲西边岸，数步一垂杨。",
      "金钏越溪女，罗衣胡粉香。",
      "织缣春卷幔，采蕨暝提筐。",
      "弄瑟娇垂幌，迎人笑下堂。",
      "河头浣衣处，无数紫鸳鸯。"
    ]
  },
  {
    "volume": 114,
    "sequence": 55,
    "title": "人日剪彩",
    "author": "徐延寿",
    "content": [
      "闺妇持刀坐，自怜裁剪新。",
      "叶催情缀色，花寄手成春。",
      "帖燕留妆户，黏鸡待饷人。",
      "擎来问夫婿，何处不如真。"
    ]
  },
  {
    "volume": 114,
    "sequence": 56,
    "title": "南中感怀",
    "author": "樊晃",
    "content": [
      "南路蹉跎客未回，常嗟物候暗相催。",
      "四时不变江头草，十月先开岭上梅。"
    ]
  },
  {
    "volume": 114,
    "sequence": 57,
    "title": "句",
    "author": "樊晃",
    "content": [
      "巧裁蝉鬓畏风吹，尽作蛾眉恐人妒。",
      "。"
    ]
  }
]