[
  {
    "volume": 480,
    "sequence": 1,
    "title": "南梁行",
    "author": "李绅",
    "content": [
      "江城郁郁春草长，悠悠汉水浮青光。",
      "杂英飞尽空昼景，绿杨重阴官舍静。",
      "此时醉客纵横书，公言可荐承明庐。",
      "青天诏下宠光至，颁籍金闺征石渠。",
      "秭归山路烟岚隔，山木幽深晚花拆。",
      "涧底红光夺火燃，摇风扇毒愁行客。",
      "杜鹃啼咽花亦殷，声悲绝艳连空山。",
      "斜阳瞥映浅深树，云雨翻迷崖谷间。",
      "山鸡锦质矜毛羽，透竹穿萝命俦侣。",
      "乔木幽谿上下同，雄雌不惑飞栖处。",
      "望秦峰回过商颜，浪叠云堆万簇山。",
      "行尽杳冥青嶂外，九重钟漏紫霄间。",
      "元和列侍明光殿，谏草初焚市朝变。",
      "北阙趋承半隙尘，南梁笑客皆飞霰。",
      "追思感叹却昏迷，霜鬓愁吟到晓鸡。",
      "故箧岁深开断简，秋堂月曙掩遗题。",
      "呜呜晓角霞辉粲，抚剑当应一长叹。",
      "刍狗无由学圣贤，空持感激终昏旦。"
    ]
  },
  {
    "volume": 480,
    "sequence": 2,
    "title": "趋翰苑遭诬构四十六韵",
    "author": "李绅",
    "content": [
      "九五当乾德，三千应瑞符。",
      "纂尧昌圣历，宗禹盛丕图。",
      "画象垂新令，消兵易旧谟。",
      "选贤方去智，招谏忽升愚。",
      "大乐调元气，神功运化炉。",
      "脱鳞超沆瀣，翻翼集蓬壶。",
      "捧日恩光别，抽毫顾问殊。",
      "凤形怜采笔，龙颔借骊珠。",
      "掷地声名寡，摩天羽翮孤。",
      "洁身酬雨露，利口扇谗谀。",
      "碧海同宸眷，鸿毛比贱躯。",
      "辨疑分黑白，举直牴朋徒。",
      "庭兽方呈角，阶蓂始效莩。",
      "日倾乌掩魄，星落斗摧枢。",
      "坠剑悲乔岳，号弓泣鼎湖。",
      "乱群逢害马，择肉纵狂貙。",
      "胆为隳肝竭，心因沥血枯。",
      "满帆摧骇浪，征棹折危途。",
      "燕客书方诈，尧门信未孚。",
      "谤兴金就铄，毁极玉生瘉。",
      "砺吻矜先搏，张罗骋疾驱。",
      "地嫌稀魍魉，海恨止番禺。",
      "瘴岭冲蛇入，蒸池蹑虺趋。",
      "望天收雪涕，看镜揽霜须。",
      "草毒人惊剪，茅荒室未诛。",
      "火风晴处扇，山鬼雨中呼。",
      "穷老乡关远，羁愁骨肉无。",
      "鹊灵窥牖户，龟瑞出泥途。",
      "烟岛深千瘴，沧波淼四隅。",
      "海标传信使，江棹认妻孥。",
      "到接三冬暮，来经六月徂。",
      "暗滩朝不怒，惊濑夜无虞。",
      "俯首安羸业，齐眉慰病夫。",
      "涸鱼思雨润，僵燕望雷苏。",
      "诏下因颁朔，恩移讵省辜。",
      "诳天犹指鹿，依社尚凭狐。",
      "度岭瞻牛斗，浮江淬辘轳。",
      "未平人睚眦，谁惧鬼揶揄。",
      "盆浦潮通楚，匡山地接吴。",
      "庾楼清桂满，远寺素莲敷。",
      "仿佛皆停马，悲欢尽隙驹。",
      "旧交封宿草，衰鬓重生刍。",
      "万戟分梁苑，双旌寄鲁儒。",
      "駸駸移岁月，冉冉近桑榆。",
      "疲马愁千里，孤鸿念五湖。",
      "终当赋归去，那更学杨朱。"
    ]
  },
  {
    "volume": 480,
    "sequence": 3,
    "title": "忆春日太液池亭候对（长庆三年）",
    "author": "李绅",
    "content": [
      "宫莺报晓瑞烟开，三岛灵禽拂水回。",
      "桥转彩虹当绮殿，舰浮花鹢近蓬莱。",
      "草承香辇王孙长，桃艳仙颜阿母栽。",
      "簪笔此时方侍从，却思金马笑邹枚。"
    ]
  },
  {
    "volume": 480,
    "sequence": 4,
    "title": "忆夜直金銮殿承旨",
    "author": "李绅",
    "content": [
      "月当银汉玉绳低，深听箫韶碧落齐。",
      "门压紫垣高绮树，阁连青琐近丹梯。",
      "墨宣外渥催飞诏，草布深恩促换题。",
      "明日独归花路远，可怜人世隔云霓。"
    ]
  },
  {
    "volume": 480,
    "sequence": 5,
    "title": "忆春日曲江宴后许至芙蓉园",
    "author": "李绅",
    "content": [
      "春风上苑开桃李，诏许看花入御园。",
      "香径草中回玉勒，凤凰池畔泛金樽。",
      "绿丝垂柳遮风暗，红药低丛拂砌繁。",
      "归绕曲江烟景晚，未央明月锁千门。"
    ]
  },
  {
    "volume": 480,
    "sequence": 6,
    "title": "新昌宅书堂前有药树一株今已盈拱前长庆中…名之天上树",
    "author": "李绅",
    "content": [
      "白榆星底开红甲，珠树宫中长紫霄。",
      "丹彩结心才辨质，碧枝抽叶乍成条。",
      "羽衣道士偷玄圃，金简真人护玉苗。",
      "长带九天馀雨露，近来葱翠欲成乔。"
    ]
  },
  {
    "volume": 480,
    "sequence": 7,
    "title": "过荆门",
    "author": "李绅",
    "content": [
      "荆江水阔烟波转，荆门路绕山葱蒨。",
      "帆势侵云灭又明，山程背日昏还见。",
      "青青麦陇啼飞鸦，寂寞野径棠梨花。",
      "行行驱马万里远，渐入烟岚危栈赊。",
      "林中有鸟飞出谷，月上千岩一声哭。",
      "肠断思归不可闻，人言恨魄来巴蜀。",
      "我听此鸟祝我魂，魂死莫学声衔冤。",
      "纵为羽族莫栖息，直上青云呼帝阍。",
      "此时山月如衔镜，岩树参差互辉映。",
      "皎洁深看入涧泉，分明细见樵人径。",
      "阴森鬼庙当邮亭，鸡豚日宰闻膻腥。",
      "愚夫祸福自迷惑，魍魉凭何通百灵。",
      "月低山晓问行客，已酹椒浆拜荒陌。",
      "惆怅忠贞徒自持，谁祭山头望夫石。"
    ]
  },
  {
    "volume": 480,
    "sequence": 8,
    "title": "涉沅潇",
    "author": "李绅",
    "content": [
      "屈原死处潇湘阴，沧浪淼淼云沉沉。",
      "蛟龙长怒虎长啸，山木翛翛波浪深。",
      "烟横日落惊鸿起，山映余霞杳千里。",
      "鸿叫离离入暮天，霞消漠漠深云水。",
      "水灵江暗扬波涛，鼋鼍动荡风骚骚。",
      "行人愁望待明月，星汉沉浮鬼长鬼号。",
      "屈原尔为怀王没，水府通天化灵物。",
      "何不驱雷击电除奸邪，可怜空作沈泉骨。",
      "举杯沥酒招尔魂，月影滉漾开乾坤。",
      "波白水黑山隐见，汨罗之上遥昏昏。",
      "风帆候晓看五两，戍鼓咚咚远山响。",
      "潮满江津猿鸟啼，荆夫楚语飞蛮桨。",
      "潇湘岛浦无人居，风惊水暗惟鲛鱼。",
      "行来击棹独长叹，问尔精魄何所如。"
    ]
  },
  {
    "volume": 480,
    "sequence": 9,
    "title": "逾岭峤止荒陬抵高要",
    "author": "李绅",
    "content": [
      "天将南北分寒燠，北被羔裘南卉服。",
      "寒气凝为戎虏骄，炎蒸结作虫虺毒。",
      "周王止化惟荆蛮，汉武凿远通孱颜。",
      "南标铜柱限荒徼，五岭从兹穷险艰。",
      "衡山截断炎方北，回雁峰南瘴烟黑。",
      "万壑奔伤溢作泷，湍飞浪激如绳直。",
      "千崖傍耸猿啸悲，丹蛇玄虺潜蜲蛇。",
      "泷夫拟楫劈高浪，瞥忽浮沉如电随。",
      "岭头刺竹蒙笼密，火拆红蕉焰烧日。",
      "岭上泉分南北流，行人照水愁肠骨。",
      "阴森石路盘萦纡，雨寒日暖常斯须。",
      "瘴云暂卷火山外，苍茫海气穷番禺。",
      "鹧鸪猿鸟声相续，椎髻哓呼同戚促。",
      "百处谿滩异雨晴，四时雷电迷昏旭。",
      "鱼肠雁足望缄封，地远三江岭万重。",
      "鱼跃岂通清远峡，雁飞难渡漳江东。",
      "云蒸地热无霜霰，桃李冬华匪时变。",
      "天际长垂饮涧虹，檐前不去衔泥燕。",
      "幸逢雷雨荡妖昏，提挈悲欢出海门。",
      "西日眼明看少长，北风身醒辨寒温。",
      "贾生谪去因前席，痛哭书成竟何益。",
      "物忌忠良表是非，朝驱绛灌为雠敌。",
      "明皇圣德异文皇，不使无辜困鬼方。",
      "汉日傅臣终委弃，如今衰叟重辉光。",
      "高明白日恩深海，齿发虽残壮心在。",
      "空愧驽骀异一毛，无令朽骨惭千载。"
    ]
  },
  {
    "volume": 480,
    "sequence": 10,
    "title": "移九江（效何水部·余自九江及今周一纪矣）",
    "author": "李绅",
    "content": [
      "秋波入白水，帆去侵空小。",
      "五两剧奔星，樯乌疾飞鸟。",
      "盆城依落日，盆浦看云眇。",
      "云眇更苍苍，匡山低夕阳。",
      "楚客喜风水，秦人悲异乡。",
      "异乡秋思苦，江皋月华吐。",
      "漾漾隐波亭，悠悠通月浦。",
      "津桥归候吏，竹巷开门户。",
      "容膝有匡床，及肩才数堵。",
      "隙光非白驹，悬磬我无虞。",
      "体瘦寡行立，家肥安啜哺。",
      "天书怜谴谪，重作朱轓客。",
      "四座眼全青，一麾头半白。",
      "今来思往事，往事益凄然。",
      "风月同今昔，悲欢异目前。",
      "四时嗟阅水，一纪换流年。",
      "独有西庭鹤，孤鸣白露天。"
    ]
  },
  {
    "volume": 480,
    "sequence": 11,
    "title": "泛五湖（效谢惠连）",
    "author": "李绅",
    "content": [
      "范子蜕冠履，扁舟逸霄汉。",
      "嗟予抱险艰，怵惕惊弥漫。",
      "穷通泛滥劳，趣适殊昏旦。",
      "浴日荡层空，浮天淼无畔。",
      "依滩落叶聚，立浦惊鸿散。",
      "浪叠雪峰连，山孤翠崖断。",
      "风帆同巨壑，云矗成高岸。",
      "宇宙可东西，星辰沈粲烂。",
      "霞生澒洞远，月吐青荧乱。",
      "岂复问津迷，休为吕梁叹。",
      "漂沈自讵保，覆溺心长判。",
      "吴越郡异乡，婴童及为玩。",
      "依稀占井邑，嘹唳同鹅鹳。",
      "举棹未宵分，维舟方日旰。",
      "徵斯济川力，若鼓凌风翰。",
      "易狎当悔游，临深罔知难。"
    ]
  },
  {
    "volume": 480,
    "sequence": 12,
    "title": "过钟陵（余长庆三年除江西观察使，奉诏不之任）",
    "author": "李绅",
    "content": [
      "龙沙江尾抱钟陵，水郭村桥晚景澄。",
      "江对楚山千里月，郭连渔浦万家灯。",
      "省抛双旆辞荣宠，遽落丹霄起爱憎。",
      "惆怅旧游同草露，却思恩顾一沾膺。"
    ]
  },
  {
    "volume": 480,
    "sequence": 13,
    "title": "溯西江",
    "author": "李绅",
    "content": [
      "江风不定半晴阴，愁对花时尽日吟。",
      "孤棹自迟从蹭蹬，乱帆争疾竞浮沉。",
      "一身累困怀千载，百口无虞贵万金。",
      "空阔远看波浪息，楚山安稳过云岑。"
    ]
  },
  {
    "volume": 480,
    "sequence": 14,
    "title": "早发",
    "author": "李绅",
    "content": [
      "沙洲月落宿禽惊，潮起风微晓雾生。",
      "黄鹤浪明知上信，黑龙山暗避前程。",
      "火旗似辨吴门戍，水驿遥迷楚塞城。",
      "萧索更看江叶下，两乡俱是宦游情。"
    ]
  },
  {
    "volume": 480,
    "sequence": 15,
    "title": "守滁阳深秋忆登郡城望琅琊",
    "author": "李绅",
    "content": [
      "山城小阁临青嶂，红树莲宫接薜萝。",
      "斜日半岩开古殿，野烟浮水掩轻波。",
      "菊迎秋节西风急，雁引砧声北思多。",
      "深夜独吟还不寐，坐看凝露满庭莎。"
    ]
  },
  {
    "volume": 480,
    "sequence": 16,
    "title": "滁阳春日怀果园闲宴（园中杂树，多手植也）",
    "author": "李绅",
    "content": [
      "西园到日栽桃李，红白低枝拂酒杯。",
      "繁艳只愁风处落，醉筵多就月中开。",
      "劝人莫折怜芳早，把烛频看畏晓催。",
      "闻道数年深草露，几株犹得近池台。"
    ]
  },
  {
    "volume": 480,
    "sequence": 17,
    "title": "悲善才",
    "author": "李绅",
    "content": [
      "穆王夜幸蓬池曲，金銮殿开高秉烛。",
      "东头弟子曹善才，琵琶请进新翻曲。",
      "翠蛾列坐层城女，笙笛参差齐笑语。",
      "天颜静听朱丝弹，众乐寂然无敢举。",
      "衔花金凤当承拨，转腕拢弦促挥抹，花翻凤啸天上来，裴回满殿飞春雪。",
      "抽弦度曲新声发，金铃玉珮相瑳切。",
      "流莺子母飞上林，仙鹤雌雄唳明月。",
      "此时奉诏侍金銮，别殿承恩许召弹。",
      "三月曲江春草绿，九霄天乐下云端。",
      "紫髯供奉前屈膝，尽弹妙曲当春日。",
      "寒泉注射陇水开，胡雁翻飞向天没。",
      "日曛尘暗车马散，为惜新声有馀叹。",
      "明年冠剑闭桥山，万里孤臣投海畔。",
      "笼禽铩翮尚还飞，白首生从五岭归。",
      "闻道善才成朽骨，空余弟子奉音徽。",
      "南谯寂寞三春晚，有客弹弦独凄怨。",
      "静听深奏楚月光，忆昔初闻曲江宴。",
      "心悲不觉泪阑干，更为调弦反覆弹。",
      "秋吹动摇神女佩，月珠敲击水晶盘。",
      "自怜淮海同泥滓，恨魄凝心未能死。",
      "惆怅追怀万事空，雍门感慨徒为尔。"
    ]
  },
  {
    "volume": 480,
    "sequence": 18,
    "title": "闻里谣效古歌",
    "author": "李绅",
    "content": [
      "乡里儿，桑麻郁郁禾黍肥，冬有褴襦夏有絺。",
      "兄锄弟耨妻在机，夜犬不吠开蓬扉。",
      "乡里儿，醉还饱，浊醪初熟劝翁媪。",
      "鸣鸠拂羽知年好，齐和杨花踏春草。",
      "劝年少，乐耕桑。",
      "使君为我剪荆棘，使君为我驱豺狼。",
      "林中无虎山有鹿，水底无蛟鱼有鲂。",
      "父渔子猎日归暮，月明处处舂黄粱。",
      "乡里儿，东家父老为尔言，鼓腹那知生育恩？",
      "莫令太守驰朱轓，悬鼓一鸣卢鹊喧。",
      "恶声主吏噪尔门，唧唧力力烹鸡豚。",
      "乡里儿，莫悲咤。",
      "上有明王颁诏下，重选贤良恤孤寡。",
      "春日迟迟驱五马，留犊投钱以为谢。",
      "乡里儿，终尔词。",
      "我无工巧唯无私，举手一挥临路岐。"
    ]
  },
  {
    "volume": 480,
    "sequence": 19,
    "title": "转寿春守太和庚戌岁二月祗命寿阳时替裴…诗人之末云",
    "author": "李绅",
    "content": [
      "未登崖谷寻丹灶，且历轩窗看壁题。",
      "那遇八公生羽翼，空悲七子委尘泥。",
      "旧坛无复翔云鹤，废垒曾经振鼓鼙。",
      "点检遗编尽朝菌，应难求望一刀圭。"
    ]
  },
  {
    "volume": 480,
    "sequence": 20,
    "title": "忆寿春废虎坑余以春二月至郡主吏举所职称霍…去郡三载",
    "author": "李绅",
    "content": [
      "匪将履尾求兢惕，那效探雏所患争。",
      "当路绝群尝诫暴，为猫驱獮亦先迎。",
      "每推至化宣余力，岂用潜机害尔生。",
      "休逐豺狼止贪戾，好为仁兽答皇明。"
    ]
  },
  {
    "volume": 480,
    "sequence": 21,
    "title": "寿阳罢郡日有诗十首与追怀…物·肥河维舟阻冻祗待敕命",
    "author": "李绅",
    "content": [
      "罢分符竹作闲官，舟冻肥河拟棹难。",
      "食蘗苦心甘处困，饮冰持操敢辞寒。",
      "夜灯空应渔家火，朝食还依雁宿滩。",
      "西奏血诚遥稽首，乞容归病老江干。",
      "淮阳效理空多病，疏受辞荣岂恋班。",
      "陈力不任趋北阙，有家无处寄东山。",
      "疲骖岂念前程税，倦鸟安能待暮还。",
      "珍重八公山下叟，不劳重泪更追攀。"
    ]
  },
  {
    "volume": 480,
    "sequence": 22,
    "title": "寿阳罢郡日有诗十首与追怀不殊今编…纪瑞物·别连理树",
    "author": "李绅",
    "content": [
      "垂阴敢慕甘棠叶，附干将呈瑞木符。",
      "十步兰茶同秀彩，万年枝叶表皇图。",
      "芟夷不及知无患，雨露曾沾自不枯。",
      "好住孤根托桃李，莫令从此混樵苏。"
    ]
  },
  {
    "volume": 480,
    "sequence": 23,
    "title": "寿阳罢郡日有诗十首…不殊今编于后兼纪瑞物·虎不食人",
    "author": "李绅",
    "content": [
      "南山白额同驯扰，亦变仁心去杀机。",
      "不竞牛甘令买患，免遭狐假妄凭威。",
      "渡河岂适他邦害，据谷终无暴物非。",
      "尔效驺虞护生草，岂徒柔伏在淮淝。"
    ]
  },
  {
    "volume": 480,
    "sequence": 24,
    "title": "寿阳罢郡日…瑞物·发寿阳分司敕到又遇新正感怀书事",
    "author": "李绅",
    "content": [
      "休为建隼临淝守，转作垂丝入洛人。",
      "罢阅旧林三载籍，又开新历四年春。",
      "云遮北雁愁行客，柳起东风慰病身。",
      "渐喜雪霜消解尽，得随风水到天津。"
    ]
  },
  {
    "volume": 480,
    "sequence": 25,
    "title": "寿阳罢郡日有诗十首与追怀…兼纪瑞物物·初出淝口入淮",
    "author": "李绅",
    "content": [
      "东风百里雪初晴，淝口冰开好濯缨。",
      "野老拥途知意重，病夫抛郡喜身轻。",
      "人心莫厌如弦直，淮水长怜似镜清。",
      "回首夕岚山翠远，楚郊烟树隐襄城。"
    ]
  },
  {
    "volume": 480,
    "sequence": 26,
    "title": "寿阳罢郡日有诗十首与追怀…兼纪瑞物物·入淮至盱眙",
    "author": "李绅",
    "content": [
      "山凝翠黛孤峰迥，淮起银花五两高。",
      "天外绮霞迷海鹤，日边红树艳仙桃。",
      "岸惊目眩同奔马，浦溢心疑睹抃鳌。",
      "寄谢云帆疾飞鸟，莫夸回雁卷轻毛。"
    ]
  },
  {
    "volume": 480,
    "sequence": 27,
    "title": "寿阳罢郡日有诗十首与追怀…兼纪瑞物物·忆东湖",
    "author": "李绅",
    "content": [
      "菱歌罢唱鹢舟回，雪鹭银鸥左右来。",
      "霞散浦边云锦截，月升湖面镜波开。",
      "鱼惊翠羽金鳞跃，莲脱红衣紫菂摧。",
      "淮口值春偏怅望，数株临水是寒梅。"
    ]
  }
]