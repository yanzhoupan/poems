[
  {
    "volume": 423,
    "sequence": 1,
    "title": "奉和浙西大夫李德裕述梦四十韵大夫本题言…次本韵",
    "author": "元稹",
    "content": [
      "闻有池塘什，还因梦寐遭。",
      "攀禾工类蔡，咏豆敏过曹。",
      "庄蝶玄言秘，罗禽藻思高。",
      "戈矛排笔阵，貔虎让文韬。",
      "彩缋鸾凰颈，权奇骥騄髦。",
      "神枢千里应，华衮一言褒。",
      "李广留飞箭，王祥得佩刀。",
      "传乘司隶马，继染翰林毫。",
      "辨颖□超脱，词锋岂足櫜。",
      "金刚锥透玉，镔铁剑吹毛。",
      "顾我曾陪附，思君正郁陶。",
      "近酬新乐录，仍寄续离骚。",
      "阿阁偏随凤，方壶共跨鳌。",
      "借骑银杏叶，横赐锦垂萄。",
      "冰井分珍果，金瓶贮御醪。",
      "独辞珠有戒，廉取玉非叨。",
      "麦纸侵红点，兰灯焰碧高。",
      "代予言不易，承圣旨偏劳。",
      "绕月同栖鹊，惊风比夜獒。",
      "吏传开锁契，神撼引铃绦。",
      "渥泽深难报，危心过自操。",
      "犯颜诚恳恳，腾口惧忉忉。",
      "佩宠虽緺绶，安贫尚葛袍。",
      "宾亲多谢绝，延荐必英豪。",
      "分阻杯盘会，闲随寺观遨。",
      "祇园一林杏，仙洞万株桃。",
      "澥海沧波减，昆明劫火熬。",
      "未陪登鹤驾，已讣堕乌号。",
      "痛泪过江浪，冤声出海涛。",
      "尚看恩诏湿，已梦寿宫牢。",
      "再造承天宝，新持济巨篙。",
      "犹怜弊簪履，重委旧旌旄。",
      "北望心弥苦，西回首屡搔。",
      "九霄难就日，两浙仅容舠。",
      "暮竹寒窗影，衰杨古郡濠。",
      "鱼虾集橘市，鹤鹳起亭皋。",
      "朽刃休冲斗，良弓枉在弢。",
      "早弯摧虎兕，便铸垦蓬蒿。",
      "渔艇宜孤棹，楼船称万艘。",
      "量材分用处，终不学滔滔。"
    ]
  },
  {
    "volume": 423,
    "sequence": 2,
    "title": "自述（一作王建宫词）",
    "author": "元稹",
    "content": [
      "延英引对碧衣郎，江砚宣毫各别床。",
      "天子下帘亲考试，宫人手里过茶汤。"
    ]
  },
  {
    "volume": 423,
    "sequence": 3,
    "title": "春分投简阳明洞天作",
    "author": "元稹",
    "content": [
      "中分春一半，今日半春徂。",
      "老惜光阴甚，慵牵兴绪孤。",
      "偶成投秘简，聊得泛平湖。",
      "郡邑移仙界，山川展画图。",
      "旌旗遮屿浦，士女满闉闍。",
      "似木吴儿劲，如花越女姝。",
      "牛侬惊力直，蚕妾笑睢盱。",
      "怪我携章甫，嘲人托鹧鸪。",
      "闾阎随地胜，风俗与华殊。",
      "跣足沿流妇，丫头避役奴。",
      "雕题虽少有，鸡卜尚多巫。",
      "乡味尤珍蛤，家神爱事乌。",
      "舟船通海峤，田种绕城隅。",
      "栉比千艘合，袈裟万顷铺。",
      "亥茶阗小市，渔父隔深芦。",
      "日脚斜穿浪，云根远曳蒲。",
      "凝风花气度，新雨草芽苏。",
      "粉坏梅辞萼，红含杏缀珠。",
      "薅余秧渐长，烧后葑犹枯。",
      "绿綟高悬柳，青钱密辫榆。",
      "驯鸥眠浅濑，惊雉迸平芜。",
      "水静王余见，山空谢豹呼。",
      "燕狂捎蛱蝶，螟挂集蒲卢。",
      "浅碧鹤新卵，深黄鹅嫩雏。",
      "村扉以白板，寺壁耀赪糊。",
      "禹庙才离郭，陈庄恰半途。",
      "石帆何峭峣，龙瑞本萦纡。",
      "穴为探符坼，潭因失箭刳。",
      "堤形弯熨斗，峰势踊香炉。",
      "幢盖迎三洞，烟霞贮一壶。",
      "桃枝蟠复直，桑树亚还扶。",
      "鳖解称从事，松堪作大夫。",
      "荣光飘殿阁，虚籁合笙竽。",
      "庭狎仙翁鹿，池游县令凫。",
      "君心除健羡，扣寂入虚无。",
      "冈蹋翻星纪，章飞动帝枢。",
      "东皇提白日，北斗下玄都。",
      "骑吏裙皆紫，科车幰尽朱。",
      "地侯鞭社伯，海若跨天吴。",
      "雾喷雷公怒，烟扬灶鬼趋。",
      "投壶怜玉女，噀饭笑麻姑。",
      "果实经千岁，衣裳重六铢。",
      "琼杯传素液，金匕进雕胡。",
      "掌里承来露，柈中钓得鲈。",
      "菌生悲局促，柯烂觉须臾。",
      "稊米休言圣，醯鸡益伏愚。",
      "鼓鼙催暝色，簪组缚微躯。",
      "遂别真徒侣，还来世路衢。",
      "题诗叹城郭，挥手谢妻孥。",
      "幸有桃源近，全家肯去无。"
    ]
  },
  {
    "volume": 423,
    "sequence": 4,
    "title": "春游",
    "author": "元稹",
    "content": [
      "酒户年年减，山行渐渐难。",
      "欲终心懒慢，转恐兴阑散。",
      "镜水波犹冷，稽峰雪尚残。",
      "不能辜物色，乍可怯春寒。",
      "远目伤千里，新年思万端。",
      "无人知此意，闲凭小栏干。"
    ]
  },
  {
    "volume": 423,
    "sequence": 5,
    "title": "除夜酬乐天",
    "author": "元稹",
    "content": [
      "引傩绥旆乱毵毵，戏罢人归思不堪。",
      "虚涨火尘龟浦北，无由阿伞凤城南。",
      "休官期限元同约，除夜情怀老共谙。",
      "莫道明朝始添岁，今年春在岁前三。"
    ]
  },
  {
    "volume": 423,
    "sequence": 6,
    "title": "酬乐天初冬早寒见寄",
    "author": "元稹",
    "content": [
      "乍起衣犹冷，微吟帽半欹。",
      "霜凝南屋瓦，鸡唱后园枝。",
      "洛水碧云晓，吴宫黄叶时。",
      "两传千里意，书札不如诗。"
    ]
  },
  {
    "volume": 423,
    "sequence": 7,
    "title": "酬白乐天杏花园",
    "author": "元稹",
    "content": [
      "刘郎不用闲惆怅，且作花间共醉人。",
      "算得贞元旧朝士，几人同见太和春。"
    ]
  },
  {
    "volume": 423,
    "sequence": 8,
    "title": "过东都别乐天二首",
    "author": "元稹",
    "content": [
      "君应怪我留连久，我欲与君辞别难。",
      "白头徒侣渐稀少，明日恐君无此欢。",
      "自识君来三度别，这回白尽老髭须。",
      "恋君不去君须会，知得后回相见无。"
    ]
  },
  {
    "volume": 423,
    "sequence": 9,
    "title": "逢白公",
    "author": "元稹",
    "content": [
      "远路事无限，相逢唯一言。",
      "月色照荣辱，长安千万门。"
    ]
  },
  {
    "volume": 423,
    "sequence": 10,
    "title": "酬白太傅",
    "author": "元稹",
    "content": [
      "太空秋色凉，独鸟下微阳。",
      "三径池塘静，六街车马忙。",
      "渐能高酒户，始是入诗狂。",
      "官冷且无事，追陪慎莫忘。"
    ]
  },
  {
    "volume": 423,
    "sequence": 11,
    "title": "和严给事闻唐昌观玉蕊花下有游仙",
    "author": "元稹",
    "content": [
      "弄玉潜过玉树时，不教青鸟出花枝。",
      "的应未有诸人觉，只是严郎不得知。"
    ]
  },
  {
    "volume": 423,
    "sequence": 12,
    "title": "赠毛仙翁",
    "author": "元稹",
    "content": [
      "仙驾初从蓬海来，相逢又说向天台。",
      "一言亲授希微诀，三夕同倾沆瀣杯。",
      "此日临风飘羽卫，他年嘉约指盐梅。",
      "花前挥手迢遥去，目断霓旌不可陪。"
    ]
  },
  {
    "volume": 423,
    "sequence": 13,
    "title": "八月十四日夜玩月",
    "author": "元稹",
    "content": [
      "犹欠一宵轮未满，紫霞红衬碧云端。",
      "谁能唤得姮娥下，引向堂前子细看。"
    ]
  },
  {
    "volume": 423,
    "sequence": 14,
    "title": "寒食夜",
    "author": "元稹",
    "content": [
      "红染桃花雪压梨，玲珑鸡子斗赢时。",
      "今年不是明寒食，暗地秋千别有期。"
    ]
  },
  {
    "volume": 423,
    "sequence": 15,
    "title": "三月三十日程氏馆饯杜十四归京",
    "author": "元稹",
    "content": [
      "江春今日尽，程馆祖筵开。",
      "我正南冠絷，君寻北路回。",
      "谋身诚太拙，从宦苦无媒。",
      "处困方明命，遭时不在才。",
      "逾年长倚玉，连夜共衔杯。",
      "涸溜沾濡沫，余光照死灰。",
      "行看鸿欲翥，敢惮酒相催。",
      "拍逐飞觥绝，香随舞袖来。",
      "消梨抛五遍，娑葛三台。",
      "已许尊前倒，临风泪莫颓。",
      "，"
    ]
  },
  {
    "volume": 423,
    "sequence": 16,
    "title": "酬张秘书因寄马赠诗",
    "author": "元稹",
    "content": [
      "丞相功高厌武名，牵将战马寄儒生。",
      "四蹄荀距藏虽尽，六尺须头见尚惊。",
      "减粟偷儿憎未饱，骑驴诗客骂先行。",
      "劝君还却司空著，莫遣衙参傍子城。"
    ]
  },
  {
    "volume": 423,
    "sequence": 17,
    "title": "戏酬副使中丞见示四韵",
    "author": "元稹",
    "content": [
      "莫恨暂櫜鞬，交游几个全。",
      "眼明相见日，肺病欲秋天。",
      "五马虚盈枥，双蛾浪满船。",
      "可怜俱老大，无处用闲钱。"
    ]
  },
  {
    "volume": 423,
    "sequence": 18,
    "title": "赠柔之",
    "author": "元稹",
    "content": [
      "穷冬到乡国，正岁别京华。",
      "自恨风尘眼，常看远地花。",
      "碧幢还照曜，红粉莫咨嗟。",
      "嫁得浮云婿，相随即是家。"
    ]
  },
  {
    "volume": 423,
    "sequence": 19,
    "title": "修龟山鱼池示众僧",
    "author": "元稹",
    "content": [
      "劝尔诸僧好护持，不须垂钓引青丝。",
      "云山莫厌看经坐，便是浮生得道时。"
    ]
  },
  {
    "volume": 423,
    "sequence": 20,
    "title": "寄赠薛涛",
    "author": "元稹",
    "content": [
      "锦江滑腻蛾眉秀，幻出文君与薛涛。",
      "言语巧偷鹦鹉舌，文章分得凤凰毛。",
      "纷纷辞客多停笔，个个公卿欲梦刀。",
      "别后相思隔烟水，菖蒲花发五云高。"
    ]
  },
  {
    "volume": 423,
    "sequence": 21,
    "title": "赠刘采春",
    "author": "元稹",
    "content": [
      "新妆巧样画双蛾，谩里常州透额罗。",
      "正面偷匀光滑笏，缓行轻踏破纹波。",
      "言辞雅措风流足，举止低回秀媚多。",
      "更有恼人肠断处，选词能唱望夫歌。"
    ]
  },
  {
    "volume": 423,
    "sequence": 22,
    "title": "醉题东武",
    "author": "元稹",
    "content": [
      "役役行人事，纷纷碎簿书。",
      "功夫两衙尽，留滞七年馀。",
      "病痛梅天发，亲情海岸疏。",
      "因循未归得，不是忆鲈鱼。"
    ]
  },
  {
    "volume": 423,
    "sequence": 23,
    "title": "崔徽歌",
    "author": "元稹",
    "content": [
      "崔徽本不是娼家，教歌按舞娼家长。",
      "使君知有不自由，坐在头时立在掌。",
      "有客有客名丘夏，善写仪容得恣把。",
      "为徽持此谢敬中，以死报郎为□□。"
    ]
  },
  {
    "volume": 423,
    "sequence": 24,
    "title": "一字至七字诗·茶",
    "author": "元稹",
    "content": [
      "茶，香叶，嫩芽。",
      "慕诗客，爱僧家。",
      "碾雕白玉，罗织红纱。",
      "铫煎黄蕊色，碗转麹尘花。",
      "夜后邀陪明月，晨前命对朝霞。",
      "洗尽古今人不倦，将知醉后岂堪夸。"
    ]
  },
  {
    "volume": 423,
    "sequence": 25,
    "title": "句",
    "author": "元稹",
    "content": [
      "儿歌杨柳叶，妾拂石榴花。",
      "松门待制应全远，药树监搜可得知。",
      "髻鬟峨峨高一尺，门前立地看春风。"
    ]
  }
]