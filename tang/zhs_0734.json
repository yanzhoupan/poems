[
  {
    "volume": 734,
    "sequence": 1,
    "title": "柳",
    "author": "罗绍威",
    "content": [
      "妆点青春更有谁，青春常许占先知。",
      "亚夫营畔风轻处，元亮门前日暖时。",
      "花密宛如飘六出，叶繁何惜借双眉。",
      "交情别绪论多少，好向仁人赠一枝。"
    ]
  },
  {
    "volume": 734,
    "sequence": 2,
    "title": "白菊（一作罗隐诗）",
    "author": "罗绍威",
    "content": [
      "虽被风霜竞欲催，皎然颜色不低摧。",
      "已疑素手能妆出，又似金钱未染来。",
      "香散自宜飘渌酒，叶交仍得荫苍苔。",
      "寻思闭户中宵见，应认寒窗雪一堆。"
    ]
  },
  {
    "volume": 734,
    "sequence": 3,
    "title": "句",
    "author": "罗绍威",
    "content": [
      "楼前澹澹云头日，帘外萧萧雨脚风。"
    ]
  },
  {
    "volume": 734,
    "sequence": 4,
    "title": "清明登奉先城楼",
    "author": "罗衮",
    "content": [
      "年来年去只艰危，春半尧山草尚衰。",
      "四海清平耆旧见，五陵寒食小臣悲。",
      "烟销井邑隈楼槛，雪满川原泥酒卮。",
      "拭尽贾生无限泪，一行归雁远参差。"
    ]
  },
  {
    "volume": 734,
    "sequence": 5,
    "title": "清明赤水寺居",
    "author": "罗衮",
    "content": [
      "榆火轻烟处处新，旋从闲望到诸邻。",
      "浮生浮世只多事，野水野花娱病身。",
      "浊酒不禁云外景，碧峰犹冷寺前春。",
      "蓑衣毳衲诚吾党，自结村园一社贫。"
    ]
  },
  {
    "volume": 734,
    "sequence": 6,
    "title": "赠罗隐",
    "author": "罗衮",
    "content": [
      "平日时风好涕流，谗书虽盛一名休。",
      "寰区叹屈瞻天问，夷貊闻诗过海求。",
      "向夕便思青琐拜，近年寻伴赤松游。",
      "何当世祖从人望，早以公台命卓侯。"
    ]
  },
  {
    "volume": 734,
    "sequence": 7,
    "title": "哭赵州和尚二首",
    "author": "王镕",
    "content": [
      "师离□水动王侯，心印光潜麈尾收。",
      "碧落雾霾松岭月，沧溟浪覆济人舟。",
      "一灯乍灭波旬喜，双眼重昏道侣愁。",
      "纵是了然云外客，每瞻瓶几泪还流。",
      "佛日西倾祖印隳，珠沈丹沼月沈辉。",
      "影敷丈室炉烟惨，风起禅堂松韵微。",
      "只履乍来留化迹，五天何处又逢归。",
      "解空弟子绝悲喜，犹自潸然对雪帏。"
    ]
  },
  {
    "volume": 734,
    "sequence": 8,
    "title": "答同年李昉见赠次韵",
    "author": "邓洵美",
    "content": [
      "词场几度让长鞭，又向清朝贺九迁。",
      "品秩虽然殊此日，岁寒终不改当年。",
      "驰名早已超三院，侍直仍忻步八砖。",
      "今日相逢翻自愧，闲吟对酒倍潸然。"
    ]
  },
  {
    "volume": 734,
    "sequence": 9,
    "title": "除夜长安作（一作李景诗）",
    "author": "李京",
    "content": [
      "长安朔风起，穷巷掩双扉。",
      "新岁明朝是，故乡何路归。",
      "鬓丝饶镜色，隙雪夺灯辉。",
      "却羡秦州雁，逢春尽北飞。"
    ]
  },
  {
    "volume": 734,
    "sequence": 10,
    "title": "登岭望",
    "author": "许鼎",
    "content": [
      "淼淼三江水，悠悠五岭关。",
      "雁飞犹不度，人去若为还。"
    ]
  },
  {
    "volume": 734,
    "sequence": 11,
    "title": "崿岭四望",
    "author": "许鼎",
    "content": [
      "汉家仙仗在咸阳，洛水东流出建章。",
      "野老至今犹望幸，离宫秋树独苍苍。"
    ]
  },
  {
    "volume": 734,
    "sequence": 12,
    "title": "官左拾遗归隐作（一作辞官归隐，留诗一绝）",
    "author": "王易简",
    "content": [
      "汩没朝班愧不才，谁能低折向尘埃。",
      "青山得去且归去，官职有来还自来。"
    ]
  },
  {
    "volume": 734,
    "sequence": 13,
    "title": "悼杨氏妓琴弦",
    "author": "朱褒",
    "content": [
      "魂归寥廓魄归泉，只住人间十五年。",
      "昨日施僧裙带上，断肠犹系琵琶弦。"
    ]
  },
  {
    "volume": 734,
    "sequence": 14,
    "title": "公子行",
    "author": "黄损",
    "content": [
      "春草绿绵绵，骄骖骤暖烟。",
      "微风飘乐韵，半日醉花边。",
      "打鹊抛金盏，招人举玉鞭。",
      "田翁与蚕妇，平地看神仙。"
    ]
  },
  {
    "volume": 734,
    "sequence": 15,
    "title": "读史",
    "author": "黄损",
    "content": [
      "逐鹿走红尘，炎炎火德新。",
      "家肥生孝子，国霸有馀臣。",
      "帝道云龙合，民心草木春。",
      "须知烟阁上，一半老儒真。"
    ]
  },
  {
    "volume": 734,
    "sequence": 16,
    "title": "出山吟",
    "author": "黄损",
    "content": [
      "来书初出白云扃，乍蹑秋风马走轻。",
      "远近留连分岳色，别离呜咽乱泉声。",
      "休将巢许争喧杂，自共伊皋论太平。",
      "昨夜细看云色里，进贤星座甚分明。"
    ]
  },
  {
    "volume": 734,
    "sequence": 17,
    "title": "书壁",
    "author": "黄损",
    "content": [
      "一别人间岁月多，归来人事已销磨。",
      "惟有门前鉴池水，春风不改旧时波。"
    ]
  },
  {
    "volume": 734,
    "sequence": 18,
    "title": "句",
    "author": "黄损",
    "content": [
      "机关才运动，胜败便相随。",
      "（以下并见《吟窗杂录》）忽遇南迁客，若为西入心。",
      "往来三岛近，活计一囊空。",
      "三通明主诏，一片白云心。",
      "扫地待明月，踏花迎野僧。",
      "水谙彭泽阔，山忆武陵深。",
      "金镫冷光风宛转，锦袍红润雨霏微。",
      "高齐日月方为道，动合乾坤始是心。",
      "傍水野禽通体白，饤盘山果半边红。",
      "（见《零陵总记》）而今世上多离别，莫向相思树下啼。",
      "（《鹧鸪》，见《古今诗话》）"
    ]
  },
  {
    "volume": 734,
    "sequence": 19,
    "title": "梁郊祀乐章·庆肃",
    "author": "张衮",
    "content": [
      "笾豆簠簋，黍稷非馨。",
      "懿兹彝器，厥德惟明。",
      "金石匏革，以和以平。",
      "由此无疆，期乎永宁。"
    ]
  },
  {
    "volume": 734,
    "sequence": 20,
    "title": "梁郊祀乐章·庆熙",
    "author": "张衮",
    "content": [
      "哲后躬享，旨酒斯陈。",
      "王恭无斁，严祀惟寅。",
      "皇祖以配，大孝以振。",
      "宜锡景福，永休下民。"
    ]
  },
  {
    "volume": 734,
    "sequence": 21,
    "title": "梁郊祀乐章·庆隆",
    "author": "张衮",
    "content": [
      "恭祀上帝，于国之阳。",
      "爵醴是荷，鸿基永昌。"
    ]
  },
  {
    "volume": 734,
    "sequence": 22,
    "title": "梁郊祀乐章·庆融",
    "author": "张衮",
    "content": [
      "道和气兮袭氤氲，宣皇规兮彰圣神。",
      "服遐裔兮敷质文，格苗扈兮息烟尘。"
    ]
  },
  {
    "volume": 734,
    "sequence": 23,
    "title": "梁郊祀乐章·庆休",
    "author": "张衮",
    "content": [
      "大业来四夷，仁风和万国。",
      "白日体无私，皇天辅有德。",
      "七旬罪已服，六月师方克。",
      "伟哉帝道隆，终始常作则。"
    ]
  },
  {
    "volume": 734,
    "sequence": 24,
    "title": "梁郊祀乐章·庆和",
    "author": "张衮",
    "content": [
      "烟燎升，礼容彻。",
      "诚感达，人神悦。",
      "灵贶彰，圣情结。",
      "玉座寂，金炉歇。"
    ]
  },
  {
    "volume": 734,
    "sequence": 25,
    "title": "梁郊祀乐章·庆和",
    "author": "赵光逢",
    "content": [
      "就阳位，升圜丘。",
      "佩双玉，御大裘。",
      "膺天命，拥神休。",
      "万灵感，百禄遒。",
      "秉黄钺，建朱旗。",
      "震八表，清二仪。",
      "帝业显，王道夷。",
      "受景命，启皇基。",
      "开九门，怀百神。",
      "通肸蚃，接氤氲。",
      "明粢荐，广乐陈。",
      "奠嘉璧，燎芳薪。",
      "膺宝图，执左契。",
      "德应天，圣飨帝。",
      "荐表衷，荷灵惠。",
      "寿万年，祚百世。",
      "惟德动天，有感必通。",
      "秉兹一德，禋于六宗。",
      "钦夤宝命，恭肃礼容。",
      "来顾来享，永穆皇风。",
      "天惟佑德，辟乃奉天。",
      "交感斯在，昭事罔愆。",
      "岁功已就，王道无偏。",
      "于焉报本，是用告虔。"
    ]
  },
  {
    "volume": 734,
    "sequence": 26,
    "title": "梁郊祀乐章·庆顺",
    "author": "赵光逢",
    "content": [
      "圣皇戾止，天步舒迟。",
      "乾乾睿相，穆穆皇仪。",
      "进退必肃，陟降是祗。",
      "六变克协，万灵协随。"
    ]
  },
  {
    "volume": 734,
    "sequence": 27,
    "title": "梁郊祀乐章·庆平",
    "author": "赵光逢",
    "content": [
      "天命降鉴，帝德惟馨。",
      "享祀不忒，礼容孔明。",
      "奠璧布币，荐纯献精。",
      "神祐以答，敷锡永宁。"
    ]
  }
]