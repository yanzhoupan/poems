[
  {
    "volume": 174,
    "sequence": 1,
    "title": "秋日鲁郡尧祠亭上宴别杜补阙、范侍御",
    "author": "李白",
    "content": [
      "我觉秋兴逸，谁云秋兴悲。",
      "山将落日去，水与晴空宜。",
      "鲁酒白玉壶，送行驻金羁。",
      "歇鞍憩古木，解带挂横枝。",
      "歌鼓川上亭，曲度神飙吹。",
      "云归碧海夕，雁没青天时。",
      "相失各万里，茫然空尔思。"
    ]
  },
  {
    "volume": 174,
    "sequence": 2,
    "title": "别鲁颂",
    "author": "李白",
    "content": [
      "谁道泰山高，下却鲁连节。",
      "谁云秦军众，摧却鲁连舌。",
      "独立天地间，清风洒兰雪。",
      "夫子还倜傥，攻文继前烈。",
      "错落石上松，无为秋霜折。",
      "赠言镂宝刀，千岁庶不灭。"
    ]
  },
  {
    "volume": 174,
    "sequence": 3,
    "title": "别中都明府兄",
    "author": "李白",
    "content": [
      "吾兄诗酒继陶君，试宰中都天下闻。",
      "东楼喜奉连枝会，南陌愁为落叶分。",
      "城隅渌水明秋日，海上青山隔暮云。",
      "取醉不辞留夜月，雁行中断惜离群。"
    ]
  },
  {
    "volume": 174,
    "sequence": 4,
    "title": "梦游天姥吟留别（一作别东鲁诸公）",
    "author": "李白",
    "content": [
      "海客谈瀛洲，烟涛微茫信难求。",
      "越人语天姥，云霓明灭或可睹。",
      "天姥连天向天横，势拔五岳掩赤城。",
      "天台四万八千丈，对此欲倒东南倾。",
      "我欲因之梦吴越，一夜飞度镜湖月。",
      "湖月照我影，送我至剡溪。",
      "谢公宿处今尚在，渌水荡漾清猿啼。",
      "脚著谢公屐，身登青云梯。",
      "半壁见海日，空中闻天鸡。",
      "千岩万转路不定，迷花倚石忽已暝。",
      "熊咆龙吟殷岩泉，栗深林兮惊层巅。",
      "云青青兮欲雨，水澹澹兮生烟。",
      "列缺霹雳，丘峦崩摧。",
      "洞天石扇，訇然中开。",
      "青冥浩荡不见底，日月照耀金银台。",
      "霓为衣兮风为马，云之君兮纷纷而来下。",
      "虎鼓瑟兮鸾回车，仙之人兮列如麻。",
      "忽魂悸以魄动，怳惊起而长嗟。",
      "惟觉时之枕席，失向来之烟霞。",
      "世间行乐亦如此，古来万事东流水。",
      "别君去时何时还，且放白鹿青崖间，须行即骑访名山。",
      "安能摧眉折腰事权贵，使我不得开心颜。"
    ]
  },
  {
    "volume": 174,
    "sequence": 5,
    "title": "留别曹南群官之江南",
    "author": "李白",
    "content": [
      "我昔钓白龙，放龙溪水傍。",
      "道成本欲去，挥手凌苍苍。",
      "时来不关人，谈笑游轩皇。",
      "献纳少成事，归休辞建章。",
      "十年罢西笑，览镜如秋霜。",
      "闭剑琉璃匣，炼丹紫翠房。",
      "身佩豁落图，腰垂虎鞶囊。",
      "仙人驾彩凤，志在穷遐荒。",
      "恋子四五人，裴回未翱翔。",
      "东流送白日，骤歌兰蕙芳。",
      "仙宫两无从，人间久摧藏。",
      "范蠡说句践，屈平去怀王。",
      "飘飘紫霞心，流浪忆江乡。",
      "愁为万里别，复此一衔觞。",
      "淮水帝王州，金陵绕丹阳。",
      "楼台照海色，衣马摇川光。",
      "及此北望君，相思泪成行。",
      "朝云落梦渚，瑶草空高堂。",
      "帝子隔洞庭，青枫满潇湘。",
      "怀君路绵邈，览古情凄凉。",
      "登岳眺百川，杳然万恨长。",
      "知恋峨眉去，弄景偶骑羊。"
    ]
  },
  {
    "volume": 174,
    "sequence": 6,
    "title": "留别于十一兄逖、裴十三游塞垣",
    "author": "李白",
    "content": [
      "太公渭川水，李斯上蔡门。",
      "钓周猎秦安黎元，小鱼鵕兔何足言。",
      "天张云卷有时节，吾徒莫叹羝触藩。",
      "于公白首大梁野，使人怅望何可论。",
      "既知朱亥为壮士，且愿束心秋毫里。",
      "秦赵虎争血中原，当去抱关救公子。",
      "裴生览千古，龙鸾炳文章。",
      "悲吟雨雪动林木，放书辍剑思高堂。",
      "劝尔一杯酒，拂尔裘上霜。",
      "尔为我楚舞，吾为尔楚歌。",
      "且探虎穴向沙漠，鸣鞭走马凌黄河。",
      "耻作易水别，临岐泪滂沱。"
    ]
  },
  {
    "volume": 174,
    "sequence": 7,
    "title": "留别王司马嵩",
    "author": "李白",
    "content": [
      "鲁连卖谈笑，岂是顾千金。",
      "陶朱虽相越，本有五湖心。",
      "余亦南阳子，时为梁甫吟。",
      "苍山容偃蹇，白日惜颓侵。",
      "愿一佐明主，功成还旧林。",
      "西来何所为，孤剑托知音。",
      "鸟爱碧山远，鱼游沧海深。",
      "呼鹰过上蔡，卖畚向嵩岑。",
      "他日闲相访，丘中有素琴。"
    ]
  },
  {
    "volume": 174,
    "sequence": 8,
    "title": "夜别张五",
    "author": "李白",
    "content": [
      "吾多张公子，别酌酣高堂。",
      "听歌舞银烛，把酒轻罗裳。",
      "横笛弄秋月，琵琶弹陌桑。",
      "龙泉解锦带，为尔倾千觞。"
    ]
  },
  {
    "volume": 174,
    "sequence": 9,
    "title": "魏郡别苏明府因北游",
    "author": "李白",
    "content": [
      "魏都接燕赵，美女夸芙蓉。",
      "淇水流碧玉，舟车日奔冲。",
      "青楼夹两岸，万室喧歌钟。",
      "天下称豪贵，游此每相逢。",
      "洛阳苏季子，剑戟森词锋。",
      "六印虽未佩，轩车若飞龙。",
      "黄金数百镒，白璧有几双。",
      "散尽空掉臂，高歌赋还邛。",
      "落魄乃如此，何人不相从。",
      "远别隔两河，云山杳千重。",
      "何时更杯酒，再得论心胸。"
    ]
  },
  {
    "volume": 174,
    "sequence": 10,
    "title": "留别西河刘少府",
    "author": "李白",
    "content": [
      "秋发已种种，所为竟无成。",
      "闲倾鲁壶酒，笑对刘公荣。",
      "谓我是方朔，人间落岁星。",
      "白衣千万乘，何事去天庭。",
      "君亦不得意，高歌羡鸿冥。",
      "世人若醯鸡，安可识梅生。",
      "虽为刀笔吏，缅怀在赤城。",
      "余亦如流萍，随波乐休明。",
      "自有两少妾，双骑骏马行。",
      "东山春酒绿，归隐谢浮名。"
    ]
  },
  {
    "volume": 174,
    "sequence": 11,
    "title": "颍阳别元丹丘之淮阳",
    "author": "李白",
    "content": [
      "吾将元夫子，异姓为天伦。",
      "本无轩裳契，素以烟霞亲。",
      "尝恨迫世网，铭意俱未伸。",
      "松柏虽寒苦，羞逐桃李春。",
      "悠悠市朝间，玉颜日缁磷。",
      "所失重山岳，所得轻埃尘。",
      "精魄渐芜秽，衰老相凭因。",
      "我有锦囊诀，可以持君身。",
      "当餐黄金药，去为紫阳宾。",
      "万事难并立，百年犹崇晨。",
      "别尔东南去，悠悠多悲辛。",
      "前志庶不易，远途期所遵。",
      "已矣归去来，白云飞天津。"
    ]
  },
  {
    "volume": 174,
    "sequence": 12,
    "title": "留别广陵诸公（一作留别邯郸故人）",
    "author": "李白",
    "content": [
      "忆昔作少年，结交赵与燕。",
      "金羁络骏马，锦带横龙泉。",
      "寸心无疑事，所向非徒然。",
      "晚节觉此疏，猎精草太玄。",
      "空名束壮士，薄俗弃高贤。",
      "中回圣明顾，挥翰凌云烟。",
      "骑虎不敢下，攀龙忽堕天。",
      "还家守清真，孤洁励秋蝉。",
      "炼丹费火石，采药穷山川。",
      "卧海不关人，租税辽东田。",
      "乘兴忽复起，棹歌溪中船。",
      "临醉谢葛强，山公欲倒鞭。",
      "狂歌自此别，垂钓沧浪前。"
    ]
  },
  {
    "volume": 174,
    "sequence": 13,
    "title": "广陵赠别",
    "author": "李白",
    "content": [
      "玉瓶沽美酒，数里送君还。",
      "系马垂杨下，衔杯大道间。",
      "天边看渌水，海上见青山。",
      "兴罢各分袂，何须醉别颜。"
    ]
  },
  {
    "volume": 174,
    "sequence": 14,
    "title": "感时留别从兄徐王延年、从弟延陵",
    "author": "李白",
    "content": [
      "天籁何参差，噫然大块吹。",
      "玄元包橐籥，紫气何逶迤。",
      "七叶运皇化，千龄光本支。",
      "仙风生指树，大雅歌螽斯。",
      "诸王若鸾虬，肃穆列藩维。",
      "哲兄锡茅土，圣代罗荣滋。",
      "九卿领徐方，七步继陈思。",
      "伊昔全盛日，雄豪动京师。",
      "冠剑朝凤阙，楼船侍龙池。",
      "鼓钟出朱邸，金翠照丹墀。",
      "君王一顾盼，选色献蛾眉。",
      "列戟十八年，未曾辄迁移。",
      "大臣小喑呜，谪窜天南垂。",
      "长沙不足舞，贝锦且成诗。",
      "佐郡浙江西，病闲绝驱驰。",
      "阶轩日苔藓，鸟雀噪檐帷。",
      "时乘平肩舆，出入畏人知。",
      "北宅聊偃憩，欢愉恤茕嫠。",
      "羞言梁苑地，烜赫耀旌旗。",
      "兄弟八九人，吴秦各分离。",
      "大贤达机兆，岂独虑安危。",
      "小子谢麟阁，雁行忝肩随。",
      "令弟字延陵，凤毛出天姿。",
      "清英神仙骨，芬馥茝兰蕤。",
      "梦得春草句，将非惠连谁。",
      "深心紫河车，与我特相宜。",
      "金膏犹罔象，玉液尚磷缁。",
      "伏枕寄宾馆，宛同清漳湄。",
      "药物多见馈，珍羞亦兼之。",
      "谁道溟渤深，犹言浅恩慈。",
      "鸣蝉游子意，促织念归期。",
      "骄阳何太赫，海水烁龙龟。",
      "百川尽凋枯，舟楫阁中逵。",
      "策马摇凉月，通宵出郊圻。",
      "泣别目眷眷，伤心步迟迟。",
      "愿言保明德，王室伫清夷。",
      "掺袂何所道，援毫投此辞。"
    ]
  },
  {
    "volume": 174,
    "sequence": 15,
    "title": "别储邕之剡中",
    "author": "李白",
    "content": [
      "借问剡中道，东南指越乡。",
      "舟从广陵去，水入会稽长。",
      "竹色溪下绿，荷花镜里香。",
      "辞君向天姥，拂石卧秋霜。"
    ]
  },
  {
    "volume": 174,
    "sequence": 16,
    "title": "留别金陵诸公",
    "author": "李白",
    "content": [
      "海水昔飞动，三龙纷战争。",
      "钟山危波澜，倾侧骇奔鲸。",
      "黄旗一扫荡，割壤开吴京。",
      "六代更霸王，遗迹见都城。",
      "至今秦淮间，礼乐秀群英。",
      "地扇邹鲁学，诗腾颜谢名。",
      "五月金陵西，祖余白下亭。",
      "欲寻庐峰顶，先绕汉水行。",
      "香炉紫烟灭，瀑布落太清。",
      "若攀星辰去，挥手缅含情。"
    ]
  },
  {
    "volume": 174,
    "sequence": 17,
    "title": "口号（一作口号留别金陵诸公）",
    "author": "李白",
    "content": [
      "食出野田美，酒临远水倾。",
      "东流若未尽，应见别离情。"
    ]
  },
  {
    "volume": 174,
    "sequence": 18,
    "title": "金陵酒肆留别",
    "author": "李白",
    "content": [
      "风吹柳花满店香，吴姬压酒唤客尝。",
      "金陵子弟来相送，欲行不行各尽觞。",
      "请君试问东流水，别意与之谁短长。"
    ]
  },
  {
    "volume": 174,
    "sequence": 19,
    "title": "金陵白下亭留别",
    "author": "李白",
    "content": [
      "驿亭三杨树，正当白下门。",
      "吴烟暝长条，汉水啮古根。",
      "向来送行处，回首阻笑言。",
      "别后若见之，为余一攀翻。"
    ]
  },
  {
    "volume": 174,
    "sequence": 20,
    "title": "别东林寺僧",
    "author": "李白",
    "content": [
      "东林送客处，月出白猿啼。",
      "笑别庐山远，何烦过虎溪。"
    ]
  },
  {
    "volume": 174,
    "sequence": 21,
    "title": "窜夜郎，于乌江留别宗十六璟",
    "author": "李白",
    "content": [
      "君家全盛日，台鼎何陆离。",
      "斩鳌翼娲皇，炼石补天维。",
      "一回日月顾，三入凤凰池。",
      "失势青门傍，种瓜复几时。",
      "犹会众宾客，三千光路歧。",
      "皇恩雪愤懑，松柏含荣滋。",
      "我非东床人，令姊忝齐眉。",
      "浪迹未出世，空名动京师。",
      "适遭云罗解，翻谪夜郎悲。",
      "拙妻莫邪剑，及此二龙随。",
      "惭君湍波苦，千里远从之。",
      "白帝晓猿断，黄牛过客迟。",
      "遥瞻明月峡，西去益相思。"
    ]
  },
  {
    "volume": 174,
    "sequence": 22,
    "title": "留别龚处士",
    "author": "李白",
    "content": [
      "龚子栖闲地，都无人世喧。",
      "柳深陶令宅，竹暗辟疆园。",
      "我去黄牛峡，遥愁白帝猿。",
      "赠君卷葹草，心断竟何言。"
    ]
  },
  {
    "volume": 174,
    "sequence": 23,
    "title": "赠别郑判官",
    "author": "李白",
    "content": [
      "窜逐勿复哀，惭君问寒灰。",
      "浮云本无意，吹落章华台。",
      "远别泪空尽，长愁心已摧。",
      "二年吟泽畔，憔悴几时回。"
    ]
  },
  {
    "volume": 174,
    "sequence": 24,
    "title": "黄鹤楼送孟浩然之广陵",
    "author": "李白",
    "content": [
      "故人西辞黄鹤楼，烟花三月下扬州。",
      "孤帆远影碧山尽，唯见长江天际流。"
    ]
  },
  {
    "volume": 174,
    "sequence": 25,
    "title": "将游衡岳，过汉阳双松亭，留别族弟浮屠谈皓",
    "author": "李白",
    "content": [
      "秦欺赵氏璧，却入邯郸宫。",
      "本是楚家玉，还来荆山中。",
      "丹彩泻沧溟，精辉凌白虹。",
      "青蝇一相点，流落此相同。",
      "卓绝道门秀，谈玄乃支公。",
      "延萝结幽居，剪竹绕芳丛。",
      "凉花拂户牖，天籁鸣虚空。",
      "忆我初来时，蒲萄开景风。",
      "今兹大火落，秋叶黄梧桐。",
      "水色梦沅湘，长沙去何穷。",
      "寄书访衡峤，但与南飞鸿。"
    ]
  },
  {
    "volume": 174,
    "sequence": 26,
    "title": "留别贾舍人至二首",
    "author": "李白",
    "content": [
      "大梁白云起，飘飖来南洲。",
      "裴回苍梧野，十见罗浮秋。",
      "鳌抃山海倾，四溟扬洪流。",
      "意欲托孤凤，从之摩天游。",
      "凤苦道路难，翱翔还昆丘。",
      "不肯衔我去，哀鸣惭不周。",
      "远客谢主人，明珠难暗投。",
      "拂拭倚天剑，西登岳阳楼。",
      "长啸万里风，扫清胸中忧。",
      "谁念刘越石，化为绕指柔。",
      "秋风吹胡霜，凋此檐下芳。",
      "折芳怨岁晚，离别凄以伤。",
      "谬攀青琐贤，延我于北堂。",
      "君为长沙客，我独之夜郎。",
      "劝此一杯酒，岂惟道路长。",
      "割珠两分赠，寸心贵不忘。",
      "何必儿女仁，相看泪成行。"
    ]
  },
  {
    "volume": 174,
    "sequence": 27,
    "title": "渡荆门送别",
    "author": "李白",
    "content": [
      "流远荆门外，来从楚国游。",
      "山随平野尽，江入大荒流。",
      "月下飞天镜，云生结海楼。",
      "仍连故乡水，万里送行舟。"
    ]
  },
  {
    "volume": 174,
    "sequence": 28,
    "title": "闻李太尉大举秦兵百万出征东南懦夫请缨…崔侍御十九韵",
    "author": "李白",
    "content": [
      "秦出天下兵，蹴踏燕赵倾。",
      "黄河饮马竭，赤羽连天明。",
      "太尉杖旄钺，云旗绕彭城。",
      "三军受号令，千里肃雷霆。",
      "函谷绝飞鸟，武关拥连营。",
      "意在斩巨鳌，何论鲙长鲸。",
      "恨无左车略，多愧鲁连生。",
      "拂剑照严霜，雕戈鬘胡缨。",
      "愿雪会稽耻，将期报恩荣。",
      "半道谢病还，无因东南征。",
      "亚夫未见顾，剧孟阻先行。",
      "天夺壮士心，长吁别吴京。",
      "金陵遇太守，倒屣相逢迎。",
      "群公咸祖饯，四座罗朝英。",
      "初发临沧观，醉栖征虏亭。",
      "旧国见秋月，长江流寒声。",
      "帝车信回转，河汉复纵横。",
      "孤凤向西海，飞鸿辞北溟。",
      "因之出寥廓，挥手谢公卿。"
    ]
  },
  {
    "volume": 174,
    "sequence": 29,
    "title": "别韦少府",
    "author": "李白",
    "content": [
      "西出苍龙门，南登白鹿原。",
      "欲寻商山皓，犹恋汉皇恩。",
      "水国远行迈，仙经深讨论。",
      "洗心向溪月，清耳敬亭猿。",
      "筑室在人境，闭门无世喧。",
      "多君枉高驾，赠我以微言。",
      "交乃意气合，道因风雅存。",
      "别离有相思，瑶瑟与金樽。"
    ]
  },
  {
    "volume": 174,
    "sequence": 30,
    "title": "南陵别儿童入京",
    "author": "李白",
    "content": [
      "白酒新熟山中归，黄鸡啄黍秋正肥。",
      "呼童烹鸡酌白酒，儿女嬉笑牵人衣。",
      "高歌取醉欲自慰，起舞落日争光辉。",
      "游说万乘苦不早，著鞭跨马涉远道。",
      "会稽愚妇轻买臣，余亦辞家西入秦。",
      "仰天大笑出门去，我辈岂是蓬蒿人。"
    ]
  },
  {
    "volume": 174,
    "sequence": 31,
    "title": "别山僧",
    "author": "李白",
    "content": [
      "何处名僧到水西，乘舟弄月宿泾溪。",
      "平明别我上山去，手携金策踏云梯。",
      "腾身转觉三天近，举足回看万岭低。",
      "谑浪肯居支遁下，风流还与远公齐。",
      "此度别离何日见，相思一夜暝猿啼。"
    ]
  },
  {
    "volume": 174,
    "sequence": 32,
    "title": "赠别王山人归布山",
    "author": "李白",
    "content": [
      "王子析道论，微言破秋毫。",
      "还归布山隐，兴入天云高。",
      "尔去安可迟，瑶草恐衰歇。",
      "我心亦怀归，屡梦松上月。",
      "傲然遂独往，长啸开岩扉。",
      "林壑久已芜，石道生蔷薇。",
      "愿言弄笙鹤，岁晚来相依。"
    ]
  },
  {
    "volume": 174,
    "sequence": 33,
    "title": "江夏别宋之悌",
    "author": "李白",
    "content": [
      "楚水清若空，遥将碧海通。",
      "人分千里外，兴在一杯中。",
      "谷鸟吟晴日，江猿啸晚风。",
      "平生不下泪，于此泣无穷。"
    ]
  }
]