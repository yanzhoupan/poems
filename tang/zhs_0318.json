[
  {
    "volume": 318,
    "sequence": 1,
    "title": "癸巳岁吉甫圜丘摄事合于中书后阁…呈集贤院诸学士",
    "author": "李吉甫",
    "content": [
      "淮海同三入，枢衡过六年。",
      "庙斋兢永夕，书府会群仙。",
      "粉壁连霜曙，冰池对月圆。",
      "岁时忧里换，钟漏静中传。",
      "蓬发颜空老，松心契独全。",
      "赠言因傅说，垂训在三篇。"
    ]
  },
  {
    "volume": 318,
    "sequence": 2,
    "title": "夏夜北园即事寄门下武相公",
    "author": "李吉甫",
    "content": [
      "结构非华宇，登临似古原。",
      "僻殊萧相宅，芜胜邵平园。",
      "避暑依南庑，追凉在北轩。",
      "烟霞霄外静，草露月中繁。",
      "鹊绕惊还止，虫吟思不喧。",
      "怀君欲有赠，宿昔贵忘言。"
    ]
  },
  {
    "volume": 318,
    "sequence": 3,
    "title": "九日小园独谣赠门下武相公",
    "author": "李吉甫",
    "content": [
      "小园休沐暇，暂与故山期。",
      "树杪悬丹枣，苔阴落紫梨。",
      "舞丛新菊遍，绕格古藤垂。",
      "受露红兰晚，迎霜白薤肥。",
      "上公留凤沼，冠剑侍清祠。",
      "应念端居者，长惭补衮诗。"
    ]
  },
  {
    "volume": 318,
    "sequence": 4,
    "title": "怀伊川赋",
    "author": "李吉甫",
    "content": [
      "龙门南岳尽伊原，草树人烟目所存。",
      "正是北州梨枣熟，梦魂秋日到郊园。"
    ]
  },
  {
    "volume": 318,
    "sequence": 5,
    "title": "奉和武相公省中宿斋，酬李相公见寄",
    "author": "郑絪",
    "content": [
      "高阁安仁省，名园广武庐。",
      "沐兰朝太一，种竹咏华胥。",
      "禁静疏钟彻，庭开爽韵虚。",
      "洪钧齐万物，缥帙整群书。",
      "寒露滋新菊，秋风落故蕖。",
      "同怀不同赏，幽意竟何如。"
    ]
  },
  {
    "volume": 318,
    "sequence": 6,
    "title": "寒夜闻霜钟",
    "author": "郑絪",
    "content": [
      "霜钟初应律，寂寂出重林。",
      "拂水宜清听，凌空散迥音。",
      "舂容时未歇，摇曳夜方深。",
      "月下和虚籁，风前间远砧。",
      "净兼寒漏彻，闲畏曙更侵。",
      "遥相千山外，泠泠何处寻。"
    ]
  },
  {
    "volume": 318,
    "sequence": 7,
    "title": "奉酬宣上人九月十五日东亭望月见赠因怀紫阁旧游",
    "author": "郑絪",
    "content": [
      "中年偶逐鸳鸾侣，弱岁多从糜鹿群。",
      "紫阁道流今不见，红楼禅客早曾闻。",
      "松斋月朗星初散，苔砌霜繁夜欲分。",
      "一览彩笺佳句满，何人更咏惠休文。"
    ]
  },
  {
    "volume": 318,
    "sequence": 8,
    "title": "九日登高怀邵二",
    "author": "郑絪",
    "content": [
      "簪茱泛菊俯平阡，饮过三杯却惘然。",
      "十岁此辰同醉友，登高各处已三年。"
    ]
  },
  {
    "volume": 318,
    "sequence": 9,
    "title": "享太庙乐章",
    "author": "郑絪",
    "content": [
      "於穆时文，受天明命。",
      "允恭玄默，化成理定。",
      "出震嗣德，应乾传圣。",
      "猗欤缉熙，千亿流庆。"
    ]
  },
  {
    "volume": 318,
    "sequence": 10,
    "title": "句",
    "author": "郑絪",
    "content": [
      "情人共惆怅，良友不同游。"
    ]
  },
  {
    "volume": 318,
    "sequence": 11,
    "title": "和黄门相公诏还题石门洞（黄门，武元衡也）",
    "author": "郑馀庆",
    "content": [
      "紫氛随马处，黄阁驻车情。",
      "嵌壑惊山势，周滩恋水声。",
      "地分三蜀限，关志百牢名。",
      "琬琰攀酬郢，微言鼎饪情。"
    ]
  },
  {
    "volume": 318,
    "sequence": 12,
    "title": "享太庙乐章",
    "author": "郑馀庆",
    "content": [
      "开邸除暴，时迈勋尊。",
      "三元告命，四极骏奔。",
      "金枝翠叶，辉烛瑶琨。",
      "象德亿载，贻庆汤孙。"
    ]
  },
  {
    "volume": 318,
    "sequence": 13,
    "title": "和黄门武相公诏还题石门洞",
    "author": "赵宗儒",
    "content": [
      "益部恩辉降，同荣汉相还。",
      "韶芳满归路，轩骑出重关。",
      "望日朝天阙，披云过蜀山。",
      "更题风雅韵，永绝翠岩间。"
    ]
  },
  {
    "volume": 318,
    "sequence": 14,
    "title": "和武相锦楼玩月得浓字（时为西川营田副使）",
    "author": "柳公绰",
    "content": [
      "此夜年年月，偏宜此地逢。",
      "近看江水浅，遥辨雪山重。",
      "万井金花肃，千林玉露浓。",
      "不唯楼上思，飞盖亦陪从。"
    ]
  },
  {
    "volume": 318,
    "sequence": 15,
    "title": "题梓州牛头寺",
    "author": "柳公绰",
    "content": [
      "一出西城第二桥，两边山木晚萧萧。",
      "井花净洗行人耳，留听溪声入夜潮。"
    ]
  },
  {
    "volume": 318,
    "sequence": 16,
    "title": "赠毛仙翁",
    "author": "柳公绰",
    "content": [
      "桃源千里远，花洞四时春。",
      "中有含真客，长为不死人。",
      "松高枝叶茂，鹤老羽毛新。",
      "莫遣同篱槿，朝荣暮化尘。"
    ]
  },
  {
    "volume": 318,
    "sequence": 17,
    "title": "和武相公中秋锦楼玩月得苍字（时为西川观察判官）",
    "author": "张正一",
    "content": [
      "高秋今夜月，皓色正苍苍。",
      "远水澄如练，孤鸿迥带霜。",
      "旅人方积思，繁宿稍沉光。",
      "朱槛叨陪赏，尤宜清漏长。"
    ]
  },
  {
    "volume": 318,
    "sequence": 18,
    "title": "奉和武相公中秋锦楼玩月得来字",
    "author": "徐放",
    "content": [
      "玉露中秋夜，金波碧落开。",
      "鹊惊初泛滥，鸿思共裴回。",
      "远月清光遍，高空爽气来。",
      "此时陪永望，更得上燕台。"
    ]
  },
  {
    "volume": 318,
    "sequence": 19,
    "title": "和武相公中秋锦楼玩月（得前字、秋字二篇）",
    "author": "崔备",
    "content": [
      "清景同千里，寒光尽一年。",
      "竟天多雁过，通夕少人眠。",
      "照别江楼上，添愁野帐前。",
      "隋侯恩未报，犹有夜珠圆。",
      "四时皆有月，一夜独当秋。",
      "照耀初含露，裴回正满楼。",
      "遥连雪山净，迥入锦江流。",
      "愿以清光末，年年许从游。"
    ]
  },
  {
    "volume": 318,
    "sequence": 20,
    "title": "奉陪武相公西亭夜宴陆郎中",
    "author": "崔备",
    "content": [
      "宾阁玳筵开，通宵递玉杯。",
      "尘随歌扇起，雪逐舞衣回。",
      "剪烛清光发，添香暖气来。",
      "令君敦宿好，更为一裴回。"
    ]
  },
  {
    "volume": 318,
    "sequence": 21,
    "title": "清溪路中寄诸公（一作寄韦于二侍御）",
    "author": "崔备",
    "content": [
      "偏郡隔云岑，回溪路更深。",
      "少留攀桂树，长渴望梅林。",
      "野笋资公膳，山花慰客心。",
      "别来无信息，可谓井瓶沉。"
    ]
  },
  {
    "volume": 318,
    "sequence": 22,
    "title": "奉酬中书相公至日圜丘行事…见寄之什（一作崔曙诗）",
    "author": "崔备",
    "content": [
      "典籍开书府，恩荣避鼎司。",
      "郊丘资有事，斋戒守无为。",
      "宿雾蒙琼树，馀香覆玉墀。",
      "进经逢乙夜，展礼值明时。",
      "勋共山河列，名同竹帛垂。",
      "年年佐尧舜，相与致雍熙。"
    ]
  },
  {
    "volume": 318,
    "sequence": 23,
    "title": "使院忆山中道侣，兼怀李约",
    "author": "崔备",
    "content": [
      "松竹去名岳，衡茅思旧居。",
      "山君水上印，天女月中书。",
      "旧秩芸香在，空奁药气余。",
      "褐衣宽易揽，白发少难梳。",
      "病柳伤摧折，残花惜扫除。",
      "忆巢同倦鸟，避网甚跳鱼。",
      "阮巷惭交绝，商岩愧迹疏。",
      "与君非宦侣，何日共樵渔。"
    ]
  },
  {
    "volume": 318,
    "sequence": 24,
    "title": "奉陪武相公西亭夜宴陆郎中（时为武元衡幕僚）",
    "author": "萧祜",
    "content": [
      "弘阁陈芳宴，佳宾此会难。",
      "交逢贵日重，醉得少时欢。",
      "舒黛凝歌思，求音足笔端。",
      "一闻清佩动，珠玉夜珊珊。"
    ]
  },
  {
    "volume": 318,
    "sequence": 25,
    "title": "游石堂观",
    "author": "萧祜",
    "content": [
      "西山高高何所如，上有古昔真人居。",
      "嵌崖巨石自成室，其下磅礴含清虚。",
      "我来斯邑访遗迹，乃遇沈生耽载籍。",
      "沈生为政哀茕嫠，又能索隐探灵奇。",
      "欣然向我话佳境，与我崎岖到山顶。",
      "甘瓜剖绿出寒泉，碧瓯浮花酌春茗。",
      "嚼瓜啜茗身清凉，汗消絺绤如迎霜。",
      "胡为空山百草花，倏尔笾豆肆我旁。",
      "始惊知周无小大，力寡多方验斯在。",
      "妙用腾声冠盖间，胜游恣意烟霞外。",
      "故碑石像凡几年，云郁雨霏生绿烟。",
      "我知游此多灵仙，缥缈月中飞下天。",
      "天风微微夕露委，松梢飕飕晓声起。",
      "凤去空遗箫管音，星翻寥落银河水。",
      "劝君学道此时来，结茅独宿何辽哉。",
      "斋心玄默感灵卫，必见鸾鹤相裴回。",
      "我爱崇山双剑北，峰如人首拄天黑。",
      "群仙伛偻势奔走，状若归尊趋有德。",
      "半岩有洞顶有池，出入灵怪潜蛟螭。",
      "我去不得昼夜思，梦游曾信南风吹。",
      "南风吹我到林岭，故国不见秦天迥。",
      "山花名药扑地香，月色泉声洞心冷。",
      "荫松散发逢异人，寂寞旷然口不言。",
      "道陵公远莫能识，发短耳长谁独存。",
      "司农惊觉忽惆怅，可惜所游俱是妄。",
      "蕴怀耿耿谁与言，直至今来意通形神开，拥传又恨斜阳催。",
      "一丘人境尚堪恋，何况海上金银台。"
    ]
  },
  {
    "volume": 318,
    "sequence": 26,
    "title": "奉陪武相公西亭夜宴陆郎中",
    "author": "王良士",
    "content": [
      "芳气袭猗兰，青云展旧欢。",
      "仙来红烛下，花发彩毫端。",
      "海岳期方远，松筠岁正寒。",
      "仍闻言赠处，一字重琅玕。"
    ]
  },
  {
    "volume": 318,
    "sequence": 27,
    "title": "南至日隔霜仗望含元殿炉烟（一作车缅诗）",
    "author": "王良士",
    "content": [
      "抗殿疏龙首，高高接上玄。",
      "节当南至日，星是北辰天。",
      "宝戟罗仙仗，金炉引御烟。",
      "霏微双阙丽，容曳九门连。",
      "拂曙祥光满，分晴瑞色鲜。",
      "一阳今在历，生植仰陶甄。"
    ]
  },
  {
    "volume": 318,
    "sequence": 28,
    "title": "奉陪武相公西亭夜宴陆郎中",
    "author": "独孤实",
    "content": [
      "仙郎膺上才，夜宴接三台。",
      "烛引银河转，花连锦帐开。",
      "静看歌扇举，不觉舞腰回。",
      "寥落东方曙，无辞尽玉杯。"
    ]
  },
  {
    "volume": 318,
    "sequence": 29,
    "title": "奉陪武相公西亭夜宴陆郎中",
    "author": "卢士政",
    "content": [
      "华堂良宴开，星使自天来。",
      "舞转朱丝逐，歌余素扇回。",
      "水光凌曲槛，夜色霭高台。",
      "不在宾阶末，何由接上台。"
    ]
  },
  {
    "volume": 318,
    "sequence": 30,
    "title": "闻莺",
    "author": "于敖",
    "content": [
      "玉绳河汉晓纵横，万籁潜收莺独鸣。",
      "能将百啭清心骨，宁止闲窗梦不成。"
    ]
  },
  {
    "volume": 318,
    "sequence": 31,
    "title": "和武相公闻莺",
    "author": "皇甫镛",
    "content": [
      "华馆沈沈曙境清，伯劳初啭月微明。",
      "不知台座宵吟久，犹向花窗惊梦声。"
    ]
  }
]