[
  {
    "volume": 219,
    "sequence": 1,
    "title": "石笋行",
    "author": "杜甫",
    "content": [
      "君不见益州城西门，陌上石笋双高蹲。",
      "古来相传是海眼，苔藓蚀尽波涛痕。",
      "雨多往往得瑟瑟，此事恍惚难明论。",
      "恐是昔时卿相墓，立石为表今仍存。",
      "惜哉俗态好蒙蔽，亦如小臣媚至尊。",
      "政化错迕失大体，坐看倾危受厚恩。",
      "嗟尔石笋擅虚名，后来未识犹骏奔。",
      "安得壮士掷天外，使人不疑见本根。"
    ]
  },
  {
    "volume": 219,
    "sequence": 2,
    "title": "石犀行",
    "author": "杜甫",
    "content": [
      "君不见秦时蜀太守，刻石立作三犀牛。",
      "自古虽有厌胜法，天生江水向东流。",
      "蜀人矜夸一千载，泛溢不近张仪楼。",
      "今年灌口损户口，此事或恐为神羞。",
      "终藉堤防出众力，高拥木石当清秋。",
      "先王作法皆正道，鬼怪何得参人谋。",
      "嗟尔三犀不经济，缺讹只与长川逝。",
      "但见元气常调和，自免洪涛恣凋瘵。",
      "安得壮士提天纲，再平水土犀奔茫。"
    ]
  },
  {
    "volume": 219,
    "sequence": 3,
    "title": "杜鹃行",
    "author": "杜甫",
    "content": [
      "君不见昔日蜀天子，化作杜鹃似老乌。",
      "寄巢生子不自啄，群鸟至今与哺雏。",
      "虽同君臣有旧礼，骨肉满眼身羁孤。",
      "业工窜伏深树里，四月五月偏号呼。",
      "其声哀痛口流血，所诉何事常区区。",
      "尔岂摧残始发愤，羞带羽翮伤形愚。",
      "苍天变化谁料得，万事反覆何所无。",
      "万事反覆何所无，岂忆当殿群臣趋。"
    ]
  },
  {
    "volume": 219,
    "sequence": 4,
    "title": "赠蜀僧闾丘师兄",
    "author": "杜甫",
    "content": [
      "大师铜梁秀，籍籍名家孙。",
      "呜呼先博士，炳灵精气奔。",
      "惟昔武皇后，临轩御乾坤。",
      "多士尽儒冠，墨客蔼云屯。",
      "当时上紫殿，不独卿相尊。",
      "世传闾丘笔，峻极逾昆仑。",
      "凤藏丹霄暮，龙去白水浑。",
      "青荧雪岭东，碑碣旧制存。",
      "斯文散都邑，高价越玙璠。",
      "晚看作者意，妙绝与谁论。",
      "吾祖诗冠古，同年蒙主恩。",
      "豫章夹日月，岁久空深根。",
      "小子思疏阔，岂能达词门。",
      "穷愁一挥泪，相遇即诸昆。",
      "我住锦官城，兄居祇树园。",
      "地近慰旅愁，往来当丘樊。",
      "天涯歇滞雨，粳稻卧不翻。",
      "漂然薄游倦，始与道侣敦。",
      "景晏步修廊，而无车马喧。",
      "夜阑接软语，落月如金盆。",
      "漠漠世界黑，驱车争夺繁。",
      "惟有摩尼珠，可照浊水源。"
    ]
  },
  {
    "volume": 219,
    "sequence": 5,
    "title": "泛溪",
    "author": "杜甫",
    "content": [
      "落景下高堂，进舟泛回溪。",
      "谁谓筑居小，未尽乔木西。",
      "远郊信荒僻，秋色有馀凄。",
      "练练峰上雪，纤纤云表霓。",
      "童戏左右岸，罟弋毕提携。",
      "翻倒荷芰乱，指挥径路迷。",
      "得鱼已割鳞，采藕不洗泥。",
      "人情逐鲜美，物贱事已睽。",
      "吾村霭暝姿，异舍鸡亦栖。",
      "萧条欲何适，出处无可齐。",
      "衣上见新月，霜中登故畦。",
      "浊醪自初熟，东城多鼓鼙。"
    ]
  },
  {
    "volume": 219,
    "sequence": 6,
    "title": "题壁画马歌（一作题壁上韦偃画歌·偃京兆人善画马）",
    "author": "杜甫",
    "content": [
      "韦侯别我有所适，知我怜君画无敌。",
      "戏拈秃笔扫骅骝，欻见骐驎出东壁。",
      "一匹龁草一匹嘶，坐看千里当霜蹄。",
      "时危安得真致此，与人同生亦同死。"
    ]
  },
  {
    "volume": 219,
    "sequence": 7,
    "title": "戏题画山水图歌（一本题下有王宰二字·宰，蜀人）",
    "author": "杜甫",
    "content": [
      "十日画一水，五日画一石。",
      "能事不受相促迫，王宰始肯留真迹。",
      "壮哉昆仑方壶图，挂君高堂之素壁。",
      "巴陵洞庭日本东，赤岸水与银河通，中有云气随飞龙。",
      "舟人渔子入浦溆，山木尽亚洪涛风。",
      "尤工远势古莫比，咫尺应须论万里。",
      "焉得并州快剪刀，翦取吴松半江水。"
    ]
  },
  {
    "volume": 219,
    "sequence": 8,
    "title": "题李尊师松树障子歌",
    "author": "杜甫",
    "content": [
      "老夫清晨梳白头，玄都道士来相访。",
      "握发呼儿延入户，手提新画青松障。",
      "障子松林静杳冥，凭轩忽若无丹青。",
      "阴崖却承霜雪干，偃盖反走虬龙形。",
      "老夫平生好奇古，对此兴与精灵聚。",
      "已知仙客意相亲，更觉良工心独苦。",
      "松下丈人巾屦同，偶坐似是商山翁。",
      "怅望聊歌紫芝曲，时危惨澹来悲风。"
    ]
  },
  {
    "volume": 219,
    "sequence": 9,
    "title": "戏为双松图歌（韦偃画）",
    "author": "杜甫",
    "content": [
      "天下几人画古松，毕宏已老韦偃少。",
      "绝笔长风起纤末，满堂动色嗟神妙。",
      "两株惨裂苔藓皮，屈铁交错回高枝。",
      "白摧朽骨龙虎死，黑入太阴雷雨垂，松根胡僧憩寂寞，庞眉皓首无住著。",
      "偏袒右肩露双脚，叶里松子僧前落。",
      "韦侯韦侯数相见，我有一匹好东绢，重之不减锦绣段。",
      "已令拂拭光凌乱，请公放笔为直干。"
    ]
  },
  {
    "volume": 219,
    "sequence": 10,
    "title": "投简成、华两县诸子",
    "author": "杜甫",
    "content": [
      "赤县官曹拥材杰，软裘快马当冰雪。",
      "长安苦寒谁独悲，杜陵野老骨欲折。",
      "南山豆苗早荒秽，青门瓜地新冻裂。",
      "乡里儿童项领成，朝廷故旧礼数绝。",
      "自然弃掷与时异，况乃疏顽临事拙。",
      "饥卧动即向一旬，敝裘何啻联百结。",
      "君不见空墙日色晚，此老无声泪垂血。"
    ]
  },
  {
    "volume": 219,
    "sequence": 11,
    "title": "徐卿二子歌",
    "author": "杜甫",
    "content": [
      "君不见徐卿二子生绝奇，感应吉梦相追随。",
      "孔子释氏亲抱送，并是天上麒麟儿。",
      "大儿九龄色清澈，秋水为神玉为骨。",
      "小儿五岁气食牛，满堂宾客皆回头。",
      "吾知徐公百不忧，积善衮衮生公侯。",
      "丈夫生儿有如此二雏者，名位岂肯卑微休。"
    ]
  },
  {
    "volume": 219,
    "sequence": 12,
    "title": "病柏",
    "author": "杜甫",
    "content": [
      "有柏生崇冈，童童状车盖。",
      "偃蹙龙虎姿，主当风云会。",
      "神明依正直，故老多再拜。",
      "岂知千年根，中路颜色坏。",
      "出非不得地，蟠据亦高大。",
      "岁寒忽无凭，日夜柯叶改。",
      "丹凤领九雏，哀鸣翔其外。",
      "鸱鸮志意满，养子穿穴内。",
      "客从何乡来，伫立久吁怪。",
      "静求元精理，浩荡难倚赖。"
    ]
  },
  {
    "volume": 219,
    "sequence": 13,
    "title": "病橘",
    "author": "杜甫",
    "content": [
      "群橘少生意，虽多亦奚为。",
      "惜哉结实小，酸涩如棠梨。",
      "剖之尽蠹虫，采掇爽其宜。",
      "纷然不适口，岂只存其皮。",
      "萧萧半死叶，未忍别故枝。",
      "玄冬霜雪积，况乃回风吹。",
      "尝闻蓬莱殿，罗列潇湘姿。",
      "此物岁不稔，玉食失光辉。",
      "寇盗尚凭陵，当君减膳时。",
      "汝病是天意，吾谂罪有司。",
      "忆昔南海使，奔腾献荔支。",
      "百马死山谷，到今耆旧悲。"
    ]
  },
  {
    "volume": 219,
    "sequence": 14,
    "title": "枯棕",
    "author": "杜甫",
    "content": [
      "蜀门多棕榈，高者十八九。",
      "其皮割剥甚，虽众亦易朽。",
      "徒布如云叶，青黄岁寒后。",
      "交横集斧斤，凋丧先蒲柳。",
      "伤时苦军乏，一物官尽取。",
      "嗟尔江汉人，生成复何有。",
      "有同枯棕木，使我沈叹久。",
      "死者即已休，生者何自守。",
      "啾啾黄雀啅，侧见寒蓬走。",
      "念尔形影干，摧残没藜莠。"
    ]
  },
  {
    "volume": 219,
    "sequence": 15,
    "title": "枯楠",
    "author": "杜甫",
    "content": [
      "楩楠枯峥嵘，乡党皆莫记。",
      "不知几百岁，惨惨无生意。",
      "上枝摩皇天，下根蟠厚地。",
      "巨围雷霆坼，万孔虫蚁萃。",
      "冻雨落流胶，冲风夺佳气。",
      "白鹄遂不来，天鸡为愁思。",
      "犹含栋梁具，无复霄汉志。",
      "良工古昔少，识者出涕泪。",
      "种榆水中央，成长何容易。",
      "截承金露盘，袅袅不自畏。"
    ]
  },
  {
    "volume": 219,
    "sequence": 16,
    "title": "丽春",
    "author": "杜甫",
    "content": [
      "百草竞春华，丽春应最胜。",
      "少须好颜色，多漫枝条剩。",
      "纷纷桃李枝，处处总能移。",
      "如何贵此重，却怕有人知。"
    ]
  },
  {
    "volume": 219,
    "sequence": 17,
    "title": "丈人山（山在青城县北，黄帝封青城山为五岳丈人）",
    "author": "杜甫",
    "content": [
      "自为青城客，不唾青城地。",
      "为爱丈人山，丹梯近幽意。",
      "丈人祠西佳气浓，缘云拟住最高峰。",
      "扫除白发黄精在，君看他时冰雪容。"
    ]
  },
  {
    "volume": 219,
    "sequence": 18,
    "title": "百忧集行（王筠诗百忧俱集断人肠）",
    "author": "杜甫",
    "content": [
      "忆年十五心尚孩，健如黄犊走复来。",
      "庭前八月梨枣熟，一日上树能千回。",
      "即今倏忽已五十，坐卧只多少行立。",
      "强将笑语供主人，悲见生涯百忧集。",
      "入门依旧四壁空，老妻睹我颜色同。",
      "痴儿未知父子礼，叫怒索饭啼门东。"
    ]
  },
  {
    "volume": 219,
    "sequence": 19,
    "title": "戏作花卿歌",
    "author": "杜甫",
    "content": [
      "成都猛将有花卿，学语小儿知姓名。",
      "用如快鹘风火生，见贼唯多身始轻。",
      "绵州副使著柘黄，我卿扫除即日平。",
      "子章髑髅血模糊，手提掷还崔大夫。",
      "李侯重有此节度，人道我卿绝世无。",
      "既称绝世无，天子何不唤取守京都。"
    ]
  },
  {
    "volume": 219,
    "sequence": 20,
    "title": "入奏行，赠西山检察使窦侍御",
    "author": "杜甫",
    "content": [
      "窦侍御，骥之子，凤之雏。",
      "年未三十忠义俱，骨鲠绝代无。",
      "炯如一段清冰出万壑，置在迎风寒露之玉壶。",
      "蔗浆归厨金碗冻，洗涤烦热足以宁君躯。",
      "政用疏通合典则，戚联豪贵耽文儒。",
      "兵革未息人未苏，天子亦念西南隅。",
      "吐蕃凭陵气颇粗，窦氏检察应时须。",
      "运粮绳桥壮士喜，斩木火井穷猿呼。",
      "八州刺史思一战，三城守边却可图。",
      "此行入奏计未小，密奉圣旨恩宜殊。",
      "绣衣春当霄汉立，彩服日向庭闱趋。",
      "省郎京尹必俯拾，江花未落还成都。",
      "江花未落还成都，肯访浣花老翁无。",
      "为君酤酒满眼酤，与奴白饭马青刍。"
    ]
  },
  {
    "volume": 219,
    "sequence": 21,
    "title": "楠树为风雨所拔叹",
    "author": "杜甫",
    "content": [
      "倚江楠树草堂前，故老相传二百年。",
      "诛茅卜居总为此，五月仿佛闻寒蝉。",
      "东南飘风动地至，江翻石走流云气。",
      "干排雷雨犹力争，根断泉源岂天意。",
      "沧波老树性所爱，浦上童童一青盖。",
      "野客频留惧雪霜，行人不过听竽籁。",
      "虎倒龙颠委榛棘，泪痕血点垂胸臆。",
      "我有新诗何处吟，草堂自此无颜色。"
    ]
  },
  {
    "volume": 219,
    "sequence": 22,
    "title": "茅屋为秋风所破歌",
    "author": "杜甫",
    "content": [
      "八月秋高风怒号，卷我屋上三重茅。",
      "茅飞度江洒江郊，高者挂罥长林梢，下者飘转沉塘坳。",
      "南村群童欺我老无力，忍能对面为盗贼，公然抱茅入竹去。",
      "唇焦口燥呼不得，归来倚杖自叹息。",
      "俄顷风定云墨色，秋天漠漠向昏黑。",
      "布衾多年冷似铁，骄儿恶卧踏里裂。",
      "床床屋漏无干处，雨脚如麻未断绝。",
      "自经丧乱少睡眠，长夜沾湿何由彻。",
      "安得广厦千万间，大庇天下寒士俱欢颜，风雨不动安如山。",
      "呜呼何时眼前突兀见此屋，吾庐独破受冻死亦足。"
    ]
  },
  {
    "volume": 219,
    "sequence": 23,
    "title": "大雨",
    "author": "杜甫",
    "content": [
      "西蜀冬不雪，春农尚嗷嗷。",
      "上天回哀眷，朱夏云郁陶。",
      "执热乃沸鼎，纤絺成缊袍。",
      "风雷飒万里，霈泽施蓬蒿。",
      "敢辞茅苇漏，已喜黍豆高。",
      "三日无行人，二江声怒号。",
      "流恶邑里清，矧兹远江皋。",
      "荒庭步鹳鹤，隐几望波涛。",
      "沉疴聚药饵，顿忘所进劳。",
      "则知润物功，可以贷不毛。",
      "阴色静陇亩，劝耕自官曹。",
      "四邻耒耜出，何必吾家操。"
    ]
  },
  {
    "volume": 219,
    "sequence": 24,
    "title": "溪涨",
    "author": "杜甫",
    "content": [
      "当时浣花桥，溪水才尺馀。",
      "白石明可把，水中有行车。",
      "秋夏忽泛溢，岂惟入吾庐。",
      "蛟龙亦狼狈，况是鳖与鱼。",
      "兹晨已半落，归路跬步疏。",
      "马嘶未敢动，前有深填淤。",
      "青青屋东麻，散乱床上书。",
      "不意远山雨，夜来复何如。",
      "我游都市间，晚憩必村墟。",
      "乃知久行客，终日思其居。"
    ]
  },
  {
    "volume": 219,
    "sequence": 25,
    "title": "戏赠友二首",
    "author": "杜甫",
    "content": [
      "元年建巳月，郎有焦校书。",
      "自夸足膂力，能骑生马驹。",
      "一朝被马踏，唇裂版齿无。",
      "壮心不肯已，欲得东擒胡。",
      "元年建巳月，官有王司直。",
      "马惊折左臂，骨折面如墨。",
      "驽骀漫深泥，何不避雨色。",
      "劝君休叹恨，未必不为福。"
    ]
  },
  {
    "volume": 219,
    "sequence": 26,
    "title": "遭田父泥饮美严中丞",
    "author": "杜甫",
    "content": [
      "步屟随春风，村村自花柳。",
      "田翁逼社日，邀我尝春酒。",
      "酒酣夸新尹，畜眼未见有。",
      "回头指大男，渠是弓弩手。",
      "名在飞骑籍，长番岁时久。",
      "前日放营农，辛苦救衰朽。",
      "差科死则已，誓不举家走。",
      "今年大作社，拾遗能住否。",
      "叫妇开大瓶，盆中为吾取。",
      "感此气扬扬，须知风化首。",
      "语多虽杂乱，说尹终在口。",
      "朝来偶然出，自卯将及酉。",
      "久客惜人情，如何拒邻叟。",
      "高声索果栗，欲起时被肘。",
      "指挥过无礼，未觉村野丑。",
      "月出遮我留，仍嗔问升斗。"
    ]
  },
  {
    "volume": 219,
    "sequence": 27,
    "title": "喜雨",
    "author": "杜甫",
    "content": [
      "春旱天地昏，日色赤如血。",
      "农事都已休，兵戈况骚屑。",
      "巴人困军须，恸哭厚土热。",
      "沧江夜来雨，真宰罪一雪。",
      "谷根小苏息，沴气终不灭。",
      "何由见宁岁，解我忧思结。",
      "峥嵘群山云，交会未断绝。",
      "安得鞭雷公，滂沱洗吴越。"
    ]
  },
  {
    "volume": 219,
    "sequence": 28,
    "title": "渔阳",
    "author": "杜甫",
    "content": [
      "渔阳突骑犹精锐，赫赫雍王都节制。",
      "猛将飘然恐后时，本朝不入非高计。",
      "禄山北筑雄武城，旧防败走归其营。",
      "系书请问燕耆旧，今日何须十万兵。"
    ]
  },
  {
    "volume": 219,
    "sequence": 29,
    "title": "天边行",
    "author": "杜甫",
    "content": [
      "天边老人归未得，日暮东临大江哭。",
      "陇右河源不种田，胡骑羌兵入巴蜀。",
      "洪涛滔天风拔木，前飞秃鹙后鸿鹄。",
      "九度附书向洛阳，十年骨肉无消息。"
    ]
  },
  {
    "volume": 219,
    "sequence": 30,
    "title": "大麦行",
    "author": "杜甫",
    "content": [
      "大麦干枯小麦黄，妇女行泣夫走藏。",
      "东至集壁西梁洋，问谁腰镰胡与羌。",
      "岂无蜀兵三千人，部领辛苦江山长。",
      "安得如鸟有羽翅，托身白云还故乡。"
    ]
  },
  {
    "volume": 219,
    "sequence": 31,
    "title": "苦战行",
    "author": "杜甫",
    "content": [
      "苦战身死马将军，自云伏波之子孙。",
      "干戈未定失壮士，使我叹恨伤精魂。",
      "去年江南讨狂贼，临江把臂难再得。",
      "别时孤云今不飞，时独看云泪横臆。"
    ]
  },
  {
    "volume": 219,
    "sequence": 32,
    "title": "去秋行",
    "author": "杜甫",
    "content": [
      "去秋涪江木落时，臂枪走马谁家儿。",
      "到今不知白骨处，部曲有去皆无归。",
      "遂州城中汉节在，遂州城外巴人稀。",
      "战场冤魂每夜哭，空令野营猛士悲。"
    ]
  },
  {
    "volume": 219,
    "sequence": 33,
    "title": "述古三首",
    "author": "杜甫",
    "content": [
      "赤骥顿长缨，非无万里姿。",
      "悲鸣泪至地，为问驭者谁。",
      "凤凰从东来，何意复高飞。",
      "竹花不结实，念子忍朝饥。",
      "古时君臣合，可以物理推。",
      "贤人识定分，进退固其宜。",
      "市人日中集，于利竞锥刀。",
      "置膏烈火上，哀哀自煎熬。",
      "农人望岁稔，相率除蓬蒿。",
      "所务谷为本，邪赢无乃劳。",
      "舜举十六相，身尊道何高。",
      "秦时任商鞅，法令如牛毛。",
      "汉光得天下，祚永固有开。",
      "岂惟高祖圣，功自萧曹来。",
      "经纶中兴业，何代无长才。",
      "吾慕寇邓勋，济时信良哉。",
      "耿贾亦宗臣，羽翼共裴回。",
      "休运终四百，图画在云台。"
    ]
  }
]