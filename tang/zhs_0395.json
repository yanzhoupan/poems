[
  {
    "volume": 395,
    "sequence": 1,
    "title": "冰柱",
    "author": "刘叉",
    "content": [
      "师干久不息，农为兵兮民重嗟。",
      "骚然县宇，土崩水溃。",
      "畹中无熟谷，垄上无桑麻。",
      "王春判序，百卉茁甲含葩。",
      "有客避兵奔游僻，跋履险厄至三巴。",
      "貂裘蒙茸已敝缕，鬓发蓬舥。",
      "雀惊鼠伏，宁遑安处。",
      "独卧旅舍无好梦，更堪走风沙。",
      "天人一夜剪瑛琭，诘旦都成六出花。",
      "南亩未盈尺，纤片乱舞空纷拏。",
      "旋落旋逐朝暾化，檐间冰柱若削出交加。",
      "或低或昂，小大莹洁，随势无等差。",
      "始疑玉龙下界来人世，齐向茅檐布爪牙。",
      "又疑汉高帝，西方未斩蛇。",
      "人不识，谁为当风杖莫邪。",
      "铿镗冰有韵，的皪玉无瑕。",
      "不为四时雨，徒于道路成泥柤。",
      "不为九江浪，徒为汩没天之涯。",
      "不为双井水，满瓯泛泛烹春茶。",
      "不为中山浆，清新馥鼻盈百车。",
      "不为池与沼，养鱼种芰成霪霪。",
      "不为醴泉与甘露，使名异瑞世俗夸。",
      "特禀朝澈气，洁然自许靡间其迩遐。",
      "森然气结一千里，滴沥声沈十万家。",
      "明也虽小，暗之大不可遮。",
      "勿被曲瓦，直下不能抑群邪。",
      "奈何时逼，不得时在我目中，倏然漂去无馀些。",
      "自是成毁任天理，天于此物岂宜有忒赊。",
      "反令井蛙壁虫变容易，背人缩首竞呀呀。",
      "我愿天子回造化，藏之韫椟玩之生光华。"
    ]
  },
  {
    "volume": 395,
    "sequence": 2,
    "title": "雪车",
    "author": "刘叉",
    "content": [
      "腊令凝绨三十日，缤纷密雪一复一。",
      "孰云润泽在枯荄，闤闠饿民冻欲死。",
      "死中犹被豺狼食，官车初还城垒未完备。",
      "人家千里无烟火，鸡犬何太怨。",
      "天下恤吾氓，如何连夜瑶花乱。",
      "皎洁既同君子节，沾濡多著小人面。",
      "寒锁侯门见客稀，色迷塞路行商断。",
      "小小细细如尘间，轻轻缓缓成朴簌。",
      "官家不知民馁寒，尽驱牛车盈道载屑玉。",
      "载载欲何之，秘藏深宫以御炎酷。",
      "徒能自卫九重间，岂信车辙血，点点尽是农夫哭。",
      "刀兵残丧后，满野谁为载白骨。",
      "远戍久乏粮，太仓谁为运红粟。",
      "戎夫尚逆命，扁箱鹿角谁为敌。",
      "士夫困征讨，买花载酒谁为适。",
      "天子端然少旁求，股肱耳目皆奸慝。",
      "依违用事佞上方，犹驱饿民运造化防暑厄。",
      "吾闻躬耕南亩舜之圣，为民吞蝗唐之德。",
      "未闻孽苦苍生，相群相党上下为蝥贼。",
      "庙堂食禄不自惭，我为斯民叹息还叹息。"
    ]
  },
  {
    "volume": 395,
    "sequence": 3,
    "title": "修养",
    "author": "刘叉",
    "content": [
      "损神终日谈虚空，不必归命于胎中。",
      "我神不西亦不东，烟收云散何濛濛。",
      "尝令体如微微风，绵绵不断道自冲。",
      "世人逢一不逢一，一回存想一回出。",
      "只知一切望一切，不觉一日损一日。",
      "劝君修真复识真，世上道人多忤人，披图醮录益乱神。",
      "此法那能坚此身，心田自有灵地珍。",
      "惜哉自有不自亲，明真汩没随埃尘。"
    ]
  },
  {
    "volume": 395,
    "sequence": 4,
    "title": "勿执古寄韩潮州",
    "author": "刘叉",
    "content": [
      "古人皆执古，不辞冻饿悲。",
      "今人亦执古，自取行坐危。",
      "老菊凌霜葩，狞松抱雪姿。",
      "武王亦至明，宁哀首阳饥。",
      "仲尼岂非圣，但为互乡嗤。",
      "寸心生万路，今古棼若丝。",
      "逐逐行不尽，茫茫休者谁。",
      "来恨不可遏，去悔何足追。",
      "玉石共笑唾，驽骥相奔驰。",
      "请君勿执古，执古徒自隳。"
    ]
  },
  {
    "volume": 395,
    "sequence": 5,
    "title": "答孟东野",
    "author": "刘叉",
    "content": [
      "酸寒孟夫子，苦爱老叉诗。",
      "生涩有百篇，谓是琼瑶辞。",
      "百篇非所长，忧来豁穷悲。",
      "唯有刚肠铁，百炼不柔亏。",
      "退之何可骂，东野何可欺。",
      "文王已云没，谁顾好爵縻。",
      "生死守一丘，宁计饱与饥。",
      "万事付杯酒，从人笑狂痴。"
    ]
  },
  {
    "volume": 395,
    "sequence": 6,
    "title": "自古无长生劝姚合酒（一本作劝杨勉酒）",
    "author": "刘叉",
    "content": [
      "奉子一杯酒，为子照颜色。",
      "但愿腮上红，莫管颏下白。",
      "自古无长生，生者何戚戚。",
      "登山勿厌高，四望都无极。",
      "丘陇逐日多，天地为我窄。",
      "只见李耳书，对之空脉脉。",
      "何曾见天上，著得刘安宅。",
      "若问长生人，昭昭孔丘籍。"
    ]
  },
  {
    "volume": 395,
    "sequence": 7,
    "title": "独饮",
    "author": "刘叉",
    "content": [
      "尽欲调太羹，自古无好手。",
      "所以山中人，兀兀但饮酒。"
    ]
  },
  {
    "volume": 395,
    "sequence": 8,
    "title": "作诗",
    "author": "刘叉",
    "content": [
      "作诗无知音，作不如不作。",
      "未逢赓载人，此道终寂寞。",
      "有虞今已殁，来者谁为托。",
      "朗咏豁心胸，笔与泪俱落。"
    ]
  },
  {
    "volume": 395,
    "sequence": 9,
    "title": "天津桥",
    "author": "刘叉",
    "content": [
      "洛阳宫阙照天地，四面山川无毒气。",
      "谁令汉祖都秦关，从此奸雄转相炽。"
    ]
  },
  {
    "volume": 395,
    "sequence": 10,
    "title": "嘲荆卿",
    "author": "刘叉",
    "content": [
      "白虹千里气，血颈一剑义。",
      "报恩不到头，徒作轻生士。"
    ]
  },
  {
    "volume": 395,
    "sequence": 11,
    "title": "代牛言",
    "author": "刘叉",
    "content": [
      "渴饮颍水流，饿喘吴门月。",
      "黄金如可种，我力终不竭。"
    ]
  },
  {
    "volume": 395,
    "sequence": 12,
    "title": "莫问卜",
    "author": "刘叉",
    "content": [
      "莫问卜，人生吉凶皆自速。",
      "伏羲文王若无死，今人不为古人哭。"
    ]
  },
  {
    "volume": 395,
    "sequence": 13,
    "title": "观八骏图",
    "author": "刘叉",
    "content": [
      "穆王八骏走不歇，海外去寻长日月。",
      "五云望断阿母宫，归来落得新白发。"
    ]
  },
  {
    "volume": 395,
    "sequence": 14,
    "title": "经战地",
    "author": "刘叉",
    "content": [
      "杀气不上天，阴风吹雨血。",
      "冤魂不入地，髑髅哭沙月。",
      "人命固有常，此地何夭折。"
    ]
  },
  {
    "volume": 395,
    "sequence": 15,
    "title": "野哭",
    "author": "刘叉",
    "content": [
      "棘针生狞义路闲，野泉相吊声潺潺。",
      "哀哉异教溺颓俗，淳源一去何时还。"
    ]
  },
  {
    "volume": 395,
    "sequence": 16,
    "title": "古怨",
    "author": "刘叉",
    "content": [
      "君莫嫌丑妇，丑妇死守贞。",
      "山头一怪石，长作望夫名。",
      "鸟有并翼飞，兽有比肩行。",
      "丈夫不立义，岂如鸟兽情。"
    ]
  },
  {
    "volume": 395,
    "sequence": 17,
    "title": "烈士咏",
    "author": "刘叉",
    "content": [
      "烈士或爱金，爱金不为贫。",
      "义死天亦许，利生鬼亦嗔。",
      "胡为轻薄儿，使酒杀平人。"
    ]
  },
  {
    "volume": 395,
    "sequence": 18,
    "title": "狂夫",
    "author": "刘叉",
    "content": [
      "大妻唱舜歌，小妻鼓湘瑟。",
      "狂夫游冶归，端坐仍作色。",
      "不读关雎篇，安知后妃德。"
    ]
  },
  {
    "volume": 395,
    "sequence": 19,
    "title": "饿咏",
    "author": "刘叉",
    "content": [
      "文王久不出，贤士如土贱。",
      "妻孥从饿死，敢爱黄金篆。"
    ]
  },
  {
    "volume": 395,
    "sequence": 20,
    "title": "自问",
    "author": "刘叉",
    "content": [
      "自问彭城子，何人授汝颠。",
      "酒肠宽似海，诗胆大于天。",
      "断剑徒劳匣，枯琴无复弦。",
      "相逢不多合，赖是向林泉。"
    ]
  },
  {
    "volume": 395,
    "sequence": 21,
    "title": "入蜀",
    "author": "刘叉",
    "content": [
      "望空问真宰，此路为谁开。",
      "峡色侵天去，江声滚地来。",
      "孔明深有意，钟会亦何才。",
      "信此非人事，悲歌付一杯。"
    ]
  },
  {
    "volume": 395,
    "sequence": 22,
    "title": "塞上逢卢仝",
    "author": "刘叉",
    "content": [
      "直到桑干北，逢君夜不眠。",
      "上楼腰脚健，怀土眼睛穿。",
      "斗柄寒垂地，河流冻彻天。",
      "羁魂泣相向，何事有诗篇。"
    ]
  },
  {
    "volume": 395,
    "sequence": 23,
    "title": "偶书",
    "author": "刘叉",
    "content": [
      "日出扶桑一丈高，人间万事细如毛。",
      "野夫怒见不平处，磨损胸中万古刀。"
    ]
  },
  {
    "volume": 395,
    "sequence": 24,
    "title": "爱碣山石",
    "author": "刘叉",
    "content": [
      "碣石何青青，挽我双眼睛。",
      "爱尔多古峭，不到人间行。"
    ]
  },
  {
    "volume": 395,
    "sequence": 25,
    "title": "与孟东野",
    "author": "刘叉",
    "content": [
      "寒衣草木皮，饥饭葵藿根。",
      "不为孟夫子，岂识市井门。"
    ]
  },
  {
    "volume": 395,
    "sequence": 26,
    "title": "姚秀才爱予小剑因赠",
    "author": "刘叉",
    "content": [
      "一条古时水，向我手心流。",
      "临行泻赠君，勿薄细碎仇。"
    ]
  },
  {
    "volume": 395,
    "sequence": 27,
    "title": "老恨",
    "author": "刘叉",
    "content": [
      "雪打杉松残，补书书不完。",
      "懒学渭上翁，辛苦把钓竿。"
    ]
  }
]