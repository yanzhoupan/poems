[
  {
    "volume": 158,
    "sequence": 1,
    "title": "闻笛",
    "author": "张巡",
    "content": [
      "岧峣试一临，虏骑附城阴。",
      "不辨风尘色，安知天地心。",
      "营开边月近，战苦阵云深。",
      "旦夕更楼上，遥闻横笛音。"
    ]
  },
  {
    "volume": 158,
    "sequence": 2,
    "title": "守睢阳作",
    "author": "张巡",
    "content": [
      "接战春来苦，孤城日渐危。",
      "合围侔月晕，分守若鱼丽。",
      "屡厌黄尘起，时将白羽挥。",
      "裹疮犹出阵，饮血更登陴。",
      "忠信应难敌，坚贞谅不移。",
      "无人报天子，心计欲何施。"
    ]
  },
  {
    "volume": 158,
    "sequence": 3,
    "title": "题衡阳泗州寺",
    "author": "张抃",
    "content": [
      "一水悠悠百粤通，片帆无奈信秋风。",
      "几层峡浪寒舂月，尽日江天雨打篷。",
      "漂泊渐摇青草外，乡关谁念雪园东。",
      "未知今夜依何处，一点渔灯出苇丛。"
    ]
  },
  {
    "volume": 158,
    "sequence": 4,
    "title": "古意二首",
    "author": "贺兰进明",
    "content": [
      "秦庭初指鹿，群盗满山东。",
      "忤意皆诛死，所言谁肯忠。",
      "武关犹未启，兵入望夷宫。",
      "为祟非泾水，人君道自穷。",
      "崇兰生涧底，香气满幽林。",
      "采采欲为赠，何人是同心。",
      "日暮徒盈把，裴回忧思深。",
      "慨然纫杂佩，重奏丘中琴。"
    ]
  },
  {
    "volume": 158,
    "sequence": 5,
    "title": "行路难五首",
    "author": "贺兰进明",
    "content": [
      "君不见岩下井，百尺不及泉。",
      "君不见山上苗，数寸凌云烟。",
      "人生赋命亦如此，何苦太息自忧煎。",
      "但愿亲友长含笑，相逢不乏杖头钱。",
      "寒夜邀欢须秉烛，岂得常思花柳年。",
      "君不见门前柳，荣耀暂时萧索久。",
      "君不见陌上花，狂风吹去落谁家。",
      "邻家思妇见之叹，蓬首不梳心历乱。",
      "盛年夫婿长别离，岁暮相逢色已换。",
      "君不见芳树枝，春花落尽蜂不窥。",
      "君不见梁上泥，秋风始高燕不栖。",
      "荡子从军事征战，蛾眉婵娟守空闺。",
      "独宿自然堪下泪，况复时闻乌夜啼。",
      "君不见云中月，暂盈还复缺。",
      "君不见林下风，声远意难穷。",
      "亲故平生或聚散，欢娱未尽尊酒空。",
      "叹息青青陵上柏，岁寒能有几人同。",
      "君不见东流水，一去无穷已。",
      "君不见西郊云，日夕空氛氲。",
      "群雁裴回不能去，一雁悲鸣复失群。",
      "人生结交在终始，莫以升沈中路分。"
    ]
  },
  {
    "volume": 158,
    "sequence": 6,
    "title": "夜渡江",
    "author": "闾丘晓",
    "content": [
      "舟人自相报，落日下芳潭。",
      "夜火连淮市，春风满客帆。",
      "水穷沧海畔，路尽小山南。",
      "且喜乡园近，言荣意未甘。"
    ]
  },
  {
    "volume": 158,
    "sequence": 7,
    "title": "奉和刘采访缙云南岭作",
    "author": "庾光先",
    "content": [
      "百越城池枕海圻，永嘉山水复相依。",
      "悬萝弱筱垂清浅，宿雨朝暾和翠微。",
      "鸟讶山经传不尽，花随月令数仍稀。",
      "幸陪谢客题诗句，谁与王孙此地归。"
    ]
  },
  {
    "volume": 158,
    "sequence": 8,
    "title": "思归，寄东林澈上人",
    "author": "韦丹",
    "content": [
      "王事纷纷无暇日，浮生冉冉只如云。",
      "已为平子归休计，五老岩前必共闻。"
    ]
  },
  {
    "volume": 158,
    "sequence": 9,
    "title": "答澈公",
    "author": "韦丹",
    "content": [
      "空山泉落松窗静，闲地草生春日迟。",
      "白发渐多身未退，依依常在永禅师。"
    ]
  },
  {
    "volume": 158,
    "sequence": 10,
    "title": "洛出书",
    "author": "萧昕",
    "content": [
      "海内昔凋瘵，天网斯浡潏。",
      "龟灵启圣图，龙马负书出。",
      "大哉明德盛，远矣彝伦秩。",
      "地敷作乂功，人免为鱼恤。",
      "既彰千国理，岂止百川溢。",
      "永赖至于今，畴庸未云毕。"
    ]
  },
  {
    "volume": 158,
    "sequence": 11,
    "title": "临风舒锦",
    "author": "萧昕",
    "content": [
      "丽锦匹云终，襜襜展向风。",
      "花开翻覆翠，色乱动摇红。",
      "缕散悠扬里，文回照灼中。",
      "低垂疑步障，吹起作晴虹。",
      "既与丘迟梦，深知卓氏功。",
      "还乡将制服，从此表亨通。"
    ]
  },
  {
    "volume": 158,
    "sequence": 12,
    "title": "东皇太一词",
    "author": "李希仲",
    "content": [
      "吉日初斋戒，灵巫穆上皇。",
      "焚香布瑶席，鸣佩奠椒浆。",
      "缓舞花飞满，清歌水去长。",
      "回波送神曲，云雨满潇湘。"
    ]
  },
  {
    "volume": 158,
    "sequence": 13,
    "title": "蓟北行二首",
    "author": "李希仲",
    "content": [
      "旄头有精芒，胡骑猎秋草。",
      "羽檄南渡河，边庭用兵早。",
      "汉家爱征战，宿将今已老。",
      "辛苦羽林儿，从戎榆关道。",
      "一身救边速，烽火通蓟门。",
      "前军飞鸟断，格斗尘沙昏。",
      "寒日鼓声急，单于夜将奔。",
      "当须徇忠义，身死报国恩。"
    ]
  },
  {
    "volume": 158,
    "sequence": 14,
    "title": "送妻",
    "author": "杨志坚",
    "content": [
      "平生志业在琴诗，头上如今有二丝。",
      "渔父尚知溪谷暗，山妻不信出身迟。",
      "荆钗任意撩新鬓，明镜从他别画眉。",
      "今日便同行路客，相逢即是下山时。"
    ]
  }
]