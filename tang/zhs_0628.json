[
  {
    "volume": 628,
    "sequence": 1,
    "title": "陌上桑",
    "author": "陆龟蒙",
    "content": [
      "皓齿还如贝色含，长眉亦似烟华贴。",
      "邻娃尽著绣裆襦，独自提筐采蚕叶。"
    ]
  },
  {
    "volume": 628,
    "sequence": 2,
    "title": "自遣诗三十首",
    "author": "陆龟蒙",
    "content": [
      "五年重别旧山村，树有交柯犊有孙。",
      "更感卞峰颜色好，晓云才散便当门。",
      "雪下孤村淅淅鸣，病魂无睡洒来清。",
      "心摇只待东窗晓，长愧寒鸡第一声。",
      "多情多感自难忘，只有风流共古长。",
      "座上不遗金带枕，陈王词赋为谁伤。",
      "甫里先生未白头，酒旗犹可战高楼。",
      "长鲸好鲙无因得，乞取艅艎作钓舟。",
      "花濑濛濛紫气昏，水边山曲更深村。",
      "终须拣取幽栖处，老桧成双便作门。",
      "阴洞曾为采药行，冷云凝绝烛微明。",
      "玉芝敲折琤然堕，合有真人上姓名。",
      "长叹人间发易华，暗将心事许烟霞。",
      "病来前约分明在，药鼎书囊便是家。",
      "酝得秋泉似玉容，比于云液更应浓。",
      "思量北海徐刘辈，枉向人间号酒龙。",
      "羊侃多应自古豪，解盘金槊置纤腰。",
      "纵然此事教双得，不博溪田二顷苗。",
      "偶然携稚看微波，临水春寒一倍多。",
      "便使笔精如逸少，懒能书字换群鹅。",
      "昔闻庄叟迢迢梦，又道韩生苒苒飞。",
      "知有姓名聊寄问，更无言语抱斜晖。",
      "雪侵春事太无端，舞急微还近腊寒。",
      "应是也疑真宰怪，休时犹未遍林峦。",
      "数尺游丝堕碧空，年年长是惹东风。",
      "争知天上无人住，亦有春愁鹤发翁。",
      "谁使寒鸦意绪娇，云情山晚动情憀。",
      "乱和残照纷纷舞，应索阳乌次第饶。",
      "古往天高事渺茫，争知灵媛不凄凉。",
      "月娥如有相思泪，只待方诸寄两行。",
      "本来云外寄闲身，遂与溪云作主人。",
      "一夜逆风愁四散，晓来零落傍衣巾。",
      "渊明不待公田熟，乘兴先秋解印归。",
      "我为余粮春未去，到头谁是复谁非？",
      "云拥根株抱石危，斫来文似瘦蛟螭。",
      "幽人带病慵朝起，只向春山尽日欹。",
      "月淡花闲夜已深，宋家微咏若遗音。",
      "重思万古无人赏，露湿清香独满襟。",
      "南岸春田手自农，往来横截半江风。",
      "有时不耐轻桡兴，暂欲蓬山访洛公。",
      "贤达垂竿小隐中，我来真作捕鱼翁。",
      "前溪一夜春流急，已学严滩下钓筒。",
      "水国君王又姓萧，风情由是冠南朝。",
      "灵和殿下巴江柳，十二旒前舞翠条。",
      "强梳蓬鬓整斜冠，片烛光微夜思阑。",
      "天意最饶惆怅事，单栖分付与春寒。",
      "无多药圃近南荣，合有新苗次第生。",
      "稚子不知名品上，恐随春草斗输赢。",
      "一派溪随箬下流，春来无处不汀洲。",
      "漪澜未碧蒲犹短，不见鸳鸯正自由。",
      "山下花明水上曛，一桡青翰破霞文。",
      "越人但爱风流客，绣被何须属鄂君。",
      "妍华须是占时生，准拟差肩不近情。",
      "佳丽几时腰不细，荆王辛苦致宫名。",
      "姹女精神似月孤，敢将容易入洪炉。",
      "人间纵道铅华少，蝶翅新篁未肯无。",
      "贞白求丹变姓名，主恩潜助亦无成。",
      "侯家竟换梁天子，王整徒劳作外兵。",
      "春雨能膏草木肥，就中林野碧含滋。",
      "唯余病客相逢背，一夜寒声减四肢。"
    ]
  },
  {
    "volume": 628,
    "sequence": 3,
    "title": "别墅怀归",
    "author": "陆龟蒙",
    "content": [
      "东去沧溟百里余，沿江潮信到吾庐。",
      "就中家在蓬山下，一日堪凭两寄书。"
    ]
  },
  {
    "volume": 628,
    "sequence": 4,
    "title": "野井",
    "author": "陆龟蒙",
    "content": [
      "朱阁前头露井多，碧梧桐下美人过。",
      "寒泉未必能如此，奈有银瓶素绠何。"
    ]
  },
  {
    "volume": 628,
    "sequence": 5,
    "title": "南征",
    "author": "陆龟蒙",
    "content": [
      "丞相南征定有无，幕中谁是骋良图。",
      "遥知贼胆纵横破，绕帐生犀一万株。"
    ]
  },
  {
    "volume": 628,
    "sequence": 6,
    "title": "北渡",
    "author": "陆龟蒙",
    "content": [
      "江客柴门枕浪花，鸣机寒橹任呕哑。",
      "轻舟过去真堪画，惊起鸬鹚一阵斜。"
    ]
  },
  {
    "volume": 628,
    "sequence": 7,
    "title": "夜泊咏栖鸿",
    "author": "陆龟蒙",
    "content": [
      "可怜霜月暂相依，莫向衡阳趁逐飞。",
      "同是江南寒夜客，羽毛单薄稻粱微。"
    ]
  },
  {
    "volume": 628,
    "sequence": 8,
    "title": "早行",
    "author": "陆龟蒙",
    "content": [
      "水寒孤棹触天文，直似乘槎去问津。",
      "纵使碧虚无限好，客星名字也愁人。"
    ]
  },
  {
    "volume": 628,
    "sequence": 9,
    "title": "木兰堂（一作李商隐诗）",
    "author": "陆龟蒙",
    "content": [
      "洞庭波浪渺无津，日日征帆送远人。",
      "几度木兰舟上望，不知元是此花身。"
    ]
  },
  {
    "volume": 628,
    "sequence": 10,
    "title": "和袭美春夕陪崔谏议樱桃园宴",
    "author": "陆龟蒙",
    "content": [
      "佳人芳树杂春蹊，花外烟濛月渐低。",
      "几度艳歌清欲转，流莺惊起不成栖。"
    ]
  },
  {
    "volume": 628,
    "sequence": 11,
    "title": "和袭美松江早春",
    "author": "陆龟蒙",
    "content": [
      "柳下江餐待好风，暂时还得狎渔翁。",
      "一生无事烟波足，唯有沙边水勃公。"
    ]
  },
  {
    "volume": 628,
    "sequence": 12,
    "title": "和袭美女坟湖（即吴王葬女之所）",
    "author": "陆龟蒙",
    "content": [
      "水平波淡绕回塘，鹤殉人沉万古伤。",
      "应是离魂双不得，至今沙上少鸳鸯。"
    ]
  },
  {
    "volume": 628,
    "sequence": 13,
    "title": "和袭美泰伯庙",
    "author": "陆龟蒙",
    "content": [
      "故国城荒德未荒，年年椒奠湿中堂。",
      "迩来父子争天下，不信人间有让王。"
    ]
  },
  {
    "volume": 628,
    "sequence": 14,
    "title": "和袭美木兰院次韵",
    "author": "陆龟蒙",
    "content": [
      "苦吟清漏迢迢极，月过花西尚未眠。",
      "犹忆故山欹警枕，夜来呜咽似流泉。"
    ]
  },
  {
    "volume": 628,
    "sequence": 15,
    "title": "和袭美重题蔷薇",
    "author": "陆龟蒙",
    "content": [
      "秾华自古不得久，况是倚春春已空。",
      "更被夜来风雨恶，满阶狼藉没多红。"
    ]
  },
  {
    "volume": 628,
    "sequence": 16,
    "title": "和袭美春夕酒醒",
    "author": "陆龟蒙",
    "content": [
      "几年无事傍江湖，醉倒黄公旧酒垆。",
      "觉后不知明月上，满身花影倩人扶。"
    ]
  },
  {
    "volume": 628,
    "sequence": 17,
    "title": "和袭美木兰后池三咏·重台莲花",
    "author": "陆龟蒙",
    "content": [
      "水国烟乡足芰荷，就中芳瑞此难过。",
      "风情为与吴王近，红萼常教一倍多。"
    ]
  },
  {
    "volume": 628,
    "sequence": 18,
    "title": "和袭美木兰后池三咏·浮萍",
    "author": "陆龟蒙",
    "content": [
      "晚来风约半池明，重叠侵沙绿罽成。",
      "不用临池更相笑，最无根蒂是浮名。"
    ]
  },
  {
    "volume": 628,
    "sequence": 19,
    "title": "和袭美木兰后池三咏·白莲",
    "author": "陆龟蒙",
    "content": [
      "素花多蒙别艳欺，此花真合在瑶池。",
      "还应有恨无人觉，月晓风清欲堕时。"
    ]
  },
  {
    "volume": 628,
    "sequence": 20,
    "title": "和袭美重题后池",
    "author": "陆龟蒙",
    "content": [
      "晓烟清露暗相和，浴雁浮鸥意绪多。",
      "却是陈王词赋错，枉将心事托微波。"
    ]
  },
  {
    "volume": 628,
    "sequence": 21,
    "title": "和胥门闲泛",
    "author": "陆龟蒙",
    "content": [
      "细桨轻撶下白蘋，故城花谢绿阴新。",
      "岂无今日逃名士，试问南塘著屟人？"
    ]
  },
  {
    "volume": 628,
    "sequence": 22,
    "title": "袭美初植松桂偶题",
    "author": "陆龟蒙",
    "content": [
      "轩阴冉冉移斜日，寒韵泠泠入晚风。",
      "烟格月姿曾不改，至今犹似在山中。"
    ]
  },
  {
    "volume": 628,
    "sequence": 23,
    "title": "和袭美馆娃宫怀古五绝",
    "author": "陆龟蒙",
    "content": [
      "三千虽衣水犀珠，半夜夫差国暗屠。",
      "犹有八人皆二八，独教西子占亡吴。",
      "一宫花渚漾涟漪，俀堕鸦鬟出茧眉。",
      "可料座中歌舞袖，便将残节拂降旗。",
      "几多云榭倚青冥，越焰烧来一片平。",
      "此地最应沾恨血，至今春草不匀生。",
      "江色分明练绕台，战帆遥隔绮疏开。",
      "波神自厌荒淫主，勾践楼船稳帖来。",
      "宝袜香綦碎晓尘，乱兵谁惜似花人？",
      "伯劳应是精灵使，犹向残阳泣暮春。"
    ]
  },
  {
    "volume": 628,
    "sequence": 24,
    "title": "和袭美虎丘寺西小溪闲泛三绝",
    "author": "陆龟蒙",
    "content": [
      "树号相思枝拂地，鸟语提壶声满溪。",
      "云涯一里千万曲，直是渔翁行也迷。",
      "荒柳卧波浑似困，宿云遮坞未全痴。",
      "云情柳意萧萧会，若问诸余总不知。",
      "每逢孤屿一倚楫，便欲狂歌同采薇。",
      "任是烟萝中待月，不妨欹枕扣舷归。"
    ]
  },
  {
    "volume": 628,
    "sequence": 25,
    "title": "和袭美天竺寺八月十五夜桂子",
    "author": "陆龟蒙",
    "content": [
      "霜实常闻秋半夜，天台天竺堕云岑。",
      "如何两地无人种，却是湘漓是桂林。"
    ]
  },
  {
    "volume": 628,
    "sequence": 26,
    "title": "戏题袭美书印囊",
    "author": "陆龟蒙",
    "content": [
      "鹊衔龟顾妙无余，不爱封侯爱石渠。",
      "应笑休文过万卷，至今谁道沈家书。"
    ]
  },
  {
    "volume": 628,
    "sequence": 27,
    "title": "和袭美钓侣二章",
    "author": "陆龟蒙",
    "content": [
      "一艇轻撶看晓涛，接罒离抛下漉春醪。",
      "相逢便倚蒹葭泊，更唱菱歌擘蟹螯。",
      "雨后沙虚古岸崩，鱼梁移入乱云层。",
      "归时月堕汀洲暗，认得妻儿结网灯。"
    ]
  },
  {
    "volume": 628,
    "sequence": 28,
    "title": "和袭美寄同年韦校书",
    "author": "陆龟蒙",
    "content": [
      "万古风烟满故都，清才搜括妙无余。",
      "可中寄与芸香客，便是江南地里书。"
    ]
  },
  {
    "volume": 628,
    "sequence": 29,
    "title": "和袭美初冬偶作",
    "author": "陆龟蒙",
    "content": [
      "桐下空阶叠绿钱，貂裘初绽拥高眠。",
      "小炉低幌还遮掩，酒滴灰香似去年。"
    ]
  },
  {
    "volume": 628,
    "sequence": 30,
    "title": "袭美醉中寄一壶并一绝，走笔次韵奉酬",
    "author": "陆龟蒙",
    "content": [
      "酒痕衣上杂莓苔，犹忆红螺一两杯。",
      "正被绕篱荒菊笑，日斜还有白衣来。"
    ]
  },
  {
    "volume": 628,
    "sequence": 31,
    "title": "再和次韵",
    "author": "陆龟蒙",
    "content": [
      "阶下饥禽啄嫩苔，野人方倒病中杯。",
      "寒蔬卖却还沽吃，可有金貂换得来。"
    ]
  },
  {
    "volume": 628,
    "sequence": 32,
    "title": "和袭美重玄寺双矮桧",
    "author": "陆龟蒙",
    "content": [
      "可怜烟刺是青螺，如到双林误礼多。",
      "更忆早秋登北固，海门苍翠出晴波。"
    ]
  },
  {
    "volume": 628,
    "sequence": 33,
    "title": "醉中戏赠袭美",
    "author": "陆龟蒙",
    "content": [
      "南北风流旧不同，伧吴今日若相通。",
      "病来犹伴金杯满，欲得人呼小褚公。"
    ]
  },
  {
    "volume": 628,
    "sequence": 34,
    "title": "润卿遗青z3饭兼之一绝，聊用答谢",
    "author": "陆龟蒙",
    "content": [
      "旧闻香积金仙食，今见青精玉斧餐。",
      "自笑镜中无骨录，可能飞上紫雪端。"
    ]
  },
  {
    "volume": 628,
    "sequence": 35,
    "title": "文宴招润卿博士辞以道侣将至一绝寄之",
    "author": "陆龟蒙",
    "content": [
      "仙客何时下鹤翎，方瞳如水脑华清。",
      "不过传达杨君梦，从许人间小兆听。"
    ]
  },
  {
    "volume": 628,
    "sequence": 36,
    "title": "再招",
    "author": "陆龟蒙",
    "content": [
      "遥知道侣谈玄次，又是文交丽事时。",
      "虽是寒轻云重日，也留花簟待徐摛。"
    ]
  },
  {
    "volume": 628,
    "sequence": 37,
    "title": "玩金鸂鶒戏赠袭美",
    "author": "陆龟蒙",
    "content": [
      "曾向溪边泊暮云，至今犹忆浪花群。",
      "不知镂羽凝香雾，堪与鸳鸯觉后闻。"
    ]
  },
  {
    "volume": 628,
    "sequence": 38,
    "title": "子规一首",
    "author": "陆龟蒙",
    "content": [
      "碧竿微露月玲珑，谢豹伤心独叫风。",
      "高处已应闻滴血，山榴一夜几枝红？"
    ]
  },
  {
    "volume": 628,
    "sequence": 39,
    "title": "寄题天台国清寺齐梁体",
    "author": "陆龟蒙",
    "content": [
      "峰带楼台天外立，明河色近罘罳湿。",
      "松间石上定僧寒，半夜楢溪水声急。"
    ]
  },
  {
    "volume": 628,
    "sequence": 40,
    "title": "奉和谏议酬先辈霜菊",
    "author": "陆龟蒙",
    "content": [
      "紫茎芳艳照西风，只怕霜华掠断丛。",
      "争奈病夫难强饮，应须速自召车公。"
    ]
  },
  {
    "volume": 628,
    "sequence": 41,
    "title": "和袭美咏皋桥",
    "author": "陆龟蒙",
    "content": [
      "横截春流架断虹，凭栏犹思五噫风。",
      "今来未必非梁孟，却是无人断伯通。"
    ]
  },
  {
    "volume": 628,
    "sequence": 42,
    "title": "和袭美悼鹤",
    "author": "陆龟蒙",
    "content": [
      "酆都香稻字重思，遥想飞魂去未饥。",
      "争奈野鸦无数健，黄昏来占旧栖枝。"
    ]
  },
  {
    "volume": 628,
    "sequence": 43,
    "title": "和醉中袭美先起次韵",
    "author": "陆龟蒙",
    "content": [
      "莫唱艳歌凝翠黛，已通仙籍在金闺。",
      "他时若寄相思泪，红粉痕应伴紫泥。"
    ]
  },
  {
    "volume": 628,
    "sequence": 44,
    "title": "和袭美酒病偶作次韵",
    "author": "陆龟蒙",
    "content": [
      "柳疏桐下晚窗明，只有微风为折酲。",
      "唯欠白绡笼解散，洛生闲咏两三声。"
    ]
  },
  {
    "volume": 628,
    "sequence": 45,
    "title": "忆白菊",
    "author": "陆龟蒙",
    "content": [
      "稚子书传白菊开，西成相滞未容回。",
      "月明阶下窗纱薄，多少清香透入来。"
    ]
  },
  {
    "volume": 628,
    "sequence": 46,
    "title": "和同润卿寒夜访袭美各惜其志次韵",
    "author": "陆龟蒙",
    "content": [
      "醉韵飘飘不可亲，掉头吟侧华阳巾。",
      "如能跂脚南窗下，便是羲皇世上人。"
    ]
  },
  {
    "volume": 628,
    "sequence": 47,
    "title": "和袭美寒夜文宴润卿有期不至",
    "author": "陆龟蒙",
    "content": [
      "细雨轻觞玉漏终，上清词句落吟中。",
      "松斋一夜怀贞白，霜外空闻五粒风。"
    ]
  },
  {
    "volume": 628,
    "sequence": 48,
    "title": "移石盆",
    "author": "陆龟蒙",
    "content": [
      "移得龙泓潋滟寒，月轮初下白云端。",
      "无人尽日澄心坐，倒影新篁一两竿。"
    ]
  },
  {
    "volume": 628,
    "sequence": 49,
    "title": "石竹花咏",
    "author": "陆龟蒙",
    "content": [
      "曾看南朝画国娃，古萝衣上碎明霞。",
      "而今莫共金钱斗，买却春风是此花。"
    ]
  }
]