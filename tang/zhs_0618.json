[
  {
    "volume": 618,
    "sequence": 1,
    "title": "读《阴符经》寄鹿门子",
    "author": "陆龟蒙",
    "content": [
      "清晨整冠坐，朗咏三百言。",
      "备识天地意，献词犯乾坤。",
      "何事不隐德，降灵生轩辕。",
      "口衔造化斧，凿破机关门。",
      "五贼忽迸逸，万物争崩奔。",
      "虚施神仙要，莫救华池源。",
      "但学战胜术，相高甲兵屯。",
      "龙蛇竞起陆，斗血浮中原。",
      "成汤与周武，反覆更为尊。",
      "下及秦汉得，黩弄兵亦烦。",
      "奸强自林据，仁弱无枝蹲。",
      "狂喉恣吞噬，逆翼争飞翻。",
      "家家伺天发，不肯匡淫昏。",
      "生民坠涂炭，比屋为冤魂。",
      "只为读此书，大朴难久存。",
      "微臣与轩辕，亦是万世孙。",
      "未能穷意义，岂敢求瑕痕。",
      "曾亦爱两句，可与贤达论。",
      "生者死之根，死者生之根。",
      "方寸了十字，万化皆胚腪。",
      "身外更何事，眼前徒自喧。",
      "黄河但东注，不见归昆仑。",
      "昼短苦夜永，劝君倾一尊。"
    ]
  },
  {
    "volume": 618,
    "sequence": 2,
    "title": "奉和袭美初夏游楞伽精舍次韵",
    "author": "陆龟蒙",
    "content": [
      "吴都涵汀洲，碧液浸郡郭。",
      "微雨荡春醉，上下一清廓。",
      "奇踪欲探讨，灵物先瘵瘼。",
      "飘然兰叶舟，旋倚烟霞泊。",
      "吟谭乱篙舻，梦寐杂巘崿。",
      "纤情不可逃，洪笔难暂阁。",
      "岂知楞伽会，乃在山水箔。",
      "金仙著书日，世界名极乐。",
      "薝卜冠诸香，琉璃代华垩。",
      "禽言经不辍，象口川宁涸。",
      "万善峻为城，巉巉扞群恶。",
      "清晨欲登造，安得无自愕。",
      "险穴骇坤牢，高萝挂天笮。",
      "池容淡相向，蛟怪如可摸。",
      "苔蔽石髓根，蒲差水心锷。",
      "岚侵答摩髻，日照狻猊络。",
      "仰首乍眩施，回眸更辉火霍。",
      "檐端凝飞羽，磴外浮碧落。",
      "到回解风襟，临幽濯云屩。",
      "尘机性非便，静境心所著。",
      "自取海鸥知，何烦尸祝酢。",
      "峰围震泽岸，翠浪舞绡幕。",
      "潋滟岂尧遭，嶘嵃非禹凿。",
      "潜听钟梵处，别有松桂壑。",
      "霭重灯不光，泉寒网犹薄。",
      "僮能蹑孤刹，鸟惯亲摐铎。",
      "服道身可遗，乞闲心已诺。",
      "人间亦何事，万态相毒蠚。",
      "战垒竞高深，儒衣谩褒博。",
      "宣尼名位达，未必春秋作。",
      "管氏包霸图，须人解其缚。",
      "伊余采樵者，蓬藋方索寞。",
      "近得风雅情，聊将圣贤度。",
      "多君富遒采，识度两清恪。",
      "讵宠生灭词，肯教夷夏错。",
      "未为尧舜用，且向烟霞托。",
      "我亦摆尘埃，他年附鸿鹤。"
    ]
  },
  {
    "volume": 618,
    "sequence": 3,
    "title": "奉和袭美公斋四咏次韵·小松",
    "author": "陆龟蒙",
    "content": [
      "擢秀逋客岩，遗根飞鸟径。",
      "因求饰清閟，遂得辞危夐。",
      "贞同柏有心，立若珠无胫。",
      "枝形短未怪，鬣数差难定。",
      "况密三天风，方遵四时柄。",
      "那兴培塿叹，免答邻里病。",
      "微霜静可分，片月疏堪映。",
      "奇当虎头笔，韵叶通明性。",
      "会拂阳乌胸，抡才膺帝命。"
    ]
  },
  {
    "volume": 618,
    "sequence": 4,
    "title": "奉和袭美公斋四咏次韵·小桂",
    "author": "陆龟蒙",
    "content": [
      "讽赋轻八植，擅名方一枝。",
      "才高不满意，更自寒山移。",
      "宛宛别云态，苍苍出尘姿。",
      "烟归助华杪，雪点迎芳蕤。",
      "青条坐可结，白日如奔螭。",
      "谅无萤翦忧，即是萧森时。",
      "洛浦虽有荫，骚人聊自怡。",
      "终为济川楫，岂在论高卑。"
    ]
  },
  {
    "volume": 618,
    "sequence": 5,
    "title": "奉和袭美公斋四咏次韵·新竹",
    "author": "陆龟蒙",
    "content": [
      "别坞破苔藓，严城树轩楹。",
      "恭闻禀璇玑，化质离青冥。",
      "色可定鸡颈，实堪招凤翎。",
      "立窥五岭秀，坐对三都屏。",
      "晴月窈窕入，曙烟霏微生。",
      "昔者尚借宅，况来处宾庭。",
      "金罍纵倾倒，碧露还鲜醒。",
      "若非抱苦节，何以偶惟馨。",
      "徐观稚龙出，更赋锦苞零。"
    ]
  },
  {
    "volume": 618,
    "sequence": 6,
    "title": "奉和袭美公斋四咏次韵·鹤屏",
    "author": "陆龟蒙",
    "content": [
      "时人重花屏，独即胎化状。",
      "丛毛练分彩，疏节筇相望。",
      "曾无氃氋态，颇得连轩样。",
      "势拟抢高寻，身犹在函丈。",
      "如忧鸡鹜斗，似忆烟霞向。",
      "尘世任纵横，霜襟自闲放。",
      "空资明远思，不待浮丘相。",
      "何由振玉衣，一举栖瀛阆。"
    ]
  },
  {
    "volume": 618,
    "sequence": 7,
    "title": "奉和袭美酬前进士崔潞盛制见寄因赠至一百四十言",
    "author": "陆龟蒙",
    "content": [
      "孔圣铸颜事，垂之千载余。",
      "其间王道乖，化作荆榛墟。",
      "天必授贤哲，为时攻翦除。",
      "轲雄骨已朽，百代徒趑趄。",
      "近者韩文公，首为闲辟锄。",
      "夫子又继起，阴霾终廓如。",
      "搜得万古遗，裁成十编书。",
      "南山盛云雨，东序堆琼琚。",
      "偶此真籍客，悠扬两情摅。",
      "清词忽窈窕，雅韵何虚徐。",
      "唱既野芳坼，酬还天籁疏。",
      "轻波掠翡翠，晓露披芙渠。",
      "俪曲信寡和，末流难嗣初。",
      "空持一竿饵，有意渔鲸鱼。"
    ]
  },
  {
    "volume": 618,
    "sequence": 8,
    "title": "奉和袭美太湖诗二十首·初入太湖",
    "author": "陆龟蒙",
    "content": [
      "东南具区雄，天水合为一。",
      "高帆大弓满，羿射争箭疾。",
      "时当暑雨后，气象仍郁密。",
      "乍如开雕笯，耸翅忽飞出。",
      "行将十洲近，坐觉八极溢。",
      "耳目骇鸿濛，精神寒佶栗。",
      "坑来斗呀豁，涌处惊嵯崒。",
      "嶮异拔龙湫，喧如破蛟室。",
      "斯须风妥帖，若受命平秩。",
      "微茫诚端倪，远峤疑格笔。",
      "巉巉见铜阙，左右皆辅弼。",
      "盘空俨相趋，去势犹横逸。",
      "尝闻咸池气，下注作清质。",
      "至今涵赤霄，尚且浴白日。",
      "又云构浮玉，宛与昆阆匹。",
      "肃为灵官家，此事难致诘。",
      "才迎沙屿好，指顾俄已失。",
      "山川互蔽亏，鱼鸟空聱耴。",
      "何当授真检，得召天吴术。",
      "一一问朝宗，方应可谭悉。"
    ]
  },
  {
    "volume": 618,
    "sequence": 9,
    "title": "奉和袭美太湖诗二十首·晓次神景宫",
    "author": "陆龟蒙",
    "content": [
      "晓帆逗碕岸，高步入神景。",
      "洒洒襟袖清，如临蕊珠屏。",
      "虽然群动息，此地常寂静。",
      "翠镊有寒锵，碧花无定影。",
      "凭轩羽人傲，夹户天兽猛。",
      "稽首朝元君，褰衣就虚省。",
      "呀空雪牙利，嗽水石齿冷。",
      "香母未垂婴，芝田不论顷。",
      "遥通河汉口，近抚松桂顶。",
      "饭荐七白蔬，杯酾九光杏。",
      "人间附尘躅，固陋真钳颈。",
      "肯信抃鳌倾，犹疑夏虫永。",
      "玄津荡琼垄，紫汞啼金鼎。",
      "尽出冰霜书，期君一披省。"
    ]
  },
  {
    "volume": 618,
    "sequence": 10,
    "title": "奉和袭美太湖诗二十首·入林屋洞",
    "author": "陆龟蒙",
    "content": [
      "知名十小天，林屋当第九。",
      "题之为左神，理之以天后。",
      "魁堆辟邪辈，左右专备守。",
      "自非方瞳人，不敢窥洞口。",
      "唯君好奇士，复啸忘情友。",
      "致伞在风林，低冠入云窦。",
      "中深剧苔井，傍坎才药臼。",
      "石角忽支颐，藤根时束肘。",
      "初为大幽怖，渐见微明诱。",
      "屹若造灵封，森如达仙薮。",
      "尝闻白芝秀，状与琅花偶。",
      "又坐紫泉光，甘如酌天酒。",
      "何人能挹嚼，饵以代浆糗。",
      "却笑探五符，徒劳步双斗。",
      "真君不可见，焚盥空迟久。",
      "眷恋玉碣文，行行但回首。"
    ]
  },
  {
    "volume": 618,
    "sequence": 11,
    "title": "奉和袭美太湖诗二十首·雨中游包山精舍",
    "author": "陆龟蒙",
    "content": [
      "包山信神仙，主者上真职。",
      "及栖钟梵侣，又是清凉域。",
      "乃知烟霞地，绝俗无不得。",
      "岩开一径分，柏拥深殿黑。",
      "僧闲若图画，像古非雕刻。",
      "海客施明珠，湘蕤料净食。",
      "有鱼皆玉尾，有乌尽金臆。",
      "手携鞞铎佉，若在中印国。",
      "千峰残雨过，万籁清且极。",
      "此时空寂心，可以遗智识。",
      "知君战未胜，尚倚功名力。",
      "却下听经徒，孤帆有行色。"
    ]
  },
  {
    "volume": 618,
    "sequence": 12,
    "title": "奉和袭美太湖诗二十首·毛公坛",
    "author": "陆龟蒙",
    "content": [
      "古有韩终道，授之刘先生。",
      "身如碧凤凰，羽翼披轻轻。",
      "先生盛驱役，臣伏甲与丁。",
      "势可倒五岳，不唯鞭群灵。",
      "飘飖驾翔螭，白日朝太清。",
      "空遗古坛在，稠叠烟萝屏。",
      "远怀步罡夕，列宿森然明。",
      "四角镇露兽，三层差羽婴。",
      "回眸盼七炁，运足驰疏星。",
      "象外真既感，区中道俄成。",
      "迩来向千祀，云峤空峥嵘。",
      "石上橘花落，石根瑶草青。",
      "时时白鹿下，此外无人行。",
      "我访岑寂境，自言斋戒精。",
      "如今君安死，魂魄犹膻腥。",
      "有笈皆绿字，有芝皆紫茎。",
      "相将望瀛岛，浩荡凌沧溟。"
    ]
  },
  {
    "volume": 618,
    "sequence": 13,
    "title": "奉和袭美太湖诗二十首·三宿神景宫",
    "author": "陆龟蒙",
    "content": [
      "灵踪未遍寻，不觉溪色暝。",
      "回头问栖所，稍下杉萝径。",
      "岩居更幽绝，涧户相隐映。",
      "过此即神宫，虚堂惬云性。",
      "四轩尽疏达，一榻何清零。",
      "仿佛闻玉笙，鼓铿动凉磬。",
      "风凝古松粒，露压修荷柄。",
      "万籁既无声，澄明但心听。",
      "希微辨真语，若授虚皇命。",
      "尺宅按来平，华池漱余净。",
      "频窥宿羽丽，三吸晨霞盛。",
      "岂独冷衣襟，便堪遗造请。",
      "徒深物外趣，未脱尘中病。",
      "举首谢灵峰，徜徉事归榜。"
    ]
  },
  {
    "volume": 618,
    "sequence": 14,
    "title": "奉和袭美太湖诗二十首·以毛公泉献大谏清河公",
    "author": "陆龟蒙",
    "content": [
      "先生炼飞精，羽化成翩翻。",
      "荒坛与古甃，隐轸清泠存。",
      "四面蹙山骨，中心含月魂。",
      "除非紫水脉，即是金沙源。",
      "香实洒桂蕊，甘惟渍云根。",
      "向来探幽人，酌罢祛蒙昏。",
      "况公珪璋质，近处谏诤垣。",
      "又闻虚静姿，早挂冰雪痕。",
      "君对瑶华味，重献兰薰言。",
      "当应涤烦暑，朗咏翚飞轩。",
      "我愿得一掬，攀天叫重阍。",
      "霏霏散为雨，用以移焦原。"
    ]
  },
  {
    "volume": 618,
    "sequence": 15,
    "title": "奉和袭美太湖诗二十首·缥缈峰",
    "author": "陆龟蒙",
    "content": [
      "左右皆跳岑，孤峰挺然起。",
      "因思缥缈称，乃在虚无里。",
      "清晨跻磴道，便是孱颜始。",
      "据石即更歌，遇泉还徙倚。",
      "花奇忽如荐，树曲浑成几。",
      "乐静烟霭知，忘机猿狖喜。",
      "频攀峻过斗，末造平如砥。",
      "举首阂青冥，回眸聊下视。",
      "高帆大于鸟，广墠才类蚁。",
      "就此微茫中，争先未尝已。",
      "葛洪话刚气，去地四千里。",
      "苟能乘之游，止若道路耳。",
      "吾将自峰顶，便可朝帝扆。",
      "尽欲活群生，不唯私一己。",
      "超骑明月蜍，复弄华星蕊。",
      "却下蓬莱巅，重窥清浅水。",
      "身为大块客，自号天随子。",
      "他日向华阳，敲云问名氏。"
    ]
  },
  {
    "volume": 618,
    "sequence": 16,
    "title": "奉和袭美太湖诗二十首·桃花坞",
    "author": "陆龟蒙",
    "content": [
      "行行问绝境，贵与名相亲。",
      "空经桃花坞，不见秦时人。",
      "愿此为东风，吹起枝上春。",
      "愿此作流水，潜浮蕊中尘。",
      "愿此为好鸟，得栖花际邻。",
      "愿此作幽蝶，得随花下宾。",
      "朝为照花日，暮作涵花津。",
      "试为探花士，作此偷桃臣。",
      "桃源不我弃，庶可全天真。"
    ]
  },
  {
    "volume": 618,
    "sequence": 17,
    "title": "奉和袭美太湖诗二十首·明月湾",
    "author": "陆龟蒙",
    "content": [
      "昔闻明月观，只伤荒野基。",
      "今逢明月湾，不值三五时。",
      "择此二明月，洞庭看最奇。",
      "连山忽中断，远树分毫厘。",
      "周回二十里，一片澄风漪。",
      "见说秋半夜，净无云物欺。",
      "兼之星斗藏，独有神仙期。",
      "初闻锵镣跳，积渐调参差。",
      "空中卓羽卫，波上停龙螭。",
      "踪舞玉烟节，高歌碧霜词。",
      "清光悄不动，万象寒咿咿。",
      "此会非俗致，无由得旁窥。",
      "但当乘扁舟，酒翁仍相随。",
      "或彻三弄笛，或成数联诗。",
      "自然莹心骨，何用神仙为。"
    ]
  },
  {
    "volume": 618,
    "sequence": 18,
    "title": "奉和袭美太湖诗二十首·练渎（一云吴王开以练兵）",
    "author": "陆龟蒙",
    "content": [
      "越恃君子众，大将压全吴。",
      "吴将派天泽，以练舟师徒。",
      "一镜止千里，支流忽然迂。",
      "苍奁朿洪波，坐似冯夷躯。",
      "战舰百万辈，浮宫三十余。",
      "平川盛丁宁，绝岛分储胥。",
      "凤押半鹤膝，锦杠杂肥胡。",
      "香烟与杀气，浩浩随风驱。",
      "弹射尽高鸟，杯觥醉潜鱼。",
      "山灵恐见鞭，水府愁为墟。",
      "兵利德日削，反为雠国屠。",
      "至今钩镞残，尚与泥沙俱。",
      "照此月倍苦，来兹烟亦孤。",
      "丁魂尚有泪，合洒青枫枯。"
    ]
  },
  {
    "volume": 618,
    "sequence": 19,
    "title": "奉和袭美太湖诗二十首·投龙潭",
    "author": "陆龟蒙",
    "content": [
      "名山潭洞中，自古多秘邃。",
      "君将接神物，聊用申祀事。",
      "熔金象牙角，尺木无不备。",
      "亦既奉真官，因之徇前志。",
      "持来展明诰，敬以投嘉瑞。",
      "鳞光焕水容，目色烧山翠。",
      "吾皇病秦汉，岂独探幽异。",
      "所贵风雨时，民皆受其赐。",
      "良田为巨浸，污泽成赤地。",
      "掌职一不行，精灵又何寄。",
      "唯贪血食饱，但据骊珠睡。",
      "何必费黄金，年年授星使。"
    ]
  },
  {
    "volume": 618,
    "sequence": 20,
    "title": "奉和袭美太湖诗二十首·孤园寺",
    "author": "陆龟蒙",
    "content": [
      "浮屠从西来，事者极梁武。",
      "岩幽与水曲，结构无遗土。",
      "穷山林干尽，竭海珠玑聚。",
      "况即侍从臣，敢爱烟波坞。",
      "幡条玉龙扣，殿角金虬舞。",
      "释子厌楼台，生人露风雨。",
      "今来四百载，像设藏云浦。",
      "轻鸽乱驯鸥，鸣钟和朝橹。",
      "庭蕉裂旗旆，野蔓差缨组。",
      "石上解空人，窗前听经虎。",
      "林虚叶如织，水净沙堪数。",
      "遍问得中天，归修释迦谱。"
    ]
  },
  {
    "volume": 618,
    "sequence": 21,
    "title": "奉和袭美太湖诗二十首·上真观",
    "author": "陆龟蒙",
    "content": [
      "尝闻升三清，真有上中下。",
      "官居乘佩服，一一自相亚。",
      "霄裙或霞粲，侍女忽玉姹。",
      "坐进金碧腴，去驰飙欻驾。",
      "今来上真观，恍若心灵讶。",
      "只恐暂神游，又疑新羽化。",
      "风余撼朱草，云破生瑶榭。",
      "望极觉波平，行虚信烟藉。",
      "闲开飞龟帙，静倚宿凤架。",
      "俗状既能遗，尘冠聊以卸。",
      "人间方大火，此境无朱夏。",
      "松盖荫日车，泉绅垂天罅。",
      "穷幽不知倦，复息芝园舍。",
      "锵佩引凉姿，焚香礼遥夜。",
      "无情走声利，有志依闲暇。",
      "何处好迎僧，希将石楼借。"
    ]
  },
  {
    "volume": 618,
    "sequence": 22,
    "title": "奉和袭美太湖诗二十首·销夏湾",
    "author": "陆龟蒙",
    "content": [
      "霞岛焰难泊，云峰奇未收。",
      "萧条千里湾，独自清如秋。",
      "古岸过新雨，高萝荫横流。",
      "遥风吹蒹葭，折处鸣飕飕。",
      "昔予守圭窦，过于回禄囚。",
      "日为籧筁徒，分作祗裯雠。",
      "愿狎寒水怪，不封朱毂侯。",
      "岂知烟浪涯，坐可思重裘。",
      "健若数尺鲤，泛然双白鸥。",
      "不识号火井，孰问名焦丘。",
      "我真鱼鸟家，尽室营扁舟。",
      "遗名复避世，消夏还消忧。"
    ]
  },
  {
    "volume": 618,
    "sequence": 23,
    "title": "奉和袭美太湖诗二十首·包山祠",
    "author": "陆龟蒙",
    "content": [
      "静境林麓好，古祠烟霭浓。",
      "自非通灵才，敢陟群仙峰。",
      "百里波浪沓，中坐箫鼓重。",
      "真君具琼舆，仿佛来相从。",
      "清露濯巢鸟，阴云生昼龙。",
      "风飘橘柚香，日动幡盖容。",
      "将命礼且洁，所祈年不凶。",
      "终当以疏闻，特用诸侯封。"
    ]
  },
  {
    "volume": 618,
    "sequence": 24,
    "title": "奉和袭美太湖诗二十首·圣姑庙",
    "author": "陆龟蒙",
    "content": [
      "渺渺洞庭水，盈盈芳屿神。",
      "因知古佳丽，不独湘夫人。",
      "流苏荡遥吹，斜领生轻尘。",
      "蜀彩驳霞碎，吴绡盘雾匀。",
      "可怜飞燕姿，合是乘鸾宾。",
      "坐想烟雨夕，兼知花草春。",
      "空登油壁车，窈窕谁相亲。",
      "好赠玉条脱，堪携紫纶巾。",
      "殷勤拨香池，重荐汀洲蘋。",
      "明朝动兰楫，不翅星河津。"
    ]
  },
  {
    "volume": 618,
    "sequence": 25,
    "title": "奉和袭美太湖诗二十首·太湖石",
    "author": "陆龟蒙",
    "content": [
      "他山岂无石，厥状皆可荐。",
      "端然遇良工，坐使天质变。",
      "或裁基栋宇，礧砢成广殿。",
      "或剖出温瑜，精光具华瑱。",
      "或将破仇敌，百炮资苦战。",
      "或用镜功名，万古如会面。",
      "今之洞庭者，一以非此选。",
      "槎牙真不才，反作天下彦。",
      "所奇者嵌崆，所尚者葱蒨。",
      "旁穿参洞穴，内窍均环钏。",
      "刻削九琳窗，玲珑五明扇。",
      "新雕碧霞段，旋破秋天片。",
      "无力置池塘，临风只流眄。"
    ]
  },
  {
    "volume": 618,
    "sequence": 26,
    "title": "奉和袭美太湖诗二十首·崦里",
    "author": "陆龟蒙",
    "content": [
      "山横路若绝，转楫逢平川。",
      "川中水木幽，高下兼良田。",
      "沟塍堕微溜，桑柘含疏烟。",
      "处处倚蚕箔，家家下鱼筌。",
      "騃犊卧新艹奴，野禽争折莲。",
      "试招搔首翁，共语残阳边。",
      "今来九州内，未得皆恬然。",
      "贼阵始吉语，狂波又凶年。",
      "吾翁欲何道，守此常安眠。",
      "笑我掉头去，芦中闻刺船。",
      "余知隐地术，可以齐真仙。",
      "终当从之游，庶复全于天。"
    ]
  },
  {
    "volume": 618,
    "sequence": 27,
    "title": "奉和袭美太湖诗二十首·石板",
    "author": "陆龟蒙",
    "content": [
      "一片倒山屏，何时隳洞门。",
      "屹然空阔中，万古波涛痕。",
      "我意上帝命，持来压泉源。",
      "恐为庚辰官，囚怪力所掀。",
      "又疑广袤次，零落潜惊奔。",
      "不然遭霹雳，强半沈无垠。",
      "如何造化首，便截秋云根。",
      "往事不足问，奇踪安可论。",
      "吾今病烦暑，据簟常昏昏。",
      "欲从石公乞，莹理平如璊。",
      "前后植桂桧，东西置琴尊。",
      "尽携天壤徒，浩唱羲皇言。"
    ]
  }
]