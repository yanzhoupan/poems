[
  {
    "volume": 588,
    "sequence": 1,
    "title": "送友人往太原",
    "author": "李频",
    "content": [
      "离亭聊把酒，此路彻边头。",
      "草白雁来尽，时清人去游。",
      "汾河流晋地，塞雪满并州。",
      "别后相思夜，空看北斗愁。"
    ]
  },
  {
    "volume": 588,
    "sequence": 2,
    "title": "旅怀",
    "author": "李频",
    "content": [
      "万里共心论，徒言吾道存。",
      "奉亲无别业，谒帝有何门。",
      "水宿惊涛浦，山行落叶村。",
      "长安长梦去，欹枕即闻猿。"
    ]
  },
  {
    "volume": 588,
    "sequence": 3,
    "title": "送裴御史赴湖南",
    "author": "李频",
    "content": [
      "关门鸟道中，飞传复乘骢。",
      "暮雪离秦甸，春云入楚宫。",
      "平芜天共阔，积水地多空。",
      "使府悬帆去，能消几日风。"
    ]
  },
  {
    "volume": 588,
    "sequence": 4,
    "title": "送姚郜先辈赴汝州辟",
    "author": "李频",
    "content": [
      "行李事寒天，东来聘礼全。",
      "州当定鼎处，人去偃戈年。",
      "雷雨依嵩岭，桑麻接楚田。",
      "遥知清夜作，不是借戎篇。"
    ]
  },
  {
    "volume": 588,
    "sequence": 5,
    "title": "初离黔中泊江上",
    "author": "李频",
    "content": [
      "去去把青桂，平生心不违。",
      "更蒙莲府辟，兼脱布衣归。",
      "霁岳明残雪，清波漾落晖。",
      "无穷幽鸟戏，时向棹前飞。"
    ]
  },
  {
    "volume": 588,
    "sequence": 6,
    "title": "黔中酬同院韦判官",
    "author": "李频",
    "content": [
      "平生同所为，相遇偶然迟。",
      "各著青袍后，无归白社期。",
      "江流来绝域，府地管诸夷。",
      "圣代都无事，从公且赋诗。"
    ]
  },
  {
    "volume": 588,
    "sequence": 7,
    "title": "和范秘书襄阳旧游",
    "author": "李频",
    "content": [
      "听话扬帆兴，初从岘首还。",
      "高吟入白浪，遥坐看青山。",
      "枯木猿啼爽，寒汀鹤步闲。",
      "秋来关去梦，几夜度商颜。"
    ]
  },
  {
    "volume": 588,
    "sequence": 8,
    "title": "秋夜山中思归送友人",
    "author": "李频",
    "content": [
      "萧条对秋色，相忆在云泉。",
      "木落病身起，潮平归思悬。",
      "凉钟山顶寺，暝火渡头船。",
      "此地非吾土，淹留又一年。"
    ]
  },
  {
    "volume": 588,
    "sequence": 9,
    "title": "自黔中东归旅次淮上",
    "author": "李频",
    "content": [
      "行旅本同愁，黔吴复阻修。",
      "半年方中路，穷节到孤舟。",
      "夕霭垂阴野，晨光动积流。",
      "家山一夜梦，便是昔年游。"
    ]
  },
  {
    "volume": 588,
    "sequence": 10,
    "title": "江夏春感旧",
    "author": "李频",
    "content": [
      "东风出海门，处处动林园。",
      "泽国雪霜少，沙汀花木繁。",
      "暖鱼依水浅，晴雁入空翻。",
      "何处阳和力，生萍不驻根。"
    ]
  },
  {
    "volume": 588,
    "sequence": 11,
    "title": "眉州别李使君（一作眉山留献张端公）",
    "author": "李频",
    "content": [
      "回首雪峰前，朱门心杳然。",
      "离人自呜咽，流水莫潺湲。",
      "毒草通蛮徼，秋林近漏天。",
      "一生从此去，五字有谁怜。"
    ]
  },
  {
    "volume": 588,
    "sequence": 12,
    "title": "送许棠及第归宣州",
    "author": "李频",
    "content": [
      "高科终自致，志业信如神。",
      "待得逢公道，由来合贵身。",
      "秋归方觉好，旧梦始知真。",
      "更想青山宅，谁为后主人。"
    ]
  },
  {
    "volume": 588,
    "sequence": 13,
    "title": "黔中罢职将泛江东",
    "author": "李频",
    "content": [
      "黔中初罢职，薄俸亦无残。",
      "举目乡关远，携家旅食难。",
      "野梅将雪竞，江月与沙寒。",
      "两鬓愁应白，何劳把镜看。"
    ]
  },
  {
    "volume": 588,
    "sequence": 14,
    "title": "长安书事寄所知",
    "author": "李频",
    "content": [
      "帝里本无名，端居有道情。",
      "睡魂春梦断，书兴晚窗明。",
      "老拟归何处，闲应过此生。",
      "江湖终一日，拜别便东行。"
    ]
  },
  {
    "volume": 588,
    "sequence": 15,
    "title": "酬姚覃",
    "author": "李频",
    "content": [
      "不见又相招，何曾诉寂寥。",
      "醉眠春草长，吟坐夜灯销。",
      "泪堕思山切，身归转路遥。",
      "年年送别处，杨柳少垂条。"
    ]
  },
  {
    "volume": 588,
    "sequence": 16,
    "title": "春日鄜州赠裴居言",
    "author": "李频",
    "content": [
      "虽将身佐幕，出入似闲居。",
      "草色长相待，山情信不疏。",
      "灯前春睡足，酒后夜寒余。",
      "笔砚时时近，终非署簿书。"
    ]
  },
  {
    "volume": 588,
    "sequence": 17,
    "title": "送于生入蜀",
    "author": "李频",
    "content": [
      "家吴闻入蜀，道路颇乖离。",
      "一第何多难，都城可少知。",
      "江山非久适，命数未终奇。",
      "况又将冤抱，经春杜魄随。"
    ]
  },
  {
    "volume": 588,
    "sequence": 18,
    "title": "送许棠归泾县作尉",
    "author": "李频",
    "content": [
      "青桂复青袍，一归荣一高。",
      "县人齐下拜，邑宰共分曹。",
      "绕郭看秧插，寻街听茧缫。",
      "封侯万里者，燕颔乃徒劳。"
    ]
  },
  {
    "volume": 588,
    "sequence": 19,
    "title": "友人话别",
    "author": "李频",
    "content": [
      "论交虽不早，话别且相亲。",
      "除却栖禅客，谁非南陌人。",
      "半生都返性，终老拟安贫。",
      "愿入白云社，高眠自致身。"
    ]
  },
  {
    "volume": 588,
    "sequence": 20,
    "title": "山居",
    "author": "李频",
    "content": [
      "欲出穷吾道，东西自未能。",
      "卷书唯对鹤，开画独留僧。",
      "落叶和云扫，秋山共月登。",
      "何年石上水，夜夜滴高层。"
    ]
  },
  {
    "volume": 588,
    "sequence": 21,
    "title": "寄范郎中",
    "author": "李频",
    "content": [
      "藜杖山中出，吟诗对范家。",
      "相知从海峤，寄食向京华。",
      "名宦成何报，清眸未纵赊。",
      "临邛梦来往，雨雪满褒斜。"
    ]
  },
  {
    "volume": 588,
    "sequence": 22,
    "title": "书怀",
    "author": "李频",
    "content": [
      "宦途从不问，身事觉无差。",
      "华发初生女，沧洲未有家。",
      "却闲思洞穴，终老旷桑麻。",
      "别访栖禅侣，相期语劫沙。"
    ]
  },
  {
    "volume": 588,
    "sequence": 23,
    "title": "越中行",
    "author": "李频",
    "content": [
      "越国临沧海，芳洲复暮晴。",
      "湖通诸浦白，日隐乱峰明。",
      "野宿多无定，闲游免有情。",
      "天台闻不远，终到石桥行。"
    ]
  },
  {
    "volume": 588,
    "sequence": 24,
    "title": "春日南游寄浙东许同年",
    "author": "李频",
    "content": [
      "孤帆处处宿，不问是谁家。",
      "南国平芜远，东风细雨斜。",
      "旅怀多寄酒，寒意欲留花。",
      "更想前途去，茫茫沧海涯。"
    ]
  },
  {
    "volume": 588,
    "sequence": 25,
    "title": "明州江亭夜别段秀才",
    "author": "李频",
    "content": [
      "离亭向水开，时候复蒸梅。",
      "霹雳灯烛灭，蒹葭风雨来。",
      "京关虽共语，海峤不同回。",
      "莫为莼鲈美，天涯滞尔才。"
    ]
  },
  {
    "volume": 588,
    "sequence": 26,
    "title": "临岐留别相知",
    "author": "李频",
    "content": [
      "百岁竟何事，一身长远游。",
      "行行将近老，处处不离愁。",
      "世路多相取，权门不自投。",
      "难为此时别，欲别愿人留。"
    ]
  },
  {
    "volume": 588,
    "sequence": 27,
    "title": "鄂渚湖上即事",
    "author": "李频",
    "content": [
      "杜门聊自适，湖水在窗间。",
      "纵得沧洲去，无过白日闲。",
      "多慵空好道，少贱早凋颜。",
      "独有东山月，依依自往还。"
    ]
  },
  {
    "volume": 588,
    "sequence": 28,
    "title": "辞夏口崔尚书",
    "author": "李频",
    "content": [
      "一饭仍难受，依仁况一年。",
      "终期身可报，不拟骨空镌。",
      "城晚风高角，江春浪起船。",
      "同来栖止地，独去塞鸿前。"
    ]
  },
  {
    "volume": 588,
    "sequence": 29,
    "title": "秦原早望",
    "author": "李频",
    "content": [
      "一忝乡书荐，长安未得回。",
      "年光逐渭水，春色上秦台。",
      "燕掠平芜去，人冲细雨来。",
      "东风生故里，又过几花开。"
    ]
  },
  {
    "volume": 588,
    "sequence": 30,
    "title": "送友人之扬州（一作游淮南）",
    "author": "李频",
    "content": [
      "一别长安后，晨征便信鸡。",
      "河声入峡急，地势出关低。",
      "绿树丛垓下，青芜阔楚西。",
      "路长知不恶，随处得诗题。"
    ]
  },
  {
    "volume": 588,
    "sequence": 31,
    "title": "过四皓庙",
    "author": "李频",
    "content": [
      "东西南北人，高迹自相亲。",
      "天下已归汉，山中犹避秦。",
      "龙楼曾作客，鹤氅不为臣。",
      "独有千年后，青青庙木春。"
    ]
  },
  {
    "volume": 588,
    "sequence": 32,
    "title": "陕下怀归",
    "author": "李频",
    "content": [
      "故园何处在，零落五湖东。",
      "日暮无来客，天寒有去鸿。",
      "大河冰彻塞，高岳雪连空。",
      "独夜悬归思，迢迢永漏中。"
    ]
  },
  {
    "volume": 588,
    "sequence": 33,
    "title": "送徐处士归江南",
    "author": "李频",
    "content": [
      "行行野雪薄，寒气日通春。",
      "故国又芳草，沧江终白身。",
      "游归花落满，睡起鸟啼新。",
      "莫惜闲书札，西来问旅人。"
    ]
  },
  {
    "volume": 588,
    "sequence": 34,
    "title": "鄜州留别王从事",
    "author": "李频",
    "content": [
      "相识未十日，相知如十年。",
      "从来易离别，此去忽留连。",
      "路险行冲雨，山高度隔天。",
      "难终清夜坐，更听说安边。"
    ]
  },
  {
    "volume": 588,
    "sequence": 35,
    "title": "长安夜怀",
    "author": "李频",
    "content": [
      "匹马西游日，从吴又转荆。",
      "风雷几夜坐，山水半年行。",
      "梦永秋灯灭，吟余晓露明。",
      "良时不我与，白发向秦生。"
    ]
  },
  {
    "volume": 588,
    "sequence": 36,
    "title": "冬夜山中寻友",
    "author": "李频",
    "content": [
      "何人山雪夜，相访不相思。",
      "若得长闲日，应无暂到时。",
      "叶寒凋欲尽，泉冻落还迟。",
      "即此天明去，重来未有期。"
    ]
  },
  {
    "volume": 588,
    "sequence": 37,
    "title": "送刘山人归洞庭",
    "author": "李频",
    "content": [
      "君逐云山去，人间又绝踪。",
      "半湖乘早月，中路入疏钟。",
      "秋尽草虫急，夜深山雨重。",
      "平生心未已，岂得更相从。"
    ]
  },
  {
    "volume": 588,
    "sequence": 38,
    "title": "古意",
    "author": "李频",
    "content": [
      "白马游何处，青楼日正长。",
      "凤箫抛旧曲，鸾镜懒新妆。",
      "玄鸟深巢静，飞花入户香。",
      "虽非窦滔妇，锦字已成章。"
    ]
  },
  {
    "volume": 588,
    "sequence": 39,
    "title": "避暑",
    "author": "李频",
    "content": [
      "当暑忆归林，陶家借柳阴。",
      "蝉从初伏噪，客向晚凉吟。",
      "白日欺玄鬓，沧江负素心。",
      "神仙倘有术，引我出幽岑。"
    ]
  },
  {
    "volume": 588,
    "sequence": 40,
    "title": "送吴秘书归杭州",
    "author": "李频",
    "content": [
      "为客得从容，官清料复重。",
      "海崖归有业，天目近何峰。",
      "是处通春棹，无村不夜舂。",
      "马卿夸贵达，还说返临邛。"
    ]
  },
  {
    "volume": 588,
    "sequence": 41,
    "title": "中秋对月",
    "author": "李频",
    "content": [
      "秋分一夜停，阴魄最晶荧。",
      "好是生沧海，徐看历杳冥。",
      "层空疑洗色，万怪想潜形。",
      "他夕无相类，晨鸡不可听。"
    ]
  },
  {
    "volume": 588,
    "sequence": 42,
    "title": "八月上峡（一作八月峡口作）",
    "author": "李频",
    "content": [
      "万里巴江水，秋来满峡流。",
      "乱山无陆路，行客在孤舟。",
      "汹汹滩声急，冥冥树色愁。",
      "免为三不吊，已白一生头。"
    ]
  },
  {
    "volume": 588,
    "sequence": 43,
    "title": "送狄明府赴九江",
    "author": "李频",
    "content": [
      "字人修祖德，清白定闻传。",
      "匹马从秦去，孤帆入楚悬。",
      "关中寒食雨，湖上暑衣天。",
      "四考兼重请，相知住几年。"
    ]
  },
  {
    "volume": 588,
    "sequence": 44,
    "title": "陕下投姚谏议",
    "author": "李频",
    "content": [
      "旧业在东鄙，西游从楚荆。",
      "风雷几夜坐，山水半年行。",
      "梦永秋灯灭，吟孤晓露明。",
      "前心若不遂，有耻却归耕。"
    ]
  },
  {
    "volume": 588,
    "sequence": 45,
    "title": "关东逢薛能",
    "author": "李频",
    "content": [
      "何处不相思，相逢还有时。",
      "交心如到老，会面未为迟。",
      "苦学缘明代，劳生欲白髭。",
      "唯君一度别，便似见无期。"
    ]
  },
  {
    "volume": 588,
    "sequence": 46,
    "title": "富春赠孙璐",
    "author": "李频",
    "content": [
      "天柱与天目，曾栖绝顶房。",
      "青云求禄晚，白日坐家长。",
      "井气通潮信，窗风引海凉。",
      "平生诗称在，老达亦何妨。"
    ]
  },
  {
    "volume": 588,
    "sequence": 47,
    "title": "送友人游蜀",
    "author": "李频",
    "content": [
      "东堂虽不捷，西去复何愁。",
      "蜀马知归路，巴山似旧游。",
      "星临剑阁动，花落锦江流。",
      "鼓吹青林下，时闻祭武侯。"
    ]
  },
  {
    "volume": 588,
    "sequence": 48,
    "title": "夏日盩厔郊居寄姚少府",
    "author": "李频",
    "content": [
      "古木有清阴，寒泉有下深。",
      "蝉从初伏噪，客向晚凉吟。",
      "白日欺玄鬓，沧江负素心。",
      "甚思中夜话，何路许相寻。"
    ]
  },
  {
    "volume": 588,
    "sequence": 49,
    "title": "送胡休处士归湘江",
    "author": "李频",
    "content": [
      "见说湘江切，长愁有去时。",
      "江湖秋涉远，雷雨夜眠迟。",
      "旧业多归兴，空山尽老期。",
      "天寒一瓢酒，落日醉留谁。"
    ]
  },
  {
    "volume": 588,
    "sequence": 50,
    "title": "峡州送清彻上人归浙西（一作送清江上人归东林）",
    "author": "李频",
    "content": [
      "风涛几千里，归路半乘舟。",
      "此地难相遇，何人更共游。",
      "坐经嵩顶夏，行值洛阳秋。",
      "到寺安禅夕，江云满石楼。"
    ]
  },
  {
    "volume": 588,
    "sequence": 51,
    "title": "送僧入天台",
    "author": "李频",
    "content": [
      "一锡随缘赴，天台又去登。",
      "长亭旧别路，落日独行僧。",
      "夜烧山何处，秋帆浪几层。",
      "他时授巾拂，莫为老无能。"
    ]
  },
  {
    "volume": 588,
    "sequence": 52,
    "title": "回山后寄范酂先辈",
    "author": "李频",
    "content": [
      "高楼会月夜，北雁向南分。",
      "留住经春雪，辞来见夏云。",
      "遥空江不极，绝顶日难曛。",
      "一与山僧坐，无因得议文。"
    ]
  },
  {
    "volume": 588,
    "sequence": 53,
    "title": "长安送友人东归",
    "author": "李频",
    "content": [
      "白社思归处，青门见去人。",
      "乡遥茂苑树，路入广陵尘。",
      "海日潮浮晓，湖山雪露春。",
      "犹期来帝里，未是得闲人。"
    ]
  },
  {
    "volume": 588,
    "sequence": 54,
    "title": "深秋过源宗上人房（房一作方丈）",
    "author": "李频",
    "content": [
      "到日值摇落，相留山舍空。",
      "微寒生夜半，积雨向秋终。",
      "度讲多来雁，经禅少候虫。",
      "方从听话后，不省在愁中。"
    ]
  },
  {
    "volume": 588,
    "sequence": 55,
    "title": "秋日登山阁",
    "author": "李频",
    "content": [
      "苍苍山阁晚，杳杳隙尘秋。",
      "偶上多时立，翻成尽日愁。",
      "草平连邑动，河满逐江流。",
      "下视穷边路，行人在陇头。"
    ]
  },
  {
    "volume": 588,
    "sequence": 56,
    "title": "秋宿慈恩寺遂上人院（一作送宋震先辈赴青州）",
    "author": "李频",
    "content": [
      "满阁终南色，清宵独倚栏。",
      "风高斜汉动，叶下曲江寒。",
      "帝里求名老，空门见性难。",
      "吾师无一事，不似在长安。"
    ]
  },
  {
    "volume": 588,
    "sequence": 57,
    "title": "题栖霞寺庆上人院",
    "author": "李频",
    "content": [
      "居与鸟巢邻，日将巢鸟亲。",
      "多生从此性，久集得无身。",
      "树老风终夜，山寒雪见春。",
      "不知诸祖后，传印是何人。"
    ]
  },
  {
    "volume": 588,
    "sequence": 58,
    "title": "送友人入蜀",
    "author": "李频",
    "content": [
      "天际蜀门开，西看举别杯。",
      "何人不异礼，上客自怀才。",
      "夜涧青林发，秋江渌水来。",
      "临邛行乐处，莫到白头回。"
    ]
  },
  {
    "volume": 588,
    "sequence": 59,
    "title": "赠同官苏明府",
    "author": "李频",
    "content": [
      "山中畿内邑，别觉大夫清。",
      "簿领分王事，官资寄野情。",
      "闲斋无狱讼，隐几向泉声。",
      "从此朝天路，门前是去程。"
    ]
  },
  {
    "volume": 588,
    "sequence": 60,
    "title": "送厉图南往荆州觐伯",
    "author": "李频",
    "content": [
      "云水入荆湘，古来鱼鸟乡。",
      "故关重隔远，春日独行长。",
      "山溜含清韵，江雷吐夜光。",
      "郡中词客会，游子更升堂。"
    ]
  },
  {
    "volume": 588,
    "sequence": 61,
    "title": "山中夜坐",
    "author": "李频",
    "content": [
      "归家来几夜，倏忽觉秋残。",
      "月满方塘白，风依老树寒。",
      "戏鱼重跃定，惊鸟却栖难。",
      "为有门前路，吾生不得安。"
    ]
  },
  {
    "volume": 588,
    "sequence": 62,
    "title": "送台州唐兴陈明府",
    "author": "李频",
    "content": [
      "见说海西隅，山川与俗殊。",
      "宦游如不到，仙分即应无。",
      "瀑布当公署，天台是县图。",
      "遥知为吏去，有术字惸孤。"
    ]
  },
  {
    "volume": 588,
    "sequence": 63,
    "title": "夏日过友人檀溪别业",
    "author": "李频",
    "content": [
      "暑天宜野宅，林籁爽泠泠。",
      "沙月邀开户，岩风助扫庭。",
      "鹭栖依绿筱，鱼跃出清萍。",
      "客抱方如醉，因来得暂醒。"
    ]
  },
  {
    "volume": 588,
    "sequence": 64,
    "title": "自江上入关",
    "author": "李频",
    "content": [
      "尽室寄沧洲，孤帆独溯流。",
      "天涯心似梦，江上雨兼秋。",
      "文字为人弃，田园被债收。",
      "此名如不得，何处拟将休。"
    ]
  },
  {
    "volume": 588,
    "sequence": 65,
    "title": "冬夜和范秘书宿秘省中作",
    "author": "李频",
    "content": [
      "每日得闲吟，清曹阙下深。",
      "因知遥夜坐，别有远山心。",
      "芸细书中气，松疏雪后阴。",
      "归时高兴足，还复插朝簪。"
    ]
  },
  {
    "volume": 588,
    "sequence": 66,
    "title": "送友人游太原",
    "author": "李频",
    "content": [
      "孤帆几日悬，楚客思飘然。",
      "水宿南湖夜，山离旧国年。",
      "秋风高送雁，寒雨入停蝉。",
      "此去勤书札，时常中路传。"
    ]
  },
  {
    "volume": 588,
    "sequence": 67,
    "title": "江上居寄山中客",
    "author": "李频",
    "content": [
      "山后与山前，相思隔叫猿。",
      "残云收树末，返照落江源。",
      "苦雨秋涛涨，狂风野火翻。",
      "朝来卖药客，遇我达无言。",
      "。"
    ]
  }
]