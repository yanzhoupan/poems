[
  {
    "volume": 894,
    "sequence": 1,
    "title": "相见欢",
    "author": "薛昭蕴",
    "content": [
      "罗襦绣袂香红，画堂中。",
      "细草平沙蕃马、小屏风。",
      "卷罗幕，凭妆阁，思无穷。",
      "暮雨轻烟魂断、隔帘栊。"
    ]
  },
  {
    "volume": 894,
    "sequence": 2,
    "title": "醉公子（一名四换头）",
    "author": "薛昭蕴",
    "content": [
      "慢绾青丝发，光砑吴绫袜。",
      "床上小熏笼，韶州新退红。",
      "叵耐无端处，捻得从头污。",
      "恼得眼慵开，问人闲事来。"
    ]
  },
  {
    "volume": 894,
    "sequence": 3,
    "title": "女冠子",
    "author": "薛昭蕴",
    "content": [
      "求仙去也，翠钿金篦尽舍。",
      "入岩峦，雾卷黄罗帔，云雕白玉冠。",
      "野烟溪洞冷，林月石桥寒。",
      "静夜松风下，礼天坛。",
      "云罗雾縠，新授明威法箓。",
      "降真函，髻绾青丝发，冠抽碧玉篸。",
      "往来云过五，去住岛经三。",
      "正遇刘郎使，启瑶缄。"
    ]
  },
  {
    "volume": 894,
    "sequence": 4,
    "title": "浣溪沙",
    "author": "薛昭蕴",
    "content": [
      "红蓼渡头秋正雨，印沙鸥迹自成行，整鬟飘袖野风香不语含嚬深浦里，几回愁煞棹船郎，燕归帆尽水茫茫。",
      "钿匣菱花锦带垂，静临兰槛卸头时，约鬟低珥算归期。",
      "花茂草青湘渚阔，梦余空有漏依依，二年终日损芳菲。",
      "粉上依稀有泪痕，郡庭花落欲黄昏，远情深恨与谁论。",
      "记得去年寒食日，延秋门外卓金轮，日斜人散暗销魂。",
      "握手河桥柳似金，蜂须轻惹百花心，蕙风兰思寄清琴。",
      "意满便同春水满，情深还似酒杯深，楚烟湘月两沉沉。",
      "帘外三间出寺墙，满街垂柳绿阴长，嫩红轻翠间浓妆。",
      "瞥地见时犹可可，却来闲处暗思量，如今情事隔仙乡。",
      "江馆清秋缆客船，故人相送夜开筵，麝烟兰焰簇花钿。",
      "正是断魂迷楚雨，不堪离恨咽湘弦，月高霜白水连天。",
      "倾国倾城恨有余，几多红泪泣姑苏，倚风凝睇雪肌肤。",
      "吴主山河空落日，越王宫殿半平芜，藕花菱蔓满平湖。",
      "越女淘金春水上，步摇云鬓佩鸣珰，渚风江草又清香。",
      "不为远山凝翠黛，只应含恨向斜阳，碧桃花谢忆刘郎。"
    ]
  },
  {
    "volume": 894,
    "sequence": 5,
    "title": "谒金门",
    "author": "薛昭蕴",
    "content": [
      "春满院，叠损罗衣金线。",
      "睡觉水精帘未卷，帘前双语燕。",
      "斜掩金铺一扇，满地落花千片。",
      "早是相思肠欲断，忍教频梦见。"
    ]
  },
  {
    "volume": 894,
    "sequence": 6,
    "title": "喜迁莺",
    "author": "薛昭蕴",
    "content": [
      "残蟾落，晓钟鸣，羽化觉身轻。",
      "乍无春睡有余酲，杏苑雪初晴。",
      "紫陌长，襟袖冷，不是人间风景。",
      "回看尘土似前生，休羡谷中莺。",
      "金门晓，玉京春，骏马骤轻尘。",
      "桦烟深处白衫新，认得化龙身。",
      "九陌喧，千户启，满袖桂香风细。",
      "杏园欢宴曲江滨，自此占芳辰。",
      "清明节，雨晴天，得意正当年。",
      "马骄泥软锦连乾，香袖半笼鞭。",
      "花色融，人竞赏，尽是绣鞍朱鞅。",
      "日斜无计更留连，归路草和烟。"
    ]
  },
  {
    "volume": 894,
    "sequence": 7,
    "title": "小重山",
    "author": "薛昭蕴",
    "content": [
      "春到长门春草青，玉阶华露滴、月胧明。",
      "东风吹断紫箫声，宫漏促、帘外晓啼莺。",
      "愁极梦难成，红妆流宿泪、不胜情。",
      "手挪裙带绕花行，思君切、罗幌暗尘生。",
      "秋到长门秋草黄，画梁双燕去、出宫墙。",
      "玉箫无复理霓裳，金蝉坠、鸾镜掩休妆。",
      "忆昔在昭阳，舞衣红绶带、绣鸳鸯。",
      "至今犹惹御炉香，魂梦断、愁听漏更长。"
    ]
  },
  {
    "volume": 894,
    "sequence": 8,
    "title": "离别难",
    "author": "薛昭蕴",
    "content": [
      "宝马晓鞴雕鞍，罗帏乍别情难。",
      "那堪春景媚，送君千万里。",
      "半妆珠翠落，露华寒。",
      "红蜡烛，青丝曲，偏能钩引泪阑干。",
      "良夜促，香尘绿，魂欲迷，檀眉半敛愁低。",
      "未别心先咽，欲语情难说。",
      "出芳草，路东西，摇袖立。",
      "春风急，樱花杨柳雨凄凄。"
    ]
  },
  {
    "volume": 894,
    "sequence": 9,
    "title": "荷叶杯",
    "author": "顾夐",
    "content": [
      "春尽小庭花落，寂寞，凭槛敛双眉。",
      "忍教成病忆佳期，知摩知，知摩知。",
      "歌发谁家筵上，寥亮，别恨正悠悠。",
      "兰釭背帐月当楼，愁摩愁，愁摩愁。",
      "弱柳好花尽拆，晴陌，陌上少年郎。",
      "满身兰麝扑人香，狂摩狂，狂摩狂。",
      "记得那时相见，胆战，鬓乱四肢柔。",
      "泥人无语不抬头，羞摩羞，羞摩羞。",
      "夜久歌声怨咽，残月，菊冷露微微。",
      "看看湿透缕金衣，归摩归，归摩归。",
      "我忆君诗最苦，知否，字字尽关心。",
      "红笺写寄表情深，吟摩吟，吟摩吟。",
      "金鸭香浓鸳被，枕腻，小髻簇花钿。",
      "腰如细柳脸如莲，怜摩怜，怜摩怜。",
      "曲砌蝶飞烟暖，春半，花发柳垂条。",
      "花如双脸柳如腰，娇摩娇，娇摩娇。",
      "一去又乖期信，春尽，满院长莓苔。",
      "手挪裙带独裴回，来摩来，来摩来。"
    ]
  },
  {
    "volume": 894,
    "sequence": 10,
    "title": "甘州子",
    "author": "顾夐",
    "content": [
      "一炉龙麝锦帷傍，屏掩映，烛荧煌。",
      "禁楼刁斗喜初长，罗荐绣鸳鸯。",
      "山枕上，私语口脂香。",
      "每逢清夜与良晨，多怅望，足伤神。",
      "云迷水隔意中人，寂寞绣罗茵。",
      "山枕上，几点泪痕新。",
      "曾如刘阮访仙踪，深洞客，此时逢。",
      "绮筵散后绣衾同。",
      "款曲见韶容。",
      "山枕上，长是怯晨钟。",
      "露桃花里小楼深，持玉盏，听瑶琴。",
      "醉归青琐入鸳衾，月色照衣襟。",
      "山枕上，翠钿镇眉心。",
      "红炉深夜醉调笙，敲拍处，玉纤轻。",
      "小屏古画岸低平，烟月满闲庭。",
      "山枕上，灯背脸波横。"
    ]
  },
  {
    "volume": 894,
    "sequence": 11,
    "title": "遐方怨",
    "author": "顾夐",
    "content": [
      "帘影细，簟文平。",
      "象纱笼玉指，缕金罗扇轻。",
      "嫩红双脸似花明，两条眉黛远山横。",
      "凤箫歇，镜尘生。",
      "辽塞音书绝，梦魂长暗惊。",
      "玉郎经岁负娉婷，教人争不恨无情。"
    ]
  },
  {
    "volume": 894,
    "sequence": 12,
    "title": "诉衷情",
    "author": "顾夐",
    "content": [
      "香灭帘垂春漏永，整鸳衾。",
      "罗带重，双凤，缕黄金。",
      "窗外月光临，沉沉。",
      "断肠无处寻，负春心。",
      "永夜抛人何处去，绝来音。",
      "香阁掩，眉敛，月将沈。",
      "争忍不相寻，怨孤衾。",
      "换我心，为你心，始知相忆深。"
    ]
  },
  {
    "volume": 894,
    "sequence": 13,
    "title": "杨柳枝（即柳枝）",
    "author": "顾夐",
    "content": [
      "秋夜香闺思寂寥，漏迢迢。",
      "鸳帏罗幌麝烟销，烛光摇。",
      "正忆玉郎游荡去，无寻处。",
      "更闻帘外雨潇潇，滴芭蕉。"
    ]
  },
  {
    "volume": 894,
    "sequence": 14,
    "title": "醉公子",
    "author": "顾夐",
    "content": [
      "漠漠秋云澹，红藕香侵槛。",
      "枕倚小山屏，金铺向晚扃。",
      "睡起横波慢，独望情何限。",
      "衰柳数声蝉，魂销似去年。",
      "岸柳垂金线，雨晴莺百转。",
      "家住绿杨边，往来多少年。",
      "马嘶芳草远，高楼帘半卷。",
      "敛袖翠蛾攒，相逢尔许难。"
    ]
  },
  {
    "volume": 894,
    "sequence": 15,
    "title": "酒泉子",
    "author": "顾夐",
    "content": [
      "杨柳无风，轻惹春烟残雨。",
      "杏花愁，莺正语，画楼东。",
      "锦屏寂寞思无穷，还是不知消息。",
      "镜尘生，珠泪滴，损仪容。",
      "罗带缕金，兰麝烟凝魂断。",
      "画屏欹，云鬓乱，恨难任。",
      "几回垂泪滴鸳衾，薄情何处去？",
      "月临窗，花满树，信沉沉。",
      "小槛日斜，风度绿窗人悄悄。",
      "翠帏闲掩舞双鸾，旧香寒。",
      "别来情绪转难判，韶颜看却老。",
      "依稀粉上有啼痕，暗销魂。",
      "黛薄红深，约掠绿鬟云腻。",
      "小鸳鸯，金翡翠，称人心。",
      "锦鳞无处传幽意，海燕兰堂春又去。",
      "隔年书，千点泪，恨难任。",
      "掩却菱花，收拾翠钿休上面。",
      "金虫玉燕锁香奁，恨厌厌。",
      "云鬟半坠懒重篸，泪侵山枕湿。",
      "银灯背帐梦方酣，雁飞南。",
      "水碧风清，入槛细香红藕腻。",
      "谢娘敛翠恨无涯，小屏斜。",
      "堪憎荡子不还家，谩留罗带结。",
      "帐深枕腻炷沉烟，负当年。",
      "黛怨红羞，掩映画堂春欲暮。",
      "残花微雨隔青楼，思悠悠。",
      "芳菲时节看将度，寂寞无人还独语。",
      "画罗襦，香粉污，不胜愁。"
    ]
  },
  {
    "volume": 894,
    "sequence": 16,
    "title": "浣溪沙",
    "author": "顾夐",
    "content": [
      "春色迷人恨正赊，可堪荡子不还家，细风轻露著梨花。",
      "帘外有情双燕扬，槛前无力绿杨斜，小屏狂梦极天涯。",
      "红藕香寒翠渚平，月笼虚阁夜蛩清，塞鸿惊梦两牵情宝帐玉炉残麝冷，罗衣金缕暗尘生，小窗孤烛泪纵横。",
      "荷芰风轻帘幕香，绣衣鸂鶒泳回塘，小屏闲掩旧潇湘恨入空帏鸾影独，泪凝双脸渚莲光，薄情年少悔思量。",
      "惆怅经年别谢娘，月窗花院好风光，此时相望最情伤。",
      "青鸟不来传锦字，瑶姬何处锁兰房，忍教魂梦两茫茫。",
      "庭菊飘黄玉露浓，冷莎偎砌隐鸣蛩，何期良夜得相逢。",
      "背帐风摇红蜡滴，惹香暖梦绣衾重，觉来枕上怯晨钟。",
      "云澹风高叶乱飞，小庭寒雨绿苔微，深闺人静掩屏帷。",
      "粉黛暗愁金带枕，鸳鸯空绕画罗衣，那堪孤负不思归。",
      "雁响遥天玉漏清，小纱窗外月胧明，翠帏金鸭炷香平。",
      "何处不归音信断，良宵空使梦魂惊，簟凉枕冷不胜情。",
      "露白蟾明又到秋，佳期幽会两悠悠，梦牵情役几时休。",
      "记得泥人微敛黛，无言斜倚小书楼。",
      "暗思前事不胜愁。"
    ]
  },
  {
    "volume": 894,
    "sequence": 17,
    "title": "更漏子",
    "author": "顾夐",
    "content": [
      "旧欢娱，新怅望，拥鼻含嚬楼上。",
      "浓柳翠，晚霞微，江鸥接翼飞。",
      "帘半卷，屏斜掩，远岫参差迷眼。",
      "歌满耳，酒盈尊，前非不要论。"
    ]
  },
  {
    "volume": 894,
    "sequence": 18,
    "title": "应天长",
    "author": "顾夐",
    "content": [
      "瑟瑟罗裙金线缕，轻透鹅黄香画袴。",
      "垂交带，盘鹦鹉，袅袅翠翘移玉步。",
      "背人匀檀注，慢转娇波偷觑。",
      "敛黛春情暗许，倚屏慵不语。"
    ]
  },
  {
    "volume": 894,
    "sequence": 19,
    "title": "渔歌子",
    "author": "顾夐",
    "content": [
      "晓风清，幽沼绿，倚阑凝望珍禽浴。",
      "画帘垂，翠屏曲，满袖荷香馥郁。",
      "好摅怀，堪寓目，身闲心静平生足。",
      "酒杯深，光影促，名利无心较逐。"
    ]
  },
  {
    "volume": 894,
    "sequence": 20,
    "title": "河传",
    "author": "顾夐",
    "content": [
      "燕扬晴景。",
      "小窗屏暖，鸳鸯交颈。",
      "菱花掩却翠鬟欹，慵整，海棠帘外影。",
      "绣帏香断金鸂鶒。",
      "无消息，心事空相忆。",
      "倚东风，春正浓，愁红，泪痕衣上重。",
      "曲槛，春晚。",
      "碧流纹细，绿杨丝软。",
      "露华鲜，杏枝繁。",
      "莺转，野芜平似剪。",
      "直是人间到天上，堪游赏，醉眼疑屏障。",
      "对池塘，惜韶光，断肠，为花须尽狂。",
      "棹举，舟去。",
      "波光渺渺，不知何处。",
      "岸花汀草共依依，雨微，鹧鸪相逐飞。",
      "天涯离恨江声咽，啼猿切，此意向谁说？",
      "倚兰桡，独无憀，魂销，小炉香欲焦。"
    ]
  },
  {
    "volume": 894,
    "sequence": 21,
    "title": "木兰花（即玉楼春）",
    "author": "顾夐",
    "content": [
      "月照玉楼春漏促，飒飒风摇庭砌竹。",
      "梦惊鸳被觉来时，何处管弦声断续。",
      "惆怅少年游冶去，枕上两蛾攒细绿。",
      "晓莺帘外语花枝，背帐犹残红蜡烛。",
      "柳映玉楼春日晚，雨细风轻烟草软。",
      "画堂鹦鹉语雕笼，金粉小屏犹半掩。",
      "香灭绣帏人寂寂，倚槛无言愁思远。",
      "恨郎何处纵疏狂，长使含啼眉不展。",
      "月皎露华窗影细，风送菊香黏绣袂。",
      "博山炉冷水沉微，惆怅金闺终日闭。",
      "懒展罗衾垂玉箸，羞对菱花篸宝髻。",
      "良宵好事枉教休，无计那他狂耍婿。",
      "拂水双飞来去燕，曲槛小屏山六扇。",
      "春愁凝思结眉心，绿绮懒调红锦荐。",
      "话别情多声欲战，玉箸痕留红粉面。",
      "镇长独立到黄昏，却怕良宵频梦见。"
    ]
  },
  {
    "volume": 894,
    "sequence": 22,
    "title": "虞美人",
    "author": "顾夐",
    "content": [
      "晓莺啼破相思梦，帘卷金泥凤。",
      "宿妆犹在酒初醒，翠翘慵整倚云屏，转娉婷。",
      "香檀细画侵桃脸，罗袂轻轻敛。",
      "佳期堪恨再难寻，绿芜满院柳成阴，负春心。",
      "触帘风送景阳钟，鸳被绣花重。",
      "晓帏初卷冷烟浓，翠匀粉黛好仪容，思娇慵。",
      "起来无语理朝妆，宝匣镜凝光。",
      "绿荷相倚满池塘，露清枕簟藕花香，恨悠扬。",
      "翠屏闲掩垂珠箔，丝雨笼池阁。",
      "露粘红藕咽清香，谢娘娇极不成狂，罢朝妆。",
      "小金鸂鶒沈烟细，腻枕堆云髻。",
      "浅眉微敛注檀轻，旧欢时有梦魂惊，悔多情。",
      "碧梧桐映纱窗晚，花谢莺声懒。",
      "小屏屈曲掩青山，翠帏香粉玉炉寒，两蛾攒。",
      "颠狂年少轻离别，孤负春时节。",
      "画罗红袂有啼痕，魂销无语倚闺门，欲黄昏。",
      "深闺春色劳思想，恨共春芜长。",
      "黄鹂娇转泥芳妍，杏枝如画倚轻烟，锁窗前。",
      "凭阑愁立双蛾细，柳影斜摇砌。",
      "玉郎还是不还家，教人魂梦逐杨花，绕天涯。",
      "少年艳质胜琼英，早晚别三清。",
      "莲冠稳篸钿篦横，飘飘罗袖碧云轻，画难成。",
      "迟迟少转腰身袅，翠靥眉心小。",
      "醮坛风急杏枝香，此时恨不驾鸾皇，访刘郎。"
    ]
  },
  {
    "volume": 894,
    "sequence": 23,
    "title": "临江仙",
    "author": "顾夐",
    "content": [
      "碧染长空池似镜，倚楼闲望凝情。",
      "满衣红藕细香清。",
      "象床珍簟，山障掩，玉琴横。",
      "暗想昔时欢笑事，如今赢得愁生。",
      "博山炉暖澹烟轻。",
      "蝉吟人静，残日傍，小窗明。",
      "幽闺小槛春光晚，柳浓花澹莺稀。",
      "旧欢思想尚依依。",
      "翠嚬红敛，终日损芳菲。",
      "何事狂夫音信断，不如梁燕犹归。",
      "画堂深处麝烟微。",
      "屏虚枕冷，风细雨霏霏。",
      "月色穿帘风入竹，倚屏双黛愁时。",
      "砌花含露两三枝。",
      "如啼恨脸，魂断损容仪。",
      "香烬暗销金鸭冷，可堪孤负前期。",
      "绣襦不整鬓鬟欹。",
      "几多惆怅，情绪在天涯。"
    ]
  },
  {
    "volume": 894,
    "sequence": 24,
    "title": "献衷心",
    "author": "顾夐",
    "content": [
      "绣鸳鸯帐暖，画孔雀屏欹。",
      "人悄悄，月明时。",
      "想昔年欢笑，恨今日分离。",
      "银釭背，铜漏永，阻佳期。",
      "小炉烟细，虚阁帘垂。",
      "几多心事，暗地思惟。",
      "被娇娥牵役，魂梦如痴。",
      "金闺里，山枕上，始应知。"
    ]
  },
  {
    "volume": 894,
    "sequence": 25,
    "title": "女冠子",
    "author": "鹿虔扆",
    "content": [
      "凤楼琪树，惆怅刘郎一去。",
      "正春深，洞里愁空结，人间信莫寻。",
      "竹疏斋殿迥，松密醮坛阴。",
      "倚云低首望，可知心。",
      "步虚坛上，绛节霓旌相向。",
      "引真仙，玉佩摇蟾影，金炉袅麝烟。",
      "露浓霜简湿，风紧羽衣偏。",
      "欲留难得住，却归天。"
    ]
  },
  {
    "volume": 894,
    "sequence": 26,
    "title": "思越人",
    "author": "鹿虔扆",
    "content": [
      "翠屏欹，银烛背，漏残清夜迢迢。",
      "双带绣窠盘锦荐，泪侵花暗香销。",
      "珊瑚枕腻鸦鬟乱，玉纤慵整云散。",
      "苦是适来新梦见，离肠争不千断。"
    ]
  },
  {
    "volume": 894,
    "sequence": 27,
    "title": "虞美人",
    "author": "鹿虔扆",
    "content": [
      "卷荷香澹浮烟渚，绿嫩擎新雨。",
      "琐窗疏透晓风清，象床珍簟冷光轻，水文平。",
      "九疑黛色屏斜掩，枕上眉心敛。",
      "不堪相望病将成，钿昏檀粉泪纵横，不胜情。"
    ]
  },
  {
    "volume": 894,
    "sequence": 28,
    "title": "临江仙",
    "author": "鹿虔扆",
    "content": [
      "金锁重门荒苑静，绮窗愁对秋空。",
      "翠华一去寂无踪。",
      "玉楼歌吹，声断已随风。",
      "烟月不知人事改，夜阑还照深宫。",
      "藕花相向野塘中。",
      "暗伤亡国，清露泣香红。",
      "无赖晓莺惊梦断，起来残酒初醒。",
      "映窗丝柳袅烟青。",
      "翠帘慵卷，约砌杏花零。",
      "一自玉郎游冶去，莲凋月惨仪形。",
      "暮天微雨洒闲庭。",
      "手挪裙带，无语倚云屏。"
    ]
  }
]