[
  {
    "volume": 90,
    "sequence": 1,
    "title": "和尹懋登南楼",
    "author": "张均",
    "content": [
      "客来已两春，更瞻韶光早。",
      "花鸟既环合，江山复骈抱。",
      "楼形写北潭，堞势凌青岛。",
      "白云谢归雁，驰怀洛阳道。"
    ]
  },
  {
    "volume": 90,
    "sequence": 2,
    "title": "江上逢春",
    "author": "张均",
    "content": [
      "离忧耿未和，春虑忽蹉跎。",
      "择木猿知去，寻泥燕独过。",
      "惊花翻霁日，垂柳拂烟波。",
      "激意屡怡赏，无如乡念何。"
    ]
  },
  {
    "volume": 90,
    "sequence": 3,
    "title": "九日巴丘登高",
    "author": "张均",
    "content": [
      "客心惊暮序，宾雁下沧洲。",
      "共赏重阳节，言寻戏马游。",
      "湖风扶戍柳，江雨暗山楼。",
      "且酌东篱酒，聊祛南国忧。"
    ]
  },
  {
    "volume": 90,
    "sequence": 4,
    "title": "和尹懋秋夜游灉湖二首",
    "author": "张均",
    "content": [
      "远水沉西日，寒沙聚夜鸥。",
      "平湖乘月满，飞棹接星流。",
      "黄叶鸣凄吹，苍葭扫暗洲。",
      "愿移沧浦赏，归待颍川游。",
      "湾潭幽意深，杳霭涌寒岑。",
      "石痕秋水落，岚气夕阳沉。",
      "澄彻天为底，渊玄月作心。",
      "青溪非大隐，归弄白云浔。"
    ]
  },
  {
    "volume": 90,
    "sequence": 5,
    "title": "岳阳晚景（一作父说诗）",
    "author": "张均",
    "content": [
      "晚景寒鸦集，秋风旅雁归。",
      "水光浮日出，霞彩映江飞。",
      "洲白芦花吐，园红柿叶稀。",
      "长沙卑湿地，九月未成衣。"
    ]
  },
  {
    "volume": 90,
    "sequence": 6,
    "title": "流合浦岭外作",
    "author": "张均",
    "content": [
      "瘴江西去火为山，炎徼南穷鬼作关。",
      "从此更投人境外，生涯应在有无间。"
    ]
  },
  {
    "volume": 90,
    "sequence": 7,
    "title": "奉和岳州山城（一作张均诗）",
    "author": "张垍",
    "content": [
      "郡馆临清赏，开扃坐白云。",
      "讼虚棠户曙，观静竹檐曛。",
      "悬榻迎宾下，趋庭学礼闻。",
      "风传琴上意，遥向日华纷。"
    ]
  }
]