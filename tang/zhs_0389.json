[
  {
    "volume": 389,
    "sequence": 1,
    "title": "走笔追王内丘",
    "author": "卢仝",
    "content": [
      "自识夫子面，便获夫子心。",
      "夫子一启颜，义重千黄金。",
      "平原孟尝骨已土，始有夫子堪知音。",
      "忽然夫子不语，带席帽，骑驴去。",
      "余对醁醽不能斟，君且来，余之瞻望心悠哉。",
      "零雨其濛愁不散，闲花寂寂斑阶苔。",
      "不如对此景，含笑倾金罍。",
      "莫问四肢畅，暂取眉头开。",
      "弦琴待夫子，夫子来不来。"
    ]
  },
  {
    "volume": 389,
    "sequence": 2,
    "title": "思君吟寄□□生",
    "author": "卢仝",
    "content": [
      "我思君兮河之壖。",
      "我为河中之泉，君为河中之青天。",
      "天青青，泉泠泠。",
      "泉含青天天隔泉，我思君兮心亦然。",
      "心亦然，此心复在天之侧。",
      "我心为风兮淅淅，君身为云兮幂幂。",
      "此风引此云兮云不来，此风此云兮何悠哉，与我身心双裴回。"
    ]
  },
  {
    "volume": 389,
    "sequence": 3,
    "title": "将归山招冰僧",
    "author": "卢仝",
    "content": [
      "买得一片田，济源花洞前。",
      "千里石壁坼，一条流泌泉。",
      "青松盘樛枝，森森上插青冥天。",
      "枝上有□猿，宿处近鹤巢，清唳孤吟声相交。",
      "月轮下射空洞响，丝篁成韵风萧萧。",
      "我心尘外心，爱此尘外物。",
      "欲结尘外交，苦无尘外骨。",
      "泌泉有冰公，心静见真佛。",
      "可结尘外交，占此松与月。"
    ]
  },
  {
    "volume": 389,
    "sequence": 4,
    "title": "酬愿公雪中见寄",
    "author": "卢仝",
    "content": [
      "积雪三十日，车马路不通。",
      "贫病交亲绝，想忆唯愿公。",
      "春鸠报春归，苦寒生暗风。",
      "檐乳堕悬玉，日脚浮轻红。",
      "梅柳意却活，园圃冰始融。",
      "更候四体好，方可到寺中。"
    ]
  },
  {
    "volume": 389,
    "sequence": 5,
    "title": "苦雪寄退之",
    "author": "卢仝",
    "content": [
      "天王二月行时令，白银作雪漫天涯。",
      "山人门前遍受赐，平地一尺白玉沙。",
      "云颓月坏桂英下，鹤毛风剪乱参差。",
      "山人屋中冻欲死，千树万树飞春花。",
      "菜头出土胶入地，山庄取粟埋却车。",
      "冷絮刀生削峭骨，冷齑斧破慰老牙。",
      "病妻烟眼泪滴滴，饥婴哭乳声呶呶。",
      "市头博米不用物，酒店买酒不肯赊。",
      "闻道西风弄剑戟，长阶杀人如乱麻。",
      "天眼高开欺草芽，我死未肯兴叹嗟。",
      "但恨口中无酒气，刘伶见我相揄揶。",
      "清风搅肠筋力绝，白灰压屋梁柱斜。",
      "圣明有道□命汉，可得再见朝日耶。",
      "柴门没胫昼不扫，黄昏绕树栖寒鸦。",
      "唯有河南韩县令，时时醉饱过贫家。"
    ]
  },
  {
    "volume": 389,
    "sequence": 6,
    "title": "寄赠含曦上人",
    "author": "卢仝",
    "content": [
      "楞伽大师兄，夸曦识道理。",
      "破锁推玄关，高辩果难揣。",
      "论语老庄易，搜索通神鬼。",
      "起信中百门，敲骨得佛髓。",
      "此外杂经律，泛读一万纸。",
      "高殿排名僧，执卷坐累累。",
      "化物自一心，三教齐发起。",
      "随钟嚼宫商，满口文字美。",
      "商贾女郎辈，不曾道生死。",
      "纵遇强礼拜，雅语不露齿。",
      "劈破天地来，节义可屈指。",
      "季展即此僧，孤立无依倚。",
      "近来爱作诗，新奇颇烦委。",
      "忽忽造古格，削尽俗绮靡。",
      "假如慵裹头，但勤读书史。",
      "切磋并工夫，休远不可比。",
      "怜僧无远□，信佛残未已。",
      "貌古饶风情，清论兴亹亹。",
      "访余十数度，相去三五里。",
      "见时心亦喜，不见心亦喜。",
      "见时谈谑乐，四座尽角嘴。",
      "不见养天和，无人聒人耳。",
      "昨朝披雪来，面色赤靴靴。",
      "封灶养黄金，许割方寸匕。",
      "泥丸佛□教，怛化庄亦耻。",
      "未达不敢尝，孔子疑季子。",
      "药成必分余，余必投泥里。",
      "不如向阳堂，拨醅泛浮蚁。",
      "麹米本无愆，酒成是法水。",
      "行道不见心，毁誉徒云尔。",
      "雪晴天气和，日光弄梅李。",
      "春鸟娇关关，春风醉旎旎。",
      "道上正无尘，人家有花卉。",
      "高僧有拄杖，愿得数觏止。"
    ]
  },
  {
    "volume": 389,
    "sequence": 7,
    "title": "听萧君姬人弹琴",
    "author": "卢仝",
    "content": [
      "弹琴人似膝上琴，听琴人似匣中弦。",
      "二物各一处，音韵何由传。",
      "无风质气两相感，万般悲意方缠绵。",
      "初时天山之外飞白雪，渐渐万丈涧底生流泉。",
      "风梅花落轻扬扬，十指干净声涓涓。",
      "昭君可惜嫁单于，沙场不远只眼前。",
      "蔡琰薄命没胡虏，乌枭啾唧啼胡天。",
      "关山险隔一万里，颜色错漠生风烟。",
      "形魄散逐五音尽，双蛾结草空婵娟。",
      "中腹苦恨杳不极，新心愁绝难复传。",
      "金尊湛湛夜沉沉，馀音叠发清联绵。",
      "主人醉盈有得色，座客向隅增内然。",
      "孔子怪责颜回瑟，野夫何事萧君筵。",
      "拂衣屡命请中废，月照书窗归独眠。"
    ]
  },
  {
    "volume": 389,
    "sequence": 8,
    "title": "蜻蜓歌（黄河中蜻蜓，其力小，犯险无溺）",
    "author": "卢仝",
    "content": [
      "黄河中流日影斜，水天一色无津涯，处处惊波喷流飞雪花。",
      "篙工楫师力且武，进寸退尺莫能度。",
      "吾甚惧。",
      "念汝小虫子，造化借羽翼。",
      "随风戏中流，翩然有馀力。",
      "吾不如汝无他，无羽翼。",
      "吾若有羽翼，则上叩天关。",
      "为圣君请贤臣，布惠化于人间。",
      "然后东飞浴东溟，吸日精，撼若木之英，纷而零。",
      "使地上学仙之子，得而食之皆长生。",
      "不学汝无端小虫子，叶叶水上无一事，忽遭风雨水中死。"
    ]
  },
  {
    "volume": 389,
    "sequence": 9,
    "title": "出山作",
    "author": "卢仝",
    "content": [
      "出山忘掩山门路，钓竿插在枯桑树。",
      "当时只有鸟窥窬，更亦无人得知处。",
      "家僮若失钓鱼竿，定是猿猴把将去。"
    ]
  },
  {
    "volume": 389,
    "sequence": 10,
    "title": "寄崔柳州",
    "author": "卢仝",
    "content": [
      "使者立取书，叠纸生百忧。",
      "使君若不信，他时看白头。",
      "三百六十州，克情惟柳州。",
      "柳州蛮天末，鄙夫嵩之幽。",
      "花落陇水头，各自东西流。",
      "凛凛长相逐，为谢池上鸥。"
    ]
  },
  {
    "volume": 389,
    "sequence": 11,
    "title": "赠稚禅师",
    "author": "卢仝",
    "content": [
      "春风满禅院，师独坐南轩。",
      "万化见中尽，始觉静性尊。",
      "我来契平生，目击道自存。",
      "与师不动游，游此无迹门。"
    ]
  },
  {
    "volume": 389,
    "sequence": 12,
    "title": "送好约法师归江南",
    "author": "卢仝",
    "content": [
      "杯度度一身，法度度万民。",
      "为报江南三二日，这回应见雪中人。"
    ]
  },
  {
    "volume": 389,
    "sequence": 13,
    "title": "萧二十三赴歙州婚期二首",
    "author": "卢仝",
    "content": [
      "淮上客情殊冷落，蛮方春早客何如。",
      "相思莫道无来使，回雁峰前好寄书。",
      "南方山水生时兴，教有新诗得寄余。",
      "路带长安迢递急，多应不逐使君书。"
    ]
  },
  {
    "volume": 389,
    "sequence": 14,
    "title": "掩关铭",
    "author": "卢仝",
    "content": [
      "蛇毒毒有形，药毒毒有名。",
      "人毒毒在心，对面如弟兄。",
      "美言不可听，深于千丈坑。",
      "不如掩关坐，幽鸟时一声。"
    ]
  },
  {
    "volume": 389,
    "sequence": 15,
    "title": "逢病军人",
    "author": "卢仝",
    "content": [
      "行多有病住无粮，万里还乡未到乡。",
      "蓬鬓哀吟古城下，不堪秋气入金疮。"
    ]
  },
  {
    "volume": 389,
    "sequence": 16,
    "title": "山中",
    "author": "卢仝",
    "content": [
      "饥拾松花渴饮泉，偶从山后到山前。",
      "阳坡软草厚如织，困与鹿麛相伴眠。"
    ]
  },
  {
    "volume": 389,
    "sequence": 17,
    "title": "除夜",
    "author": "卢仝",
    "content": [
      "衰残归未遂，寂寞此宵情。",
      "旧国馀千里，新年隔数更。",
      "寒犹近北峭，风渐向东生。",
      "惟见长安陌，晨钟度火城。",
      "殷勤惜此夜，此夜在逡巡。",
      "烛尽年还别，鸡鸣老更新。",
      "傩声方去病，酒色已迎春。",
      "明日持杯处，谁为最后人。"
    ]
  }
]