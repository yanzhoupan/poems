[
  {
    "volume": 101,
    "sequence": 1,
    "title": "海上作",
    "author": "宋务光",
    "content": [
      "旷哉潮汐池，大矣乾坤力。",
      "浩浩去无际，沄沄深不测。",
      "崩腾翕众流，泱漭环中国。",
      "鳞介错殊品，氛霞饶诡色。",
      "天波混莫分，岛树遥难识。",
      "汉主探灵怪，秦王恣游陟。",
      "搜奇大壑东，竦望成山北。",
      "方术徒相误，蓬莱安可得。",
      "吾君略仙道，至化孚淳默。",
      "惊浪晏穷溟，飞航通绝域。",
      "马韩底厥贡，龙伯修其职。",
      "粤我遘休明，匪躬期正直。",
      "敢输鹰隼执，以间豺狼忒。",
      "海路行已殚，輶轩未皇息。",
      "劳歌玄月暮，旅睇沧浪极。",
      "魏阙渺云端，驰心附归冀。"
    ]
  },
  {
    "volume": 101,
    "sequence": 2,
    "title": "回波辞",
    "author": "李景伯",
    "content": [
      "回波尔时酒卮，微臣职在箴规。",
      "侍宴既过三爵，喧哗窃恐非仪。"
    ]
  },
  {
    "volume": 101,
    "sequence": 3,
    "title": "秋晚度废关",
    "author": "李行言",
    "content": [
      "秦郊平旧险，周德眷遗黎。",
      "始闻清夜柝，俄见落封泥。",
      "物色来无限，津途去不迷。",
      "空亭谁问马，闲戍但鸣鸡。",
      "山月寒弥净，河风晓更凄。",
      "赠言杨伯起，非复是关西。"
    ]
  },
  {
    "volume": 101,
    "sequence": 4,
    "title": "上元",
    "author": "郭利贞",
    "content": [
      "九陌连灯影，千门度月华。",
      "倾城出宝骑，匝路转香车。",
      "烂熳惟愁晓，周游不问家。",
      "更逢清管发，处处落梅花。"
    ]
  },
  {
    "volume": 101,
    "sequence": 5,
    "title": "赠皇甫侍御赴都八首",
    "author": "元希声",
    "content": [
      "东南之美，生于会稽。",
      "牛斗之气，蓄于昆溪。",
      "有瑶者玉，连城是齐。",
      "有威者凤，非梧不栖。",
      "猗嗟众珍，以况君子。",
      "公侯之胄，必复其始。",
      "利器长材，温仪峻峙。",
      "道心惟微，厥用允塞。",
      "德辉不泯，而映邦国。",
      "静以有神，动而作则。",
      "九皋千里，其声不忒。",
      "粤在古昔，分官厥初。",
      "刺邪矫枉，非贤勿居。",
      "棱棱直指，烈烈方书。",
      "苍玉鸣珮，绣衣登车。",
      "绰绰夫君，是膺柱下。",
      "准绳有望，名器无假。",
      "宠盖伯山，气雄公雅。",
      "立朝正色，俟我能者。",
      "载怀朋情，尝接闲宴。",
      "好洽昆弟，官联州县。",
      "如彼松竹，春荣冬蒨。",
      "柯叶蔼然，下渝霜霰。",
      "会合非我，关山坐违。",
      "离鸿晓引，别叶秋飞。",
      "騑骖徐动，尊饯相依。",
      "远情超忽，岐路光辉。",
      "金石其心，芝兰其室。",
      "言语方间，音徽自溢。",
      "肃子风威，严子霜质。",
      "赠言岁暮，以保贞吉。"
    ]
  },
  {
    "volume": 101,
    "sequence": 6,
    "title": "秋庭夜月有怀",
    "author": "李澄之",
    "content": [
      "游客三江外，单栖百虑违。",
      "山川忆处近，形影梦中归。",
      "夜月明虚帐，秋风入捣衣。",
      "从来不惯别，况属雁南飞。"
    ]
  },
  {
    "volume": 101,
    "sequence": 7,
    "title": "明月",
    "author": "李如璧",
    "content": [
      "三五月华流炯光，可怜怀归郢路长。",
      "逾江越汉津无梁，遥遥永夜思茫茫。",
      "昭君失宠辞上宫，蛾眉婵娟卧毡穹。",
      "胡人琵琶弹北风，汉家音信绝南鸿。",
      "昭君此时怨画工，可怜明月光朣胧。",
      "节既秋兮天向寒，沅有漪兮湘有澜，沅湘纠合淼漫漫。",
      "洛阳才子忆长安，可怜明月复团团。",
      "逐臣恋主心愈恪，弃妻思君情不薄。",
      "已悲芳岁徒沦落，复恐红颜坐销铄。",
      "可怜明月方照灼，向影倾身比葵藿。"
    ]
  },
  {
    "volume": 101,
    "sequence": 8,
    "title": "严陵祠",
    "author": "洪子舆",
    "content": [
      "汉主召子陵，归宿洛阳殿。",
      "客星今安在，隐迹犹可见。",
      "水石空潺湲，松篁尚葱蒨。",
      "岸深翠阴合，川回白云遍。",
      "幽径滋芜没，荒祠幂霜霰。",
      "垂钓想遗芳，掇蘋羞野荐。",
      "高风激终古，语理忘荣贱。",
      "方验道可尊，山林情不变。"
    ]
  },
  {
    "volume": 101,
    "sequence": 9,
    "title": "度涂山",
    "author": "寇泚",
    "content": [
      "小年弄文墨，不识戎旅难。",
      "一朝事鞞鼓，策马度涂山。",
      "涂山横地轴，万里留荒服。",
      "悠悠正旆远，騑骖一何速。",
      "流月挥金戈，惊风折寒木。",
      "行闻汉飞将，还向皋兰宿。"
    ]
  },
  {
    "volume": 101,
    "sequence": 10,
    "title": "永泰公主挽歌二首",
    "author": "吴兢",
    "content": [
      "秾华从妇道，釐降适诸侯。",
      "河汉天孙合，潇湘帝子游。",
      "关雎方作训，鸣凤自相求。",
      "可叹凌波迹，东川遂不流。",
      "舜华徂北渚，宸思结南阳。",
      "盭绶哀荣备，游轩宠悼彰。",
      "三川谋远日，八水宅连冈。",
      "无复秦楼上，吹箫下凤凰。"
    ]
  }
]