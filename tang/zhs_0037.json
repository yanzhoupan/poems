[
  {
    "volume": 37,
    "sequence": 1,
    "title": "古意六首",
    "author": "王绩",
    "content": [
      "幽人在何所，紫岩有仙躅。",
      "月下横宝琴，此外将安欲。",
      "材抽峄山干，徽点昆丘玉。",
      "漆抱蛟龙唇，丝缠凤凰足。",
      "前弹广陵罢，后以明光续。",
      "百金买一声，千金传一曲。",
      "世无钟子期，谁知心所属。",
      "竹生大夏溪，苍苍富奇质。",
      "绿叶吟风劲，翠茎犯霄密。",
      "霜霰封其柯，鹓鸾食其实。",
      "宁知轩辕后，更有伶伦出。",
      "刀斧俄见寻，根株坐相失。",
      "裁为十二管，吹作雄雌律。",
      "有用虽自伤，无心复招疾。",
      "不如山上草，离离保终吉。",
      "宝龟尺二寸，由来宅深水。",
      "浮游五湖内，宛转三江里。",
      "何不深复深，轻然至溱洧。",
      "溱洧源流狭，春秋不濡轨。",
      "渔人递往还，网罟相萦藟。",
      "一朝失运会，刳肠血流死。",
      "丰骨输庙堂，鲜腴藉笾簋。",
      "弃置谁怨尤，自我招此否。",
      "馀灵寄明卜，复来钦所履。",
      "松生北岩下，由来人径绝。",
      "布叶捎云烟，插根拥岩穴。",
      "自言生得地，独负凌云洁。",
      "何时畏斤斧，几度经霜雪。",
      "风惊西北枝，雹陨东南节。",
      "不知岁月久，稍觉枝干折。",
      "藤萝上下碎，枝干纵横裂。",
      "行当糜烂尽，坐共灰尘灭。",
      "宁关匠石顾，岂为王孙折。",
      "盛衰自有时，圣贤未尝屑。",
      "寄言悠悠者，无为嗟大耋。",
      "桂树何苍苍，秋来花更芳。",
      "自言岁寒性，不知露与霜。",
      "幽人重其德，徙植临前堂。",
      "连拳八九树，偃蹇二三行。",
      "枝枝自相纠，叶叶还相当。",
      "去来双鸿鹄，栖息两鸳鸯。",
      "荣荫诚不厚，斤斧亦勿伤。",
      "赤心许君时，此意那可忘。",
      "彩凤欲将归，提罗出郊访。",
      "罗张大泽已，凤入重云飏。",
      "朝栖昆阆木，夕饮蓬壶涨。",
      "问凤那远飞，贤君坐相望。",
      "凤言荷深德，微禽安足尚。",
      "但使雏卵全，无令矰缴放。",
      "皇臣力牧举，帝乐箫韶畅。",
      "自有来巢时，明年阿阁上。"
    ]
  },
  {
    "volume": 37,
    "sequence": 2,
    "title": "石竹咏",
    "author": "王绩",
    "content": [
      "萋萋结绿枝，晔晔垂朱英。",
      "常恐零露降，不得全其生。",
      "叹息聊自思，此生岂我情。",
      "昔我未生时，谁者令我萌。",
      "弃置勿重陈，委化何足惊。"
    ]
  },
  {
    "volume": 37,
    "sequence": 3,
    "title": "田家三首（一作王勃诗）",
    "author": "王绩",
    "content": [
      "阮籍生涯懒，嵇康意气疏。",
      "相逢一醉饱，独坐数行书。",
      "小池聊养鹤，闲田且牧猪。",
      "草生元亮径，花暗子云居。",
      "倚床看妇织，登垄课儿锄。",
      "回头寻仙事，并是一空虚。",
      "家住箕山下，门枕颍川滨。",
      "不知今有汉，唯言昔避秦。",
      "琴伴前庭月，酒劝后园春。",
      "自得中林士，何忝上皇人。",
      "平生唯酒乐，作性不能无。",
      "朝朝访乡里，夜夜遣人酤。",
      "家贫留客久，不暇道精粗。",
      "抽帘持益炬，拔箦更燃炉。",
      "恒闻饮不足，何见有残壶。"
    ]
  },
  {
    "volume": 37,
    "sequence": 4,
    "title": "赠李征君大寿",
    "author": "王绩",
    "content": [
      "孔淳辞散骑，陆昶谢中郎。",
      "幅巾朝帝罢，杖策去官忙。",
      "附车还赵郡，乘船向武昌。",
      "九征书未已，十辟誉弥彰。",
      "副君迎绮季，天子送严光。",
      "灞陵幽径近，磻溪隐路长。",
      "编蓬还作室，绩草更为裳。",
      "会稽置樵处，兰陵卖药行。",
      "看书惟道德，开教止农桑。",
      "别有幽怀侣，由来高让王。",
      "前年辞厚币，今岁返寒乡。",
      "有书横石架，无毡坐土床。",
      "兰英犹足酿，竹实本无粮。",
      "涧松寒转直，山菊秋自香。",
      "管宁存祭礼，王霸重朝章。",
      "去去相随去，披裘骄盛唐。"
    ]
  },
  {
    "volume": 37,
    "sequence": 5,
    "title": "山中叙志",
    "author": "王绩",
    "content": [
      "物外知何事，山中无所有。",
      "风鸣静夜琴，月照芳春酒。",
      "直置百年内，谁论千载后。",
      "张奉娉贤妻，老莱藉嘉偶。",
      "孟光傥未嫁，梁鸿正须妇。"
    ]
  },
  {
    "volume": 37,
    "sequence": 6,
    "title": "赠梁公",
    "author": "王绩",
    "content": [
      "我欲图世乐，斯乐难可常。",
      "位大招讥嫌，禄极生祸殃。",
      "圣莫若周公，忠岂逾霍光。",
      "成王已兴诮，宣帝如负芒。",
      "范蠡何智哉，单舟戒轻装。",
      "疏广岂不怀，策杖还故乡。",
      "朱门虽足悦，赤族亦可伤。",
      "履霜成坚冰，知足胜不祥。",
      "我今穷家子，自言此见长。",
      "功成皆能退，在昔谁灭亡。"
    ]
  },
  {
    "volume": 37,
    "sequence": 7,
    "title": "薛记室收过庄见寻率题古意以赠",
    "author": "王绩",
    "content": [
      "伊昔逢丧乱，历数闰当馀。",
      "豺狼塞衢路，桑梓成丘墟。",
      "余及尔皆亡，东西各异居。",
      "尔为背风鸟，我为涸辙鱼。",
      "逮承云雷后，欣逢天地初。",
      "东川聊下钓，南亩试挥锄。",
      "资税幸不及，伏腊常有储。",
      "散诞时须酒，萧条懒向书。",
      "朽木不可雕，短翮将焉摅。",
      "故人有深契，过我蓬蒿庐。",
      "曳裾出门迎，握手登前除。",
      "相看非旧颜，忽若形骸疏。",
      "追道宿昔事，切切心相于。",
      "忆我少年时，携手游东渠。",
      "梅李夹两岸，花枝何扶疏。",
      "同志亦不多，西庄有姚徐。",
      "尝爱陶渊明，酌醴焚枯鱼。",
      "尝学公孙弘，策杖牧群猪。",
      "追念甫如昨，奄忽成空虚。",
      "人生讵能几，岁岁常不舒。",
      "赖有北山僧，教我以真如。",
      "使我视听遣，自觉尘累祛。",
      "何事须筌蹄，今已得兔鱼。",
      "旧游傥多暇，同此释纷拿。"
    ]
  },
  {
    "volume": 37,
    "sequence": 8,
    "title": "晚年叙志示翟处士",
    "author": "王绩",
    "content": [
      "弱龄慕奇调，无事不兼修。",
      "望气登重阁，占星上小楼。",
      "明经思待诏，学剑觅封侯。",
      "弃繻频北上，怀刺几西游。",
      "中年逢丧乱，非复昔追求。",
      "失路青门隐，藏名白社游。",
      "风云私所爱，屠博暗为俦。",
      "解纷曾霸越，释难颇存周。",
      "晚岁聊长想，生涯太若浮。",
      "归来南亩上，更坐北溪头。",
      "古岸多盘石，春泉足细流。",
      "东隅诚已谢，西景惧难收。",
      "无谓退耕近，伏念已经秋。",
      "庚桑逢处跪，陶潜见人羞。",
      "三晨宁举火，五月镇披裘。",
      "自有居常乐，谁知身世忧。"
    ]
  },
  {
    "volume": 37,
    "sequence": 9,
    "title": "春日（一作初春）",
    "author": "王绩",
    "content": [
      "前旦出园游，林华都未有。",
      "今朝下堂来，池冰开已久。",
      "雪被南轩梅，风催北庭柳。",
      "遥呼灶前妾，却报机中妇。",
      "年光恰恰来，满瓮营春酒。"
    ]
  },
  {
    "volume": 37,
    "sequence": 10,
    "title": "采药",
    "author": "王绩",
    "content": [
      "野情贪药饵，郊居倦蓬荜。",
      "青龙护道符，白犬游仙术。",
      "腰镰戊己月，负锸庚辛日。",
      "时时断嶂遮，往往孤峰出。",
      "行披葛仙经，坐检神农帙。",
      "龟蛇采二苓，赤白寻双术。",
      "地冻根难尽，丛枯苗易失。",
      "从容肉作名，薯蓣膏成质。",
      "家丰松叶酒，器贮参花蜜。",
      "且复归去来，刀圭辅衰疾。"
    ]
  },
  {
    "volume": 37,
    "sequence": 11,
    "title": "在京思故园见乡人问",
    "author": "王绩",
    "content": [
      "旅泊多年岁，老去不知回。",
      "忽逢门前客，道发故乡来。",
      "敛眉俱握手，破涕共衔杯。",
      "殷勤访朋旧，屈曲问童孩。",
      "衰宗多弟侄，若个赏池台。",
      "旧园今在否，新树也应栽。",
      "柳行疏密布，茅斋宽窄裁。",
      "经移何处竹，别种几株梅。",
      "渠当无绝水，石计总生苔。",
      "院果谁先熟，林花那后开。",
      "羁心只欲问，为报不须猜。",
      "行当驱下泽，去剪故园莱。"
    ]
  },
  {
    "volume": 37,
    "sequence": 12,
    "title": "春桂问答二首",
    "author": "王绩",
    "content": [
      "问春桂，桃李正芬华。",
      "年光随处满，何事独无花。",
      "春桂答，春华讵能久。",
      "风霜摇落时，独秀君知不。"
    ]
  },
  {
    "volume": 37,
    "sequence": 13,
    "title": "北山",
    "author": "王绩",
    "content": [
      "旧知山里绝氛埃，登高日暮心悠哉。",
      "子平一去何时返，仲叔长游遂不来。",
      "幽兰独夜清琴曲，桂树凌云浊酒杯。",
      "槁项同枯木，丹心等死灰。"
    ]
  },
  {
    "volume": 37,
    "sequence": 14,
    "title": "野望",
    "author": "王绩",
    "content": [
      "东皋薄暮望，徙倚欲何依。",
      "树树皆秋色，山山唯落晖。",
      "牧人驱犊返，猎马带禽归。",
      "相顾无相识，长歌怀采薇。"
    ]
  },
  {
    "volume": 37,
    "sequence": 15,
    "title": "赠程处士",
    "author": "王绩",
    "content": [
      "百年长扰扰，万事悉悠悠。",
      "日光随意落，河水任情流。",
      "礼乐囚姬旦，诗书缚孔丘。",
      "不如高枕枕，时取醉消愁。"
    ]
  },
  {
    "volume": 37,
    "sequence": 16,
    "title": "九月九日赠崔使君善为",
    "author": "王绩",
    "content": [
      "野人迷节候，端坐隔尘埃。",
      "忽见黄花吐，方知素节回。",
      "映岩千段发，临浦万株开。",
      "香气徒盈把，无人送酒来。"
    ]
  },
  {
    "volume": 37,
    "sequence": 17,
    "title": "独坐",
    "author": "王绩",
    "content": [
      "问君樽酒外，独坐更何须。",
      "有客谈名理，无人索地租。",
      "三男婚令族，五女嫁贤夫。",
      "百年随分了，未羡陟方壶。"
    ]
  },
  {
    "volume": 37,
    "sequence": 18,
    "title": "游仙四首",
    "author": "王绩",
    "content": [
      "暂出东陂路，过访北岩前。",
      "蔡经新学道，王烈旧成仙。",
      "驾鹤来无日，乘龙去几年。",
      "三山银作地，八洞玉为天。",
      "金精飞欲尽，石髓溜应坚。",
      "自悲生世促，无暇待桑田。",
      "上月芝兰径，中岩紫翠房。",
      "金壶新练乳，玉釜始煎香。",
      "六局黄公术，三门赤帝方。",
      "吹沙聊作鸟，动石试为羊。",
      "缑氏还程促，瀛洲会日长。",
      "谁知北岩下，延首咏霓裳。",
      "结衣寻野路，负杖入山门。",
      "道士言无宅，仙人更有村。",
      "斜溪横桂渚，小径入桃源。",
      "玉床尘稍冷，金炉火尚温。",
      "心疑游北极，望似陟西昆。",
      "逆愁归旧里，萧条访子孙。",
      "真经知那是，仙骨定何为。",
      "许迈心长切，嵇康命似奇。",
      "桑疏金阙迥，苔重石梁危。",
      "照水然犀角，游山费虎皮。",
      "鸭桃闻已种，龙竹未经骑。",
      "为向天仙道，栖遑君讵知。"
    ]
  },
  {
    "volume": 37,
    "sequence": 19,
    "title": "策杖寻隐士",
    "author": "王绩",
    "content": [
      "策杖寻隐士，行行路渐赊。",
      "石梁横涧断，土室映山斜。",
      "孝然纵有舍，威辇遂无家。",
      "置酒烧枯叶，披书坐落花。",
      "新垂滋水钓，旧结茂陵罝。",
      "岁岁长如此，方知轻世华。"
    ]
  },
  {
    "volume": 37,
    "sequence": 20,
    "title": "赠学仙者",
    "author": "王绩",
    "content": [
      "采药层城远，寻师海路赊。",
      "玉壶横日月，金阙断烟霞。",
      "仙人何处在，道士未还家。",
      "谁知彭泽意，更觅步兵那。",
      "春酿煎松叶，秋杯浸菊花。",
      "相逢宁可醉，定不学丹砂。"
    ]
  },
  {
    "volume": 37,
    "sequence": 21,
    "title": "黄颊山",
    "author": "王绩",
    "content": [
      "别有青溪道，斜亘碧岩隈。",
      "崩榛横古蔓，荒石拥寒苔。",
      "野心长寂寞，山径本幽回。",
      "步步攀藤上，朝朝负药来。",
      "几看松叶秀，频值菊花开。",
      "无人堪作伴，岁晚独悠哉。"
    ]
  },
  {
    "volume": 37,
    "sequence": 22,
    "title": "建德破后入长安咏秋蓬示辛学士",
    "author": "王绩",
    "content": [
      "遇坎聊知止，逢风或未归。",
      "孤根何处断，轻叶强能飞。"
    ]
  },
  {
    "volume": 37,
    "sequence": 23,
    "title": "过酒家五首（一作题酒店壁）",
    "author": "王绩",
    "content": [
      "洛阳无大宅，长安乏主人。",
      "黄金销未尽，只为酒家贫。",
      "此日长昏饮，非关养性灵。",
      "眼看人尽醉，何忍独为醒。",
      "竹叶连糟翠，蒲萄带曲红。",
      "相逢不令尽，别后为谁空。",
      "对酒但知饮，逢人莫强牵。",
      "倚炉便得睡，横瓮足堪眠。",
      "有客须教饮，无钱可别沽。",
      "来时长道贳，惭愧酒家胡。"
    ]
  },
  {
    "volume": 37,
    "sequence": 24,
    "title": "夜还东溪",
    "author": "王绩",
    "content": [
      "石苔应可践，丛枝幸易攀。",
      "青溪归路直，乘月夜歌还。"
    ]
  },
  {
    "volume": 37,
    "sequence": 25,
    "title": "山中别李处士",
    "author": "王绩",
    "content": [
      "为向东溪道，人来路渐赊。",
      "山中春酒熟，何处得停家。"
    ]
  },
  {
    "volume": 37,
    "sequence": 26,
    "title": "初春",
    "author": "王绩",
    "content": [
      "春来日渐长，醉客喜年光。",
      "稍觉池亭好，偏宜酒瓮香。"
    ]
  },
  {
    "volume": 37,
    "sequence": 27,
    "title": "醉后",
    "author": "王绩",
    "content": [
      "阮籍醒时少，陶潜醉日多。",
      "百年何足度，乘兴且长歌。"
    ]
  },
  {
    "volume": 37,
    "sequence": 28,
    "title": "题酒店壁",
    "author": "王绩",
    "content": [
      "昨夜瓶始尽，今朝瓮即开。",
      "梦中占梦罢，还向酒家来。"
    ]
  },
  {
    "volume": 37,
    "sequence": 29,
    "title": "戏题卜铺壁",
    "author": "王绩",
    "content": [
      "旦逐刘伶去，宵随毕卓眠。",
      "不应长卖卜，须得杖头钱。"
    ]
  },
  {
    "volume": 37,
    "sequence": 30,
    "title": "尝春酒",
    "author": "王绩",
    "content": [
      "野觞浮郑酌，山酒漉陶巾。",
      "但令千日醉，何惜两三春。"
    ]
  },
  {
    "volume": 37,
    "sequence": 31,
    "title": "独酌",
    "author": "王绩",
    "content": [
      "浮生知几日，无状逐空名。",
      "不如多酿酒，时向竹林倾。"
    ]
  },
  {
    "volume": 37,
    "sequence": 32,
    "title": "秋夜喜遇王处士",
    "author": "王绩",
    "content": [
      "北场芸藿罢，东皋刈黍归。",
      "相逢秋月满，更值夜萤飞。"
    ]
  },
  {
    "volume": 37,
    "sequence": 33,
    "title": "山夜调琴",
    "author": "王绩",
    "content": [
      "促轸乘明月，抽弦对白云。",
      "从来山水韵，不使俗人闻。"
    ]
  },
  {
    "volume": 37,
    "sequence": 34,
    "title": "看酿酒",
    "author": "王绩",
    "content": [
      "六月调神曲，正朝汲美泉。",
      "从来作春酒，未省不经年。"
    ]
  },
  {
    "volume": 37,
    "sequence": 35,
    "title": "食后",
    "author": "王绩",
    "content": [
      "田家无所有，晚食遂为常。",
      "菜剪三秋绿，飧炊百日黄。",
      "胡麻山麨样，楚豆野麋方。",
      "始暴松皮脯，新添杜若浆。",
      "葛花消酒毒，萸蒂发羹香。",
      "鼓腹聊乘兴，宁知逢世昌。"
    ]
  },
  {
    "volume": 37,
    "sequence": 36,
    "title": "过汉故城",
    "author": "王绩",
    "content": [
      "大汉昔未定，强秦犹擅场。",
      "中原逐鹿罢，高祖郁龙骧。",
      "经始谋帝坐，兹焉壮未央。",
      "规模穷栋宇，表里浚城隍。",
      "群后崇长乐，中朝增建章。",
      "钩陈被兰锜，乐府奏芝房。",
      "翡翠明珠帐，鸳鸯白玉堂。",
      "清晨宝鼎食，闲夜郁金香。",
      "天马来东道，佳人倾北方。",
      "何其赫隆盛，自谓保灵长。",
      "历数有时尽，哀平嗟不昌。",
      "冰坚成巨猾，火德遂颓纲。",
      "奥位匪虚校，贪天竟速亡。",
      "魂神吁社稷，豺虎斗岩廊。",
      "金狄移灞岸，铜盘向洛阳。",
      "君王无处所，年代几荒凉。",
      "宫阙谁家域，蓁芜罥我裳。",
      "井田唯有草，海水变为桑。",
      "在昔高门内，于今岐路傍。",
      "馀基不可识，古墓列成行。",
      "狐兔惊魍魉，鸱鸮吓狙狂。",
      "空城寒日晚，平野暮云黄。",
      "烈烈焚青棘，萧萧吹白杨。",
      "千秋并万岁，空使咏歌伤。"
    ]
  },
  {
    "volume": 37,
    "sequence": 37,
    "title": "益州城西张超亭观妓（一作卢照邻诗，一作王勣诗）",
    "author": "王绩",
    "content": [
      "落日明歌席，行云逐舞人。",
      "江南飞暮雨，梁上下轻尘。",
      "冶服看疑画，妆台望似春。",
      "高车勿遽返，长袖欲相亲。"
    ]
  },
  {
    "volume": 37,
    "sequence": 38,
    "title": "咏妓（一作王勣诗）",
    "author": "王绩",
    "content": [
      "妖姬饰靓妆，窈窕出兰房。",
      "日照当轩影，风吹满路香。",
      "早时歌扇薄，今日舞衫长。",
      "不应令曲误，持此试周郎。"
    ]
  },
  {
    "volume": 37,
    "sequence": 39,
    "title": "辛司法宅观妓（一作王勣诗）",
    "author": "王绩",
    "content": [
      "南国佳人至，北堂罗荐开。",
      "长裙随凤管，促柱送鸾杯。",
      "云光身后荡，雪态掌中回。",
      "到愁金谷晚，不怪玉山颓。"
    ]
  },
  {
    "volume": 37,
    "sequence": 40,
    "title": "咏巫山",
    "author": "王绩",
    "content": [
      "电影江前落，雷声峡外长。",
      "霁云无处所，台馆晓苍苍。"
    ]
  },
  {
    "volume": 37,
    "sequence": 41,
    "title": "咏怀",
    "author": "王绩",
    "content": [
      "故乡行云是，虚室坐间同。",
      "日落西山暮，方知天下空。"
    ]
  },
  {
    "volume": 37,
    "sequence": 42,
    "title": "句",
    "author": "王绩",
    "content": [
      "琴曲唯留古，书多半是经。",
      "（见《周氏涉笔》）横裁桑节杖，直剪竹皮巾。",
      "鹤警琴亭夜，莺啼酒瓮春。",
      "颜回唯乐道，原宪岂伤贫。",
      "（被召谢病，见《西清诗话》）寄身千载下，聊游万物初。",
      "欲令无作有，翻觉实成虚。",
      "（《独坐》）双关防易断，只眼畏难全。",
      "鱼鳞张九拒，鹤翅拥三边。",
      "（《围棋长篇》。",
      "见《韵语阳秋》）"
    ]
  }
]