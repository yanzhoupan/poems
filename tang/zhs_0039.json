[
  {
    "volume": 39,
    "sequence": 1,
    "title": "上之回",
    "author": "陈子良",
    "content": [
      "承平重游乐，诏跸上之回。",
      "属车响流水，清笳转落梅。",
      "岭云盖道转，岩花映绶开。",
      "下辇便高宴，何如在瑶台。"
    ]
  },
  {
    "volume": 39,
    "sequence": 2,
    "title": "新成安乐宫（一作新宫词）",
    "author": "陈子良",
    "content": [
      "春色照兰宫，秦女坐窗中。",
      "柳叶来眉上，桃花落脸红。",
      "拂尘开扇匣，卷帐却熏笼。",
      "衫薄偏憎日，裙轻更畏风。"
    ]
  },
  {
    "volume": 39,
    "sequence": 3,
    "title": "夏晚寻于政世置酒赋韵",
    "author": "陈子良",
    "content": [
      "聊从嘉遁所，酌醴共抽簪。",
      "以兹山水地，留连风月心。",
      "长榆落照尽，高柳暮蝉吟。",
      "一返桃源路，别后难追寻。"
    ]
  },
  {
    "volume": 39,
    "sequence": 4,
    "title": "入蜀秋夜宿江渚",
    "author": "陈子良",
    "content": [
      "我行逢日暮，弭棹独维舟。",
      "水雾一边起，风林两岸秋。",
      "山阴黑断碛，月影素寒流。",
      "故乡千里外，何以慰羁愁。"
    ]
  },
  {
    "volume": 39,
    "sequence": 5,
    "title": "赋得妓",
    "author": "陈子良",
    "content": [
      "金谷多欢宴，佳丽正芳菲。",
      "流霞席上满，回雪掌中飞。",
      "明月临歌扇，行云接舞衣。",
      "何必桃将李，别有待春晖。"
    ]
  },
  {
    "volume": 39,
    "sequence": 6,
    "title": "酬萧侍中春园听妓（一作李元操诗）",
    "author": "陈子良",
    "content": [
      "微雨散芳菲，中园照落晖。",
      "红树摇歌扇，绿珠飘舞衣。",
      "繁弦调对酒，杂引动思归。",
      "愁人当此夕，羞见落花飞。"
    ]
  },
  {
    "volume": 39,
    "sequence": 7,
    "title": "游侠篇（一作侠客行）",
    "author": "陈子良",
    "content": [
      "洛阳丽春色，游侠骋轻肥。",
      "水逐车轮转，尘随马足飞。",
      "云影遥临盖，花气近熏衣。",
      "东郊斗鸡罢，南皮射雉归。",
      "日暮河桥上，扬鞭惜晚晖。"
    ]
  },
  {
    "volume": 39,
    "sequence": 8,
    "title": "春晚看群公朝还人为八韵",
    "author": "陈子良",
    "content": [
      "游子惜春暮，策杖出蒿莱。",
      "正直康庄晚，群公谒帝回。",
      "履度南宫至，车从北阙来。",
      "珂影傍明月，笳声动落梅。",
      "迎风采旄转，照日绶花开。",
      "红尘掩鹤盖，翠柳拂龙媒。",
      "绮云临舞阁，丹霞薄吹台。",
      "轻肥宁所羡，未若反山隈。"
    ]
  },
  {
    "volume": 39,
    "sequence": 9,
    "title": "赞德上越国公杨素",
    "author": "陈子良",
    "content": [
      "君侯称上宰，命世挺才英。",
      "本超骐骥足，复蕴风云情。",
      "摅藻掞锦绮，育德润瑶琼。",
      "已踵四知举，非无三杰名。",
      "济世同舟楫，匡政本阿衡。",
      "雍容入青琐，肃穆侍丹楹。",
      "桂宫擅鸣佩，槐路独飞缨。",
      "高门罗虎戟，绮阁丽雕甍。",
      "金樽酌湛湛，歌扇掩盈盈。",
      "匈奴轶燕蓟，烽火照幽并。",
      "天子命薄伐，受脤事专征。",
      "七德播雄略，十万骋行兵。",
      "雁行蔽虏甸，鱼贯出长城。",
      "交河方饮马，瀚海盛扬旌。",
      "拔剑倚天外，蒙犀辉日精。",
      "弯弧穿伏石，挥戈斩大鲸。",
      "鼓鼙朝作气，刁斗夜偏鸣。",
      "六郡多壮士，三边岂足平。",
      "岭云朝合阵，山月夜临营。",
      "胡尘暗马色，芳树动笳声。",
      "关云未尽散，塞雾常自生。",
      "川长蔓草绿，峰迥杂花明。",
      "小人愧王氏，雕文惭马卿。",
      "滥此叨书记，何以谢过荣。",
      "高山徒仰止，终是恨才轻。"
    ]
  },
  {
    "volume": 39,
    "sequence": 10,
    "title": "于塞北春日思归",
    "author": "陈子良",
    "content": [
      "我家吴会青山远，他乡关塞白云深。",
      "为许羁愁长下泪，那堪春色更伤心。",
      "惊鸟屡飞恒失侣，落花一去不归林。",
      "如何此日嗟迟暮，悲来还作白头吟。"
    ]
  },
  {
    "volume": 39,
    "sequence": 11,
    "title": "送别",
    "author": "陈子良",
    "content": [
      "落叶聚还散，征禽去不归。",
      "以我穷途泣，沾君出塞衣。"
    ]
  },
  {
    "volume": 39,
    "sequence": 12,
    "title": "七夕看新妇隔巷停车（一作陈伯材诗）",
    "author": "陈子良",
    "content": [
      "隔巷遥停幰，非复为来迟。",
      "只言更尚浅，未是渡河时。"
    ]
  },
  {
    "volume": 39,
    "sequence": 13,
    "title": "咏春雪（一作陈伯材诗）",
    "author": "陈子良",
    "content": [
      "光映妆楼月，花承歌扇风。",
      "欲妒梅将柳，故落早春中。"
    ]
  },
  {
    "volume": 39,
    "sequence": 14,
    "title": "骢马",
    "author": "庾抱",
    "content": [
      "枥上浮云骢，本出吴门中。",
      "发迹来东道，长鸣起北风。",
      "回鞍拂桂白，赪汗类尘红。",
      "灭没徒留影，无因图汉宫。"
    ]
  },
  {
    "volume": 39,
    "sequence": 15,
    "title": "别蔡参军",
    "author": "庾抱",
    "content": [
      "人世多飘忽，沟水易东西。",
      "今日欢娱尽，何年风月同。",
      "悲生万里外，恨起一杯中。",
      "性灵如未失，南北有征鸿。"
    ]
  },
  {
    "volume": 39,
    "sequence": 16,
    "title": "赋得胥台露",
    "author": "庾抱",
    "content": [
      "胥台既落构，荆棘稍侵扉。",
      "栋拆连云影，梁摧照日晖。",
      "翔军鸟逐不及，巢燕反无归。",
      "唯有团阶露，承晓共沾衣。"
    ]
  },
  {
    "volume": 39,
    "sequence": 17,
    "title": "卧痾喜霁，开扉望月，简宫内知友",
    "author": "庾抱",
    "content": [
      "秋雨移弦望，疲疴倦苦辛。",
      "忽对荆山璧，委照越吟人。",
      "高高侵地镜，皎皎彻天津。",
      "色丽班姬箧，光润洛川神。",
      "轮辉池上动，桂影隙中新。",
      "怀贤虽不见，忽似暂参辰。"
    ]
  },
  {
    "volume": 39,
    "sequence": 18,
    "title": "和乐记室忆江水",
    "author": "庾抱",
    "content": [
      "遥想观涛处，犹意采莲歌。",
      "无因关塞叶，共下洞庭波。"
    ]
  },
  {
    "volume": 39,
    "sequence": 19,
    "title": "凌朝浮江旅思（一作韦承庆诗）",
    "author": "马周",
    "content": [
      "太清上初日，春水送孤舟。",
      "山远疑无树，潮平似不流。",
      "岸花开且落，江鸟没还浮。",
      "羁望伤千里，长歌遣四愁。"
    ]
  },
  {
    "volume": 39,
    "sequence": 20,
    "title": "句",
    "author": "马周",
    "content": [
      "何惜邓林树，不借一枝栖。",
      "（出《册府元龟》）"
    ]
  },
  {
    "volume": 39,
    "sequence": 21,
    "title": "出玉关",
    "author": "来济",
    "content": [
      "敛辔遵龙汉，衔凄渡玉关。",
      "今日流沙外，垂涕念生还。"
    ]
  },
  {
    "volume": 39,
    "sequence": 22,
    "title": "七夕",
    "author": "张文恭",
    "content": [
      "凤律惊秋气，龙梭静夜机。",
      "星桥百枝动，云路七香飞。",
      "映月回雕扇，凌霞曳绮衣。",
      "含情向华幄，流态入重闱。",
      "欢馀夕漏尽，怨结晓骖归。",
      "谁念分河汉，还忆两心违。"
    ]
  },
  {
    "volume": 39,
    "sequence": 23,
    "title": "佳人照镜",
    "author": "张文恭",
    "content": [
      "倦采蘼芜叶，贪怜照胆明。",
      "两边俱拭泪，一处有啼声。"
    ]
  },
  {
    "volume": 39,
    "sequence": 24,
    "title": "奉和同太子监守违恋",
    "author": "薛元超",
    "content": [
      "储禁铜扉启，宸行玉轪遥。",
      "空怀寿街吏，尚隔寝门朝。",
      "北首瞻龙戟，尘外想鸾镳。",
      "飞文映仙榜，沥思叶神飙。",
      "帝念纡苍璧，干文焕紫霄。",
      "归塘横笔海，平圃振词条。",
      "欲应重轮曲，锵洋韵九韶。"
    ]
  },
  {
    "volume": 39,
    "sequence": 25,
    "title": "答辨才探得招字",
    "author": "萧翼",
    "content": [
      "邂逅款良宵，殷勤荷胜招。",
      "弥天俄若旧，初地岂成遥。",
      "酒蚁倾还泛，心猿躁似调。",
      "谁怜失群雁，长苦业风飘。"
    ]
  },
  {
    "volume": 39,
    "sequence": 26,
    "title": "道失",
    "author": "欧阳询",
    "content": [
      "已惑孔贵嫔，又被辞人侮。",
      "花笺一何荣，七字谁曾许。",
      "不下结绮阁，空迷江令语。",
      "雕戈动地来，误杀陈后主。"
    ]
  },
  {
    "volume": 39,
    "sequence": 27,
    "title": "巫山高（一作阎复本诗）",
    "author": "阎立本",
    "content": [
      "君不见巫山高高半天起，绝壁千寻尽相似。",
      "君不见巫山磕匝翠屏开，湘江碧水绕山来。",
      "绿树春娇明月峡，红花朝覆白云台。",
      "台上朝云无定所，此中窕窈神仙女。",
      "仙女盈盈仙骨飞，清容出没有光辉。",
      "欲暮高唐行雨送，今宵定入荆王梦。",
      "荆王梦里爱秾华，枕席初开红帐遮。",
      "可怜欲晓啼猿处，说道巫山是妾家。"
    ]
  },
  {
    "volume": 39,
    "sequence": 28,
    "title": "同潘屯田冬日早朝",
    "author": "张文琮",
    "content": [
      "假寐怀古人，夙兴瞻晓月。",
      "通晨禁门启，冠盖趋朝谒。",
      "霜霭清九衢，霞光照双阙。",
      "纷纶文物纪，焕烂声明发。",
      "腰剑动陆离，鸣玉和清越。"
    ]
  },
  {
    "volume": 39,
    "sequence": 29,
    "title": "蜀道难",
    "author": "张文琮",
    "content": [
      "梁山镇地险，积石阻云端。",
      "深谷下寥廓，层岩上郁盘。",
      "飞梁架绝岭，栈道接危峦。",
      "揽辔独长息，方知斯路难。"
    ]
  },
  {
    "volume": 39,
    "sequence": 30,
    "title": "昭君怨",
    "author": "张文琮",
    "content": [
      "戒途飞万里，回首望三秦。",
      "忽见天山雪，还疑上苑春。",
      "玉痕垂粉泪，罗袂拂胡尘。",
      "为得胡中曲，还悲远嫁人。"
    ]
  },
  {
    "volume": 39,
    "sequence": 31,
    "title": "咏水",
    "author": "张文琮",
    "content": [
      "标名资上善，流派表灵长。",
      "地图罗四渎，天文载五潢。",
      "方流涵玉润，圆折动珠光。",
      "独有蒙园吏，栖偃玩濠梁。"
    ]
  },
  {
    "volume": 39,
    "sequence": 32,
    "title": "赋桥",
    "author": "张文琮",
    "content": [
      "造舟浮谓日，鞭石表秦初。",
      "星文遥写汉，虹势尚凌虚。",
      "已授文成履，空题武骑书。",
      "别有临濠上，栖偃独观鱼。"
    ]
  },
  {
    "volume": 39,
    "sequence": 33,
    "title": "和杨舍人咏中书省花树",
    "author": "张文琮",
    "content": [
      "花萼映芳丛，参差间早红。",
      "因风时落砌，杂雨乍浮空。",
      "影照凤池水，香飘鸡树风。",
      "岂不爱攀折，希君怀袖中。"
    ]
  }
]