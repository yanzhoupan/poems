[
  {
    "volume": 726,
    "sequence": 1,
    "title": "和三乡诗（会昌时有女子题诗三乡驿和者十人）",
    "author": "陆贞洞",
    "content": [
      "惆怅残花怨暮春，孤鸾舞镜倍伤神。",
      "清词好个干人事，疑是文姬第二身。"
    ]
  },
  {
    "volume": 726,
    "sequence": 2,
    "title": "和三乡诗",
    "author": "刘谷",
    "content": [
      "兰蕙芬香见玉姿，路傍花笑景迟迟。",
      "苎萝山下无穷意，并在三乡惜别时。"
    ]
  },
  {
    "volume": 726,
    "sequence": 3,
    "title": "和三乡诗",
    "author": "王祝",
    "content": [
      "女几山前岚气低，佳人留恨此中题。",
      "不知云雨归何处，空使王孙见即迷。"
    ]
  },
  {
    "volume": 726,
    "sequence": 4,
    "title": "和三乡诗",
    "author": "王涤",
    "content": [
      "浣纱游女出关东，旧迹新词一梦中。",
      "槐陌柳亭何限事，年年回首向春风。"
    ]
  },
  {
    "volume": 726,
    "sequence": 5,
    "title": "和三乡诗",
    "author": "韦冰",
    "content": [
      "来时欢笑去时哀，家国迢迢向越台。",
      "待写百年幽思尽，故宫流水莫相催。"
    ]
  },
  {
    "volume": 726,
    "sequence": 6,
    "title": "和三乡诗",
    "author": "李昌邺",
    "content": [
      "红粉萧娘手自题，分明幽怨发云闺。",
      "不应更学文君去，泣向残花归剡溪。"
    ]
  },
  {
    "volume": 726,
    "sequence": 7,
    "title": "和三乡诗",
    "author": "王硕",
    "content": [
      "无姓无名越水滨，芳词空怨路傍人。",
      "莫教才子偏惆怅，宋玉东家是旧邻。"
    ]
  },
  {
    "volume": 726,
    "sequence": 8,
    "title": "和三乡诗",
    "author": "李缟",
    "content": [
      "会稽王谢两风流，王子沉沦谢女愁。",
      "归思若随文字在，路傍空为感千秋。"
    ]
  },
  {
    "volume": 726,
    "sequence": 9,
    "title": "和三乡诗",
    "author": "张绮",
    "content": [
      "洛川依旧好风光，莲帐无因见女郎。",
      "云雨散来音信断，此生遗恨寄三乡。"
    ]
  },
  {
    "volume": 726,
    "sequence": 10,
    "title": "和三乡诗",
    "author": "高衢",
    "content": [
      "南北千山与万山，轩车谁不思乡关。",
      "独留芳翰悲前迹，陌上恐伤桃李颜。"
    ]
  },
  {
    "volume": 726,
    "sequence": 11,
    "title": "复睹三乡题处留赠",
    "author": "贾驰",
    "content": [
      "壁古字未灭，声长响不绝。",
      "蕙质本如云，松心应耐雪。",
      "耿耿离幽谷，悠悠望瓯越。",
      "杞妇哭夫时，城崩无此说。"
    ]
  },
  {
    "volume": 726,
    "sequence": 12,
    "title": "秋入关",
    "author": "贾驰",
    "content": [
      "河上微风来，关头树初湿。",
      "今朝关城吏，又见孤客入。",
      "上国谁与期，西来徒自急。"
    ]
  },
  {
    "volume": 726,
    "sequence": 13,
    "title": "咏手二首",
    "author": "赵光远",
    "content": [
      "妆成皓腕洗凝脂，背接红巾掬水时。",
      "薄雾袖中拈玉斝，斜阳屏上撚青丝。",
      "唤人急拍临前槛，摘杏高揎近曲池。",
      "好是琵琶弦畔见，细圆无节玉参差。",
      "撚玉搓琼软复圆，绿窗谁见上琴弦。",
      "慢笼彩笔闲书字，斜指瑶阶笑打钱。",
      "炉面试香添麝炷，舌头轻点贴金钿。",
      "象床珍簟宫棋处，拈定文楸占角边。"
    ]
  },
  {
    "volume": 726,
    "sequence": 14,
    "title": "题妓莱儿壁（一作题北里妓人壁）",
    "author": "赵光远",
    "content": [
      "鱼钥兽环斜掩门，萋萋芳草忆王孙。",
      "醉凭青琐窥韩寿，闲掷金梭恼谢鲲。",
      "不夜珠光连玉匣，辟寒钗影落瑶尊。",
      "欲知肠断相思处，役尽江淹别后魂。"
    ]
  },
  {
    "volume": 726,
    "sequence": 15,
    "title": "题兴化高田院桥亭",
    "author": "郑良士",
    "content": [
      "到此溪亭上，浮生始觉非。",
      "野僧还惜别，游客亦忘归。",
      "月满千岩静，风清一磬微。",
      "何时脱尘役，杖履愿相依。"
    ]
  },
  {
    "volume": 726,
    "sequence": 16,
    "title": "游九鲤湖",
    "author": "郑良士",
    "content": [
      "仄径倾崖不可通，湖岚林霭共溟蒙。",
      "九溪瀑影飞花外，万树春声细雨中。",
      "覆石云闲丹灶冷，采芝人去洞门空。",
      "我来不乞邯郸梦，取醉聊乘郑国风。"
    ]
  },
  {
    "volume": 726,
    "sequence": 17,
    "title": "寄富洋院禅者",
    "author": "郑良士",
    "content": [
      "画破青山路一条，走鞭飞盖去何遥。",
      "碍天岩树春先冷，锁院溪云昼不销。",
      "霅上茗芽因客煮，海南沈屑为斋烧。",
      "谁能学得空门士，冷却心灰守寂寥。"
    ]
  },
  {
    "volume": 726,
    "sequence": 18,
    "title": "赠翁承赞漆林书堂诗",
    "author": "萧项",
    "content": [
      "轺车故国世应稀，昔日书堂二纪归。",
      "手植松筠同茂盛，身荣金紫倍光辉。",
      "入门邻里喧迎接，列坐儿童见等威。",
      "却对芸窗勤苦处，举头全是锦为衣。"
    ]
  }
]