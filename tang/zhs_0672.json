[
  {
    "volume": 672,
    "sequence": 1,
    "title": "绯桃",
    "author": "唐彦谦",
    "content": [
      "短墙荒圃四无邻，烈火绯桃照地春。",
      "坐久好风休掩袂，夜来微雨已沾巾。",
      "敢同俗态期青眼，似有微词动绛唇。",
      "尽日更无乡井念，此时何必见秦人？"
    ]
  },
  {
    "volume": 672,
    "sequence": 2,
    "title": "小院",
    "author": "唐彦谦",
    "content": [
      "小院无人夜，烟斜月转明。",
      "清宵易惆怅，不必有离情。"
    ]
  },
  {
    "volume": 672,
    "sequence": 3,
    "title": "春雪初霁杏花正芳月上夜吟",
    "author": "唐彦谦",
    "content": [
      "霁景明如练，繁英杏正芳。",
      "姮娥应有语，悔共雪争光。"
    ]
  },
  {
    "volume": 672,
    "sequence": 4,
    "title": "文惠宫人",
    "author": "唐彦谦",
    "content": [
      "认得前家令，宫人泪满裾。",
      "不知梁佐命，全是沈尚书。"
    ]
  },
  {
    "volume": 672,
    "sequence": 5,
    "title": "赠窦尊师",
    "author": "唐彦谦",
    "content": [
      "我爱窦高士，弃官仍在家。",
      "为嫌句漏令，兼不要丹砂。"
    ]
  },
  {
    "volume": 672,
    "sequence": 6,
    "title": "穆天子传",
    "author": "唐彦谦",
    "content": [
      "王母清歌玉琯悲，瑶台应有再来期。",
      "穆王不得重相见，恐为无端哭盛姬。"
    ]
  },
  {
    "volume": 672,
    "sequence": 7,
    "title": "楚天",
    "author": "唐彦谦",
    "content": [
      "楚天遥望每长嚬，宋玉襄王尽作尘。",
      "不会瑶姬朝与暮，更为云雨待何人？"
    ]
  },
  {
    "volume": 672,
    "sequence": 8,
    "title": "寄徐山人",
    "author": "唐彦谦",
    "content": [
      "一室清羸鹤体孤，气和神莹爽冰壶。",
      "吴中高士虽求死，不那稽山有谢敷。"
    ]
  },
  {
    "volume": 672,
    "sequence": 9,
    "title": "题宗人故帖",
    "author": "唐彦谦",
    "content": [
      "所忠无处访相如，风笈尘编迹尚余。",
      "惟有孝标情最厚，一编遗在茂陵书。"
    ]
  },
  {
    "volume": 672,
    "sequence": 10,
    "title": "垂柳",
    "author": "唐彦谦",
    "content": [
      "绊惹春风别有情，世间谁敢斗轻盈？",
      "楚王江畔无端种，饿损纤腰学不成。"
    ]
  },
  {
    "volume": 672,
    "sequence": 11,
    "title": "登兴元城观烽火",
    "author": "唐彦谦",
    "content": [
      "汉川城上角三呼，扈跸防边列万夫。",
      "褒姒冢前烽火起，不知泉下破颜无。"
    ]
  },
  {
    "volume": 672,
    "sequence": 12,
    "title": "邓艾庙",
    "author": "唐彦谦",
    "content": [
      "昭烈遗黎死尚羞，挥刀斫石恨谯周。",
      "如何千载留遗庙，血食巴山伴武侯。"
    ]
  },
  {
    "volume": 672,
    "sequence": 13,
    "title": "曲江春望",
    "author": "唐彦谦",
    "content": [
      "杏艳桃光夺晚霞，乐游无庙有年华。",
      "汉朝冠盖皆陵墓，十里宜春汉苑花。"
    ]
  },
  {
    "volume": 672,
    "sequence": 14,
    "title": "汉殿",
    "author": "唐彦谦",
    "content": [
      "鸟去云飞意不通，夜坛斜月转松风。",
      "君王寂虑无消息，却就闲人觅巨公。"
    ]
  },
  {
    "volume": 672,
    "sequence": 15,
    "title": "贺李昌时禁苑新命",
    "author": "唐彦谦",
    "content": [
      "振鹭翔鸾集禁闱，玉堂珠树莹风仪。",
      "不知新到灵和殿，张绪何如柳一枝？"
    ]
  },
  {
    "volume": 672,
    "sequence": 16,
    "title": "牡丹",
    "author": "唐彦谦",
    "content": [
      "颜色无因饶锦绣，馨香惟解掩兰荪。",
      "那堪更被烟蒙蔽，南国西施泣断魂。"
    ]
  },
  {
    "volume": 672,
    "sequence": 17,
    "title": "罗江驿",
    "author": "唐彦谦",
    "content": [
      "数枝高柳带鸣鸦，一树山榴自落花。",
      "已是向来多泪眼，短亭回首在天涯。"
    ]
  },
  {
    "volume": 672,
    "sequence": 18,
    "title": "奏捷西蜀题沱江驿",
    "author": "唐彦谦",
    "content": [
      "野客乘轺非所宜，况将儒懦报戎机。",
      "锦江不识临邛酒，且免相如渴病归。"
    ]
  },
  {
    "volume": 672,
    "sequence": 19,
    "title": "春早落英",
    "author": "唐彦谦",
    "content": [
      "纷纷从此见花残，转觉长绳系日难。",
      "楼上有愁春不浅，小桃风雪凭阑干。"
    ]
  },
  {
    "volume": 672,
    "sequence": 20,
    "title": "仲山（高祖兄仲隐居之所）",
    "author": "唐彦谦",
    "content": [
      "千载遗踪寄薜萝，沛中乡里旧山河。",
      "长陵亦是闲丘陇，异日谁知与仲多？"
    ]
  },
  {
    "volume": 672,
    "sequence": 21,
    "title": "汉嗣",
    "author": "唐彦谦",
    "content": [
      "汉嗣安危系数君，高皇决意势难分。",
      "张良口辨周昌吃，同建储宫第一勋。"
    ]
  },
  {
    "volume": 672,
    "sequence": 22,
    "title": "四老庙",
    "author": "唐彦谦",
    "content": [
      "西汉储宫定不倾，可能园绮胜良平。",
      "举朝公将无全策，借请闲人羽翼成。"
    ]
  },
  {
    "volume": 672,
    "sequence": 23,
    "title": "南梁戏题汉高庙",
    "author": "唐彦谦",
    "content": [
      "数载从军似武夫，今随戎捷气偏粗。",
      "汉皇若问何为者，免道高阳旧酒徒。"
    ]
  },
  {
    "volume": 672,
    "sequence": 24,
    "title": "洛神",
    "author": "唐彦谦",
    "content": [
      "人世仙家本自殊，何须相见向中途？",
      "惊鸿瞥过游龙去，漫恼陈王一事无。"
    ]
  },
  {
    "volume": 672,
    "sequence": 25,
    "title": "初秋到慈州冬首换绛牧",
    "author": "唐彦谦",
    "content": [
      "秋杪方攀玉树枝，隔年无计待春晖。",
      "自嫌暂作仙城守，不逐莺来共燕飞。"
    ]
  },
  {
    "volume": 672,
    "sequence": 26,
    "title": "重经冯家旧里",
    "author": "唐彦谦",
    "content": [
      "冯家旧宅闭柴关，修竹犹存潏水湾。",
      "应系星辰天上去，不留英骨葬人间。"
    ]
  },
  {
    "volume": 672,
    "sequence": 27,
    "title": "克复后登安国寺阁",
    "author": "唐彦谦",
    "content": [
      "千门万户鞠蒿藜，断烬遗垣一望迷。",
      "惆怅建章鸳瓦尽，夜来空见玉绳低。"
    ]
  },
  {
    "volume": 672,
    "sequence": 28,
    "title": "题虔僧室",
    "author": "唐彦谦",
    "content": [
      "何缘春恨贮离忧，欲入空门万事休。",
      "水月定中何所谓，也嚬眉黛托腮愁。"
    ]
  },
  {
    "volume": 672,
    "sequence": 29,
    "title": "见炀帝宝帐",
    "author": "唐彦谦",
    "content": [
      "汉文穷相作前王，悭惜明珠不斗量。",
      "翡翠鲛鮹何所直，千裨万接上书囊。"
    ]
  },
  {
    "volume": 672,
    "sequence": 30,
    "title": "楼上偶题",
    "author": "唐彦谦",
    "content": [
      "尘土无因狎隐沦，青山一望每伤神。",
      "可能前岭空乔木，应有怀才抱器人。"
    ]
  },
  {
    "volume": 672,
    "sequence": 31,
    "title": "亲仁里闻猿",
    "author": "唐彦谦",
    "content": [
      "朱雀街东半夜惊，楚魂湘梦两徒清。",
      "五更撩乱趋朝火，满口尘埃亦数声。"
    ]
  },
  {
    "volume": 672,
    "sequence": 32,
    "title": "闻李渎司勋下世",
    "author": "唐彦谦",
    "content": [
      "异乡丹旐已飘扬，一顾深知实未亡。",
      "任被褚裒泉下笑，重将北面哭真长。"
    ]
  },
  {
    "volume": 672,
    "sequence": 33,
    "title": "试夜题省廊桂",
    "author": "唐彦谦",
    "content": [
      "麻衣穿穴两京尘，十见东堂绿桂春。",
      "今日竞飞杨叶箭，魏舒休作画筹人。"
    ]
  },
  {
    "volume": 672,
    "sequence": 34,
    "title": "竹风",
    "author": "唐彦谦",
    "content": [
      "竹映风窗数阵斜，旅人愁坐思无涯。",
      "夜来留得江湖梦，全为乾声似荻花。"
    ]
  },
  {
    "volume": 672,
    "sequence": 35,
    "title": "长溪秋望",
    "author": "唐彦谦",
    "content": [
      "柳短莎长溪水流，雨微烟暝立溪头。",
      "寒鸦闪闪前山去，杜曲黄昏独自愁。"
    ]
  },
  {
    "volume": 672,
    "sequence": 36,
    "title": "严子陵",
    "author": "唐彦谦",
    "content": [
      "严陵情性是真狂，抵触三公傲帝王。",
      "不怕旧交嗔僭越，唤他侯霸作君房。"
    ]
  },
  {
    "volume": 672,
    "sequence": 37,
    "title": "北齐",
    "author": "唐彦谦",
    "content": [
      "草草招提强据鞍，周师乘胜莫回看。",
      "背城肯战知虚实，争奈人前忍笑难。"
    ]
  },
  {
    "volume": 672,
    "sequence": 38,
    "title": "楚世家",
    "author": "唐彦谦",
    "content": [
      "偏信由来惑是非，一言邪佞脱危机。",
      "张仪重入怀王手，驷马安车却放归。"
    ]
  },
  {
    "volume": 672,
    "sequence": 39,
    "title": "骊山道中",
    "author": "唐彦谦",
    "content": [
      "月殿真妃下彩烟，渔阳追虏及汤泉。",
      "君王指点新丰树，几不亲留七宝鞭。"
    ]
  },
  {
    "volume": 672,
    "sequence": 40,
    "title": "韦曲",
    "author": "唐彦谦",
    "content": [
      "欲写愁肠愧不才，多情练漉已低摧。",
      "穷郊二月初离别，独傍寒村嗅野梅。"
    ]
  },
  {
    "volume": 672,
    "sequence": 41,
    "title": "黄子陂荷花",
    "author": "唐彦谦",
    "content": [
      "十顷狂风撼曲尘，缘堤照水露红新。",
      "世间花气皆愁绝，恰是莲香更恼人。"
    ]
  },
  {
    "volume": 672,
    "sequence": 42,
    "title": "野行",
    "author": "唐彦谦",
    "content": [
      "蝶恋晚花终不去，鸥逢春水固难飞。",
      "野人心地都无著，伴蝶随鸥亦不归。"
    ]
  },
  {
    "volume": 672,
    "sequence": 43,
    "title": "兴元沈氏庄",
    "author": "唐彦谦",
    "content": [
      "清浅萦纡一水间，竹冈藤树小跻攀。",
      "露沾荒草行人过，月上高林宿鸟还。",
      "江绕武侯筹笔地，雨昏张载勒铭山。",
      "异乡一笑因酣醉，忘却愁来鬓发斑。"
    ]
  },
  {
    "volume": 672,
    "sequence": 44,
    "title": "乱后经表兄琼华观旧居",
    "author": "唐彦谦",
    "content": [
      "一去仙居似转蓬，再经花谢倚春丛。",
      "醉中篇什金声在，别后音书锦字空。",
      "长忆映碑逢若士，未曾携杖逐壶公。",
      "东风狼藉苔侵径，蕙草香销杏带红。"
    ]
  },
  {
    "volume": 672,
    "sequence": 45,
    "title": "秋霁夜吟寄友人",
    "author": "唐彦谦",
    "content": [
      "槐柳萧疏溽暑收，金商频伏火西流。",
      "尘衣岁晚缘身贱，雨簟更深满背秋。",
      "前事悲凉何足道，远书慵懒未能修。",
      "惟思待月高梧下，更就东床访惠休。"
    ]
  },
  {
    "volume": 672,
    "sequence": 46,
    "title": "贺李昌时禁苑新命",
    "author": "唐彦谦",
    "content": [
      "玉简金文直上清，禁垣丹地闭严扃。",
      "黄扉议政参元化，紫殿称觞拂寿星。",
      "万户千门迷步武，非烟非雾隔仪形。",
      "尘中旧侣无音信，知道辽东鹤姓丁。"
    ]
  },
  {
    "volume": 672,
    "sequence": 47,
    "title": "寄蒋二十四",
    "author": "唐彦谦",
    "content": [
      "鸟啭蜂飞日渐长，旅人情味悔思量。",
      "禅门澹薄无心地，世事生疏欲面墙。",
      "二月云烟迷柳色，九衢风土带花香。",
      "大知高士禁愁寂，试倚阑干莫断肠。"
    ]
  },
  {
    "volume": 672,
    "sequence": 48,
    "title": "寄怀",
    "author": "唐彦谦",
    "content": [
      "有客伤春复怨离，夕阳亭畔草青时。",
      "泪从红蜡无由制，肠比朱弦恐更危。",
      "梅向好风惟是笑，柳因微雨不胜垂。",
      "双溪未去饶归梦，夜夜孤眠枕独欹。"
    ]
  },
  {
    "volume": 672,
    "sequence": 49,
    "title": "送樊琯司业归朝",
    "author": "唐彦谦",
    "content": [
      "近者苏司业，文雄道最光。",
      "夫君居太学，妙誉继中行。",
      "汲郡陵初发，汾阴箧久亡。",
      "寂寥方倚席，容易忽升堂。",
      "去日应悬榻，来时定裂裳。",
      "惬心频拾芥，应手屡穿杨。",
      "辩急如无敌，飞腾固自强。",
      "论心期舌在，问事畏头长。",
      "驷马终题柱，诸生悉面墙。",
      "啖螯讥尔雅，卖饼诉公羊。",
      "未见泥函谷，俄惊火建章。",
      "烟尘昏象魏，行在隔巴梁。",
      "红粟填郿坞，青袍过寿阳。",
      "翦茅行殿湿，伐柏旧陵香。",
      "黉室青衿尽，渠门火旆扬。",
      "云飞同去国，星散各殊方。",
      "贱子悲穷辙，当年亦擅场。",
      "齑辛寻幼妇，醴酒忆先王。",
      "圣域探姬孔，皇风乐禹汤。",
      "畏诛轻李喜，言命小臧仓。",
      "折树休盘槊，沈钩且钓璜。",
      "鸿都问词客，他日莫相忘。"
    ]
  },
  {
    "volume": 672,
    "sequence": 50,
    "title": "奉使岐下闻唐弘夫行军为贼所擒，伤而有作",
    "author": "唐彦谦",
    "content": [
      "报国捐躯实壮夫，楚囚垂欲复神都。",
      "云台画像皆何者，青史书名或不孤。",
      "散卒半随袁校尉，寡妻休问辟司徒。",
      "闻君败绩无归计，气激星辰坐向隅。"
    ]
  },
  {
    "volume": 672,
    "sequence": 51,
    "title": "咸通中始闻褚河南归葬阳翟是岁上平徐方…成二十韵",
    "author": "唐彦谦",
    "content": [
      "册府藏余烈，皇纲正本朝。",
      "不听还笏谏，几覆缀旒祧。",
      "咫尺言终直，怆惶道已消。",
      "泪心传位日，挥涕授遗朝。",
      "飞燕潜来赵，黄龙岂见谯。",
      "既迷秦帝鹿，难问贾生雕。",
      "穆卜缄縢秘，金根辙迹遥。",
      "北军那夺印，东海漫难桥。",
      "罗织黄门讼，笙簧白骨销。",
      "炎方无信息，丹旐竟沦漂。",
      "邂逅江鱼食，凄凉楚客招。",
      "文忠徒谥议，子卯但箫韶。",
      "未见公侯复，寻伤嗣续凋。",
      "流年随水逝，高谊薄层霄。",
      "柱石林公远，缣缃故国饶。",
      "奇踪天骥活，遗轴锦鸾翘。",
      "近者淮夷戮，前年归马调。",
      "始闻移北葬，兼议荫山苗。",
      "圣泽覃将溥，贞魂喜定飘。",
      "异时穷巷客，怀古漫成谣。"
    ]
  },
  {
    "volume": 672,
    "sequence": 52,
    "title": "岐王宅",
    "author": "唐彦谦",
    "content": [
      "朱邸平台隔禁闱，贵游陈迹尚依稀。",
      "云低雍畤祈年去，雨细长杨纵猎归。",
      "申白宾朋传道义，应刘文彩寄音徽。",
      "承平旧物惟君尽，犹写雕鞍伴六飞。"
    ]
  },
  {
    "volume": 672,
    "sequence": 53,
    "title": "东韦曲野思",
    "author": "唐彦谦",
    "content": [
      "淡雾轻云匝四垂，绿塘秋望独颦眉。",
      "野莲随水无人见，寒鹭窥鱼共影知。",
      "九陌要津劳目击，五湖闲梦诱心期。",
      "孤灯夜夜愁欹枕，一觉沧洲似昔时。"
    ]
  },
  {
    "volume": 672,
    "sequence": 54,
    "title": "上巳（一作上巳日寄韩公）",
    "author": "唐彦谦",
    "content": [
      "上巳接寒食，莺花寥落晨。",
      "微微泼火雨，草草踏青人。",
      "凉似三秋景，清无九陌尘。",
      "与余同病者，对此合伤神。"
    ]
  },
  {
    "volume": 672,
    "sequence": 55,
    "title": "移莎",
    "author": "唐彦谦",
    "content": [
      "移从杜城曲，置在小斋东。",
      "正是高秋里，仍兼细雨中。",
      "结根方迸竹，疏荫托高桐。",
      "苒苒齐芳草，飘飘笑断蓬。",
      "片时留静者，一夜响鸣蛩。",
      "野露通宵滴，溪烟尽日蒙。",
      "试才卑庾薤，求味笑周菘。",
      "只此霜栽好，他时赠伯翁。"
    ]
  },
  {
    "volume": 672,
    "sequence": 56,
    "title": "西明寺威公盆池新稻",
    "author": "唐彦谦",
    "content": [
      "为笑江南种稻时，露蝉鸣后雨霏霏。",
      "莲盆积润分畦小，藻井垂阴擢秀稀。",
      "得地又生金象界，结根仍对水田衣。",
      "支公尚有三吴思，更使幽人忆钓矶。"
    ]
  },
  {
    "volume": 672,
    "sequence": 57,
    "title": "红叶",
    "author": "唐彦谦",
    "content": [
      "无处不飘扬，高楼临道旁。",
      "素娥前夕月，青女夜来霜。",
      "宿雨随时润，秋晴著物光。",
      "幽怀长若此，病眼更相妨。",
      "蜀纸裁深色，燕脂落靓妆。",
      "低丛侵小阁，倒影入回塘。",
      "谢脁留霞绮，甘宁弃锦张。",
      "何人休远道，是处有斜阳。",
      "薜荔垂书幌，梧桐坠井床。",
      "晚风生旅馆，寒籁近僧房。",
      "桂绿明淮甸，枫丹照楚乡。",
      "雁疏临鄠杜，蝉急傍潇湘。",
      "树异桓宣武，园非顾辟疆。",
      "茂陵愁卧客，不自保危肠。"
    ]
  },
  {
    "volume": 672,
    "sequence": 58,
    "title": "鸂鶒",
    "author": "唐彦谦",
    "content": [
      "一宿南塘烟雨时，好风摇动绿波微。",
      "惊离晓岸冲花去，暖下春汀照影飞。",
      "华屋撚弦弹鼓舞，绮窗含笔澹毛衣。",
      "画屏见后长回首，争得雕笼莫放归。"
    ]
  },
  {
    "volume": 672,
    "sequence": 59,
    "title": "萤",
    "author": "唐彦谦",
    "content": [
      "日下芜城莽苍中，湿萤撩乱起衰丛。",
      "寒烟陈后长门闭，夜雨隋家旧苑空。",
      "星散欲陵前槛月，影低如试北窗风。",
      "羁人此夕方愁绪，心似寒灰首似蓬。"
    ]
  },
  {
    "volume": 672,
    "sequence": 60,
    "title": "夜蝉",
    "author": "唐彦谦",
    "content": [
      "翠竹高梧夹后溪，劲风危露雨凄凄。",
      "那知北牖残灯暗，又送西楼片月低。",
      "清夜更长应未已，远烟寻断莫频嘶。",
      "羁人此夕如三岁，不整寒衾待曙鸡。"
    ]
  },
  {
    "volume": 672,
    "sequence": 61,
    "title": "七夕",
    "author": "唐彦谦",
    "content": [
      "露白风清夜向晨，小星垂佩月埋轮。",
      "绛河浪浅休相隔，沧海波深尚作尘。",
      "天外凤凰何寂寞，世间乌鹊漫辛勤。",
      "倚阑殿北斜楼上，多少通宵不寐人。"
    ]
  },
  {
    "volume": 672,
    "sequence": 62,
    "title": "中秋夜玩月",
    "author": "唐彦谦",
    "content": [
      "一夜高楼万景奇，碧天无际水无涯。",
      "只留皎月当层汉，并送浮云出四维。",
      "雾静不容玄豹隐，冰生惟恐夏虫疑。",
      "坐来离思忧将晓，争得嫦娥仔细知。"
    ]
  },
  {
    "volume": 672,
    "sequence": 63,
    "title": "八月十六日夜月",
    "author": "唐彦谦",
    "content": [
      "断肠佳赏固难期，昨夜销魂更不疑。",
      "丹桂影空蟾有露，绿槐阴在鹊无枝。",
      "赖将吟咏聊惆怅，早是疏顽耐别离。",
      "堪恨贾生曾恸哭，不缘清景为忧时。"
    ]
  },
  {
    "volume": 672,
    "sequence": 64,
    "title": "送韦向之睦州谒使君",
    "author": "唐彦谦",
    "content": [
      "才子南游多远情，闲舟荡漾任春行。",
      "新安江上长如此，何似新安太守清。"
    ]
  },
  {
    "volume": 672,
    "sequence": 65,
    "title": "春残",
    "author": "唐彦谦",
    "content": [
      "景为春时短，愁随别夜长。",
      "暂棋宁号隐，轻醉不成乡。",
      "风雨曾通夕，莓苔有众芳。",
      "落花如便去，楼上即河梁。"
    ]
  },
  {
    "volume": 672,
    "sequence": 66,
    "title": "玫瑰",
    "author": "唐彦谦",
    "content": [
      "麝炷腾清燎，鲛纱覆绿蒙。",
      "宫妆临晓日，锦段落东风。",
      "无力春烟里，多愁暮雨中。",
      "不知何事意，深浅两般红。"
    ]
  },
  {
    "volume": 672,
    "sequence": 67,
    "title": "牡丹",
    "author": "唐彦谦",
    "content": [
      "真宰多情巧思新，固将能事送残春。",
      "为云为雨徒虚语，倾国倾城不在人。",
      "开日绮霞应失色，落时青帝合伤神。",
      "嫦娥婺女曾相送，留下鸦黄作蕊尘。"
    ]
  },
  {
    "volume": 672,
    "sequence": 68,
    "title": "秋晚高楼",
    "author": "唐彦谦",
    "content": [
      "松拂疏窗竹映阑，素琴幽怨不成弹。",
      "清宵霁极云离岫，紫禁风高露满盘。",
      "晚蝶飘零惊宿雨，暮鸦凌乱报秋寒。",
      "高楼瞪目归鸿远，如信嵇康欲画难。"
    ]
  },
  {
    "volume": 672,
    "sequence": 69,
    "title": "离鸾",
    "author": "唐彦谦",
    "content": [
      "闻道离鸾思故乡，也知情愿嫁王昌。",
      "尘埃一别杨朱路，风月三年宋玉墙。",
      "下疾不成双点泪，断多难到九回肠。",
      "庭前佳树名栀子，试结同心寄谢娘。"
    ]
  },
  {
    "volume": 672,
    "sequence": 70,
    "title": "柳",
    "author": "唐彦谦",
    "content": [
      "春思春愁一万枝，远村遥岸寄相思。",
      "西园有雨和苔长，南内无人拂槛垂。",
      "游客寂寥缄远恨，暮莺啼叫惜芳时。",
      "晚来飞絮如霜鬓，恐为多情管别离。"
    ]
  },
  {
    "volume": 672,
    "sequence": 71,
    "title": "春阴",
    "author": "唐彦谦",
    "content": [
      "一寸回肠百虑侵，旅愁危涕两争禁。",
      "天涯已有销魂别，楼上宁无拥鼻吟。",
      "感事不关河里笛，伤心应倍雍门琴。",
      "春云更觉愁于我，闲盖低村作暝阴。"
    ]
  },
  {
    "volume": 672,
    "sequence": 72,
    "title": "春深独行马上有作",
    "author": "唐彦谦",
    "content": [
      "日烈风高野草香，百花狼藉柳披猖。",
      "连天瑞霭千门远，夹道新阴九陌长。",
      "众饮不欢逃席酒，独行无味放游缰。",
      "年来与问闲游者，若个伤春向路旁。"
    ]
  },
  {
    "volume": 672,
    "sequence": 73,
    "title": "春雨",
    "author": "唐彦谦",
    "content": [
      "绮陌夜来雨，春楼寒望迷。",
      "远容迎燕戏，乱响隔莺啼。",
      "有恨开兰室，无言对李蹊。",
      "花欹浑拂槛，柳重欲垂堤。",
      "灯檠昏鱼目，薰炉咽麝脐。",
      "别轻天北鹤，梦怯汝南鸡。",
      "入户侵罗幌，捎檐润绣题。",
      "新丰树已失，长信草初齐。",
      "乱蝶寒犹舞，惊乌暝不栖。",
      "庾郎盘马地，却怕有春泥。"
    ]
  },
  {
    "volume": 672,
    "sequence": 74,
    "title": "汉代",
    "author": "唐彦谦",
    "content": [
      "汉代金为屋，吴宫绮作寮。",
      "艳词传静婉，新曲定妖娆。",
      "箭响犹残梦，签声报早朝。",
      "鲜明临晓日，回转度春宵。",
      "半袖笼清镜，前丝压翠翘。",
      "静多如有待，闲极似无憀。",
      "梓泽花犹满，灵和柳未凋。",
      "障昏巫峡雨，屏掩浙江潮。",
      "未信潘名岳，应疑史姓萧。",
      "漏因歌暂断，灯为雨频挑。",
      "饮酒阑三雅，投壶赛百娇。",
      "钿蝉新翅重，金鸭旧香焦。",
      "水净疑澄练，霞孤欲建标。",
      "别随秦柱促，愁为蜀弦么。",
      "玄晏难瘳痹，临邛但发痟。",
      "联诗徵弱絮，思友咏甘蕉。",
      "王氏怜诸谢，周郎定小乔。",
      "黼帏翘彩雉，波扇画文鳐。",
      "荇密妨垂钓，荷欹欲度桥。",
      "不因衣带水，谁觉路迢迢。"
    ]
  },
  {
    "volume": 672,
    "sequence": 75,
    "title": "牡丹",
    "author": "唐彦谦",
    "content": [
      "青帝于君事分偏，秾堆浮艳倚朱门。",
      "虽然占得笙歌地，将甚酬他雨露恩？"
    ]
  },
  {
    "volume": 672,
    "sequence": 76,
    "title": "湘妃庙",
    "author": "唐彦谦",
    "content": [
      "刘表荒碑断水滨，庙前幽草闭残春。",
      "已将愁泪留斑竹，又感悲风入白蘋。",
      "八族未来谁北拱，四凶犹在莫南巡。",
      "九峰相似堪疑处，望见苍梧不见人。"
    ]
  },
  {
    "volume": 672,
    "sequence": 77,
    "title": "句",
    "author": "唐彦谦",
    "content": [
      "独来成怅望，不去泥栏干。"
    ]
  }
]