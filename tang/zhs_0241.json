[
  {
    "volume": 241,
    "sequence": 1,
    "title": "闵荒诗",
    "author": "元结",
    "content": [
      "炀皇嗣君位，隋德滋昏幽。",
      "日作及身祸，以为长世谋。",
      "居常耻前王，不思天子游。",
      "意欲出明堂，便登浮海舟。",
      "令行山川改，功与玄造侔。",
      "河淮可支合，峰山扈生回沟。",
      "封陨下泽中，作山防逸流。",
      "船舲状龙鹢，若负宫阙浮。",
      "荒娱未央极，始到沧海头。",
      "忽见海门山，思作望海楼。",
      "不知新都城，已为征战丘。",
      "当时有遗歌，歌曲太冤愁。",
      "四海非天狱，何为非天囚。",
      "天囚正凶忍，为我万姓雠。",
      "人将引天钐，人将持天锼。",
      "所欲充其心，相与绝悲忧。",
      "自得隋人歌，每为隋君羞。",
      "欲歌当阳春，似觉天下秋。",
      "更歌曲未终，如有怨气浮。",
      "奈何昏王心，不觉此怨尤。",
      "遂令一夫唱，四海欣提矛。",
      "吾闻古贤君，其道常静柔。",
      "慈惠恐不足，端和忘所求。",
      "嗟嗟有隋氏，惛惛谁与俦。"
    ]
  },
  {
    "volume": 241,
    "sequence": 2,
    "title": "忝官引",
    "author": "元结",
    "content": [
      "天下昔无事，僻居养愚钝。",
      "山野性所安，熙然自全顺。",
      "忽逢暴兵起，闾巷见军阵。",
      "将家瀛海滨，自弃同刍粪。",
      "往在乾元初，圣人启休运。",
      "公车诣魏阙，天子垂清问。",
      "敢诵王者箴，亦献当时论。",
      "朝廷爱方直，明主嘉忠信。",
      "屡授不次官，曾与专征印。",
      "兵家未曾学，荣利非所徇。",
      "偶得凶丑降，功劳愧方寸。",
      "尔来将四岁，惭耻言可尽。",
      "请取冤者辞，为吾忝官引。",
      "冤辞何者苦，万邑馀灰烬。",
      "冤辞何者悲，生人尽锋刃。",
      "冤辞何者甚，力役遇劳困。",
      "冤辞何者深，孤弱亦哀恨。",
      "无谋救冤者，禄位安可近。",
      "而可爱轩裳，其心又干进。",
      "此言非所戒，此言敢贻训。",
      "实欲辞无能，归耕守吾分。"
    ]
  },
  {
    "volume": 241,
    "sequence": 3,
    "title": "舂陵行",
    "author": "元结",
    "content": [
      "军国多所需，切责在有司。",
      "有司临郡县，刑法竞欲施。",
      "供给岂不忧，征敛又可悲。",
      "州小经乱亡，遗人实困疲。",
      "大乡无十家，大族命单羸。",
      "朝餐是草根，暮食仍木皮。",
      "出言气欲绝，意速行步迟。",
      "追呼尚不忍，况乃鞭扑之。",
      "郭亭传急符，来往迹相追。",
      "更无宽大恩，但有迫促期。",
      "欲令鬻儿女，言发恐乱随。",
      "悉使索其家，而又无生资。",
      "听彼道路言，怨伤谁复知。",
      "去冬山贼来，杀夺几无遗。",
      "所愿见王官，抚养以惠慈。",
      "奈何重驱逐，不使存活为。",
      "安人天子命，符节我所持。",
      "州县忽乱亡，得罪复是谁。",
      "逋缓违诏令，蒙责固其宜。",
      "前贤重守分，恶以祸福移。",
      "亦云贵守官，不爱能适时。",
      "顾惟孱弱者，正直当不亏。",
      "何人采国风，吾欲献此辞。"
    ]
  },
  {
    "volume": 241,
    "sequence": 4,
    "title": "贼退示官吏",
    "author": "元结",
    "content": [
      "昔岁逢太平，山林二十年。",
      "泉源在庭户，洞壑当门前。",
      "井税有常期，日晏犹得眠。",
      "忽然遭世变，数岁亲戎旃。",
      "今来典斯郡，山夷又纷然。",
      "城小贼不屠，人贫伤可怜。",
      "是以陷邻境，此州独见全。",
      "使臣将王命，岂不如贼焉。",
      "今彼征敛者，迫之如火煎。",
      "谁能绝人命，以作时世贤。",
      "思欲委符节，引竿自刺船。",
      "将家就鱼麦，归老江湖边。"
    ]
  },
  {
    "volume": 241,
    "sequence": 5,
    "title": "寄源休",
    "author": "元结",
    "content": [
      "天下未偃兵，儒生预戎事。",
      "功劳安可问，且有忝官累。",
      "昔常以荒浪，不敢学为吏。",
      "况当在兵家，言之岂容易。",
      "忽然向三岭，境外为偏帅。",
      "时多尚矫诈，进退多欺贰。",
      "纵有一直方，则上似奸智。",
      "谁为明信者，能辨此劳畏。"
    ]
  },
  {
    "volume": 241,
    "sequence": 6,
    "title": "雪中怀孟武昌",
    "author": "元结",
    "content": [
      "冬来三度雪，农者欢岁稔。",
      "我麦根已濡，各得在仓廪。",
      "天寒未能起，孺子惊人寝。",
      "云有山客来，篮中见冬簟。",
      "烧柴为温酒，煮鳜为作沈。",
      "客亦爱杯尊，思君共杯饮。",
      "所嗟山路闲，时节寒又甚。",
      "不能苦相邀，兴尽还就枕。"
    ]
  },
  {
    "volume": 241,
    "sequence": 7,
    "title": "与党评事",
    "author": "元结",
    "content": [
      "自顾无功劳，一岁官再迁。",
      "跼身班次中，常窃愧耻焉。",
      "加以久荒浪，惛愚性颇全。",
      "未知在冠冕，不合无拘牵。",
      "勤强所不及，于人或未然。",
      "岂忘惠君子，恕之识见偏。",
      "且欲因我心，顺为理化先。",
      "彼云万物情，有愿随所便。",
      "爱君得自遂，令我空渊禅。"
    ]
  },
  {
    "volume": 241,
    "sequence": 8,
    "title": "与党侍御",
    "author": "元结",
    "content": [
      "众坐吾独欢，或问欢为谁。",
      "高人党茂宗，复来官宪司。",
      "昔吾顺元和，与世行自遗。",
      "茂宗正作吏，日有趋走疲。",
      "及吾污冠冕，茂宗方矫时。",
      "诮吾顺让者，乃是干进资。",
      "今将问茂宗，茂宗欲何辞。",
      "若云吾无心，此来复何为。",
      "若云吾有羞，于此还见嗤。",
      "谁言万类心，闲之不可窥。",
      "吾欲喻茂宗，茂宗宜听之。",
      "长辕有修辙，驭者令尔驰。",
      "山谷安可怨，筋力当自悲。",
      "嗟嗟党茂宗，可为识者规。"
    ]
  },
  {
    "volume": 241,
    "sequence": 9,
    "title": "与瀼溪邻里",
    "author": "元结",
    "content": [
      "昔年苦逆乱，举族来南奔。",
      "日行几十里，爱君此山村。",
      "峰谷呀回映，谁家无泉源。",
      "修竹多夹路，扁舟皆到门。",
      "瀼溪中曲滨，其阳有闲园。",
      "邻里昔赠我，许之及子孙。",
      "我尝有匮乏，邻里能相分。",
      "我尝有不安，邻里能相存。",
      "斯人转贫弱，力役非无冤。",
      "终以瀼滨讼，无令天下论。"
    ]
  },
  {
    "volume": 241,
    "sequence": 10,
    "title": "招孟武昌",
    "author": "元结",
    "content": [
      "风霜枯万物，退谷如春时。",
      "穷冬涸江海，杯湖澄清漪。",
      "湖尽到谷口，单船近阶墀。",
      "湖中更何好，坐见大江水。",
      "欹石为水涯，半山在湖里。",
      "谷口更何好，绝壑流寒泉。",
      "松桂荫茅舍，白云生坐边。",
      "武昌不干进，武昌人不厌。",
      "退谷正可游，杯湖任来泛。",
      "湖上有水鸟，见人不飞鸣。",
      "谷口有山兽，往往随人行。",
      "莫将车马来，令我鸟兽惊。"
    ]
  },
  {
    "volume": 241,
    "sequence": 11,
    "title": "招陶别驾家阳华作",
    "author": "元结",
    "content": [
      "海内厌兵革，骚骚十二年。",
      "阳华洞中人，似不知乱焉。",
      "谁能家此地，终老可自全。",
      "草堂背岩洞，几峰轩户前。",
      "清渠匝庭堂，出门仍灌田。",
      "半崖盘石径，高亭临极巅。",
      "引望见何处，迤逶陇北川。",
      "杉松几万株，苍苍满前山。",
      "岩高暧华阳，飞溜何潺潺。",
      "洞深迷远近，但觉多洄渊。",
      "昼游兴未尽，日暮不欲眠。",
      "探烛饮洞中，醉昏漱寒泉。",
      "始知天下心，耽爱各有偏。",
      "陶家世高逸，公忍不独然。",
      "无或毕婚嫁，竟为俗务牵。"
    ]
  },
  {
    "volume": 241,
    "sequence": 12,
    "title": "游石溪示学者",
    "author": "元结",
    "content": [
      "小溪在城下，形胜堪赏爱。",
      "尤宜春水满，水石更殊怪。",
      "长山势回合，井邑相萦带。",
      "石林绕舜祠，西南正相对。",
      "阶庭无争讼，郊境罢守卫。",
      "时时溪上来，劝引辞学辈。",
      "今谁不务武，儒雅道将废。",
      "岂忘二三子，旦夕相勉励。"
    ]
  },
  {
    "volume": 241,
    "sequence": 13,
    "title": "游潓泉示泉上学者",
    "author": "元结",
    "content": [
      "顾吾漫浪久，不欲有所拘。",
      "每到潓泉上，情性可安舒。",
      "草堂在山曲，澄澜涵阶除。",
      "松竹阴幽径，清源涌坐隅。",
      "筑塘列圃畦，引流灌时蔬。",
      "复在郊郭外，正堪静者居。",
      "惬心则自适，喜尚人或殊。",
      "此中若可安，不服铜虎符。"
    ]
  },
  {
    "volume": 241,
    "sequence": 14,
    "title": "喻瀼溪乡旧游",
    "author": "元结",
    "content": [
      "往年在瀼滨，瀼人皆忘情。",
      "今来游瀼乡，瀼人见我惊。",
      "我心与瀼人，岂有辱与荣。",
      "瀼人异其心，应为我冠缨。",
      "昔贤恶如此，所以辞公卿。",
      "贫穷老乡里，自休还力耕。",
      "况曾经逆乱，日厌闻战争。",
      "尤爱一溪水，而能存让名。",
      "终当来其滨，饮啄全此生。"
    ]
  },
  {
    "volume": 241,
    "sequence": 15,
    "title": "喻旧部曲",
    "author": "元结",
    "content": [
      "漫游樊水阴，忽见旧部曲。",
      "尚言军中好，犹望有所属。",
      "故令争者心，至死终不足。",
      "与之一杯酒，喻使烧戎服。",
      "兵兴向十年，所见堪叹哭。",
      "相逢是遗人，当合识荣辱。",
      "劝汝学全生，随我畬退谷。"
    ]
  },
  {
    "volume": 241,
    "sequence": 16,
    "title": "喻常吾直（时为摄官）",
    "author": "元结",
    "content": [
      "山泽多饥人，闾里多坏屋。",
      "战争且未息，征敛何时足。",
      "不能救人患，不合食天粟。",
      "何况假一官，而苟求其禄。",
      "近年更长吏，数月未为速。",
      "来者罢而官，岂得不为辱。",
      "劝为辞府主，从我游退谷。",
      "谷中有寒泉，为尔洗尘服。"
    ]
  },
  {
    "volume": 241,
    "sequence": 17,
    "title": "漫问相里黄州",
    "author": "元结",
    "content": [
      "东邻有渔父，西邻有山僧。",
      "各问其性情，变之俱不能。",
      "公为二千石，我为山海客。",
      "志业岂不同，今已殊名迹。",
      "相里不相类，相友且相异。",
      "何况天下人，而欲同其意。",
      "人意苟不同，分寸不相容。",
      "漫问轩裳客，何如耕钓翁。"
    ]
  },
  {
    "volume": 241,
    "sequence": 18,
    "title": "酬裴云客",
    "author": "元结",
    "content": [
      "自厌久荒浪，于时无所任。",
      "耕钓以为事，来家樊水阴。",
      "甚醉或漫歌，甚闲亦漫吟。",
      "不知愚僻意，称得云客心。",
      "云客方持斧，与人正相临。",
      "符印随坐起，守位常森森。",
      "纵能有相招，岂暇来山林。"
    ]
  },
  {
    "volume": 241,
    "sequence": 19,
    "title": "酬孟武昌苦雪",
    "author": "元结",
    "content": [
      "积雪闲山路，有人到庭前。",
      "云是孟武昌，令献苦雪篇。",
      "长吟未及终，不觉为凄然。",
      "古之贤达者，与世竟何异。",
      "不能救时患，讽谕以全意。",
      "知公惜春物，岂非爱时和。",
      "知公苦阴雪，伤彼灾患多。",
      "奸凶正驱驰，不合问君子。",
      "林莺与野兽，无乃怨于此。",
      "兵兴向九岁，稼穑谁能忧。",
      "何时不发卒，何日不杀牛。",
      "耕者日已少，耕牛日已希。",
      "皇天复何忍，更又恐毙之。",
      "自经危乱来，触物堪伤叹。",
      "见君问我意，只益胸中乱。",
      "山禽饥不飞，山木冻皆折。",
      "悬泉化为冰，寒水近不热。",
      "出门望天地，天地皆昏昏。",
      "时见双峰下，雪中生白云。"
    ]
  },
  {
    "volume": 241,
    "sequence": 20,
    "title": "漫酬贾沔州",
    "author": "元结",
    "content": [
      "往年壮心在，尝欲济时难。",
      "奉诏举州兵，令得诛暴叛。",
      "上将屡颠覆，偏师尝救乱。",
      "未曾弛戈甲，终日领簿案。",
      "出入四五年，忧劳忘昏旦。",
      "无谋静凶丑，自觉愚且懦。",
      "岂欲皂枥中，争食麧与藖。",
      "去年辞职事，所惧贻忧患。",
      "天子许安亲，官又得闲散。",
      "自家樊水上，性情尤荒慢。",
      "云山与水木，似不憎吾漫。",
      "以兹忘时世，日益无畏惮。",
      "漫醉人不嗔，漫眠人不唤。",
      "漫游无远近，漫乐无早晏。",
      "漫中漫亦忘，名利谁能算。",
      "闻君劝我意，为君一长叹。",
      "人谁年八十，我已过其半。",
      "家中孤弱子，长子未及冠。",
      "且为儿童主，种药老谿涧。"
    ]
  },
  {
    "volume": 241,
    "sequence": 21,
    "title": "送孟校书往南海（一作别孟校书）",
    "author": "元结",
    "content": [
      "吾闻近南海，乃是魑魅乡。",
      "忽见孟夫子，欢然游此方。",
      "忽喜海风来，海帆又欲张。",
      "漂漂随所去，不念归路长。",
      "君有失母儿，爱之似阿阳。",
      "始解随人行，不欲离君傍。",
      "相劝早旋归，此言慎勿忘。"
    ]
  },
  {
    "volume": 241,
    "sequence": 22,
    "title": "别何员外",
    "author": "元结",
    "content": [
      "谁能守清躅，谁能嗣世儒。",
      "吾见何君饶，为人有是夫。",
      "黜官二十年，未曾暂崎岖。",
      "终不病贫贱，寥寥无所拘。",
      "忽然逢知己，数月领官符。",
      "犹是尚书郎，收赋来江湖。",
      "人皆悉苍生，随意极所须。",
      "比盗无兵甲，似偷又不如。",
      "公能独宽大，使之力自输。",
      "吾欲探时谣，为公伏奏书。",
      "但恐抵忌讳，未知肯听无。",
      "不然且相送，醉欢于坐隅。"
    ]
  },
  {
    "volume": 241,
    "sequence": 23,
    "title": "宴湖上亭作",
    "author": "元结",
    "content": [
      "广亭盖小湖，湖亭实清旷。",
      "轩窗幽水石，怪异尤难状。",
      "石尊能寒酒，寒水宜初涨。",
      "岸曲坐客稀，杯浮上摇漾。",
      "远水入帘幕，淅沥吹酒舫。",
      "欲去未回时，飘飘正堪望。",
      "酣兴思共醉，促酒更相向。",
      "舫去若惊凫，溶瀛满湖浪。",
      "朝来暮忘返，暮归独惆怅。",
      "谁肯爱林泉，从吾老湖上。"
    ]
  },
  {
    "volume": 241,
    "sequence": 24,
    "title": "夜宴石鱼湖作",
    "author": "元结",
    "content": [
      "风霜虽惨然，出游熙天正。",
      "登临日暮归，置酒湖上亭。",
      "高烛照泉深，光华溢轩楹。",
      "如见海底日，曈曈始欲生。",
      "夜寒闭窗户，石溜何清泠。",
      "若在深洞中，半崖闻水声。",
      "醉人疑舫影，呼指递相惊。",
      "何故有双鱼，随吾酒舫行。",
      "醉昏能诞语，劝醉能忘情。",
      "坐无拘忌人，勿限醉与醒。"
    ]
  },
  {
    "volume": 241,
    "sequence": 25,
    "title": "刘侍御月夜宴会",
    "author": "元结",
    "content": [
      "我从苍梧来，将耕旧山田。",
      "踟蹰为故人，且复停归船。",
      "日夕得相从，转觉和乐全。",
      "愚爱凉风来，明月正满天。",
      "河汉望不见，几星犹粲然。",
      "中夜兴欲酣，改坐临清川。",
      "未醉恐天旦，更歌促繁弦。",
      "欢娱不可逢，请君莫言旋。"
    ]
  },
  {
    "volume": 241,
    "sequence": 26,
    "title": "樊上漫作",
    "author": "元结",
    "content": [
      "漫家郎亭下，复在樊水边。",
      "去郭五六里，扁舟到门前。",
      "山竹绕茅舍，庭中有寒泉。",
      "西边双石峰，引望堪忘年。",
      "四邻皆渔父，近渚多闲田。",
      "且欲学耕钓，于斯求老焉。"
    ]
  },
  {
    "volume": 241,
    "sequence": 27,
    "title": "登殊亭作",
    "author": "元结",
    "content": [
      "时节方大暑，试来登殊亭。",
      "凭轩未及息，忽若秋气生。",
      "主人既多闲，有酒共我倾。",
      "坐中不相异，岂恨醉与醒。",
      "漫歌无人听，浪语无人惊。",
      "时复一回望，心目出四溟。",
      "谁能守缨佩，日与灾患并。",
      "请君诵此意，令彼惑者听。"
    ]
  },
  {
    "volume": 241,
    "sequence": 28,
    "title": "石鱼湖上作",
    "author": "元结",
    "content": [
      "吾爱石鱼湖，石鱼在湖里。",
      "鱼背有酒樽，绕鱼是湖水。",
      "儿童作小舫，载酒胜一杯。",
      "座中令酒舫，空去复满来。",
      "湖岸多欹石，石下流寒泉。",
      "醉中一盥漱，快意无比焉。",
      "金玉吾不须，轩冕吾不爱。",
      "且欲坐湖畔，石鱼长相对。"
    ]
  },
  {
    "volume": 241,
    "sequence": 29,
    "title": "引东泉作",
    "author": "元结",
    "content": [
      "东泉人未知，在我左山东。",
      "引之傍山来，垂流落庭中。",
      "宿雾含朝光，掩映如残虹。",
      "有时散成雨，飘洒随清风。",
      "众源发渊窦，殊怪皆不同。",
      "此流又高悬，氵旛氵旛在长空。",
      "山林何处无，兹地不可逢。",
      "吾欲解缨佩，便为泉上翁。"
    ]
  },
  {
    "volume": 241,
    "sequence": 30,
    "title": "登白云亭",
    "author": "元结",
    "content": [
      "出门见南山，喜逐松径行。",
      "穷高欲极远，始到白云亭。",
      "长山绕井邑，登望宜新晴。",
      "州渚曲湘水，萦回随郡城。",
      "九疑千万峰，嵺嵺天外青。",
      "烟云无远近，皆傍林岭生。",
      "俯视松竹间，石水何幽清。",
      "涵映满轩户，娟娟如镜明。",
      "何人病惛浓，积醉且未醒。",
      "与我一登临，为君安性情。"
    ]
  },
  {
    "volume": 241,
    "sequence": 31,
    "title": "潓阳亭作",
    "author": "元结",
    "content": [
      "问吾常宴息，泉上何处好。",
      "独有潓阳亭，令人可终老。",
      "前轩临潓泉，凭几漱清流。",
      "外物自相扰，渊渊还复休。",
      "有时出东户，更欲檐下坐。",
      "非我意不行，石渠能留我。",
      "峰石若鳞次，欹垂复旋回。",
      "为我引潓泉，泠泠檐下来。",
      "天寒宜泉温，泉寒宜天暑。",
      "谁到潓阳亭，其心肯思去。"
    ]
  },
  {
    "volume": 241,
    "sequence": 32,
    "title": "登九疑第二峰",
    "author": "元结",
    "content": [
      "九疑第二峰，其上有仙坛。",
      "杉松映飞泉，苍苍在云端。",
      "何人居此处，云是鲁女冠。",
      "不知几百岁，燕坐饵金丹。",
      "相传羽化时，云鹤满峰恋。",
      "妇中有高人，相望空长叹。"
    ]
  },
  {
    "volume": 241,
    "sequence": 33,
    "title": "题孟中丞茅阁",
    "author": "元结",
    "content": [
      "小山为郡城，随水能萦纡。",
      "亭亭最高处，今是西南隅。",
      "杉大老犹在，苍苍数十株。",
      "垂阴满城上，枝叶何扶疏。",
      "乃知四海中，遗事谁谓无。",
      "及观茅阁成，始觉形胜殊。",
      "凭轩望熊湘，云榭连苍梧。",
      "天下正炎热，此然冰雪俱。",
      "客有在中坐，颂歌复何如。",
      "公欲举遗材，如此佳木欤。",
      "公方庇苍生，又如斯阁乎。",
      "请达谣颂声，愿公且踟蹰。"
    ]
  },
  {
    "volume": 241,
    "sequence": 34,
    "title": "窊尊诗（在道州）",
    "author": "元结",
    "content": [
      "巉巉小山石，数峰对窊亭。",
      "窊石堪为樽，状类不可名。",
      "巡回数尺间，如见小蓬瀛。",
      "尊中酒初涨，始有岛屿生。",
      "岂无日观峰，直下临沧溟。",
      "爱之不觉醉，醉卧还自醒。",
      "醒醉在尊畔，始为吾性情。",
      "若以形胜论，坐隅临郡城。",
      "平湖近阶砌，近山复青青。",
      "异木几十株，林条冒檐楹。",
      "盘根满石上，皆作龙蛇形。",
      "酒堂贮酿器，户牖皆罂瓶。",
      "此尊可常满，谁是陶渊明。"
    ]
  },
  {
    "volume": 241,
    "sequence": 35,
    "title": "朝阳岩下歌",
    "author": "元结",
    "content": [
      "朝阳岩下湘水深，朝阳洞口寒泉清。",
      "零陵城郭夹湘岸，岩洞幽奇带郡城。",
      "荒芜自古人不见，零陵徒有先贤传。",
      "水石为娱安可羡，长歌一曲留相劝。"
    ]
  },
  {
    "volume": 241,
    "sequence": 36,
    "title": "无为洞口作",
    "author": "元结",
    "content": [
      "无为洞口春水满，无为洞傍春云白。",
      "爱此踟蹰不能去，令人悔作衣冠客。",
      "洞傍山僧皆学禅，无求无欲亦忘年。",
      "欲问其心不能问，我到山中得无闷。"
    ]
  },
  {
    "volume": 241,
    "sequence": 37,
    "title": "宿无为观",
    "author": "元结",
    "content": [
      "九疑山深几千里，峰谷崎岖人不到。",
      "山中旧有仙姥家，十里飞泉绕丹灶。",
      "如今道士三四人，茹芝炼玉学轻身。",
      "霓裳羽盖傍临壑，飘飖似欲来云鹤。"
    ]
  },
  {
    "volume": 241,
    "sequence": 38,
    "title": "宿洄溪翁宅",
    "author": "元结",
    "content": [
      "长松万株绕茅舍，怪石寒泉近岩下。",
      "老翁八十犹能行，将领儿孙行拾稼。",
      "吾羡老翁居处幽，吾爱老翁无所求。",
      "时俗是非何足道，得似老翁吾即休。"
    ]
  },
  {
    "volume": 241,
    "sequence": 39,
    "title": "说洄溪招退者（在州南江华县）",
    "author": "元结",
    "content": [
      "长松亭亭满四山，山间乳窦流清泉。",
      "洄溪正在此山里，乳水松膏常灌田。",
      "松膏乳水田肥良，稻苗如蒲米粒长。",
      "糜色如珈玉液酒，酒熟犹闻松节香。",
      "溪边老翁年几许，长男头白孙嫁女。",
      "问言只食松田米，无药无方向人语。",
      "浯溪石下多泉源，盛暑大寒冬大温。",
      "屠苏宜在水中石，洄溪一曲自当门。",
      "吾今欲作洄溪翁，谁能住我舍西东。",
      "勿惮山深与地僻，罗浮尚有葛仙翁。"
    ]
  },
  {
    "volume": 241,
    "sequence": 40,
    "title": "宿丹崖翁宅",
    "author": "元结",
    "content": [
      "扁舟欲到泷口湍，春水湍泷上水难。",
      "投竿来泊丹崖下，得与崖翁尽一欢。",
      "丹崖之亭当石颠，破竹半山引寒泉。",
      "泉流掩映在木杪。",
      "有若白鸟飞林间。",
      "往往随风作雾雨，湿人巾履满庭前。",
      "丹崖翁，爱丹崖，弃官几年崖下家。",
      "儿孙棹船抱酒瓮，醉里长歌挥钓车。",
      "吾将求退与翁游，学翁歌醉在鱼舟。",
      "官吏随人往未得，却望丹崖惭复羞。"
    ]
  },
  {
    "volume": 241,
    "sequence": 41,
    "title": "石鱼湖上醉歌",
    "author": "元结",
    "content": [
      "石鱼湖，似洞庭，夏水欲满君山青。",
      "山为樽，水为沼，酒徒历历坐洲岛。",
      "长风连日作大浪，不能废人运酒舫。",
      "我持长瓢坐巴丘，酌饮四坐以散愁。"
    ]
  },
  {
    "volume": 241,
    "sequence": 42,
    "title": "橘井",
    "author": "元结",
    "content": [
      "灵橘无根井有泉，世间如梦又千年。",
      "乡园不见重归鹤，姓字今为第几仙。",
      "风泠露坛人悄悄，地闲荒径草绵绵。",
      "如何蹑得苏君迹，白日霓旌拥上天。"
    ]
  },
  {
    "volume": 241,
    "sequence": 43,
    "title": "石宫四咏",
    "author": "元结",
    "content": [
      "石宫春云白，白云宜苍苔。",
      "拂云践石径，俗士谁能来。",
      "石宫夏水寒，寒水宜高林。",
      "远风吹萝蔓，野客熙清阴。",
      "石宫秋气清，清气宜山谷。",
      "落叶逐霜风，幽人爱松竹。",
      "石宫冬日暖，暖日宜温泉。",
      "晨光静水雾，逸者犹安眠。"
    ]
  },
  {
    "volume": 241,
    "sequence": 44,
    "title": "欸乃曲五首",
    "author": "元结",
    "content": [
      "偶存名迹在人间，顺俗与时未安闲。",
      "来谒大官兼问政，扁舟却入九疑山。",
      "湘江二月春水平，满月和风宜夜行。",
      "唱桡欲过平阳戍，守吏相呼问姓名。",
      "千里枫林烟雨深，无朝无暮有猿吟。",
      "停桡静听曲中意，好是云山韶濩音。",
      "零陵郡北湘水东，浯溪形胜满湘中。",
      "溪口石颠堪自逸，谁能相伴作渔翁。",
      "下泷船似入深渊，上泷船似欲升天。",
      "泷南始到九疑郡，应绝高人乘兴船。"
    ]
  }
]