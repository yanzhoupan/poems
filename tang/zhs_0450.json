[
  {
    "volume": 450,
    "sequence": 1,
    "title": "戊申岁暮咏怀三首",
    "author": "白居易",
    "content": [
      "穷冬月末两三日，半百年过六七时。",
      "龙尾趁朝无气力，牛头参道有心期。",
      "荣华外物终须悟，老病傍人岂得知。",
      "犹被妻儿教渐退，莫求致仕且分司。",
      "唯生一女才十二，只欠三年未六旬。",
      "婚嫁累轻何怕老，饥寒心惯不忧贫。",
      "紫泥丹笔皆经手，赤绂金章尽到身。",
      "更拟踟蹰觅何事，不归嵩洛作闲人。",
      "七年囚闭作笼禽，但愿开笼便入林。",
      "幸得展张今日翅，不能辜负昔时心。",
      "人间祸福愚难料，世上风波老不禁。",
      "万一差池似前事，又应追悔不抽簪。"
    ]
  },
  {
    "volume": 450,
    "sequence": 2,
    "title": "赠梦得",
    "author": "白居易",
    "content": [
      "心中万事不思量，坐倚屏风卧向阳。",
      "渐觉咏诗犹老丑，岂宜凭酒更粗狂。",
      "头垂白发我思退，脚蹋青云君欲忙。",
      "只有今春相伴在，花前剩醉两三场。"
    ]
  },
  {
    "volume": 450,
    "sequence": 3,
    "title": "想东游五十韵",
    "author": "白居易",
    "content": [
      "海内时无事，江南岁有秋。",
      "生民皆乐业，地主尽贤侯。",
      "郊静销戎马，城高逼斗牛。",
      "平河七百里，沃壤二三州。",
      "坐有湖山趣，行无风浪忧。",
      "食宁妨解缆，寝不废乘流。",
      "泉石谙天竺，烟霞识虎丘。",
      "余芳认兰泽，遗咏思蘋洲。",
      "菡萏红涂粉，菰蒲绿泼油。",
      "鳞差渔户舍，绮错稻田沟。",
      "紫洞藏仙窟，玄泉贮怪湫。",
      "精神昂老鹤，姿彩媚潜虬。",
      "静阅天工妙，闲窥物状幽。",
      "投竿出比目，掷果下猕猴。",
      "味苦莲心小，浆甜蔗节稠。",
      "橘苞从自结，藕孔是谁锼。",
      "逐日移潮信，随风变棹讴。",
      "递夫交烈火，候吏次鸣驺。",
      "梵塔形疑踊，阊门势欲浮。",
      "客迎携酒榼，僧待置茶瓯。",
      "小宴闲谈笑，初筵雅献酬。",
      "稍催朱蜡炬，徐动碧牙筹。",
      "圆醆飞莲子，长裾曳石榴。",
      "柘枝随画鼓，调笑从香球。",
      "幕飏云飘槛，帘褰月露钩。",
      "舞繁红袖凝，歌切翠眉愁。",
      "弦管宁容歇，杯盘未许收。",
      "良辰宜酩酊，卒岁好优游。",
      "鲙缕鲜仍细，莼丝滑且柔。",
      "饱餐为日计，稳睡是身谋。",
      "名愧空虚得，官知止足休。",
      "自嫌犹屑屑，众笑大悠悠。",
      "物表疏形役，人寰足悔尤。",
      "蛾须远灯烛，兔勿近罝罘。",
      "幻世春来梦，浮生水上沤。",
      "百忧中莫入，一醉外何求。",
      "未死痴王湛，无儿老邓攸。",
      "蜀琴安膝上，周易在床头。",
      "去去无程客，行行不系舟。",
      "劳君频问讯，劝我少淹留。",
      "云雨多分散，关山苦阻修。",
      "一吟江月别，七见日星周。",
      "珠玉传新什，鹓鸾念故俦。",
      "悬旌心宛转，束楚意绸缪。",
      "驿舫妆青雀，官槽秣紫骝。",
      "镜湖期远泛，禹穴约冥搜。",
      "预扫题诗壁，先开望海楼。",
      "饮思亲履舄，宿忆并衾裯。",
      "志气吾衰也，风情子在不。",
      "应须相见后，别作一家游。"
    ]
  },
  {
    "volume": 450,
    "sequence": 4,
    "title": "病免后喜除宾客",
    "author": "白居易",
    "content": [
      "卧在漳滨满十旬，起为商皓伴三人。",
      "从今且莫嫌身病，不病何由索得身。"
    ]
  },
  {
    "volume": 450,
    "sequence": 5,
    "title": "长乐亭留别",
    "author": "白居易",
    "content": [
      "灞浐风烟函谷路，曾经几度别长安。",
      "昔时蹙促为迁客，今日从容自去官。",
      "优诏幸分四皓秩，祖筵惭继二疏欢。",
      "尘缨世网重重缚，回顾方知出得难。"
    ]
  },
  {
    "volume": 450,
    "sequence": 6,
    "title": "陕府王大夫相迎偶赠",
    "author": "白居易",
    "content": [
      "紫微阁老自多情，白首园公岂要迎。",
      "伴我绿槐阴下歇，向君红旆影前行。",
      "纶巾发少浑欹仄，篮舆肩齐甚稳平。",
      "但问主人留几日，分司宾客去无程。"
    ]
  },
  {
    "volume": 450,
    "sequence": 7,
    "title": "别陕州王司马",
    "author": "白居易",
    "content": [
      "笙歌惆怅欲为别，风景阑珊初过春。",
      "争得遣君诗不苦，黄河岸上白头人。"
    ]
  },
  {
    "volume": 450,
    "sequence": 8,
    "title": "将至东都先寄令狐留守",
    "author": "白居易",
    "content": [
      "黄鸟无声叶满枝，闲吟想到洛城时。",
      "惜逢金谷三春尽，恨拜铜楼一月迟。",
      "诗境忽来还自得，醉乡潜去与谁期。",
      "东都添个狂宾客，先报壶觞风月知。"
    ]
  },
  {
    "volume": 450,
    "sequence": 9,
    "title": "答崔十八见寄",
    "author": "白居易",
    "content": [
      "明朝欲见琴尊伴，洗拭金杯拂玉徽。",
      "君乞曹州刺史替，我抛刑部侍郎归。",
      "倚疮老马收蹄立，避箭高鸿尽翅飞。",
      "岂料洛阳风月夜，故人垂老得相依。"
    ]
  },
  {
    "volume": 450,
    "sequence": 10,
    "title": "赠皇甫宾客",
    "author": "白居易",
    "content": [
      "轻衣稳马槐阴路，渐近东来渐少尘。",
      "耳闹久憎闻俗事，眼明初喜见闲人。",
      "昔曾对作承华相，今复连为博望宾。",
      "始信淡交宜久远，与君转老转相亲。"
    ]
  },
  {
    "volume": 450,
    "sequence": 11,
    "title": "归履道宅",
    "author": "白居易",
    "content": [
      "驿吏引藤舆，家童开竹扉。",
      "往时多暂住，今日是长归。",
      "眼下有衣食，耳边无是非。",
      "不论贫与富，饮水亦应肥。"
    ]
  },
  {
    "volume": 450,
    "sequence": 12,
    "title": "问江南物",
    "author": "白居易",
    "content": [
      "归来未及问生涯，先问江南物在耶。",
      "引手摩挲青石笋，回头点检白莲花。",
      "苏州舫故龙头暗，王尹桥倾雁齿斜。",
      "别有夜深惆怅事，月明双鹤在裴家。"
    ]
  },
  {
    "volume": 450,
    "sequence": 13,
    "title": "萧庶子相过",
    "author": "白居易",
    "content": [
      "半日停车马，何人在白家。",
      "殷勤萧庶子，爱酒不嫌茶。"
    ]
  },
  {
    "volume": 450,
    "sequence": 14,
    "title": "答尉迟少尹问所须",
    "author": "白居易",
    "content": [
      "乍到频劳问所须，所须非玉亦非珠。",
      "爱君水阁宜闲咏，每有诗成许去无。"
    ]
  },
  {
    "volume": 450,
    "sequence": 15,
    "title": "咏闲",
    "author": "白居易",
    "content": [
      "但有闲销日，都无事系怀。",
      "朝眠因客起，午饭伴僧斋。",
      "树合阴交户，池分水夹阶。",
      "就中今夜好，风月似江淮。"
    ]
  },
  {
    "volume": 450,
    "sequence": 16,
    "title": "同崔十八寄元浙东王陕州",
    "author": "白居易",
    "content": [
      "未能同隐云林下，且复相招禄仕间。",
      "随月有钱胜卖药，终年无事抵归山。",
      "镜湖水远何由泛，棠树枝高不易攀。",
      "惆怅八科残四在，两人荣闹两人闲。"
    ]
  },
  {
    "volume": 450,
    "sequence": 17,
    "title": "答苏庶子月夜闻家僮奏乐见赠",
    "author": "白居易",
    "content": [
      "墙西明月水东亭，一曲霓裳按小伶。",
      "不敢邀君无别意，弦生管涩未堪听。"
    ]
  },
  {
    "volume": 450,
    "sequence": 18,
    "title": "偶吟",
    "author": "白居易",
    "content": [
      "里巷多通水，林园尽不扃。",
      "松身为外户，池面是中庭。",
      "元氏诗三帙，陈家酒一瓶。",
      "醉来狂发咏，邻女映篱听。"
    ]
  },
  {
    "volume": 450,
    "sequence": 19,
    "title": "白莲池泛舟",
    "author": "白居易",
    "content": [
      "白藕新花照水开，红窗小舫信风回。",
      "谁教一片江南兴，逐我殷勤万里来。"
    ]
  },
  {
    "volume": 450,
    "sequence": 20,
    "title": "池上即事",
    "author": "白居易",
    "content": [
      "行寻甃石引新泉，坐看修桥补钓船。",
      "绿竹挂衣凉处歇，清风展簟困时眠。",
      "身闲当贵真天爵，官散无忧即地仙。",
      "林下水边无厌日，便堪终老岂论年。"
    ]
  },
  {
    "volume": 450,
    "sequence": 21,
    "title": "酬裴相公见寄二绝",
    "author": "白居易",
    "content": [
      "习静心方泰，劳生事渐稀。",
      "可怜安稳地，舍此欲何归。",
      "一双垂翅鹤，数首解嘲文。",
      "总是迂闲物，争堪伴相君。"
    ]
  },
  {
    "volume": 450,
    "sequence": 22,
    "title": "答梦得闻蝉见寄（一作新蝉酬刘梦得见寄）",
    "author": "白居易",
    "content": [
      "开缄思浩然，独咏晚风前。",
      "人貌非前日，蝉声似去年。",
      "槐花新雨后，柳影欲秋天。",
      "听罢无他计，相思又一篇。"
    ]
  },
  {
    "volume": 450,
    "sequence": 23,
    "title": "令狐尚书许过弊居先赠长句",
    "author": "白居易",
    "content": [
      "不矜轩冕爱林泉，许到池头一醉眠。",
      "已遣平治行药径，兼教扫拂钓鱼船。",
      "应将笔砚随诗主，定有笙歌伴酒仙。",
      "只候高情无别物，苍苔石笋白花莲。"
    ]
  },
  {
    "volume": 450,
    "sequence": 24,
    "title": "自题",
    "author": "白居易",
    "content": [
      "老宜官冷静，贫赖俸优饶。",
      "热月无堆案，寒天不趁朝。",
      "傍看应寂寞，自觉甚逍遥。",
      "徒对盈尊酒，兼无愁可销。"
    ]
  },
  {
    "volume": 450,
    "sequence": 25,
    "title": "答崔十八",
    "author": "白居易",
    "content": [
      "劳将白叟比黄公，今古由来事不同。",
      "我有商山君未见，清泉白石在胸中。"
    ]
  },
  {
    "volume": 450,
    "sequence": 26,
    "title": "偶咏",
    "author": "白居易",
    "content": [
      "御热蕉衣健，扶羸竹杖轻。",
      "诵经凭槛立，散药绕廊行。",
      "暝槿无风落，秋虫欲雨鸣。",
      "身闲当将息，病亦有心情。"
    ]
  },
  {
    "volume": 450,
    "sequence": 27,
    "title": "答苏六",
    "author": "白居易",
    "content": [
      "但喜暑随三伏去，不知秋送二毛来。",
      "更无别计相宽慰，故遣阳关劝一杯。"
    ]
  },
  {
    "volume": 450,
    "sequence": 28,
    "title": "秋游",
    "author": "白居易",
    "content": [
      "下马闲行伊水头，凉风清景胜春游。",
      "何事古今诗句里，不多说著洛阳秋。"
    ]
  },
  {
    "volume": 450,
    "sequence": 29,
    "title": "偶作",
    "author": "白居易",
    "content": [
      "张翰一杯酒，荣期三乐歌。",
      "聪明伤混沌，烦恼污头陀。",
      "簟冷秋生早，阶闲日上多。",
      "近来门更静，无雀可张罗。"
    ]
  },
  {
    "volume": 450,
    "sequence": 30,
    "title": "游平原赠晦叔",
    "author": "白居易",
    "content": [
      "照水容虽老，登山力未衰。",
      "欲眠先命酒，暂歇亦吟诗。",
      "且喜身无缚，终惭鬓有丝。",
      "回头语闲伴，闲校十年迟。"
    ]
  },
  {
    "volume": 450,
    "sequence": 31,
    "title": "不出门",
    "author": "白居易",
    "content": [
      "不出门来又数旬，将何销日与谁亲。",
      "鹤笼开处见君子，书卷展时逢古人。",
      "自静其心延寿命，无求于物长精神。",
      "能行便是真修道，何必降魔调伏身。"
    ]
  },
  {
    "volume": 450,
    "sequence": 32,
    "title": "叹鹤病",
    "author": "白居易",
    "content": [
      "右翅低垂左胫伤，可怜风貌甚昂藏。",
      "亦知白日青天好，未要高飞且养疮。"
    ]
  },
  {
    "volume": 450,
    "sequence": 33,
    "title": "临都驿送崔十八",
    "author": "白居易",
    "content": [
      "勿言临都五六里，扶病出城相送来。",
      "莫道长安一步地，马头西去几时回。",
      "与君后会知何处，为我今朝尽一杯。"
    ]
  },
  {
    "volume": 450,
    "sequence": 34,
    "title": "对镜",
    "author": "白居易",
    "content": [
      "三分鬓发二分丝，晓镜秋容相对时。",
      "去作忙官应太老，退为闲叟未全迟。",
      "静中得味何须道，稳处安身更莫疑。",
      "若使至今黄绮在，闻吾此语亦分司。"
    ]
  },
  {
    "volume": 450,
    "sequence": 35,
    "title": "劝酒十四首·何处难忘酒七首",
    "author": "白居易",
    "content": [
      "何处难忘酒，长安喜气新。",
      "初登高第后，乍作好官人。",
      "省壁明张榜，朝衣稳称身。",
      "此时无一醆，争奈帝城春。",
      "何处难忘酒，天涯话旧情。",
      "青云俱不达，白发递相惊。",
      "二十年前别，三千里外行。",
      "此时无一醆，何以叙平生。",
      "何处难忘酒，朱门羡少年。",
      "春分花发后，寒食月明前。",
      "小院回罗绮，深房理管弦。",
      "此时无一醆，争过艳阳天。",
      "何处难忘酒，霜庭老病翁。",
      "暗声啼蟋蟀，干叶落梧桐。",
      "鬓为愁先白，颜因醉暂红。",
      "此时无一醆，何计奈秋风。",
      "何处难忘酒，军功第一高。",
      "还乡随露布，半路授旌旄。",
      "玉柱剥葱手，金章烂椹袍。",
      "此时无一醆，何以骋雄豪。",
      "何处难忘酒，青门送别多。",
      "敛襟收涕泪，簇马听笙歌。",
      "烟树灞陵岸，风尘长乐坡。",
      "此时无一醆，争奈去留何。",
      "何处难忘酒，逐臣归故园。",
      "赦书逢驿骑，贺客出都门。",
      "半面瘴烟色，满衫乡泪痕。",
      "此时无一醆，何物可招魂。"
    ]
  },
  {
    "volume": 450,
    "sequence": 36,
    "title": "劝酒十四首·不如来饮酒七首",
    "author": "白居易",
    "content": [
      "莫隐深山去，君应到自嫌。",
      "齿伤朝水冷，貌苦夜霜严。",
      "渔去风生浦，樵归雪满岩。",
      "不如来饮酒，相对醉厌厌。",
      "莫作农夫去，君应见自愁。",
      "迎春犁瘦地，趁晚喂羸牛。",
      "数被官加税，稀逢岁有秋。",
      "不如来饮酒，酒伴醉悠悠。",
      "莫作商人去，恓惶君未谙。",
      "雪霜行塞北，风水宿江南。",
      "藏镪百千万，沉舟十二三。",
      "不如来饮酒，仰面醉酣酣。",
      "莫事长征去，辛勤难具论。",
      "何曾画麟阁，只是老辕门。",
      "虮虱衣中物，刀枪面上痕。",
      "不如来饮酒，合眼醉昏昏。",
      "莫学长生去，仙方误杀君。",
      "那将薤上露，拟待鹤边云。",
      "矻矻皆烧药，累累尽作坟。",
      "不如来饮酒，闲坐醉醺醺。",
      "莫上青云去，青云足爱憎。",
      "自贤夸智慧，相纠斗功能。",
      "鱼烂缘吞饵，蛾焦为扑灯。",
      "不如来饮酒，任性醉腾腾。",
      "莫入红尘去，令人心力劳。",
      "相争两蜗角，所得一牛毛。",
      "且灭嗔中火，休磨笑里刀。",
      "不如来饮酒，稳卧醉陶陶。"
    ]
  },
  {
    "volume": 450,
    "sequence": 37,
    "title": "和令狐相公寄刘郎中兼见示长句",
    "author": "白居易",
    "content": [
      "日月天衢仰面看，尚淹池凤滞台鸾。",
      "碧幢千里空移镇，赤笔三年未转官。",
      "别后纵吟终少兴，病来虽饮不多欢。",
      "酒军诗敌如相遇，临老犹能一据鞍。"
    ]
  },
  {
    "volume": 450,
    "sequence": 38,
    "title": "即事",
    "author": "白居易",
    "content": [
      "见月连宵坐，闻风尽日眠。",
      "室香罗药气，笼暖焙茶烟。",
      "鹤啄新晴地，鸡栖薄暮天。",
      "自看淘酒米，倚杖小池前。"
    ]
  },
  {
    "volume": 450,
    "sequence": 39,
    "title": "期宿客不至",
    "author": "白居易",
    "content": [
      "风飘雨洒帘帷故，竹映松遮灯火深。",
      "宿客不来嫌冷落，一尊酒对一张琴。"
    ]
  },
  {
    "volume": 450,
    "sequence": 40,
    "title": "问移竹",
    "author": "白居易",
    "content": [
      "问君移竹意如何，慎勿排行但间窠。",
      "多种少栽皆有意，大都少校不如多。"
    ]
  },
  {
    "volume": 450,
    "sequence": 41,
    "title": "重阳席上赋白菊",
    "author": "白居易",
    "content": [
      "满园花菊郁金黄，中有孤丛色似霜。",
      "还似今朝歌酒席，白头翁入少年场。"
    ]
  },
  {
    "volume": 450,
    "sequence": 42,
    "title": "偶吟二首",
    "author": "白居易",
    "content": [
      "眼下有衣兼有食，心中无喜亦无忧。",
      "正如身后有何事，应向人间无所求。",
      "静念道经深闭目，闲迎禅客小低头。",
      "犹残少许云泉兴，一岁龙门数度游。",
      "晴教晒药泥茶灶，闲看科松洗竹林。",
      "活计纵贫长净洁，池亭虽小颇幽深。",
      "厨香炊黍调和酒，窗暖安弦拂拭琴。",
      "老去生涯只如此，更无余事可劳心。"
    ]
  },
  {
    "volume": 450,
    "sequence": 43,
    "title": "何处春先到",
    "author": "白居易",
    "content": [
      "何处春先到，桥东水北亭。",
      "冻花开未得，冷酒酌难醒。",
      "就日移轻榻，遮风展小屏。",
      "不劳人劝醉，莺语渐丁宁。"
    ]
  },
  {
    "volume": 450,
    "sequence": 44,
    "title": "勉闲游",
    "author": "白居易",
    "content": [
      "天时人事常多故，一岁春能几处游。",
      "不是尘埃便风雨，若非疾病即悲忧。",
      "贫穷心苦多无兴，富贵身忙不自由。",
      "唯有分司官恰好，闲游虽老未能休。"
    ]
  },
  {
    "volume": 450,
    "sequence": 45,
    "title": "寄两银榼与裴侍郎，因题两绝句",
    "author": "白居易",
    "content": [
      "贫无好物堪为信，双榼虽轻意不轻。",
      "愿奉谢公池上酌，丹心绿酒一时倾。",
      "惯和麹糵堪盛否，重用盐梅试洗看。",
      "小器不知容几许，襄阳米贱酒升宽。"
    ]
  },
  {
    "volume": 450,
    "sequence": 46,
    "title": "小桥柳",
    "author": "白居易",
    "content": [
      "细水涓涓似泪流，日西惆怅小桥头。",
      "衰杨叶尽空枝在，犹被霜风吹不休。"
    ]
  },
  {
    "volume": 450,
    "sequence": 47,
    "title": "哭微之二首",
    "author": "白居易",
    "content": [
      "八月凉风吹白幕，寝门廊下哭微之。",
      "妻孥朋友来相吊，唯道皇天无所知。",
      "文章卓荦生无敌，风骨英灵殁有神。",
      "哭送咸阳北原上，可能随例作灰尘。"
    ]
  },
  {
    "volume": 450,
    "sequence": 48,
    "title": "马上晚吟",
    "author": "白居易",
    "content": [
      "人少街荒已寂寥，风多尘起重萧条。",
      "上阳落叶飘宫树，中渡流澌拥渭桥。",
      "出早冒寒衣校薄，归迟侵黑酒全消。",
      "如今不是闲行日，日短天阴坊曲遥。"
    ]
  },
  {
    "volume": 450,
    "sequence": 49,
    "title": "醉中重留梦得",
    "author": "白居易",
    "content": [
      "刘郎刘郎莫先起，苏台苏台隔云水。",
      "酒醆来从一百分，马头去便三千里。"
    ]
  },
  {
    "volume": 450,
    "sequence": 50,
    "title": "雪夜喜李郎中见访，兼酬所赠",
    "author": "白居易",
    "content": [
      "可怜今夜鹅毛雪，引得高情鹤氅人。",
      "红蜡烛前明似昼，青毡帐里暖如春。",
      "十分满醆黄金液，一尺中庭白玉尘。",
      "对此欲留君便宿，诗情酒分合相亲。"
    ]
  },
  {
    "volume": 450,
    "sequence": 51,
    "title": "任老",
    "author": "白居易",
    "content": [
      "不愁陌上春光尽，亦任庭前日影斜。",
      "面黑眼昏头雪白，老应无可更增加。"
    ]
  },
  {
    "volume": 450,
    "sequence": 52,
    "title": "劝欢",
    "author": "白居易",
    "content": [
      "火急欢娱慎勿迟，眼看老病悔难追。",
      "尊前花下歌筵里，会有求来不得时。"
    ]
  },
  {
    "volume": 450,
    "sequence": 53,
    "title": "答王尚书问履道池旧桥",
    "author": "白居易",
    "content": [
      "虹梁雁齿随年换，素板朱栏逐日修。",
      "但恨尚书能久别，莫忘州守不频游。",
      "重移旧柱开中眼，乱种新花拥两头。",
      "李郭小船何足问，待君乘过济川舟。"
    ]
  },
  {
    "volume": 450,
    "sequence": 54,
    "title": "晚归府",
    "author": "白居易",
    "content": [
      "晚从履道来归府，街路虽长尹不嫌。",
      "马上凉于床上坐，绿槐风透紫蕉衫。"
    ]
  },
  {
    "volume": 450,
    "sequence": 55,
    "title": "从龙潭寺至少林寺，题赠同游者",
    "author": "白居易",
    "content": [
      "山屐田衣六七贤，搴芳蹋翠弄潺湲。",
      "九龙潭月落杯酒，三品松风飘管弦。",
      "强健且宜游胜地，清凉不觉过炎天。",
      "始知驾鹤乘云外，别有逍遥地上仙。"
    ]
  },
  {
    "volume": 450,
    "sequence": 56,
    "title": "夜从法王寺下归岳寺",
    "author": "白居易",
    "content": [
      "双刹夹虚空，缘云一径通。",
      "似从忉利下，如过剑门中。",
      "灯火光初合，笙歌曲未终。",
      "可怜狮子座，舁出净名翁。"
    ]
  },
  {
    "volume": 450,
    "sequence": 57,
    "title": "宿龙潭寺",
    "author": "白居易",
    "content": [
      "夜上九潭谁是伴，云随飞盖月随杯。",
      "明年尚作三川守，此地兼将歌舞来。"
    ]
  },
  {
    "volume": 450,
    "sequence": 58,
    "title": "嵩阳观夜奏霓裳",
    "author": "白居易",
    "content": [
      "开元遗曲自凄凉，况近秋天调是商。",
      "爱者谁人唯白尹，奏时何处在嵩阳。",
      "回临山月声弥怨，散入松风韵更长。",
      "子晋少姨闻定怪，人间亦便有霓裳。"
    ]
  },
  {
    "volume": 450,
    "sequence": 59,
    "title": "过元家履信宅",
    "author": "白居易",
    "content": [
      "鸡犬丧家分散后，林园失主寂寥时。",
      "落花不语空辞树，流水无情自入池。",
      "风荡宴船初破漏，雨淋歌阁欲倾欹。",
      "前庭后院伤心事，唯是春风秋月知。"
    ]
  },
  {
    "volume": 450,
    "sequence": 60,
    "title": "和杜录事题红叶",
    "author": "白居易",
    "content": [
      "寒山十月旦，霜叶一时新。",
      "似烧非因火，如花不待春。",
      "连行排绛帐，乱落剪红巾。",
      "解驻篮舆看，风前唯两人。"
    ]
  },
  {
    "volume": 450,
    "sequence": 61,
    "title": "题崔常侍济上别墅（时常侍以长告罢归，今故先报泉石）",
    "author": "白居易",
    "content": [
      "求荣争宠任纷纷，脱叶金貂只有君。",
      "散员疏去未为贵，小邑陶休何足云。",
      "山色好当晴后见，泉声宜向醉中闻。",
      "主人忆尔尔知否，抛却青云归白云。"
    ]
  },
  {
    "volume": 450,
    "sequence": 62,
    "title": "过温尚书旧庄",
    "author": "白居易",
    "content": [
      "白石清泉抛济口，碧幢红旆照河阳。",
      "村人都不知时事，犹自呼为处士庄。"
    ]
  },
  {
    "volume": 450,
    "sequence": 63,
    "title": "天坛峰下赠杜录事",
    "author": "白居易",
    "content": [
      "年颜气力渐衰残，王屋中峰欲上难。",
      "顶上将探小有洞，喉中须咽大还丹。",
      "河车九转宜精炼，火候三年在好看。",
      "他日药成分一粒，与君先去扫天坛。"
    ]
  },
  {
    "volume": 450,
    "sequence": 64,
    "title": "赠僧五首·钵塔院如大师（师年八十三）",
    "author": "白居易",
    "content": [
      "百千万劫菩提种，八十三年功德林。",
      "若不秉持僧行苦，将何报答佛恩深。",
      "慈悲不瞬诸天眼，清净无尘几地心。",
      "每岁八关蒙九授，殷勤一戒重千金。"
    ]
  },
  {
    "volume": 450,
    "sequence": 65,
    "title": "赠僧五首·神照上人（照以说坛为佛事）",
    "author": "白居易",
    "content": [
      "心如定水随形应，口似悬河逐病治。",
      "曾向众中先礼拜，西方去日莫相遗。"
    ]
  },
  {
    "volume": 450,
    "sequence": 66,
    "title": "赠僧五首·自远禅师（远以无事为佛事）",
    "author": "白居易",
    "content": [
      "自出家来长自在，缘身一衲一绳床。",
      "令人见即心无事，每一相逢是道场。"
    ]
  },
  {
    "volume": 450,
    "sequence": 67,
    "title": "赠僧五首·宗实上人（实即樊司空之子舍官位妻子出家）",
    "author": "白居易",
    "content": [
      "荣华恩爱弃成唾，戒定真如和作香。",
      "今古虽殊同一法，瞿昙抛却转轮王。"
    ]
  },
  {
    "volume": 450,
    "sequence": 68,
    "title": "赠僧五首·清闲上人（自蜀入洛，于长寿寺说法度人）",
    "author": "白居易",
    "content": [
      "梓潼眷属何年别，长寿坛场近日开。",
      "应是蜀人皆度了，法轮移向洛中来。"
    ]
  },
  {
    "volume": 450,
    "sequence": 69,
    "title": "弹秋思",
    "author": "白居易",
    "content": [
      "信意闲弹秋思时，调清声直韵疏迟。",
      "近来渐喜无人听，琴格高低心自知。"
    ]
  },
  {
    "volume": 450,
    "sequence": 70,
    "title": "自咏",
    "author": "白居易",
    "content": [
      "随宜饮食聊充腹，取次衣裘亦暖身。",
      "未必得年非瘦薄，无妨长福是单贫。",
      "老龟岂羡牺牲饱，蟠木宁争桃李春。",
      "随分自安心自断，是非何用问闲人。"
    ]
  },
  {
    "volume": 450,
    "sequence": 71,
    "title": "分司初到洛中，偶题六韵，兼戏呈冯尹",
    "author": "白居易",
    "content": [
      "相府念多病，春宫容不才。",
      "官衔依口得，俸料逐身来。",
      "白首林园在，红尘车马回。",
      "招呼新客侣，扫掠旧池台。",
      "小舫宜携乐，新荷好盖杯。",
      "不知金谷主，早晚贺筵开。"
    ]
  },
  {
    "volume": 450,
    "sequence": 72,
    "title": "春风",
    "author": "白居易",
    "content": [
      "春风先发苑中梅，樱杏桃梨次第开。",
      "荠花榆荚深村里，亦道春风为我来。"
    ]
  }
]