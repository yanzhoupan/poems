[
  {
    "volume": 232,
    "sequence": 1,
    "title": "太岁日",
    "author": "杜甫",
    "content": [
      "楚岸行将老，巫山坐复春。",
      "病多犹是客，谋拙竟何人。",
      "阊阖开黄道，衣冠拜紫宸。",
      "荣光悬日月，赐与出金银。",
      "愁寂鸳行断，参差虎穴邻。",
      "西江元下蜀，北斗故临秦。",
      "散地逾高枕，生涯脱要津。",
      "天边梅柳树，相见几回新。"
    ]
  },
  {
    "volume": 232,
    "sequence": 2,
    "title": "元日示宗武",
    "author": "杜甫",
    "content": [
      "汝啼吾手战，吾笑汝身长。",
      "处处逢正月，迢迢滞远方。",
      "飘零还柏酒，衰病只藜床。",
      "训喻青衿子，名惭白首郎。",
      "赋诗犹落笔，献寿更称觞。",
      "不见江东弟，高歌泪数行。"
    ]
  },
  {
    "volume": 232,
    "sequence": 3,
    "title": "远怀舍弟颖、观等",
    "author": "杜甫",
    "content": [
      "阳翟空知处，荆南近得书。",
      "积年仍远别，多难不安居。",
      "江汉春风起，冰霜昨夜除。",
      "云天犹错莫，花萼尚萧疏。",
      "对酒都疑梦，吟诗正忆渠。",
      "旧时元日会，乡党羡吾庐。"
    ]
  },
  {
    "volume": 232,
    "sequence": 4,
    "title": "续得观书，迎就当阳居止，正月中旬定出三峡",
    "author": "杜甫",
    "content": [
      "自汝到荆府，书来数唤吾。",
      "颂椒添讽咏，禁火卜欢娱。",
      "舟楫因人动，形骸用杖扶。",
      "天旋夔子国，春近岳阳湖。",
      "发日排南喜，伤神散北吁。",
      "飞鸣还接翅，行序密衔芦。",
      "俗薄江山好，时危草木苏。",
      "冯唐虽晚达，终觊在皇都。"
    ]
  },
  {
    "volume": 232,
    "sequence": 5,
    "title": "将别巫峡，赠南卿兄瀼西果园四十亩",
    "author": "杜甫",
    "content": [
      "苔竹素所好，萍蓬无定居。",
      "远游长儿子，几地别林庐。",
      "杂蕊红相对，他时锦不如。",
      "具舟将出峡，巡圃念携锄。",
      "正月喧莺末，兹辰放鹢初。",
      "雪篱梅可折，风榭柳微舒。",
      "托赠卿家有，因歌野兴疏。",
      "残生逗江汉，何处狎樵渔。"
    ]
  },
  {
    "volume": 232,
    "sequence": 6,
    "title": "送大理封主簿五郎亲事不合却赴通州主簿前阆…亲事遂停",
    "author": "杜甫",
    "content": [
      "禁脔去东床，趋庭赴北堂。",
      "风波空远涉，琴瑟几虚张。",
      "渥水出骐骥，昆山生凤凰。",
      "两家诚款款，中道许苍苍。",
      "颇谓秦晋匹，从来王谢郎。",
      "青春动才调，白首缺辉光。",
      "玉润终孤立，珠明得暗藏。",
      "馀寒折花卉，恨别满江乡。"
    ]
  },
  {
    "volume": 232,
    "sequence": 7,
    "title": "人日两篇",
    "author": "杜甫",
    "content": [
      "元日到人日，未有不阴时。",
      "冰雪莺难至，春寒花较迟。",
      "云随白水落，风振紫山悲。",
      "蓬鬓稀疏久，无劳比素丝。",
      "此日此时人共得，一谈一笑俗相看。",
      "尊前柏叶休随酒，胜里金花巧耐寒。",
      "佩剑冲星聊暂拔，匣琴流水自须弹。",
      "早春重引江湖兴，直道无忧行路难。"
    ]
  },
  {
    "volume": 232,
    "sequence": 8,
    "title": "江梅",
    "author": "杜甫",
    "content": [
      "梅蕊腊前破，梅花年后多。",
      "绝知春意好，最奈客愁何。",
      "雪树元同色，江风亦自波。",
      "故园不可见，巫岫郁嵯峨。"
    ]
  },
  {
    "volume": 232,
    "sequence": 9,
    "title": "庭草",
    "author": "杜甫",
    "content": [
      "楚草经寒碧，逢春入眼浓。",
      "旧低收叶举，新掩卷牙重。",
      "步履宜轻过，开筵得屡供。",
      "看花随节序，不敢强为容。",
      "，"
    ]
  },
  {
    "volume": 232,
    "sequence": 10,
    "title": "大历三年春白帝城放船出瞿塘峡久居夔府将适…凡四十韵",
    "author": "杜甫",
    "content": [
      "老向巴人里，今辞楚塞隅。",
      "入舟翻不乐，解缆独长吁。",
      "窄转深啼狖，虚随乱浴凫。",
      "石苔凌几杖，空翠扑肌肤。",
      "叠壁排霜剑，奔泉溅水珠。",
      "杳冥藤上下，浓澹树荣枯。",
      "神女峰娟妙，昭君宅有无。",
      "曲留明怨惜，梦尽失欢娱。",
      "摆阖盘涡沸，欹斜激浪输。",
      "风雷缠地脉，冰雪耀天衢。",
      "鹿角真走险，狼头如跋胡。",
      "恶滩宁变色，高卧负微躯。",
      "书史全倾挠，装囊半压濡。",
      "生涯临臬兀，死地脱斯须。",
      "不有平川决，焉知众壑趋。",
      "乾坤霾涨海，雨露洗春芜。",
      "鸥鸟牵丝飏，骊龙濯锦纡。",
      "落霞沉绿绮，残月坏金枢。",
      "泥笋苞初荻，沙茸出小蒲。",
      "雁儿争水马，燕子逐樯乌。",
      "绝岛容烟雾，环洲纳晓晡。",
      "前闻辨陶牧，转眄拂宜都。",
      "县郭南畿好，津亭北望孤。",
      "劳心依憩息，朗咏划昭苏。",
      "意遣乐还笑，衰迷贤与愚。",
      "飘萧将素发，汩没听洪炉。",
      "丘壑曾忘返，文章敢自诬。",
      "此生遭圣代，谁分哭穷途。",
      "卧疾淹为客，蒙恩早厕儒。",
      "廷争酬造化，朴直乞江湖。",
      "滟滪险相迫，沧浪深可逾。",
      "浮名寻已已，懒计却区区。",
      "喜近天皇寺，先披古画图。",
      "应经帝子渚，同泣舜苍梧。",
      "朝士兼戎服，君王按湛卢。",
      "旄头初俶扰，鹑首丽泥涂。",
      "甲卒身虽贵，书生道固殊。",
      "出尘皆野鹤，历块匪辕驹。",
      "伊吕终难降，韩彭不易呼。",
      "五云高太甲，六月旷抟扶。",
      "回首黎元病，争权将帅诛。",
      "山林托疲苶，未必免崎岖。"
    ]
  },
  {
    "volume": 232,
    "sequence": 11,
    "title": "巫山县汾州唐使君十八弟宴别兼诸公携酒乐…留于屋壁",
    "author": "杜甫",
    "content": [
      "卧病巴东久，今年强作归。",
      "故人犹远谪，兹日倍多违。",
      "接宴身兼杖，听歌泪满衣。",
      "诸公不相弃，拥别惜光辉。"
    ]
  },
  {
    "volume": 232,
    "sequence": 12,
    "title": "春夜峡州田侍御长史津亭留宴（得筵字）",
    "author": "杜甫",
    "content": [
      "北斗三更席，西江万里船。",
      "杖藜登水榭，挥翰宿春天。",
      "白发烦多酒，明星惜此筵。",
      "始知云雨峡，忽尽下牢边。"
    ]
  },
  {
    "volume": 232,
    "sequence": 13,
    "title": "泊松滋江亭",
    "author": "杜甫",
    "content": [
      "沙帽随鸥鸟，扁舟系此亭。",
      "江湖深更白，松竹远微青。",
      "一柱全应近，高唐莫再经。",
      "今宵南极外，甘作老人星。"
    ]
  },
  {
    "volume": 232,
    "sequence": 14,
    "title": "行次古城店泛江作，不揆鄙拙，奉呈江陵幕府诸公",
    "author": "杜甫",
    "content": [
      "老年常道路，迟日复山川。",
      "白屋花开里，孤城麦秀边。",
      "济江元自阔，下水不劳牵。",
      "风蝶勤依桨，春鸥懒避船。",
      "王门高德业，幕府盛才贤。",
      "行色兼多病，苍茫泛爱前。"
    ]
  },
  {
    "volume": 232,
    "sequence": 15,
    "title": "乘雨入行军六弟宅",
    "author": "杜甫",
    "content": [
      "曙角凌云罢，春城带雨长。",
      "水花分堑弱，巢燕得泥忙。",
      "令弟雄军佐，凡才污省郎。",
      "萍漂忍流涕，衰飒近中堂。"
    ]
  },
  {
    "volume": 232,
    "sequence": 16,
    "title": "宴胡侍御书堂（李尚书之芳、郑秘监审同集归字韵）",
    "author": "杜甫",
    "content": [
      "江湖春欲暮，墙宇日犹微。",
      "暗暗春籍满，轻轻花絮飞。",
      "翰林名有素，墨客兴无违。",
      "今夜文星动，吾侪醉不归。"
    ]
  },
  {
    "volume": 232,
    "sequence": 17,
    "title": "书堂饮既，夜复邀李尚书下马，月下赋绝句",
    "author": "杜甫",
    "content": [
      "湖水林风相与清，残尊下马复同倾。",
      "久判野鹤如霜鬓，遮莫邻鸡下五更。"
    ]
  },
  {
    "volume": 232,
    "sequence": 18,
    "title": "上巳日徐司录林园宴集",
    "author": "杜甫",
    "content": [
      "鬓毛垂领白，花蕊亚枝红。",
      "欹倒衰年废，招寻令节同。",
      "薄衣临积水，吹面受和风。",
      "有喜留攀桂，无劳问转蓬。"
    ]
  },
  {
    "volume": 232,
    "sequence": 19,
    "title": "奉送苏州李二十五长史丈之任",
    "author": "杜甫",
    "content": [
      "星坼台衡地，曾为人所怜。",
      "公侯终必复，经术昔相传。",
      "食德见从事，克家何妙年。",
      "一毛生凤穴，三尺献龙泉。",
      "赤壁浮春暮，姑苏落海边。",
      "客间头最白，惆怅此离筵。"
    ]
  },
  {
    "volume": 232,
    "sequence": 20,
    "title": "暮春江陵送马大卿公，恩命追赴阙下",
    "author": "杜甫",
    "content": [
      "自古求忠孝，名家信有之。",
      "吾贤富才术，此道未磷缁。",
      "玉府标孤映，霜蹄去不疑。",
      "激扬音韵彻，籍甚众多推。",
      "潘陆应同调，孙吴亦异时。",
      "北辰征事业，南纪赴恩私。",
      "卿月升金掌，王春度玉墀。",
      "熏风行应律，湛露即歌诗。",
      "天意高难问，人情老易悲。",
      "尊前江汉阔，后会且深期。"
    ]
  },
  {
    "volume": 232,
    "sequence": 21,
    "title": "暮春陪李尚书、李中丞过郑监湖亭泛舟（得过字韵）",
    "author": "杜甫",
    "content": [
      "海内文章伯，湖边意绪多。",
      "玉尊移晚兴，桂楫带酣歌。",
      "春日繁鱼鸟，江天足芰荷。",
      "郑庄宾客地，衰白远来过。"
    ]
  },
  {
    "volume": 232,
    "sequence": 22,
    "title": "奉送蜀州柏二别驾将中丞命赴江陵起居…行军司马佐",
    "author": "杜甫",
    "content": [
      "中丞问俗画熊频，爱弟传书彩鹢新。",
      "迁转五州防御使，起居八座太夫人。",
      "楚宫腊送荆门水，白帝云偷碧海春。",
      "报与惠连诗不惜，知吾斑鬓总如银。"
    ]
  },
  {
    "volume": 232,
    "sequence": 23,
    "title": "夏日杨长宁宅送崔侍御、常正字入京（得深字韵）",
    "author": "杜甫",
    "content": [
      "醉酒扬雄宅，升堂子贱琴。",
      "不堪垂老鬓，还对欲分襟。",
      "天地西江远，星辰北斗深。",
      "乌台俯麟阁，长夏白头吟。"
    ]
  },
  {
    "volume": 232,
    "sequence": 24,
    "title": "和江陵宋大少府暮春雨后同诸公及舍弟宴书斋",
    "author": "杜甫",
    "content": [
      "渥洼汗血种，天上麒麟儿。",
      "才士得神秀，书斋闻尔为。",
      "棣华晴雨好，彩服暮春宜。",
      "朋酒日欢会，老夫今始知。"
    ]
  },
  {
    "volume": 232,
    "sequence": 25,
    "title": "宇文晁尚书之甥崔彧司业之孙尚书之子重泛郑监前湖",
    "author": "杜甫",
    "content": [
      "郊扉俗远长幽寂，野水春来更接连。",
      "锦席淹留还出浦，葛巾欹侧未回船。",
      "尊当霞绮轻初散，棹拂荷珠碎却圆。",
      "不但习池归酩酊，君看郑谷去夤缘。"
    ]
  },
  {
    "volume": 232,
    "sequence": 26,
    "title": "多病执热奉怀李尚书（之芳）",
    "author": "杜甫",
    "content": [
      "衰年正苦病侵凌，首夏何须气郁蒸。",
      "大水淼茫炎海接，奇峰硉兀火云升。",
      "思沾道暍黄梅雨，敢望宫恩玉井冰。",
      "不是尚书期不顾，山阴野雪兴难乘。"
    ]
  },
  {
    "volume": 232,
    "sequence": 27,
    "title": "水宿遣兴奉呈群公",
    "author": "杜甫",
    "content": [
      "鲁钝乃多病，逢迎远复迷。",
      "耳聋须画字，发短不胜篦。",
      "泽国虽勤雨，炎天竟浅泥。",
      "小江还积浪，弱缆且长堤。",
      "归路非关北，行舟却向西。",
      "暮年漂泊恨，今夕乱离啼。",
      "童稚频书札，盘餐讵糁藜。",
      "我行何到此，物理直难齐。",
      "高枕翻星月，严城叠鼓鼙。",
      "风号闻虎豹，水宿伴凫鹥。",
      "异县惊虚往，同人惜解携。",
      "蹉跎长泛鹢，展转屡鸣鸡。",
      "嶷嶷瑚琏器，阴阴桃李蹊。",
      "馀波期救涸，费日苦轻赍。",
      "支策门阑邃，肩舆羽翮低。",
      "自伤甘贱役，谁愍强幽栖。",
      "巨海能无钓，浮云亦有梯。",
      "勋庸思树立，语默可端倪。",
      "赠粟囷应指，登桥柱必题。",
      "丹心老未折，时访武陵溪。"
    ]
  },
  {
    "volume": 232,
    "sequence": 28,
    "title": "奉贺阳城郡王太夫人恩命加邓国太夫人",
    "author": "杜甫",
    "content": [
      "卫幕衔恩重，潘舆送喜频。",
      "济时瞻上将，锡号戴慈亲。",
      "富贵当如此，尊荣迈等伦。",
      "郡依封土旧，国与大名新。",
      "紫诰鸾回纸，清朝燕贺人。",
      "远传冬笋味，更觉彩衣春。",
      "奕叶班姑史，芬芳孟母邻。",
      "义方兼有训，词翰两如神。",
      "委曲承颜体，鶱飞报主身。",
      "可怜忠与孝，双美画骐驎。"
    ]
  },
  {
    "volume": 232,
    "sequence": 29,
    "title": "江陵望幸",
    "author": "杜甫",
    "content": [
      "雄都元壮丽，望幸欻威神。",
      "地利西通蜀，天文北照秦。",
      "风烟含越鸟，舟楫控吴人。",
      "未枉周王驾，终期汉武巡。",
      "甲兵分圣旨，居守付宗臣。",
      "早发云台仗，恩波起涸鳞。"
    ]
  },
  {
    "volume": 232,
    "sequence": 30,
    "title": "江边星月二首",
    "author": "杜甫",
    "content": [
      "骤雨清秋夜，金波耿玉绳。",
      "天河元自白，江浦向来澄。",
      "映物连珠断，缘空一镜升。",
      "馀光隐更漏，况乃露华凝。",
      "江月辞风缆，江星别雾船。",
      "鸡鸣还曙色，鹭浴自清川。",
      "历历竟谁种，悠悠何处圆。",
      "客愁殊未已，他夕始相鲜。"
    ]
  },
  {
    "volume": 232,
    "sequence": 31,
    "title": "舟月对驿近寺",
    "author": "杜甫",
    "content": [
      "更深不假烛，月朗自明船。",
      "金刹青枫外，朱楼白水边。",
      "城乌啼眇眇，野鹭宿娟娟。",
      "皓首江湖客，钩帘独未眠。"
    ]
  },
  {
    "volume": 232,
    "sequence": 32,
    "title": "舟中",
    "author": "杜甫",
    "content": [
      "风餐江柳下，雨卧驿楼边。",
      "结缆排鱼网，连樯并米船。",
      "今朝云细薄，昨夜月清圆。",
      "飘泊南庭老，只应学水仙。"
    ]
  },
  {
    "volume": 232,
    "sequence": 33,
    "title": "遣闷",
    "author": "杜甫",
    "content": [
      "地阔平沙岸，舟虚小洞房。",
      "使尘来驿道，城日避乌樯。",
      "暑雨留蒸湿，江风借夕凉。",
      "行云星隐见，叠浪月光芒。",
      "萤鉴缘帷彻，蛛丝罥鬓长。",
      "哀筝犹凭几，鸣笛竟沾裳。",
      "倚著如秦赘，过逢类楚狂。",
      "气冲看剑匣，颖脱抚锥囊。",
      "妖孽关东臭，兵戈陇右创。",
      "时清疑武略，世乱跼文场。",
      "馀力浮于海，端忧问彼苍。",
      "百年从万事，故国耿难忘。"
    ]
  },
  {
    "volume": 232,
    "sequence": 34,
    "title": "江陵节度阳城郡王新楼成王请严侍御判官赋七字句同作",
    "author": "杜甫",
    "content": [
      "楼上炎天冰雪生，高飞燕雀贺新成。",
      "碧窗宿雾濛濛湿，朱栱浮云细细轻。",
      "杖钺褰帷瞻具美，投壶散帙有馀清。",
      "自公多暇延参佐，江汉风流万古情。"
    ]
  },
  {
    "volume": 232,
    "sequence": 35,
    "title": "又作此奉卫王",
    "author": "杜甫",
    "content": [
      "西北楼成雄楚都，远开山岳散江湖。",
      "二仪清浊还高下，三伏炎蒸定有无。",
      "推毂几年唯镇静，曳裾终日盛文儒。",
      "白头授简焉能赋，愧似相如为大夫。"
    ]
  },
  {
    "volume": 232,
    "sequence": 36,
    "title": "舟出江陵南浦，奉寄郑少尹（审）",
    "author": "杜甫",
    "content": [
      "更欲投何处，飘然去此都。",
      "形骸元土木，舟楫复江湖。",
      "社稷缠妖气，干戈送老儒。",
      "百年同弃物，万国尽穷途。",
      "雨洗平沙静，天衔阔岸纡。",
      "鸣螀随泛梗，别燕赴秋菰。",
      "栖托难高卧，饥寒迫向隅。",
      "寂寥相喣沫，浩荡报恩珠。",
      "溟涨鲸波动，衡阳雁影徂。",
      "南征问悬榻，东逝想乘桴。",
      "滥窃商歌听，时忧卞泣诛。",
      "经过忆郑驿，斟酌旅情孤。"
    ]
  },
  {
    "volume": 232,
    "sequence": 37,
    "title": "江南逢李龟年",
    "author": "杜甫",
    "content": [
      "岐王宅里寻常见，崔九堂前几度闻。",
      "正是江南好风景，落花时节又逢君。"
    ]
  },
  {
    "volume": 232,
    "sequence": 38,
    "title": "官亭夕坐戏简颜十少府",
    "author": "杜甫",
    "content": [
      "南国调寒杵，西江浸日车。",
      "客愁连蟋蟀，亭古带蒹葭。",
      "不返青丝鞚，虚烧夜烛花。",
      "老翁须地主，细细酌流霞。"
    ]
  },
  {
    "volume": 232,
    "sequence": 39,
    "title": "秋日荆南述怀三十韵",
    "author": "杜甫",
    "content": [
      "昔承推奖分，愧匪挺生材。",
      "迟暮宫臣忝，艰危衮职陪。",
      "扬镳随日驭，折槛出云台。",
      "罪戾宽犹活，干戈塞未开。",
      "星霜玄鸟变，身世白驹催。",
      "伏枕因超忽，扁舟任往来。",
      "九钻巴噀火，三蛰楚祠雷。",
      "望帝传应实，昭王问不回。",
      "蛟螭深作横，豺虎乱雄猜。",
      "素业行已矣，浮名安在哉。",
      "琴乌曲怨愤，庭鹤舞摧颓。",
      "秋雨漫湘水，阴风过岭梅。",
      "苦摇求食尾，常曝报恩腮。",
      "结舌防谗柄，探肠有祸胎。",
      "苍茫步兵哭，展转仲宣哀。",
      "饥籍家家米，愁征处处杯。",
      "休为贫士叹，任受众人咍。",
      "得丧初难识，荣枯划易该。",
      "差池分组冕，合沓起蒿莱。",
      "不必伊周地，皆知屈宋才。",
      "汉庭和异域，晋史坼中台。",
      "霸业寻常体，忠臣忌讳灾。",
      "群公纷戮力，圣虑窅裴回。",
      "数见铭钟鼎，真宜法斗魁。",
      "愿闻锋镝铸，莫使栋梁摧。",
      "盘石圭多翦，凶门毂少推。",
      "垂旒资穆穆，祝网但恢恢。",
      "赤雀翻然至，黄龙讵假媒。",
      "贤非梦傅野，隐类凿颜坯。",
      "自古江湖客，冥心若死灰。"
    ]
  },
  {
    "volume": 232,
    "sequence": 40,
    "title": "秋日荆南送石首薛明府辞满告别奉寄薛尚书颂德…三十韵",
    "author": "杜甫",
    "content": [
      "南征为客久，西候别君初。",
      "岁满归凫舄，秋来把雁书。",
      "荆门留美化，姜被就离居。",
      "闻道和亲入，垂名报国馀。",
      "连枝不日并，八座几时除。",
      "往者胡星孛，恭惟汉网疏。",
      "风尘相澒洞，天地一丘墟。",
      "殿瓦鸳鸯坼，宫帘翡翠虚。",
      "钩陈摧徼道，枪櫐失储胥。",
      "文物陪巡守，亲贤病拮据。",
      "公时呵猰貐，首唱却鲸鱼。",
      "势惬宗萧相，材非一范睢。",
      "尸填太行道，血走浚仪渠。",
      "滏口师仍会，函关愤已摅。",
      "紫微临大角，皇极正乘舆。",
      "赏从频峨冕，殊私再直庐。",
      "岂惟高卫霍，曾是接应徐。",
      "降集翻翔凤，追攀绝众狙。",
      "侍臣双宋玉，战策两穰苴。",
      "鉴澈劳悬镜，荒芜已荷锄。",
      "向来披述作，重此忆吹嘘。",
      "白发甘凋丧，青云亦卷舒。",
      "经纶功不朽，跋涉体何如。",
      "应讶耽湖橘，常餐占野蔬。",
      "十年婴药饵，万里狎樵渔。",
      "扬子淹投阁，邹生惜曳裾。",
      "但惊飞熠耀，不记改蟾蜍。",
      "烟雨封巫峡，江淮略孟诸。",
      "汤池虽险固，辽海尚填淤。",
      "努力输肝胆，休烦独起予。"
    ]
  },
  {
    "volume": 232,
    "sequence": 41,
    "title": "哭李尚书（之芳）",
    "author": "杜甫",
    "content": [
      "漳滨与蒿里，逝水竟同年。",
      "欲挂留徐剑，犹回忆戴船。",
      "相知成白首，此别间黄泉。",
      "风雨嗟何及，江湖涕泫然。",
      "修文将管辂，奉使失张骞。",
      "史阁行人在，诗家秀句传。",
      "客亭鞍马绝，旅榇网虫悬。",
      "复魄昭丘远，归魂素浐偏。",
      "樵苏封葬地，喉舌罢朝天。",
      "秋色凋春草，王孙若个边。"
    ]
  },
  {
    "volume": 232,
    "sequence": 42,
    "title": "重题",
    "author": "杜甫",
    "content": [
      "涕泗不能收，哭君余白头。",
      "儿童相识尽，宇宙此生浮。",
      "江雨铭旌湿，湖风井径秋。",
      "还瞻魏太子，宾客减应刘。"
    ]
  },
  {
    "volume": 232,
    "sequence": 43,
    "title": "独坐",
    "author": "杜甫",
    "content": [
      "悲愁回白首，倚杖背孤城。",
      "江敛洲渚出，天虚风物清。",
      "沧溟服衰谢，朱绂负平生。",
      "仰羡黄昏鸟，投林羽翮轻。"
    ]
  },
  {
    "volume": 232,
    "sequence": 44,
    "title": "暮归",
    "author": "杜甫",
    "content": [
      "霜黄碧梧白鹤栖，城上击柝复乌啼。",
      "客子入门月皎皎，谁家捣练风凄凄。",
      "南渡桂水阙舟楫，北归秦川多鼓鼙。",
      "年过半百不称意，明日看云还杖藜。"
    ]
  },
  {
    "volume": 232,
    "sequence": 45,
    "title": "移居公安敬赠卫大郎钧",
    "author": "杜甫",
    "content": [
      "卫侯不易得，余病汝知之。",
      "雅量涵高远，清襟照等夷。",
      "平生感意气，少小爱文辞。",
      "河海由来合，风云若有期。",
      "形容劳宇宙，质朴谢轩墀。",
      "自古幽人泣，流年壮士悲。",
      "水烟通径草，秋露接园葵。",
      "入邑豺狼斗，伤弓鸟雀饥。",
      "白头供宴语，乌几伴栖迟。",
      "交态遭轻薄，今朝豁所思。"
    ]
  },
  {
    "volume": 232,
    "sequence": 46,
    "title": "公安送韦二少府匡赞",
    "author": "杜甫",
    "content": [
      "逍遥公后世多贤，送尔维舟惜此筵。",
      "念我能书数字至，将诗不必万人传。",
      "时危兵甲黄尘里，日短江湖白发前。",
      "古往今来皆涕泪，断肠分手各风烟。"
    ]
  },
  {
    "volume": 232,
    "sequence": 47,
    "title": "赠虞十五司马",
    "author": "杜甫",
    "content": [
      "远师虞秘监，今喜识玄孙。",
      "形像丹青逼，家声器宇存。",
      "凄凉怜笔势，浩荡问词源。",
      "爽气金天豁，清谈玉露繁。",
      "伫鸣南岳凤，欲化北溟鲲。",
      "交态知浮俗，儒流不异门。",
      "过逢联客位，日夜倒芳尊。",
      "沙岸风吹叶，云江月上轩。",
      "百年嗟已半，四座敢辞喧。",
      "书籍终相与，青山隔故园。"
    ]
  },
  {
    "volume": 232,
    "sequence": 48,
    "title": "公安县怀古",
    "author": "杜甫",
    "content": [
      "野旷吕蒙营，江深刘备城。",
      "寒天催日短，风浪与云平。",
      "洒落君臣契，飞腾战伐名。",
      "维舟倚前浦，长啸一含情。"
    ]
  },
  {
    "volume": 232,
    "sequence": 49,
    "title": "公安送李二十九弟晋肃入蜀，余下沔鄂",
    "author": "杜甫",
    "content": [
      "正解柴桑缆，仍看蜀道行。",
      "樯乌相背发，塞雁一行鸣。",
      "南纪连铜柱，西江接锦城。",
      "凭将百钱卜，飘泊问君平。"
    ]
  },
  {
    "volume": 232,
    "sequence": 50,
    "title": "宴王使君宅题二首",
    "author": "杜甫",
    "content": [
      "汉主追韩信，苍生起谢安。",
      "吾徒自漂泊，世事各艰难。",
      "逆旅招邀近，他乡思绪宽。",
      "不材甘朽质，高卧岂泥蟠。",
      "泛爱容霜发，留欢卜夜闲。",
      "自吟诗送老，相劝酒开颜。",
      "戎马今何地，乡园独旧山。",
      "江湖堕清月，酩酊任扶还。"
    ]
  },
  {
    "volume": 232,
    "sequence": 51,
    "title": "留别公安太易沙门",
    "author": "杜甫",
    "content": [
      "隐居欲就庐山远，丽藻初逢休上人。",
      "数问舟航留制作，长开箧笥拟心神。",
      "沙村白雪仍含冻，江县红梅已放春。",
      "先蹋炉峰置兰若，徐飞锡杖出风尘。"
    ]
  }
]