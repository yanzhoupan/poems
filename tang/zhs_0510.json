[
  {
    "volume": 510,
    "sequence": 1,
    "title": "游天台山",
    "author": "张祜",
    "content": [
      "崔嵬海西镇，灵迹传万古。",
      "群峰日来朝，累累孙侍祖。",
      "三茅即拳石，二室犹块土。",
      "傍洞窟神仙，中岩宅龙虎。",
      "名从乾取象，位与坤作辅。",
      "鸾鹤自相群，前人空若瞽。",
      "巉巉割秋碧，娲女徒巧补。",
      "视听出尘埃，处高心渐苦。",
      "才登招手石，肘底笑天姥。",
      "仰看华盖尖，赤日云上午。",
      "奔雷撼深谷，下见山脚雨。",
      "回首望四明，矗若城一堵。",
      "昏晨邈千态，恐动非自主。",
      "控鹄大梦中，坐觉身栩栩。",
      "东溟子时月，却孕元化母。",
      "彭蠡不盈杯，浙江微辨缕。",
      "石梁屹横架，万仞青壁竖。",
      "却瞰赤城颠，势来如刀弩。",
      "盘松国清道，九里天莫睹。",
      "穹崇上攒三，突兀傍耸五。",
      "空崖绝凡路，痴立麋与麈。",
      "邈峻极天门，觑深窥地户。",
      "金庭路非远，徒步将欲举。",
      "身乐道家流，惇儒若一矩。",
      "行寻白云叟，礼象登峻宇。",
      "佛窟绕杉岚，仙坛半榛莽。",
      "悬崖与飞瀑，险喷难足俯。",
      "海眼三井通，洞门双阙拄。",
      "琼台下昏侧，手足前采乳。",
      "但造不死乡，前劳何足数。"
    ]
  },
  {
    "volume": 510,
    "sequence": 2,
    "title": "送蜀客",
    "author": "张祜",
    "content": [
      "楚客去岷江，西南指天末。",
      "平生不达意，万里船一发。",
      "行行三峡夜，十二峰顶月。",
      "哀猿别曾林，忽忽声断咽。",
      "嘉陵水初涨，岩岭耗积雪。",
      "不妨高唐云，却藉宋玉说。",
      "峨眉远凝黛，脚底谷洞穴。",
      "锦城昼氲氲，锦水春活活。",
      "成都滞游地，酒客须醉杀。",
      "莫恋卓家垆，相如已屑屑。"
    ]
  },
  {
    "volume": 510,
    "sequence": 3,
    "title": "团扇郎",
    "author": "张祜",
    "content": [
      "白团扇，今来此去捐。",
      "愿得入郎手，团圆郎眼前。"
    ]
  },
  {
    "volume": 510,
    "sequence": 4,
    "title": "西江行",
    "author": "张祜",
    "content": [
      "日下西塞山，南来洞庭客。",
      "晴空一鸟渡，万里秋江碧。",
      "惆怅异乡人，偶言空脉脉。"
    ]
  },
  {
    "volume": 510,
    "sequence": 5,
    "title": "溳川寺路",
    "author": "张祜",
    "content": [
      "日沉西涧阴，远驱愁突兀。",
      "烟苔湿凝地，露竹光滴月。",
      "时见一僧来，脚边云勃勃。"
    ]
  },
  {
    "volume": 510,
    "sequence": 6,
    "title": "夜雨",
    "author": "张祜",
    "content": [
      "霭霭云四黑，秋林响空堂。",
      "始从寒瓦中，淅沥断人肠。",
      "愁肠方九回，寂寂夜未央。"
    ]
  },
  {
    "volume": 510,
    "sequence": 7,
    "title": "秋晚途中作",
    "author": "张祜",
    "content": [
      "落日驰车道，秋郊思不胜。",
      "水云遥断绪，山日半衔棱。",
      "远吠邻村处，计想羡他能。"
    ]
  },
  {
    "volume": 510,
    "sequence": 8,
    "title": "拔蒲歌",
    "author": "张祜",
    "content": [
      "拔蒲来，领郎镜湖边。",
      "郎心在何处，莫趁新莲去。",
      "拔得无心蒲，问郎看好无。"
    ]
  },
  {
    "volume": 510,
    "sequence": 9,
    "title": "车遥遥",
    "author": "张祜",
    "content": [
      "东方曨曨车轧轧，地色不分新去辙。",
      "闺门半掩窗半空，斑斑枕花残泪红。",
      "君心若车千万转，妾身如辙遗渐远。",
      "碧川迢迢山宛宛，马蹄在耳轮在眼。",
      "桑间女儿情不浅，莫道野蚕能作茧。"
    ]
  },
  {
    "volume": 510,
    "sequence": 10,
    "title": "捉搦歌",
    "author": "张祜",
    "content": [
      "门上关，墙上棘，窗中女子声唧唧。",
      "洛阳大道徒自直。",
      "女子心在婆舍侧，呜呜笼鸟触四隅。",
      "养男男娶妇，养女女嫁夫。",
      "阿婆六十翁七十，不知女子长日泣，从他嫁去无悒悒。"
    ]
  },
  {
    "volume": 510,
    "sequence": 11,
    "title": "雁门太守行",
    "author": "张祜",
    "content": [
      "城头月没霜如水，趚趚踏沙人似鬼。",
      "灯前拭泪试香裘，长引一声残漏子。",
      "驼囊泻酒酒一杯，前头滴血心不回。",
      "闺中年少妻莫哀，鱼金虎竹天上来，雁门山边骨成灰。"
    ]
  },
  {
    "volume": 510,
    "sequence": 12,
    "title": "思归引",
    "author": "张祜",
    "content": [
      "重重作闺清旦鐍，两耳深声长不彻。",
      "深宫坐愁百年身，一片玉中生愤血。",
      "焦桐弹罢丝自绝，漠漠暗魂愁夜月。",
      "故乡不归谁共穴，石上作蒲蒲九节。"
    ]
  },
  {
    "volume": 510,
    "sequence": 13,
    "title": "司马相如琴歌",
    "author": "张祜",
    "content": [
      "凤兮凤兮非无皇，山重水阔不可量。",
      "梧桐结阴在朝阳，濯羽弱水鸣高翔。"
    ]
  },
  {
    "volume": 510,
    "sequence": 14,
    "title": "雉朝飞操",
    "author": "张祜",
    "content": [
      "朝阳陇东泛暖景，双啄双飞双顾影。",
      "朱冠锦襦聊日整，漠漠雾中如衣褧。",
      "伤心卢女弦，七十老翁长独眠。",
      "雄飞在草雌在田，衷肠结愤气呵天。",
      "圣人在上心不偏，翁得女妻甚可怜。"
    ]
  },
  {
    "volume": 510,
    "sequence": 15,
    "title": "观徐州李司空猎",
    "author": "张祜",
    "content": [
      "晓出郡城东，分围浅草中。",
      "红旗开向日，白马骤迎风。",
      "背手抽金镞，翻身控角弓。",
      "万人齐指处，一雁落寒空。"
    ]
  },
  {
    "volume": 510,
    "sequence": 16,
    "title": "猎",
    "author": "张祜",
    "content": [
      "残猎渭城东，萧萧西北风。",
      "雪花鹰背上，冰片马蹄中。",
      "臂挂捎荆兔，腰悬落箭鸿。",
      "归来逞馀勇，儿子乱弯弓。"
    ]
  },
  {
    "volume": 510,
    "sequence": 17,
    "title": "鹦鹉",
    "author": "张祜",
    "content": [
      "栖栖南越鸟，色丽思沈淫。",
      "暮隔碧云海，春依红树林。",
      "雕笼悲敛翅，画阁岂关心。",
      "无事能言语，人闻怨恨深。"
    ]
  },
  {
    "volume": 510,
    "sequence": 18,
    "title": "再吟鹦鹉",
    "author": "张祜",
    "content": [
      "万里去心违，奇毛觉自非。",
      "美人怜解语，凡鸟畏多机。",
      "未胜无丹嘴，何劳事绿衣。",
      "雕笼终不恋，会向故山归。"
    ]
  },
  {
    "volume": 510,
    "sequence": 19,
    "title": "酬郑模司直见寄",
    "author": "张祜",
    "content": [
      "故人沧海曲，聊复话平生。",
      "喜是狂奴态，羞为老婢声。",
      "宦途终日薄，身事长年轻。",
      "犹赖书千卷，长随一棹行。"
    ]
  },
  {
    "volume": 510,
    "sequence": 20,
    "title": "送苏绍之归岭南",
    "author": "张祜",
    "content": [
      "孤舟越客吟，万里旷离襟。",
      "夜月江流阔，春云岭路深。",
      "珠繁杨氏果，翠耀孔家禽。",
      "无复天南梦，相思空树林。"
    ]
  },
  {
    "volume": 510,
    "sequence": 21,
    "title": "送沈下贤谪尉南康",
    "author": "张祜",
    "content": [
      "秋风江上草，先是客心摧。",
      "万里故人去，一行新雁来。",
      "山高云绪断，浦迥日波颓。",
      "莫怪南康远，相思不可裁。"
    ]
  },
  {
    "volume": 510,
    "sequence": 22,
    "title": "送卢弘本浙东觐省",
    "author": "张祜",
    "content": [
      "东望故山高，秋归值小舠。",
      "怀中陆绩橘，江上伍员涛。",
      "好去宁鸡口，加餐及蟹螯。",
      "知君思无倦，为我续离骚。"
    ]
  },
  {
    "volume": 510,
    "sequence": 23,
    "title": "晚次荆溪馆呈崔明府",
    "author": "张祜",
    "content": [
      "舣舟阳羡馆，飞步缭疏楹。",
      "山暝水云碧，月凉烟树清。",
      "长桥深漾影，远橹下摇声。",
      "况是无三害，弦歌初政成。"
    ]
  },
  {
    "volume": 510,
    "sequence": 24,
    "title": "寄朗州徐员外",
    "author": "张祜",
    "content": [
      "江岭昔飘蓬，人间值俊雄。",
      "关西今孔子，城北旧徐公。",
      "清夜游何处，良辰此不同。",
      "伤心几年事，一半在湖中。"
    ]
  },
  {
    "volume": 510,
    "sequence": 25,
    "title": "旅次上饶溪",
    "author": "张祜",
    "content": [
      "碧溪行几折，凝棹宿汀沙。",
      "角断孤城掩，楼深片月斜。",
      "夜桥昏水气，秋竹静霜华。",
      "更想曾题壁，凋零可叹嗟。"
    ]
  },
  {
    "volume": 510,
    "sequence": 26,
    "title": "送徐彦夫南迁",
    "author": "张祜",
    "content": [
      "万里客南迁，孤城涨海边。",
      "瘴云秋不断，阴火夜长然。",
      "月上行虚市，风回望舶船。",
      "知君还自洁，更为酌贪泉。"
    ]
  },
  {
    "volume": 510,
    "sequence": 27,
    "title": "送韦整尉长沙",
    "author": "张祜",
    "content": [
      "远远长沙去，怜君利一官。",
      "风帆彭蠡疾，云水洞庭宽。",
      "木客提蔬束，江乌接饭丸。",
      "莫言卑湿地，未必乏新欢。"
    ]
  },
  {
    "volume": 510,
    "sequence": 28,
    "title": "送外甥",
    "author": "张祜",
    "content": [
      "衰年生侄少，唯尔最关心。",
      "偶作魏舒别，聊为殷浩吟。",
      "白波舟不定，黄叶路难寻。",
      "自此尊中物，谁当更共斟。"
    ]
  },
  {
    "volume": 510,
    "sequence": 29,
    "title": "赠薛鼎臣侍御（一作送刘崇德尉睦州建德县）",
    "author": "张祜",
    "content": [
      "一命前途远，双曹小邑闲。",
      "夜潮人到郭，春雾鸟啼山。",
      "浅濑横沙堰，高岩峻石斑。",
      "不堪曾倚棹，犹复梦升攀。"
    ]
  },
  {
    "volume": 510,
    "sequence": 30,
    "title": "送曾黯游夔州",
    "author": "张祜",
    "content": [
      "不远夔州路，层波滟滪连。",
      "下来千里峡，入去一条天。",
      "树色秋帆上，滩声夜枕前。",
      "何堪正危侧，百丈半山颠。"
    ]
  },
  {
    "volume": 510,
    "sequence": 31,
    "title": "送李长史归涪州",
    "author": "张祜",
    "content": [
      "涪江江上客，岁晚却还乡。",
      "暮过高唐雨，秋经巫峡霜。",
      "急滩船失次，叠嶂树无行。",
      "好为题新什，知君思不常。"
    ]
  },
  {
    "volume": 510,
    "sequence": 32,
    "title": "赠契衡上人",
    "author": "张祜",
    "content": [
      "小门开板阁，终日是逢迎。",
      "语笑人同坐，修持意别行。",
      "水花秋始发，风竹夏长清。",
      "一恨凄惶久，怜师记姓名。"
    ]
  },
  {
    "volume": 510,
    "sequence": 33,
    "title": "走笔赠许玖赴桂州命",
    "author": "张祜",
    "content": [
      "桂林真重德，莲幕藉殊才。",
      "直气自消瘴，远心无暂灰。",
      "剑棱丛石险，箭激乱流回。",
      "莫说雁不到，长江鱼尽来。"
    ]
  },
  {
    "volume": 510,
    "sequence": 34,
    "title": "题上饶亭",
    "author": "张祜",
    "content": [
      "溪亭拂一琴，促轸坐披衿。",
      "夜月水南寺，秋风城外砧。",
      "早霜红叶静，新雨碧潭深。",
      "唯是壶中物，忧来且自斟。"
    ]
  },
  {
    "volume": 510,
    "sequence": 35,
    "title": "题僧壁",
    "author": "张祜",
    "content": [
      "出门无一事，忽忽到天涯。",
      "客地多逢酒，僧房却厌花。",
      "棋因王粲覆，鼓是祢衡挝。",
      "自喜疏成品，生前不怨嗟。"
    ]
  },
  {
    "volume": 510,
    "sequence": 36,
    "title": "寄卢载",
    "author": "张祜",
    "content": [
      "故人卢氏子，十载旷佳期。",
      "少见双鱼信，多闻八米诗。",
      "侏儒他甚饱，款段尔应羸。",
      "忽谓今刘二，相逢不熟槌。"
    ]
  },
  {
    "volume": 510,
    "sequence": 37,
    "title": "送杨秀才游蜀",
    "author": "张祜",
    "content": [
      "鄂渚逢游客，瞿塘上去船。",
      "峡深明月夜，江静碧云天。",
      "旧俗巴渝舞，新声蜀国弦。",
      "不堪挥惨恨，一涕自潸然。"
    ]
  },
  {
    "volume": 510,
    "sequence": 38,
    "title": "送杨秀才往夔州",
    "author": "张祜",
    "content": [
      "鄂渚逢游客，瞿塘上去船。",
      "江连万里海，峡入一条天。",
      "鸟影沉沙日，猿声隔树烟。",
      "新诗逢北使，为草几巴笺。"
    ]
  },
  {
    "volume": 510,
    "sequence": 39,
    "title": "途中逢李道实游蔡州",
    "author": "张祜",
    "content": [
      "征马汉江头，逢君上蔡游。",
      "野桥经亥市，山路过申州。",
      "僻地人行涩，荒林虎迹稠。",
      "殷勤话新守，生物赖诸侯。"
    ]
  },
  {
    "volume": 510,
    "sequence": 40,
    "title": "富阳道中送王正夫",
    "author": "张祜",
    "content": [
      "析析上荒原，霜林赤叶翻。",
      "孤帆天外出，远戍日中昏。",
      "摘橘防深刺，攀萝畏断根。",
      "何堪衰草色，一酌送王孙。"
    ]
  },
  {
    "volume": 510,
    "sequence": 41,
    "title": "送韦正字析贯赴制举",
    "author": "张祜",
    "content": [
      "可爱汉文年，鸿恩荡海壖。",
      "木鸡方备德，金马正求贤。",
      "大战希游刃，长途在著鞭。",
      "伫看晁董策，便向史中传。"
    ]
  },
  {
    "volume": 510,
    "sequence": 42,
    "title": "赠贞固上人",
    "author": "张祜",
    "content": [
      "南国披僧籍，高标一道林。",
      "律仪精毡布，真行正吞针。",
      "掇火身潜起，焚香口旋吟。",
      "非论坐中社，余亦旧知音。"
    ]
  },
  {
    "volume": 510,
    "sequence": 43,
    "title": "题赠志凝上人",
    "author": "张祜",
    "content": [
      "悟色身无染，观空事不生。",
      "道心长日笑，觉路几年行。",
      "片月山林静，孤云海棹轻。",
      "愿为尘外契，一就智珠明。"
    ]
  },
  {
    "volume": 510,
    "sequence": 44,
    "title": "送琼贞发述怀",
    "author": "张祜",
    "content": [
      "送出南溪日，离情不忍看。",
      "渐遥犹顾首，帆去意难判。",
      "最恨临行夜，相期几百般。",
      "但能存岁节，终久得同欢。"
    ]
  },
  {
    "volume": 510,
    "sequence": 45,
    "title": "寄灵澈上人",
    "author": "张祜",
    "content": [
      "老僧何处寺，秋梦绕江滨。",
      "独树月中鹤，孤舟云外人。",
      "荣华长指幻，衰病久观身。",
      "应笑无成者，沧洲垂一轮。"
    ]
  },
  {
    "volume": 510,
    "sequence": 46,
    "title": "溪行寄京师故人道侣",
    "author": "张祜",
    "content": [
      "白日长多事，清溪偶独寻。",
      "云归秋水阔，月出夜山深。",
      "坐想天涯去，行悲泽畔吟。",
      "东郊故人在，应笑未抽簪。"
    ]
  },
  {
    "volume": 510,
    "sequence": 47,
    "title": "赠僧云栖",
    "author": "张祜",
    "content": [
      "麈尾与筇枝，几年离石坛。",
      "梵余林雪厚，棋罢岳钟残。",
      "开卷喜先悟，漱瓶知早寒。",
      "衡阳寺前雁，今日到长安。"
    ]
  },
  {
    "volume": 510,
    "sequence": 48,
    "title": "送魏尚书赴镇州行营",
    "author": "张祜",
    "content": [
      "河塞日駸駸，恩仇报尽深。",
      "伍员忠是节，陆绩孝为心。",
      "坐激书生愤，行歌壮士吟。",
      "惭非燕地客，不得受黄金。"
    ]
  },
  {
    "volume": 510,
    "sequence": 49,
    "title": "寄迁客",
    "author": "张祜",
    "content": [
      "万里南迁客，辛勤岭路遥。",
      "溪行防水弩，野店避山魈。",
      "瘴海须求药，贪泉莫举瓢。",
      "但能坚志义，白日甚昭昭。"
    ]
  },
  {
    "volume": 510,
    "sequence": 50,
    "title": "题苏小小墓",
    "author": "张祜",
    "content": [
      "漠漠穷尘地，萧萧古树林。",
      "脸浓花自发，眉恨柳长深。",
      "夜月人何待，春风鸟为吟。",
      "不知谁共穴，徒愿结同心。"
    ]
  },
  {
    "volume": 510,
    "sequence": 51,
    "title": "江南作（一作江上旅泊）",
    "author": "张祜",
    "content": [
      "楚塞南行久，秦城北望遥。",
      "少年花已过，衰病柳先凋。",
      "客泪收回日，乡心寄落潮。",
      "殷勤问春雁，何处是烟霄。"
    ]
  },
  {
    "volume": 510,
    "sequence": 52,
    "title": "题王右丞山水障二首",
    "author": "张祜",
    "content": [
      "精华在笔端，咫尺匠心难。",
      "日月中堂见，江湖满座看。",
      "夜凝岚气湿，秋浸壁光寒。",
      "料得昔人意，平生诗思残。",
      "右丞今已殁，遗画世间稀。",
      "咫尺江湖尽，寻常鸥鸟飞。",
      "山光全在掌，云气欲生衣。",
      "以此常为玩，平生沧海机。"
    ]
  },
  {
    "volume": 510,
    "sequence": 53,
    "title": "将之衡阳道中作",
    "author": "张祜",
    "content": [
      "万里南方去，扁舟泛自身。",
      "长年无爱物，深话少情人。",
      "醉卧襟长散，闲书字不真。",
      "衡阳路犹远，独与雁为宾。"
    ]
  },
  {
    "volume": 510,
    "sequence": 54,
    "title": "读狄梁公传",
    "author": "张祜",
    "content": [
      "失运庐陵厄，乘时武后尊。",
      "五丁扶造化，一柱正乾坤。",
      "上保储皇位，深然国老勋。",
      "圣朝虽百代，长合问王孙。"
    ]
  },
  {
    "volume": 510,
    "sequence": 55,
    "title": "题真娘墓（在虎丘西寺内）",
    "author": "张祜",
    "content": [
      "佛地葬罗衣，孤魂此是归。",
      "舞为蝴蝶梦，歌谢伯劳飞。",
      "翠发朝云在，青蛾夜月微。",
      "伤心一花落，无复怨春辉。"
    ]
  },
  {
    "volume": 510,
    "sequence": 56,
    "title": "洞庭南馆",
    "author": "张祜",
    "content": [
      "一径逗霜林，朱栏绕碧岑。",
      "地盘云梦角，山镇洞庭心。",
      "树白看烟起，沙红见日沉。",
      "还因此悲屈，惆怅又行吟。"
    ]
  },
  {
    "volume": 510,
    "sequence": 57,
    "title": "题赠仲仪上人院",
    "author": "张祜",
    "content": [
      "星霜几朝寺，香火静居人。",
      "黄叶不经意，青山无事身。",
      "抛生台上日，结座履中尘。",
      "自说一时课，别来诗更新。"
    ]
  },
  {
    "volume": 510,
    "sequence": 58,
    "title": "题圣女庙",
    "author": "张祜",
    "content": [
      "古庙无人入，苍皮涩老桐。",
      "蚁行蝉壳上，蛇窜雀巢中。",
      "浅水孤舟泊，轻尘一座蒙。",
      "晚来云雨去，荒草是残风。"
    ]
  },
  {
    "volume": 510,
    "sequence": 59,
    "title": "题山水障子",
    "author": "张祜",
    "content": [
      "一见秋山色，方怜画手稀。",
      "波涛连壁动，云物下檐飞。",
      "岭树冬犹发，江帆暮不归。",
      "端然是渔叟，相向日依依。"
    ]
  },
  {
    "volume": 510,
    "sequence": 60,
    "title": "咏风",
    "author": "张祜",
    "content": [
      "摇摇歌扇举，悄悄舞衣轻。",
      "引笛秋临塞，吹沙夜绕城。",
      "向峰回雁影，出峡送猿声。",
      "何似琴中奏，依依别带情。"
    ]
  },
  {
    "volume": 510,
    "sequence": 61,
    "title": "奉和令狐相公送陈肱侍御",
    "author": "张祜",
    "content": [
      "高馆动离瑟，亲宾聊叹稀。",
      "笑歌情不尽，欢待礼无违。",
      "清露府莲结，碧云皋鹤飞。",
      "还家与□惠，雨露岂殊归。"
    ]
  },
  {
    "volume": 510,
    "sequence": 62,
    "title": "陪范宣城北楼夜宴",
    "author": "张祜",
    "content": [
      "华轩敞碧流，官妓拥诸侯。",
      "粉项高丛鬓，檀妆慢裹头。",
      "亚身摧蜡烛，斜眼送香球。",
      "何处偏堪恨，千回下客筹。"
    ]
  },
  {
    "volume": 510,
    "sequence": 63,
    "title": "宪宗皇帝挽歌词",
    "author": "张祜",
    "content": [
      "呜咽上攀龙，升平不易逢。",
      "武皇虚好道，文帝未登封。",
      "寿域无千载，泉门是九重。",
      "桥山非远地，云去莫疑峰。"
    ]
  },
  {
    "volume": 510,
    "sequence": 64,
    "title": "发蜀客",
    "author": "张祜",
    "content": [
      "风吹鲁国人，飘荡蜀江滨。",
      "湿地饶蛙黾，衰年足鬼神。",
      "时清归去路，日复病来身。",
      "千万长堤柳，从他烂熳春。"
    ]
  },
  {
    "volume": 510,
    "sequence": 65,
    "title": "江城晚眺",
    "author": "张祜",
    "content": [
      "重槛构云端，江城四郁盘。",
      "河流出郭静，山色对楼寒。",
      "浪草侵天白，霜林映日丹。",
      "悠然此江思，树杪几樯竿。"
    ]
  },
  {
    "volume": 510,
    "sequence": 66,
    "title": "题樟亭",
    "author": "张祜",
    "content": [
      "晓霁凭虚槛，云山四望通。",
      "地盘江岸绝，天映海门空。",
      "树色连秋霭，潮声入夜风。",
      "年年此光景，催尽白头翁。"
    ]
  },
  {
    "volume": 510,
    "sequence": 67,
    "title": "乐静",
    "author": "张祜",
    "content": [
      "引手强篸巾，徐徐起病身。",
      "远心群野鹤，闲话对村人。",
      "发匣琴徽静，开瓶酒味真。",
      "纵闻兵赋急，原宪本家贫。"
    ]
  },
  {
    "volume": 510,
    "sequence": 68,
    "title": "登广武原",
    "author": "张祜",
    "content": [
      "广武原西北，华夷此浩然。",
      "地盘山入海，河绕国连天。",
      "远树千门邑，高樯万里船。",
      "乡心日云暮，犹在楚城边。"
    ]
  },
  {
    "volume": 510,
    "sequence": 69,
    "title": "观宋州田大夫打球",
    "author": "张祜",
    "content": [
      "白马顿红缨，梢球紫袖轻。",
      "晓冰蹄下裂，寒瓦杖头鸣。",
      "叉手胶粘去，分鬃线道絣。",
      "自言无战伐，髀肉已曾生。"
    ]
  },
  {
    "volume": 510,
    "sequence": 70,
    "title": "题丹阳永泰寺练湖亭",
    "author": "张祜",
    "content": [
      "小槛俯澄鲜，龙宫浸浩然。",
      "孤光悬夜月，一片割秋天。",
      "浅派胤沙草，余波漂岸船。",
      "聊当因畎浍，披拂坐潺湲。"
    ]
  },
  {
    "volume": 510,
    "sequence": 71,
    "title": "题程氏书斋",
    "author": "张祜",
    "content": [
      "僻巷难通马，深园不藉篱。",
      "青萝缠柏叶，红粉坠莲枝。",
      "雨燕衔泥近，风鱼咂网迟。",
      "缘君寻小阮，好是更题诗。"
    ]
  },
  {
    "volume": 510,
    "sequence": 72,
    "title": "毁浮图年逢东林寺旧",
    "author": "张祜",
    "content": [
      "可惜东林寺，空门失所依。",
      "翻经谢灵运，画壁陆探微。",
      "隙地泉声在，荒途马迹稀。",
      "殷勤话僧辈，未敢保儒衣。"
    ]
  },
  {
    "volume": 510,
    "sequence": 73,
    "title": "贵池道中作",
    "author": "张祜",
    "content": [
      "羸骖驱野岸，山远路盘盘。",
      "清露月华晓，碧江星影寒。",
      "离群徒长泣，去国自加餐。",
      "霄汉宁无旧，相哀自语端。"
    ]
  },
  {
    "volume": 510,
    "sequence": 74,
    "title": "喜王子载话旧",
    "author": "张祜",
    "content": [
      "相逢青眼日，相叹白头时。",
      "累话三朝事，重看一局棋。",
      "欢娱非老大，成长是婴儿。",
      "且尽尊中物，无烦更后期。"
    ]
  },
  {
    "volume": 510,
    "sequence": 75,
    "title": "秋日病中",
    "author": "张祜",
    "content": [
      "析析檐前竹，秋声拂簟凉。",
      "病加阴已久，愁觉夜初长。",
      "坐拾车前子，行看肘后方。",
      "无端忧食忌，开镜倍萎黄。"
    ]
  },
  {
    "volume": 510,
    "sequence": 76,
    "title": "访许用晦",
    "author": "张祜",
    "content": [
      "远郭日曛曛，停桡一访君。",
      "小桥通野水，高树入江云。",
      "酒兴曾无敌，诗情旧逸群。",
      "怪来音信少，五十我无闻。"
    ]
  },
  {
    "volume": 510,
    "sequence": 77,
    "title": "题海盐南馆",
    "author": "张祜",
    "content": [
      "故人营此地，台馆尚依依。",
      "黑夜山魈语，黄昏海燕归。",
      "旧阴杨叶在，残雨槿花稀。",
      "无复南亭赏，高檐红烛辉。"
    ]
  },
  {
    "volume": 510,
    "sequence": 78,
    "title": "晚秋江上作",
    "author": "张祜",
    "content": [
      "万里穷秋客，萧条对落晖。",
      "烟霞山鸟散，风雨庙神归。",
      "地远蛩声切，天长雁影稀。",
      "那堪正砧杵，幽思想寒衣。"
    ]
  },
  {
    "volume": 510,
    "sequence": 79,
    "title": "吴宫曲",
    "author": "张祜",
    "content": [
      "日下苑西宫，花飘香径红。",
      "玉钗斜白燕，罗带弄青虫。",
      "皓齿初含雪，柔枝欲断风。",
      "可怜倾国艳，谁信女为戎。"
    ]
  },
  {
    "volume": 510,
    "sequence": 80,
    "title": "赋昭君冢",
    "author": "张祜",
    "content": [
      "万里关山冢，明妃旧死心。",
      "恨为秋色晚，愁结暮云阴。",
      "夜切胡风起，天高汉月临。",
      "已知无玉貌，何事送黄金。"
    ]
  },
  {
    "volume": 510,
    "sequence": 81,
    "title": "哭汴州陆大夫",
    "author": "张祜",
    "content": [
      "利剑太坚操，何妨拔一毛。",
      "冤深陆机雾，愤积伍员涛。",
      "直道非无验，明时不录劳。",
      "谁当青史上，卒为显词褒。"
    ]
  },
  {
    "volume": 510,
    "sequence": 82,
    "title": "晚夏归别业",
    "author": "张祜",
    "content": [
      "古岸扁舟晚，荒园一径微。",
      "鸟啼新果熟，花落故人稀。",
      "宿润侵苔甃，斜阳照竹扉。",
      "相逢尽乡老，无复话时机。"
    ]
  },
  {
    "volume": 510,
    "sequence": 83,
    "title": "公子行",
    "author": "张祜",
    "content": [
      "春色满城池，杯盘著处移。",
      "镫金斜雁子，鞍帕嫩鹅儿。",
      "买笑歌桃李，寻歌折柳枝。",
      "可怜明月夜，长是管弦随。"
    ]
  },
  {
    "volume": 510,
    "sequence": 84,
    "title": "题曾氏园林",
    "author": "张祜",
    "content": [
      "十亩长堤宅，萧疏半老槐。",
      "醉眠风卷簟，棋罢月移阶。",
      "斫树遗桑斧，浇花湿笋鞋。",
      "还将齐物论，终岁自安排。"
    ]
  },
  {
    "volume": 510,
    "sequence": 85,
    "title": "读始兴公传",
    "author": "张祜",
    "content": [
      "殁世议方存，升平道几论。",
      "诗情光日月，笔力动乾坤。",
      "乱首光雄算，朝纲在典坟。",
      "明时封禅绩，山下见丘门。"
    ]
  },
  {
    "volume": 510,
    "sequence": 86,
    "title": "中秋月",
    "author": "张祜",
    "content": [
      "碧落桂含姿，清秋是素期。",
      "一年逢好夜，万里见明时。",
      "绝域行应久，高城下更迟。",
      "人间系情事，何处不相思。"
    ]
  },
  {
    "volume": 510,
    "sequence": 87,
    "title": "江西道中作三首",
    "author": "张祜",
    "content": [
      "日落江村远，烟云度几重。",
      "问人孤驿路，驱马乱山峰。",
      "夜入霜林火，寒生水寺钟。",
      "凄凉哭途意，行处又饥凶。",
      "西江江上月，远远照征衣。",
      "夜色草中网，秋声林外机。",
      "渚田牛路熟，石岸客船稀。",
      "无复是乡井，鹧鸪聊自飞。",
      "秋滩一望平，远远见山城。",
      "落日啼乌桕，空林露寄生。",
      "烧畬残火色，荡桨夜溪声。",
      "况是会游处，桑田小变更。"
    ]
  },
  {
    "volume": 510,
    "sequence": 88,
    "title": "题常州水西馆",
    "author": "张祜",
    "content": [
      "隙地丛筠植，修廊列堵环。",
      "楼台疏占水，冈岸远成山。",
      "尽日草深映，无风舟自闲。",
      "聊当俟芳夕，一泛芰荷间。"
    ]
  },
  {
    "volume": 510,
    "sequence": 89,
    "title": "题李渎山居玉潭（一作玉潭山居）",
    "author": "张祜",
    "content": [
      "古树千年色，苍崖百尺阴。",
      "发寒泉气静，神骇玉光沉。",
      "上穴青冥小，中连碧海深。",
      "何当烟月下，一听夜龙吟。"
    ]
  },
  {
    "volume": 510,
    "sequence": 90,
    "title": "题陆墉金沙洞居",
    "author": "张祜",
    "content": [
      "东溪泉一眼，归卧惬高疏。",
      "决水金沙静，梯云石壁虚。",
      "细吟搔短发，深话笑长裾。",
      "莫道遗名品，尝闻入洛初。"
    ]
  },
  {
    "volume": 510,
    "sequence": 91,
    "title": "题陆敦礼山居伏牛潭",
    "author": "张祜",
    "content": [
      "伏牛真怪事，余胜几人谙。",
      "日彩沉青壁，烟容静碧潭。",
      "泛心何虑冷，漱齿讵忘甘。",
      "幸挈壶中物，期君正兴酣。"
    ]
  },
  {
    "volume": 510,
    "sequence": 92,
    "title": "旅次石头岸",
    "author": "张祜",
    "content": [
      "行行石头岸，身事两相违。",
      "旧国日边远，故人江上稀。",
      "水声寒不尽，山色暮相依。",
      "惆怅未成语，数行鸦又飞。"
    ]
  },
  {
    "volume": 510,
    "sequence": 93,
    "title": "观宋州于使君家乐琵琶",
    "author": "张祜",
    "content": [
      "历历四弦分，重来上界闻。",
      "玉盘飞夜雹，金磬入秋云。",
      "陇雾笳凝水，砂风雁咽群。",
      "不堪天塞恨，青冢是昭君。"
    ]
  },
  {
    "volume": 510,
    "sequence": 94,
    "title": "筝",
    "author": "张祜",
    "content": [
      "绰绰下云烟，微收皓腕鲜。",
      "夜风生碧柱，春水咽红弦。",
      "翠佩轻犹触，莺枝涩未迁。",
      "芳音何更妙，清月共婵娟。"
    ]
  },
  {
    "volume": 510,
    "sequence": 95,
    "title": "歌",
    "author": "张祜",
    "content": [
      "一夜列三清，闻歌曲阜城。",
      "雪飞红烬影，珠贯碧云声。",
      "皓齿娇微发，青蛾怨自生。",
      "不知新弟子，谁解啭喉轻。"
    ]
  },
  {
    "volume": 510,
    "sequence": 96,
    "title": "笙",
    "author": "张祜",
    "content": [
      "董双成一妙，历历韵风篁。",
      "清露鹤声远，碧云仙吹长。",
      "气侵银项湿，膏胤漆瓢香。",
      "曲罢不知处，巫山空夕阳。"
    ]
  },
  {
    "volume": 510,
    "sequence": 97,
    "title": "五弦",
    "author": "张祜",
    "content": [
      "小小月轮中，斜抽半袖红。",
      "玉瓶秋滴水，珠箔夜悬风。",
      "徵调侵弦乙，商声过指拢。",
      "只愁才曲罢，云雨去巴东。"
    ]
  },
  {
    "volume": 510,
    "sequence": 98,
    "title": "觱篥",
    "author": "张祜",
    "content": [
      "一管妙清商，纤红玉指长。",
      "雪藤新换束，霞锦旋抽囊。",
      "并揭声犹远，深含曲未央。",
      "坐中知密顾，微笑是周郎。"
    ]
  },
  {
    "volume": 510,
    "sequence": 99,
    "title": "笛",
    "author": "张祜",
    "content": [
      "紫清人一管，吹在月堂中。",
      "雁起雪云夕，龙吟烟水空。",
      "虏尘深汉地，羌思切边风。",
      "试弄阳春曲，西园桃已红。"
    ]
  },
  {
    "volume": 510,
    "sequence": 100,
    "title": "舞",
    "author": "张祜",
    "content": [
      "荆台呈妙舞，云雨半罗衣。",
      "袅袅腰疑折，褰褰袖欲飞。",
      "雾轻红踯躅，风艳紫蔷薇。",
      "强许传新态，人间弟子稀。"
    ]
  },
  {
    "volume": 510,
    "sequence": 101,
    "title": "箜篌",
    "author": "张祜",
    "content": [
      "星汉夜牢牢，深帘调更高。",
      "乱流公莫度，沉骨妪空嗥。",
      "向月轻轮甲，迎风重纫条。",
      "不堪闻别引，沧海恨波涛。"
    ]
  },
  {
    "volume": 510,
    "sequence": 102,
    "title": "箫",
    "author": "张祜",
    "content": [
      "清籁远愔愔，秦楼夜思深。",
      "碧空人已去，沧海凤难寻。",
      "杳妙和云绝，依微向水沉。",
      "还将九成意，高阁伫芳音。"
    ]
  },
  {
    "volume": 510,
    "sequence": 103,
    "title": "夕次桐庐",
    "author": "张祜",
    "content": [
      "百里清溪口，扁舟此去过。",
      "晚潮风势急，寒叶雨声多。",
      "戍出山头鼓，樵通竹里歌。",
      "不堪无酒夜，回首梦烟波。"
    ]
  },
  {
    "volume": 510,
    "sequence": 104,
    "title": "入潼关",
    "author": "张祜",
    "content": [
      "都城三百里，雄险此回环。",
      "地势遥尊岳，河流侧让关。",
      "秦皇曾虎视，汉祖昔龙颜。",
      "何处枭凶辈，干戈自不闲。"
    ]
  },
  {
    "volume": 510,
    "sequence": 105,
    "title": "南宫叹亦述玄宗追恨太真妃事",
    "author": "张祜",
    "content": [
      "北陆冰初结，南宫漏更长。",
      "何劳却睡草，不验返魂香。",
      "月隐仙娥艳，风残梦蝶扬。",
      "徒悲旧行迹，一夜玉阶霜。"
    ]
  },
  {
    "volume": 510,
    "sequence": 106,
    "title": "题平望驿",
    "author": "张祜",
    "content": [
      "一派吴兴水，西来此驿分。",
      "路遥经几日，身去是孤云。",
      "雨气朝忙蚁，雷声夜聚蚊。",
      "何堪秋草色，到处重离群。"
    ]
  },
  {
    "volume": 510,
    "sequence": 107,
    "title": "隋宫怀古",
    "author": "张祜",
    "content": [
      "废宫深苑路，炀帝此东行。",
      "往事馀山色，流年是水声。",
      "古墙丹雘尽，深栋黑煤生。",
      "惆怅从今客，经过未了情。"
    ]
  },
  {
    "volume": 510,
    "sequence": 108,
    "title": "偶苏求至话别（后六句与送苏绍之归岭南诗同）",
    "author": "张祜",
    "content": [
      "几年沧海别，万里白头吟。",
      "夜月江流阔，春云岭路深。",
      "珠繁杨氏果，翠耀孔家禽。",
      "无复天南梦，相思空树林。"
    ]
  },
  {
    "volume": 510,
    "sequence": 109,
    "title": "秋霁",
    "author": "张祜",
    "content": [
      "垂老归休意，栖栖陋巷中。",
      "暗灯棋子落，残语酒瓶空。",
      "滴幂侵檐露，虚疏入槛风。",
      "何妨一蝉嘒，自抱木兰丛。"
    ]
  },
  {
    "volume": 510,
    "sequence": 110,
    "title": "咏史二首",
    "author": "张祜",
    "content": [
      "汉代非良计，西戎世世尘。",
      "无何求善马，不算苦生民。",
      "外国雠虚结，中华愤莫伸。",
      "却教为后耻，昭帝远和亲。",
      "留名鲁连去，于世绝遗音。",
      "尽爱聊城下，宁知沧海深。",
      "偶然飞一箭，无事在千金。",
      "回望凌烟阁，何人是此心。"
    ]
  },
  {
    "volume": 510,
    "sequence": 111,
    "title": "洞房燕",
    "author": "张祜",
    "content": [
      "清晓洞房开，佳人喜燕来。",
      "乍疑钗上动，轻似掌中回。",
      "暗语临窗户，深窥傍镜台。",
      "新妆正含思，莫拂画梁埃。"
    ]
  },
  {
    "volume": 510,
    "sequence": 112,
    "title": "答僧赠柱杖",
    "author": "张祜",
    "content": [
      "千回掌上横，珍重远方情。",
      "客问何人与，闽僧寄一茎。",
      "画空疑未决，卓地计初成。",
      "幸以文堪采，扶持力不轻。"
    ]
  },
  {
    "volume": 510,
    "sequence": 113,
    "title": "鹭鸶",
    "author": "张祜",
    "content": [
      "深窥思不穷，揭趾浅沙中。",
      "一点山光净，孤飞潭影空。",
      "暗栖松叶露，双下蓼花风。",
      "好是沧波侣，垂丝趣亦同。"
    ]
  },
  {
    "volume": 510,
    "sequence": 114,
    "title": "塞下",
    "author": "张祜",
    "content": [
      "万里配长征，连年惯野营。",
      "入群来拣马，抛伴去擒生。",
      "箭插雕翎阔，弓盘鹊角轻。",
      "闲看行近远，西去受降城。"
    ]
  },
  {
    "volume": 510,
    "sequence": 115,
    "title": "忆云阳宅",
    "author": "张祜",
    "content": [
      "一别云阳宅，深愁度岁华。",
      "翠浓春槛柳，红满夜庭花。",
      "鸟影垂纤竹，鱼行践浅沙。",
      "聊当因寤寐，归思浩无涯。"
    ]
  },
  {
    "volume": 510,
    "sequence": 116,
    "title": "题造微禅师院",
    "author": "张祜",
    "content": [
      "夜香闻偈后，岑寂掩双扉。",
      "照竹灯和雪，穿云月到衣。",
      "草堂疏磬断，江寺故人稀。",
      "唯忆江南雨，春风独鸟归。"
    ]
  },
  {
    "volume": 510,
    "sequence": 117,
    "title": "酬武蕴之，乙丑之岁始见华发余自悲遂成继和",
    "author": "张祜",
    "content": [
      "贾生年尚少，华发近相侵。",
      "不是流光促，因缘别恨深。",
      "怜君成苦调，感我独长吟。",
      "岂料清秋日，星星共映簪。"
    ]
  },
  {
    "volume": 510,
    "sequence": 118,
    "title": "题万道人禅房",
    "author": "张祜",
    "content": [
      "何处凿禅壁，西南江上峰。",
      "残阳过远水，落叶满疏钟。",
      "世事静中去，道心尘外逢。",
      "欲知情不动，床下虎留踪。"
    ]
  },
  {
    "volume": 510,
    "sequence": 119,
    "title": "病后访山客",
    "author": "张祜",
    "content": [
      "久病倦衾枕，独行来访君。",
      "因逢归马客，共对出溪云。",
      "新月坐中见，暮蝉愁处闻。",
      "相欢贵无事，莫想路歧分。"
    ]
  },
  {
    "volume": 510,
    "sequence": 120,
    "title": "题松汀驿",
    "author": "张祜",
    "content": [
      "山色远含空，苍茫泽国东。",
      "海明先见日，江白迥闻风。",
      "鸟道高原去，人烟小径通。",
      "那知旧遗逸，不在五湖中。"
    ]
  },
  {
    "volume": 510,
    "sequence": 121,
    "title": "处士隐居",
    "author": "张祜",
    "content": [
      "斜日半飞阁，高帘轻翳空。",
      "清香芙蓉水，碧冷琅玕风。",
      "绝岸派沿洑，修廊趾崇隆。",
      "唯当饵仙术，坐作朱颜翁。"
    ]
  },
  {
    "volume": 510,
    "sequence": 122,
    "title": "早春钱塘湖晚眺",
    "author": "张祜",
    "content": [
      "落日下林坂，抚襟睇前踪。",
      "轻澌流回浦，残雪明高峰。",
      "仰视天宇旷，俯登云树重。",
      "聊当问真界，昨夜西峦钟。"
    ]
  },
  {
    "volume": 510,
    "sequence": 123,
    "title": "濠州水馆",
    "author": "张祜",
    "content": [
      "高阁去烦燠，客心遂安舒。",
      "清流中浴鸟，白石下游鱼。",
      "秋树色凋翠，夜桥声袅虚。",
      "南轩更何待，坐见玉蟾蜍。"
    ]
  },
  {
    "volume": 510,
    "sequence": 124,
    "title": "石头城寺",
    "author": "张祜",
    "content": [
      "山势抱烟光，重门突兀傍。",
      "连檐金像阁，半壁石龛廊。",
      "碧树丛高顶，清池占下方。",
      "徒悲宦游意，尽日老僧房。"
    ]
  },
  {
    "volume": 510,
    "sequence": 125,
    "title": "伤迁客殁南中",
    "author": "张祜",
    "content": [
      "故人何处殁，谪宦极南天。",
      "远地身狼狈，穷途事果然。",
      "白须才过海，丹旐却归船。",
      "肠断相逢路，新来客又迁。"
    ]
  },
  {
    "volume": 510,
    "sequence": 126,
    "title": "乌夜啼",
    "author": "张祜",
    "content": [
      "忽忽南飞返，危丝共怨凄。",
      "暗霜移树宿，残夜绕枝啼。",
      "咽绝声重叙，愔淫思乍迷。",
      "不妨还报喜，误使玉颜低。"
    ]
  },
  {
    "volume": 510,
    "sequence": 127,
    "title": "题润州金山寺",
    "author": "张祜",
    "content": [
      "一宿金山寺，超然离世群。",
      "僧归夜船月，龙出晓堂云。",
      "树色中流见，钟声两岸闻。",
      "翻思在朝市，终日醉醺醺。"
    ]
  },
  {
    "volume": 510,
    "sequence": 128,
    "title": "题润州甘露寺",
    "author": "张祜",
    "content": [
      "千重构横险，高步出尘埃。",
      "日月光先见，江山势尽来。",
      "冷云归水石，清露滴楼台。",
      "况是东溟上，平生意一开。"
    ]
  },
  {
    "volume": 510,
    "sequence": 129,
    "title": "题杭州孤山寺",
    "author": "张祜",
    "content": [
      "楼台耸碧岑，一径入湖心。",
      "不雨山长润，无云水自阴。",
      "断桥荒藓涩，空院落花深。",
      "犹忆西窗月，钟声在北林。"
    ]
  },
  {
    "volume": 510,
    "sequence": 130,
    "title": "题馀杭县龙泉观",
    "author": "张祜",
    "content": [
      "四回山一面，台殿已嵯峨。",
      "中路见山远，上方行石多。",
      "天晴花气漫，地暖鸟音和。",
      "徒漱葛仙井，此生其奈何。"
    ]
  },
  {
    "volume": 510,
    "sequence": 131,
    "title": "题径山大觉禅师影堂",
    "author": "张祜",
    "content": [
      "超然彼岸人，一径谢微尘。",
      "见相即非相，观身岂是身。",
      "空门性未灭，旧里化犹新。",
      "谩指堂中影，谁言影似真。"
    ]
  },
  {
    "volume": 510,
    "sequence": 132,
    "title": "题濠州钟离寺",
    "author": "张祜",
    "content": [
      "遥遥东郭寺，数里占原田。",
      "远岫碧光合，长淮清派连。",
      "院藏归鸟树，钟到落帆船。",
      "唯羡空门叟，栖心尽百年。"
    ]
  },
  {
    "volume": 510,
    "sequence": 133,
    "title": "秋夜宿灵隐寺师上人",
    "author": "张祜",
    "content": [
      "月色荒城外，江声野寺中。",
      "贫知交道薄，老信释门空。",
      "露叶凋阶藓，风枝戛井桐。",
      "不妨无酒夜，闲话值生公。"
    ]
  },
  {
    "volume": 510,
    "sequence": 134,
    "title": "题苏州灵岩寺",
    "author": "张祜",
    "content": [
      "碧海西陵岸，吴王此盛时。",
      "山行今佛寺，水见旧宫池。",
      "亡国人遗恨，空门事少悲。",
      "聊当值僧语，尽日把松枝。"
    ]
  },
  {
    "volume": 510,
    "sequence": 135,
    "title": "题苏州楞伽寺",
    "author": "张祜",
    "content": [
      "楼台山半腹，又此一经行。",
      "树隔夫差苑，溪连勾践城。",
      "上坡松径涩，深坐石池清。",
      "况是西峰顶，凄凉故国情。"
    ]
  },
  {
    "volume": 510,
    "sequence": 136,
    "title": "题苏州思益寺",
    "author": "张祜",
    "content": [
      "四面山形断，楼台此迥临。",
      "两峰高崒屼，一水下淫渗。",
      "凿石西龛小，穿松北坞深。",
      "会当来结社，长日为僧吟。"
    ]
  },
  {
    "volume": 510,
    "sequence": 137,
    "title": "题重居寺",
    "author": "张祜",
    "content": [
      "浮图经近郭，长日羡僧闲。",
      "竹径深开院，松门远对山。",
      "重廊标板榜，高殿锁金环。",
      "更问寻雷室，西行咫尺间。"
    ]
  },
  {
    "volume": 510,
    "sequence": 138,
    "title": "题善权寺",
    "author": "张祜",
    "content": [
      "碧峰南一寺，最胜是仙源。",
      "峻坂依岩壁，清泉泄洞门。",
      "金函崇宝藏，玉树閟灵根。",
      "寄谢香花叟，高踪不可援。"
    ]
  },
  {
    "volume": 510,
    "sequence": 139,
    "title": "题南陵隐静寺",
    "author": "张祜",
    "content": [
      "松径上登攀，深行烟霭间。",
      "合流厨下水，对耸殿前山。",
      "润壁鸟音迥，泉源僧步闲。",
      "更怜飞一锡，天外与云还。"
    ]
  },
  {
    "volume": 510,
    "sequence": 140,
    "title": "题丘山寺",
    "author": "张祜",
    "content": [
      "几代儒家业，何年佛寺碑。",
      "地平边海处，江出上山时。",
      "故国人长往，空门事可知。",
      "凄凉问禅客，身外即无为。"
    ]
  },
  {
    "volume": 510,
    "sequence": 141,
    "title": "题道光上人山院",
    "author": "张祜",
    "content": [
      "真僧上方界，山路正岩岩。",
      "地僻泉长冷，亭香草不凡。",
      "火田生白菌，烟岫老青杉。",
      "尽日唯山水，当知律行严。"
    ]
  },
  {
    "volume": 510,
    "sequence": 142,
    "title": "赠庐山僧",
    "author": "张祜",
    "content": [
      "一室炉峰下，荒榛手自开。",
      "粉牌新薤叶，竹援小葱台。",
      "树黑云归去，山明日上来。",
      "便知心是佛，坚坐对寒灰。"
    ]
  },
  {
    "volume": 510,
    "sequence": 143,
    "title": "题惠山寺（一作常州无锡县惠山寺）",
    "author": "张祜",
    "content": [
      "旧宅人何在，空门客自过。",
      "泉声到池尽，山色上楼多。",
      "小洞生斜竹，重阶夹细莎。",
      "殷勤望城市，云水暮钟和。"
    ]
  },
  {
    "volume": 510,
    "sequence": 144,
    "title": "题虎丘寺",
    "author": "张祜",
    "content": [
      "轻棹驻回流，门登西虎丘。",
      "雾青山月晓，云白海天秋。",
      "倚殿松株涩，欹庭石片幽。",
      "青蛾几时墓，空色尚悠悠。"
    ]
  },
  {
    "volume": 510,
    "sequence": 145,
    "title": "题普贤寺",
    "author": "张祜",
    "content": [
      "何人知寺路，松竹暗春山。",
      "潭黑龙应在，巢空鹤未还。",
      "经年来客倦，半日与僧闲。",
      "更共尝新茗，闻钟笑语间。"
    ]
  },
  {
    "volume": 510,
    "sequence": 146,
    "title": "题虎丘东寺",
    "author": "张祜",
    "content": [
      "云树拥崔嵬，深行异俗埃。",
      "寺门山外入，石壁地中开。",
      "仰砌池光动，登楼海气来。",
      "伤心万古意，金玉葬寒灰。"
    ]
  },
  {
    "volume": 510,
    "sequence": 147,
    "title": "题虎丘西寺",
    "author": "张祜",
    "content": [
      "嚣尘楚城外，一寺枕通波。",
      "松色入门远，冈形连院多。",
      "花时长到处，别路半经过。",
      "惆怅旧禅客，空房深薜萝。"
    ]
  },
  {
    "volume": 510,
    "sequence": 148,
    "title": "题招隐寺",
    "author": "张祜",
    "content": [
      "千年戴颙宅，佛庙此崇修。",
      "古井人名在，清泉鹿迹幽。",
      "竹光寒闭院，山影夜藏楼。",
      "未得高僧旨，烟霞空暂游。"
    ]
  },
  {
    "volume": 510,
    "sequence": 149,
    "title": "塞下曲",
    "author": "张祜",
    "content": [
      "二十逐嫖姚，分兵远戍辽。",
      "雪迷经塞夜，冰壮渡河朝。",
      "促放雕难下，生骑马未调。",
      "小儒何足问，看取剑横腰。"
    ]
  },
  {
    "volume": 510,
    "sequence": 150,
    "title": "宿淮阴水馆",
    "author": "张祜",
    "content": [
      "积水自成阴，昏昏月映林。",
      "五更离浦棹，一夜隔淮砧。",
      "漂母乡非远，王孙道岂沉。",
      "不当无健妪，谁肯效前心。"
    ]
  },
  {
    "volume": 510,
    "sequence": 151,
    "title": "题小松",
    "author": "张祜",
    "content": [
      "何处劚云烟，新移此馆前。",
      "碧姿尘不染，清影露长鲜。",
      "耸地心才直，凌云操未全。",
      "可悲人自老，何日是千年。"
    ]
  },
  {
    "volume": 510,
    "sequence": 152,
    "title": "夏日梅溪馆寄庞舍人",
    "author": "张祜",
    "content": [
      "东阳宾礼重，高馆望行期。",
      "埽簟因松叶，篸瓜使竹枝。",
      "卷帘闻鸟近，翻枕梦人迟。",
      "坐听津桥说，今营太守碑。"
    ]
  },
  {
    "volume": 510,
    "sequence": 153,
    "title": "感河上兵",
    "author": "张祜",
    "content": [
      "一闻河塞上，非是欲权兵。",
      "首尾诚须畏，膏肓慎勿轻。",
      "多门徒可入，尽室且思行。",
      "莫为无媒者，沧浪不濯缨。"
    ]
  },
  {
    "volume": 510,
    "sequence": 154,
    "title": "赠淮南将（一作少年行）",
    "author": "张祜",
    "content": [
      "年少好风情，垂鞭眦睚行。",
      "带金狮子小，裘锦麒麟狞。",
      "拣匠装银镫，堆钱买钿筝。",
      "李陵虽效死，时论亦轻生。"
    ]
  },
  {
    "volume": 510,
    "sequence": 155,
    "title": "题惠昌上人",
    "author": "张祜",
    "content": [
      "半岩开一室，香穟细氛氲。",
      "石上漱秋水，月中行夏云。",
      "律持僧讲疏，经诵梵书文。",
      "好是风廊下，遥遥挂褐裙。"
    ]
  },
  {
    "volume": 510,
    "sequence": 156,
    "title": "塞上曲",
    "author": "张祜",
    "content": [
      "边风卷地时，日暮帐初移。",
      "碛迥三通角，山寒一点旗。",
      "连收榻索马，引满射雕儿。",
      "莫道功勋细，将军昔戍师。"
    ]
  },
  {
    "volume": 510,
    "sequence": 157,
    "title": "折杨柳",
    "author": "张祜",
    "content": [
      "红粉青楼曙，垂杨仲月春。",
      "怀君重攀折，非妾妒腰身。",
      "舞带萦丝断，娇娥向叶嚬。",
      "横吹凡几曲，独自最愁人。"
    ]
  },
  {
    "volume": 510,
    "sequence": 158,
    "title": "采桑",
    "author": "张祜",
    "content": [
      "自古多征战，由来尚甲兵。",
      "长驱千里去，一举两番平。",
      "按剑从沙漠，歌谣满帝京。",
      "寄言天下将，须立武功名。"
    ]
  },
  {
    "volume": 510,
    "sequence": 159,
    "title": "禅智寺",
    "author": "张祜",
    "content": [
      "宝殿依山嶮，临虚势若吞。",
      "画檐齐木末，香砌压云根。",
      "远景窗中岫，孤烟竹里村。",
      "凭高聊一望，乡思隔吴门。"
    ]
  },
  {
    "volume": 510,
    "sequence": 160,
    "title": "寄题商洛王隐居",
    "author": "张祜",
    "content": [
      "近逢商洛口，知尔坐南塘。",
      "草阁平春水，柴门掩夕阳。",
      "随蜂收野蜜，寻麝采生香。",
      "更忆前年醉，松花满石床。"
    ]
  },
  {
    "volume": 510,
    "sequence": 161,
    "title": "送客归湘楚",
    "author": "张祜",
    "content": [
      "无辞一杯酒，昔日与君深。",
      "秋色换归鬓，曙光生别心。",
      "桂花山庙冷，枫树水楼阴。",
      "此路千余里，应劳楚客吟。"
    ]
  },
  {
    "volume": 510,
    "sequence": 162,
    "title": "登金山寺",
    "author": "张祜",
    "content": [
      "古今斯岛绝，南北大江分。",
      "水阔吞沧海，亭高宿断云。",
      "返潮千涧落，啼鸟半空闻。",
      "皆是登临处，归航酒半醺。"
    ]
  }
]