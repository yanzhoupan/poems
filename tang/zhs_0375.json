[
  {
    "volume": 375,
    "sequence": 1,
    "title": "秋怀",
    "author": "孟郊",
    "content": [
      "孤骨夜难卧，吟虫相唧唧。",
      "老泣无涕洟，秋露为滴沥。",
      "去壮暂如翦，来衰纷似织。",
      "触绪无新心，丛悲有馀忆。",
      "讵忍逐南帆，江山践往昔。",
      "秋月颜色冰，老客志气单。",
      "冷露滴梦破，峭风梳骨寒。",
      "席上印病文，肠中转愁盘。",
      "疑怀无所凭，虚听多无端。",
      "梧桐枯峥嵘，声响如哀弹。",
      "一尺月透户，仡栗如剑飞。",
      "老骨坐亦惊，病力所尚微。",
      "虫苦贪剪色，鸟危巢焚辉。",
      "孀娥理故丝，孤哭抽余思。",
      "浮年不可追，衰步多夕归。",
      "秋至老更贫，破屋无门扉。",
      "一片月落床，四壁风入衣。",
      "疏梦不复远，弱心良易归。",
      "商葩将去绿，缭绕争馀辉。",
      "野步踏事少，病谋向物违。",
      "幽幽草根虫，生意与我微。",
      "竹风相戛语，幽闺暗中闻。",
      "鬼神满衰听，恍惚难自分。",
      "商叶堕干雨，秋衣卧单云。",
      "病骨可剸物，酸呻亦成文。",
      "瘦攒如此枯，壮落随西曛。",
      "褭褭一线命，徒言系絪缊。",
      "老骨惧秋月，秋月刀剑棱。",
      "纤辉不可干，冷魂坐自凝。",
      "羁雌巢空镜，仙飙荡浮冰。",
      "惊步恐自翻，病大不敢凌。",
      "单床寤皎皎，瘦卧心兢兢。",
      "洗河不见水，透浊为清澄。",
      "诗壮昔空说，诗衰今何凭。",
      "老病多异虑，朝夕非一心。",
      "商虫哭衰运，繁响不可寻。",
      "秋草瘦如发，贞芳缀疏金。",
      "晚鲜讵几时，驰景还易阴。",
      "弱习徒自耻，莫知欲何任。",
      "露才一见谗，潜智早已深。",
      "防深不防露，此意古所箴。",
      "岁暮景气干，秋风兵甲声。",
      "织织劳无衣，喓喓徒自鸣。",
      "商声耸中夜，蹇支废前行。",
      "青发如秋园，一剪不复生。",
      "少年如饿花，瞥见不复明。",
      "君子山岳定，小人丝毫争。",
      "多争多无寿，天道戒其盈。",
      "冷露多瘁索，枯风晓吹嘘。",
      "秋深月清苦，虫老声粗疏。",
      "赪珠枝累累，芳金蔓舒舒。",
      "草木亦趣时，寒荣似春馀。",
      "悲彼零落生，与我心何如。",
      "老人朝夕异，生死每日中。",
      "坐随一啜安，卧与万景空。",
      "视短不到门，听涩讵逐风。",
      "还如刻削形，免有纤悉聪。",
      "浪浪谢初始，皎皎幸归终。",
      "孤隔文章友，亲密蒿莱翁。",
      "岁绿闵以黄，秋节迸又穷。",
      "四时既相迫，万虑自然丛。",
      "南逸浩淼际，北贫硗确中。",
      "曩怀沉遥江，衰思结秋嵩。",
      "锄食难满腹，叶衣多丑躬。",
      "尘缕不自整，古吟将谁通。",
      "幽竹啸鬼神，楚铁生虬龙。",
      "志士多异感，运郁由邪衷。",
      "常思书破衣，至死教初童。",
      "习乐莫习声，习声多顽聋。",
      "明明胸中言，愿写为高崇。",
      "幽苦日日甚，老力步步微。",
      "常恐暂下床，至门不复归。",
      "饥者重一食，寒者重一衣。",
      "泛广岂无涘，恣行亦有随。",
      "语中失次第，身外生疮痍。",
      "桂蠹既潜朽，桂花损贞姿。",
      "詈言一失香，千古闻臭词。",
      "将死始前悔，前悔不可追。",
      "哀哉轻薄行，终日与驷驰。",
      "流运闪欲尽，枯折皆相号。",
      "棘枝风哭酸，桐叶霜颜高。",
      "老虫干铁鸣，惊兽孤玉咆。",
      "商气洗声瘦，晚阴驱景劳。",
      "集耳不可遏，噎神不可逃。",
      "蹇行散馀郁，幽坐谁与曹。",
      "抽壮无一线，剪怀盈千刀。",
      "清诗既名脁，金菊亦姓陶。",
      "收拾昔所弃，咨嗟今比毛。",
      "幽幽岁晏言，零落不可操。",
      "霜气入病骨，老人身生冰。",
      "衰毛暗相刺，冷痛不可胜。",
      "鷕鷕伸至明，强强揽所凭。",
      "瘦坐形欲折，腹饥心将崩。",
      "劝药左右愚，言语如见憎。",
      "耸耳噎神开，始知功用能。",
      "日中视余疮，暗隙闻绳蝇。",
      "彼嗅一何酷，此味半点凝。",
      "潜毒尔无厌，馀生我堪矜。",
      "冻飞幸不远，冬令反心惩。",
      "出没各有时，寒热苦相凌。",
      "仰谢调运翁，请命愿有征。",
      "黄河倒上天，众水有却来。",
      "人心不及水，一直去不回。",
      "一直亦有巧，不肯至蓬莱。",
      "一直不知疲，唯闻至省台。",
      "忍古不失古，失古志易摧。",
      "失古剑亦折，失古琴亦哀。",
      "夫子失古泪，当时落漼漼。",
      "诗老失古心，至今寒皑皑。",
      "古骨无浊肉，古衣如藓苔。",
      "劝君勉忍古，忍古销尘埃。",
      "詈言不见血，杀人何纷纷。",
      "声如穷家犬，吠窦何誾誾。",
      "詈痛幽鬼哭，詈侵黄金贫。",
      "言词岂用多，憔悴在一闻。",
      "古詈舌不死，至今书云云。",
      "今人咏古书，善恶宜自分。",
      "秦火不爇舌，秦火空爇文。",
      "所以詈更生，至今横絪缊。"
    ]
  },
  {
    "volume": 375,
    "sequence": 2,
    "title": "靖安寄居",
    "author": "孟郊",
    "content": [
      "寄静不寄华，爱兹嵽嵲居。",
      "渴饮浊清泉，饥食无名蔬。",
      "败菜不敢火，补衣亦写书。",
      "古云俭成德，今乃实起予。",
      "戆叟戆不足，贤人贤有馀。",
      "役生皆促促，心竟谁舒舒。",
      "万马踏风衢，众尘随奔车。",
      "高宾尽不见，大道夜方虚。",
      "卧有洞庭梦，坐无长安储。",
      "英髦空骇耳，烟火独微如。",
      "厚念恐伤性，薄田忆亲锄。",
      "承世不出力，冬竹肯抽菹。",
      "外物莫相诱，约心誓从初。",
      "碧芳既似水，日日咏归欤。"
    ]
  },
  {
    "volume": 375,
    "sequence": 3,
    "title": "雪",
    "author": "孟郊",
    "content": [
      "忽然太行雪，昨夜飞入来。",
      "崚□堕庭中，严白何皑皑。",
      "奴婢晓开户，四肢冻徘徊。",
      "咽言词不成，告诉情状摧。",
      "官给未入门，家人尽以灰。",
      "意劝莫笑雪，笑雪贫为灾。",
      "将暖此残疾，典卖争致杯。",
      "教令再举手，夸曜馀生才。",
      "强起吐巧词，委曲多新裁。",
      "为尔作非夫，忍耻轰暍雷。",
      "书之与君子，庶免生嫌猜。"
    ]
  },
  {
    "volume": 375,
    "sequence": 4,
    "title": "春愁",
    "author": "孟郊",
    "content": [
      "春物与愁客，遇时各有违。",
      "故花辞新枝，新泪落故衣。",
      "日暮两寂寞，飘然亦同归。"
    ]
  },
  {
    "volume": 375,
    "sequence": 5,
    "title": "懊恼",
    "author": "孟郊",
    "content": [
      "恶诗皆得官，好诗空抱山。",
      "抱山冷殑殑，终日悲颜颜。",
      "好诗更相嫉，剑戟生牙关。",
      "前贤死已久，犹在咀嚼间。",
      "以我残杪身，清峭养高闲。",
      "求闲未得闲，众诮瞋□□。"
    ]
  },
  {
    "volume": 375,
    "sequence": 6,
    "title": "游城南韩氏庄",
    "author": "孟郊",
    "content": [
      "初疑潇湘水，锁在朱门中。",
      "时见水底月，动摇池上风。",
      "清气润竹林，白光连虚空。",
      "浪簇霄汉羽，岸芳金碧丛。",
      "何言数亩间，环泛路不穷。",
      "愿逐神仙侣，飘然汗漫通。"
    ]
  },
  {
    "volume": 375,
    "sequence": 7,
    "title": "与二三友秋宵会话清上人院",
    "author": "孟郊",
    "content": [
      "何处山不幽，此中情又别。",
      "一僧敲一磬，七子吟秋月。",
      "激石泉韵清，寄枝风啸咽。",
      "泠然诸境静，顿觉浮累灭。",
      "扣寂兼探真，通宵讵能辍。",
      "好鸟无杂栖，华堂有嘉携。",
      "琴樽互倾奏，歌赋相和谐。",
      "但嘉鱼水合，莫令云雨乖。",
      "一为鹍鸡弹，再鼓壮士怀。",
      "初景待谁晓，新春逐君来。",
      "愿言良友会，高驾不知回。"
    ]
  },
  {
    "volume": 375,
    "sequence": 8,
    "title": "招文士饮",
    "author": "孟郊",
    "content": [
      "曹刘不免死，谁敢负年华。",
      "文士莫辞酒，诗人命属花。",
      "退之如放逐，李白自矜夸。",
      "万古忽将似，一朝同叹嗟。",
      "何言天道正，独使地形斜。",
      "南士愁多病，北人悲去家。",
      "梅芳已流管，柳色未藏鸦。",
      "相劝罢吟雪，相从愁饮霞。",
      "醒时不可过，愁海浩无涯。"
    ]
  },
  {
    "volume": 375,
    "sequence": 9,
    "title": "陪侍御叔游城南山墅",
    "author": "孟郊",
    "content": [
      "夜坐拥肿亭，昼登崔巍岑。",
      "日窥万峰首，月见双泉心。",
      "松气清耳目，竹氛碧衣襟。",
      "伫想琅玕字，数听枯槁吟。"
    ]
  },
  {
    "volume": 375,
    "sequence": 10,
    "title": "登华岩寺楼望终南山赠林校书兄弟",
    "author": "孟郊",
    "content": [
      "地脊亚为崖，耸出冥冥中。",
      "楼根插迥云，殿翼翔危空。",
      "前山胎元气，灵异生不穷。",
      "势吞万象高，秀夺五岳雄。",
      "一望俗虑醒，再登仙愿崇。",
      "青莲三居士，昼景真赏同。"
    ]
  },
  {
    "volume": 375,
    "sequence": 11,
    "title": "游终南山",
    "author": "孟郊",
    "content": [
      "南山塞天地，日月石上生。",
      "高峰夜留景，深谷昼未明。",
      "山中人自正，路险心亦平。",
      "长风驱松柏，声拂万壑清。",
      "到此悔读书，朝朝近浮名。"
    ]
  },
  {
    "volume": 375,
    "sequence": 12,
    "title": "游终南龙池寺",
    "author": "孟郊",
    "content": [
      "飞鸟不到处，僧房终南巅。",
      "龙在水长碧，雨开山更鲜。",
      "步出白日上，坐依清溪边。",
      "地寒松桂短，石险道路偏。",
      "晚磬送归客，数声落遥天。"
    ]
  },
  {
    "volume": 375,
    "sequence": 13,
    "title": "南阳公请东樱桃亭子春宴",
    "author": "孟郊",
    "content": [
      "万木皆未秀，一林先含春。",
      "此地独何力，我公布深仁。",
      "霜叶日舒卷，风枝远埃尘。",
      "初英濯紫霞，飞雨流清津。",
      "赏异出嚣杂，折芳积欢忻。",
      "文心兹焉重，俗尚安能珍。",
      "碧玉妆粉比，飞琼秾艳均。",
      "鸳鸯七十二，花态并相新。",
      "常恐遗秀志，迨兹广宴陈。",
      "芳菲争胜引，歌咏竟良辰。",
      "方知戏马会，永谢登龙宾。"
    ]
  },
  {
    "volume": 375,
    "sequence": 14,
    "title": "游华山云台观",
    "author": "孟郊",
    "content": [
      "华岳独灵异，草木恒新鲜。",
      "山尽五色石，水无一色泉。",
      "仙酒不醉人，仙芝皆延年。",
      "夜闻明星馆，时韵女萝弦。",
      "敬兹不能寐，焚柏吟道篇。"
    ]
  },
  {
    "volume": 375,
    "sequence": 15,
    "title": "喜与长文上人宿李秀才小山池亭",
    "author": "孟郊",
    "content": [
      "灯尽语不尽，主人庭砌幽。",
      "柳枝星影曙，兰叶露华浮。",
      "块岭笑群岫，片池轻众流。",
      "更闻清净子，逸唱颇难俦。"
    ]
  },
  {
    "volume": 375,
    "sequence": 16,
    "title": "邀花伴（自注，时在朔方）",
    "author": "孟郊",
    "content": [
      "边地春不足，十里见一花。",
      "及时须遨游，日暮饶风沙。"
    ]
  },
  {
    "volume": 375,
    "sequence": 17,
    "title": "石淙（一作五淙十首）",
    "author": "孟郊",
    "content": [
      "岩谷不自胜，水木幽奇多。",
      "朔风入空曲，泾流无大波。",
      "迢递径难尽，参差势相罗。",
      "雪霜有时洗，尘土无由和。",
      "洁冷诚未厌，晚步将如何。",
      "出曲水未断，入山深更重。",
      "泠泠若仙语，皎皎多异容。",
      "万响不相杂，四时皆有浓。",
      "日月互分照，云霞各生峰。",
      "久迷向方理，逮兹耸前踪。",
      "荒策每恣远，戆步难自回。",
      "已抱苔藓疾，尚凌潺湲隈。",
      "驿骥苦衔勒，笼禽恨摧颓。",
      "实力苟未足，浮夸信悠哉。",
      "顾惟非时用，静言还自咍。",
      "朔水刀剑利，秋石琼瑶鲜。",
      "鱼龙气不腥，潭洞状更妍。",
      "磴雪入呀谷，掬星洒遥天。",
      "声忙不及韵，势疾多断涟。",
      "输去虽有恨，躁气一何颠。",
      "蜿蜒相缠掣，荦确亦回旋。",
      "黑草濯铁发，白苔浮冰钱。",
      "具生此云遥，非德不可甄。",
      "何况被犀士，制之空以权。",
      "始知静刚猛，文教从来先。",
      "空谷耸视听，幽湍泽心灵。",
      "疾流脱鳞甲，叠岸冲风霆。",
      "丹巘堕环景，霁波灼虚形。",
      "淙淙豗厚轴，棱棱攒高冥。",
      "弱栈跨旋碧，危梯倚凝青。",
      "飘飘鹤骨仙，飞动鳌背庭。",
      "常闻夸大言，下顾皆细萍。",
      "百尺明镜流，千曲寒星飞。",
      "为君洗故物，有色如新衣。",
      "不饮泥土污，但饮雪霜饥。",
      "石棱玉纤纤，草色琼霏霏。",
      "谷磑有馀力，溪舂亦多机。",
      "从来一智萌，能使众利归。",
      "因之山水中，喧然论是非。",
      "入深得奇趣，升险为良跻。",
      "搜胜有闻见，逃俗无踪蹊。",
      "穴流恣回转，窍景忘东西。",
      "戆兽鲜猜惧，罗人巧罝罤。",
      "幽驰异处所，忍虑多端倪。",
      "虚获我何饱，实归彼非迷。",
      "斯文浪云洁，此旨谁得齐。",
      "屑珠泻潺湲，裂玉何威瑰。",
      "若调千瑟弦，未果一曲谐。",
      "古骇毛发栗，险惊视听乖。",
      "二老皆劲骨，风趋缘欹崖。",
      "地远有馀美，我游采弃怀。",
      "乘时幸勤鉴，前恨多幽霾。",
      "弱力谢刚健，蹇策贵安排。",
      "始知随事静，何必当夕斋。",
      "昔浮南渡飙，今攀朔山景。",
      "物色多瘦削，吟笑还孤永。",
      "日月冻有棱，雪霜空无影。",
      "玉喷不生冰，瑶涡旋成井。",
      "潜角时耸光，隐鳞乍漂冏。",
      "再吟获新胜，返步失前省。",
      "惬怀虽已多，惕虑未能整。",
      "颓阳落何处，升魄衔疏岭。",
      "圣朝搜岩谷，此地多遗玩。",
      "怠惰成远游，顽疏恣灵观。",
      "劲飙刷幽视，怒水慑馀懦。",
      "曾是结芳诚，远兹勉流倦。",
      "冰条耸危虑，霜翠莹遐眄。",
      "物诱信多端，荒寻谅难遍。",
      "去矣朔之隅，翛然楚之甸。"
    ]
  },
  {
    "volume": 375,
    "sequence": 18,
    "title": "游韦七洞庭别业",
    "author": "孟郊",
    "content": [
      "洞庭如潇湘，叠翠荡浮碧。",
      "松桂无赤日，风物饶清激。",
      "逍遥展幽韵，参差逗良觌。",
      "道胜不知疲，冥搜自无斁。",
      "旷然青霞抱，永矣白云适。",
      "崆峒非凡乡，蓬瀛在仙籍。",
      "无言从远尚，还思君子识。",
      "波涛漱古岸，铿锵辨奇石。",
      "灵响非外求，殊音自中积。",
      "人皆走烦浊，君能致虚寂。",
      "何以祛扰扰，叩调清淅淅。",
      "既惧豪华损，誓从诗书益。",
      "一举独往姿，再摇飞遁迹。",
      "山深有变异，意惬无惊惕。",
      "采翠夺日月，照耀迷昼夕。",
      "松斋何用扫，萝院自然涤。",
      "业峻谢烦芜，文高追古昔。",
      "暂遥朱门恋，终立青史绩。",
      "物表易淹留，人间重离析。",
      "难随洞庭酌，且醉横塘席。"
    ]
  },
  {
    "volume": 375,
    "sequence": 19,
    "title": "越中山水",
    "author": "孟郊",
    "content": [
      "日觉耳目胜，我来山水州。",
      "蓬瀛若仿佛，田野如泛浮。",
      "碧嶂几千绕，清泉万馀流。",
      "莫穷合沓步，孰尽派别游。",
      "越水净难污，越天阴易收。",
      "气鲜无隐物，目视远更周。",
      "举俗媚葱蒨，连冬撷芳柔。",
      "菱湖有馀翠，茗圃无荒畴。",
      "赏异忽已远，探奇诚淹留。",
      "永言终南色，去矣销人忧。"
    ]
  },
  {
    "volume": 375,
    "sequence": 20,
    "title": "春集越州皇甫秀才山亭",
    "author": "孟郊",
    "content": [
      "嘉宾在何处，置亭春山巅。",
      "顾余寂寞者，谬厕芳菲筵。",
      "视听日澄澈，声光坐连绵。",
      "晴湖泻峰嶂，翠浪多萍藓。",
      "何以逞高志，为君吟秋天。"
    ]
  },
  {
    "volume": 375,
    "sequence": 21,
    "title": "和皇甫判官游琅琊溪",
    "author": "孟郊",
    "content": [
      "山中琉璃境，物外琅琊溪。",
      "房廊逐岩壑，道路随高低。",
      "碧濑漱白石，翠烟含青蜺。",
      "客来暂游践，意欲忘簪珪。",
      "树杪灯火夕，云端钟梵齐。",
      "时同虽可仰，迹异难相携。",
      "唯当清宵梦，仿佛愿攀跻。"
    ]
  }
]