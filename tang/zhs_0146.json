[
  {
    "volume": 146,
    "sequence": 1,
    "title": "古塞下曲",
    "author": "陶翰",
    "content": [
      "进军飞狐北，穷寇势将变。",
      "日落沙尘昏，背河更一战。",
      "騂马黄金勒，雕弓白羽箭。",
      "射杀左贤王，归奏未央殿。",
      "欲言塞下事，天子不召见。",
      "东出咸阳门，哀哀泪如霰。"
    ]
  },
  {
    "volume": 146,
    "sequence": 2,
    "title": "燕歌行",
    "author": "陶翰",
    "content": [
      "请君留楚调，听我吟燕歌。",
      "家在辽水头，边风意气多。",
      "出身为汉将，正值戎未和。",
      "雪中凌天山，冰上渡交河。",
      "大小百馀战，封侯竟蹉跎。",
      "归来灞陵下，故旧无相过。",
      "雄剑委尘匣，空门垂雀罗。",
      "玉簪还赵女，宝瑟付齐娥。",
      "昔日不为乐，时哉今奈何。"
    ]
  },
  {
    "volume": 146,
    "sequence": 3,
    "title": "望太华赠卢司仓",
    "author": "陶翰",
    "content": [
      "行吏到西华，乃观三峰壮。",
      "削成元气中，杰出天河上。",
      "如有飞动色，不知青冥状。",
      "巨灵安在哉，厥迹犹可望。",
      "方此顾行旅，末由饬仙装。",
      "葱茏记星坛，明灭数云嶂。",
      "良友垂真契，宿心所微尚。",
      "敢投归山吟，霞径一相访。"
    ]
  },
  {
    "volume": 146,
    "sequence": 4,
    "title": "赠郑员外",
    "author": "陶翰",
    "content": [
      "骢马拂绣裳，按兵辽水阳。",
      "西分雁门骑，北逐楼烦王。",
      "闻道五军集，相邀百战场。",
      "风沙暗天起，虏骑森已行。",
      "儒服揖诸将，雄谋吞大荒。",
      "金门来见谒，朱绂生辉光。",
      "数年侍御史，稍迁尚书郎。",
      "人生志气立，所贵功业昌。",
      "何必守章句，终年事铅黄。",
      "同时献赋客，尚在东陵傍。"
    ]
  },
  {
    "volume": 146,
    "sequence": 5,
    "title": "赠房侍御（时房公在新安）",
    "author": "陶翰",
    "content": [
      "志士固不羁，与道常周旋。",
      "进则天下仰，已之能晏然。",
      "褐衣东府召，执简南台先。",
      "雄义每特立，犯颜岂图全。",
      "谪居东南远，逸气吟芳荃。",
      "适会寥廓趣，清波更夤缘。",
      "扁舟入五湖，发缆洞庭前。",
      "浩荡临海曲，迢遥济江壖。",
      "征奇忽忘返，遇兴将弥年。",
      "乃悟范生智，足明渔父贤。",
      "郡临新安渚，佳赏此城偏。",
      "日夕对层岫，云霞映晴川。",
      "闲居恋秋色，偃卧含贞坚。",
      "倚伏聊自化，行藏互推迁。",
      "君其振羽翮，岁晏将冲天。"
    ]
  },
  {
    "volume": 146,
    "sequence": 6,
    "title": "晚出伊阙寄河南裴中丞",
    "author": "陶翰",
    "content": [
      "退无偃息资，进无当代策。",
      "冉冉时将暮，坐为周南客。",
      "前登阙塞门，永眺伊城陌。",
      "长川黯已空，千里寒气白。",
      "家本渭水西，异日同所适。",
      "秉志师禽尚，微言祖庄易。",
      "一辞林壑间，共系风尘役。",
      "交朋忽先进，天道何纷剧。",
      "岂念嘉遁时，依依偶沮溺。"
    ]
  },
  {
    "volume": 146,
    "sequence": 7,
    "title": "送朱大出关",
    "author": "陶翰",
    "content": [
      "楚客西上书，十年不得意。",
      "平生相知者，晚节心各异。",
      "长揖五侯门，拂衣谢中贵。",
      "丈夫多别离，各有四方事。",
      "拔剑因高歌，萧萧北风至。",
      "故人有斗酒，是夜共君醉。",
      "努力强加餐，当年莫相弃。"
    ]
  },
  {
    "volume": 146,
    "sequence": 8,
    "title": "宿天竺寺",
    "author": "陶翰",
    "content": [
      "松柏乱岩口，山西微径通。",
      "天开一峰见，宫阙生虚空。",
      "正殿倚霞壁，千楼标石丛。",
      "夜来猿鸟静，钟梵响云中。",
      "岑翠映湖月，泉声乱溪风。",
      "心超诸境外，了与悬解同。",
      "明发唯改视，朝日长崖东。",
      "湖色浓荡漾，海光渐曈朦。",
      "葛仙迹尚在，许氏道犹崇。",
      "独往古来事，幽怀期二公。"
    ]
  },
  {
    "volume": 146,
    "sequence": 9,
    "title": "出萧关怀古",
    "author": "陶翰",
    "content": [
      "驱马击长剑，行役至萧关。",
      "悠悠五原上，永眺关河前。",
      "北虏三十万，此中常控弦。",
      "秦城亘宇宙，汉帝理旌旃。",
      "刁斗鸣不息，羽书日夜传。",
      "五军计莫就，三策议空全。",
      "大漠横万里，萧条绝人烟。",
      "孤城当瀚海，落日照祁连。",
      "怆矣苦寒奏，怀哉式微篇。",
      "更悲秦楼月，夜夜出胡天。"
    ]
  },
  {
    "volume": 146,
    "sequence": 10,
    "title": "南楚怀古",
    "author": "陶翰",
    "content": [
      "南国久芜漫，我来空郁陶。",
      "君看章华宫，处处生黄蒿。",
      "但见陵与谷，岂知贤与豪。",
      "精魂托古木，宝玉捐江皋。",
      "倚棹下晴景，回舟随晚涛。",
      "碧云暮寥落，湖上秋天高。",
      "往事那堪问，此心徒自劳。",
      "独馀湘水上，千载闻离骚。"
    ]
  },
  {
    "volume": 146,
    "sequence": 11,
    "title": "经杀子谷",
    "author": "陶翰",
    "content": [
      "扶苏秦帝子，举代称其贤。",
      "百万犹在握，可争天下权。",
      "束身就一剑，壮志皆弃捐。",
      "塞下有遗迹，千龄人共传。",
      "疏芜尽荒草，寂历空寒烟。",
      "到此尽垂泪，非我独潸然。"
    ]
  },
  {
    "volume": 146,
    "sequence": 12,
    "title": "早过临淮",
    "author": "陶翰",
    "content": [
      "夜来三渚风，晨过临淮岛。",
      "湖中海气白，城上楚云早。",
      "鳞鳞鱼浦帆，漭漭芦洲草。",
      "川路日浩荡，惄焉心如捣。",
      "且言任倚伏，何暇念枯槁。",
      "范子名屡移，蘧公志常保。",
      "古人去已久，此理今难道。"
    ]
  },
  {
    "volume": 146,
    "sequence": 13,
    "title": "乘潮至渔浦作",
    "author": "陶翰",
    "content": [
      "舣棹乘早潮，潮来如风雨。",
      "樟台忽已隐，界峰莫及睹。",
      "崩腾心为失，浩荡目无主。",
      "豗忄画浪始闻，漾漾入鱼浦。",
      "云景共澄霁，江山相吞吐。",
      "伟哉造化工，此事从终古。",
      "流沫诚足诫，商歌调易若。",
      "颇因忠信全，客心犹栩栩。"
    ]
  },
  {
    "volume": 146,
    "sequence": 14,
    "title": "秋山夕兴",
    "author": "陶翰",
    "content": [
      "山月松筱下，月明山景鲜。",
      "聊为高秋酌，复此清夜弦。",
      "晤语方获志，栖心亦弥年。",
      "尚言兴未逸，更理逍遥篇。"
    ]
  },
  {
    "volume": 146,
    "sequence": 15,
    "title": "送集贤学士伊阙史少府敕放归江东觐省（一作綦毋潜诗）",
    "author": "陶翰",
    "content": [
      "墨客钟张侣，材高吴越珍。",
      "千门来谒帝，驷马去荣亲。",
      "吏邑沿清洛，乡山指白蘋。",
      "归期应不远，当及未央春。"
    ]
  },
  {
    "volume": 146,
    "sequence": 16,
    "title": "送金卿归新罗",
    "author": "陶翰",
    "content": [
      "奉义朝中国，殊恩及远臣。",
      "乡心遥渡海，客路再经春。",
      "落日谁同望，孤舟独可亲。",
      "拂波衔木鸟，偶宿泣珠人。",
      "礼乐夷风变，衣冠汉制新。",
      "青云已干吕，知汝重来宾。"
    ]
  },
  {
    "volume": 146,
    "sequence": 17,
    "title": "柳陌听早莺",
    "author": "陶翰",
    "content": [
      "忽来枝上啭，还似谷中声。",
      "乍使香闺静，偏伤远客情。",
      "间关难辨处，断续若频惊。",
      "玉勒留将久，青楼梦不成。",
      "千门候晓发，万井报春生。",
      "徒有知音赏，惭非皋鹤鸣。"
    ]
  }
]