[
  {
    "volume": 209,
    "sequence": 1,
    "title": "送萧颖士赴东府得路字",
    "author": "贾邕",
    "content": [
      "子欲适东周，门人盈歧路。",
      "高标信难仰，薄官非始务。",
      "绵邈千里途，裴回四郊暮。",
      "征车日云远，抚已惭深顾。"
    ]
  },
  {
    "volume": 209,
    "sequence": 2,
    "title": "送萧颖士赴东府得适字",
    "author": "刘舟",
    "content": [
      "大名掩诸古，独断无不适。",
      "德遂天下宗，官为幕中客。",
      "骊山浮云散，灞岸零雨夕。",
      "请业非远期，圆光再生魄。"
    ]
  },
  {
    "volume": 209,
    "sequence": 3,
    "title": "送萧颖士赴东府得离字",
    "author": "长孙铸",
    "content": [
      "大德讵可拟，高梧有长离。",
      "素怀经纶具，昭世犹安卑。",
      "落日去关外，悠悠隔山陂。",
      "我心如浮云，千里相追随。"
    ]
  },
  {
    "volume": 209,
    "sequence": 4,
    "title": "送萧颖士赴东府，得还字",
    "author": "房白",
    "content": [
      "夫子高世迹，时人不可攀。",
      "今予亦云幸，谬得承温颜。",
      "良策资入幕，遂行从近关。",
      "青春灞亭别，此去何时还。"
    ]
  },
  {
    "volume": 209,
    "sequence": 5,
    "title": "送萧颖士赴东府，得引字",
    "author": "元晟",
    "content": [
      "吾见夫子德，谁云习相近。",
      "数仞不可窥，言味终难尽。",
      "处喧虑常澹，作吏心亦隐。",
      "更有嵩少峰，东南为胜引。"
    ]
  },
  {
    "volume": 209,
    "sequence": 6,
    "title": "送萧颖士赴东府，得浅字",
    "author": "刘太冲",
    "content": [
      "吾师继微言，赞述在坟典。",
      "寸禄聊自资，平生宦情鲜。",
      "逶迟东州路，春草深复浅。",
      "日远夫子门，中心曷由展。"
    ]
  },
  {
    "volume": 209,
    "sequence": 7,
    "title": "送萧颖士赴东府，得草字",
    "author": "姚发",
    "content": [
      "天生良史笔，浪迹擅文藻。",
      "中夏授参谋，东夷愿闻道。",
      "行轩玩春日，饯席藉芳草。",
      "幸得师季良，欣留箧笥宝。",
      "。"
    ]
  },
  {
    "volume": 209,
    "sequence": 8,
    "title": "送萧颖士赴东府，得往字",
    "author": "郑愕",
    "content": [
      "斤溪数亩田，素心拟长往。",
      "翳君曲得引，使我缨俗网。",
      "风尘岂不劳，道义成心赏。",
      "春郊桃李月，忍此戒征两。"
    ]
  },
  {
    "volume": 209,
    "sequence": 9,
    "title": "送萧颖士赴东府，得散字",
    "author": "殷少野",
    "content": [
      "官闲幕府下，聊以任纵诞。",
      "文学鲁仲尼，高标嵇中散。",
      "出门时雨润，对酒春风暖。",
      "感激知己恩，别离魂欲断。"
    ]
  },
  {
    "volume": 209,
    "sequence": 10,
    "title": "送萧颖士赴东府，得君字",
    "author": "邬载",
    "content": [
      "策名十二载，独立先斯文。",
      "迩来及门者，半已升青云。",
      "青云岂无姿，黄鹄素不群。",
      "一辞芸香吏，几岁沧江濆。",
      "散职既不羁，天听亦昭闻。",
      "虽承急贤诏，未谒陶唐君。",
      "薄俸还自急，此言那足云。",
      "和风媚东郊，时物滋南薰。",
      "蕙草正可摘，豫章犹未分。",
      "宗师忽千里，使我心氛氲。"
    ]
  }
]