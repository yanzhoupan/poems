[
  {
    "volume": 99,
    "sequence": 1,
    "title": "巫山高（一作沈佺期诗）",
    "author": "张循之",
    "content": [
      "巫山高不极，合沓状奇新。",
      "暗谷疑风雨，阴崖若鬼神。",
      "月明三峡晓，潮满九江春。",
      "为问阳台客，应知入梦人。"
    ]
  },
  {
    "volume": 99,
    "sequence": 2,
    "title": "送泉州李使君之任",
    "author": "张循之",
    "content": [
      "傍海皆荒服，分符重汉臣。",
      "云山百越路，市井十洲人。",
      "执玉来朝远，还珠入贡频。",
      "连年不见雪，到处即行春。"
    ]
  },
  {
    "volume": 99,
    "sequence": 3,
    "title": "长门怨（一作张修之诗）",
    "author": "张循之",
    "content": [
      "长门落景尽，洞房秋月明。",
      "玉阶草露积，金屋网尘生。",
      "妾妒今应改，君恩惜未平。",
      "寄语临邛客，何时作赋成。"
    ]
  },
  {
    "volume": 99,
    "sequence": 4,
    "title": "巫山",
    "author": "张循之",
    "content": [
      "流景一何速，年华不可追。",
      "解佩安所赠，怨咽空自悲。"
    ]
  },
  {
    "volume": 99,
    "sequence": 5,
    "title": "送王汶宰江阴",
    "author": "张循之",
    "content": [
      "郡北乘流去，花间竟日行。",
      "海鱼朝满市，江鸟夜喧城。",
      "让酒非关病，援琴不在声。",
      "应缘五斗米，数日滞渊明。"
    ]
  },
  {
    "volume": 99,
    "sequence": 6,
    "title": "婺州留别邓使君",
    "author": "张循之",
    "content": [
      "西掖驰名久，东阳出守时。",
      "江山婺女分，风月隐侯诗。",
      "别恨双溪急，留欢五马迟。",
      "回舟映沙屿，未远剩相思。"
    ]
  },
  {
    "volume": 99,
    "sequence": 7,
    "title": "祭汾阴乐章·太和",
    "author": "王晙",
    "content": [
      "於穆圣皇，六叶重光。",
      "太原刻颂，后土疏场。",
      "宝鼎呈符，歊云孕祥。",
      "礼乐备矣，降福穰穰。"
    ]
  },
  {
    "volume": 99,
    "sequence": 8,
    "title": "大堤曲",
    "author": "张柬之",
    "content": [
      "南国多佳人，莫若大堤女。",
      "玉床翠羽帐，宝袜莲花距。",
      "魂处自目成，色授开心许。",
      "迢迢不可见，日暮空愁予。"
    ]
  },
  {
    "volume": 99,
    "sequence": 9,
    "title": "东飞伯劳歌",
    "author": "张柬之",
    "content": [
      "青田白鹤丹山凤，婺女姮娥两相送。",
      "谁家绝世绮帐前，艳粉红脂映宝钿。",
      "窈窕玉堂褰翠幕，参差绣户悬珠箔。",
      "绝世三五爱红妆，冶袖长裙兰麝香。",
      "春去花枝俄易改，可叹年光不相待。"
    ]
  },
  {
    "volume": 99,
    "sequence": 10,
    "title": "出塞",
    "author": "张柬之",
    "content": [
      "侠客重恩光，骢马饰金装。",
      "瞥闻传羽檄，驰突救边荒。",
      "歙野山川动，嚣天旌旆扬。",
      "吴钩明似月，楚剑利如霜。",
      "电断冲胡塞，风飞出洛阳。",
      "转战磨笄俗，横行戴斗乡。",
      "手擒郅支长，面缚谷蠡王。",
      "将军占太白，小妇怨流黄。",
      "騕褭青丝骑，娉婷红粉妆。",
      "三春莺度曲，八月雁成行。",
      "谁堪坐愁思，罗袖拂空床。"
    ]
  },
  {
    "volume": 99,
    "sequence": 11,
    "title": "与国贤良夜歌二首",
    "author": "张柬之",
    "content": [
      "柳台临新堰，楼堞相重复。",
      "窈窕凤凰姝，倾城复倾国。",
      "杏间花照灼，楼上月裴回。",
      "带娇移玉柱，含笑捧金杯。"
    ]
  },
  {
    "volume": 99,
    "sequence": 12,
    "title": "咏屏风",
    "author": "袁恕己",
    "content": [
      "绮阁云霞满，芳林草树新。",
      "鸟惊疑欲曙，花笑不关春。",
      "山对弹琴客，溪留垂钓人。",
      "请看车马客，行处有风尘。"
    ]
  },
  {
    "volume": 99,
    "sequence": 13,
    "title": "书怀",
    "author": "刘幽求",
    "content": [
      "心为明时尽，君门尚不容。",
      "田园迷径路，归去欲何从。"
    ]
  },
  {
    "volume": 99,
    "sequence": 14,
    "title": "流所赠张锡",
    "author": "章玄同",
    "content": [
      "黄叶因风下，甘从洛浦隈。",
      "白云何所为，还出帝乡来。"
    ]
  },
  {
    "volume": 99,
    "sequence": 15,
    "title": "临高台",
    "author": "王易从",
    "content": [
      "汉主事祁连，良人在高阙。",
      "空台寂已暮，愁坐变容发。",
      "泛艳春幌风，裴回秋户月。",
      "可怜军书断，空使流芳歇。"
    ]
  },
  {
    "volume": 99,
    "sequence": 16,
    "title": "初出京邑有怀旧林",
    "author": "卢僎",
    "content": [
      "赋生期独得，素业守微班。",
      "外忝文学知，鸿渐鹓鹭间。",
      "内倾水木趣，筑室依近山。",
      "晨趋天日晏，夕卧江海闲。",
      "松风生坐隅，仙禽舞亭湾。",
      "曙云林下客，霁月池上颜。",
      "虽曰坐郊园，静默非人寰。",
      "时步苍龙阙，宁异白云关。",
      "语济岂时顾，默善忘世攀。",
      "世网余何触，天涯谪南蛮。",
      "回首思洛阳，喟然悲贞艰。",
      "旧林日夜远，孤云何时还。"
    ]
  },
  {
    "volume": 99,
    "sequence": 17,
    "title": "稍秋晓坐阁，遇舟东下扬州，即事寄上族父江阳令",
    "author": "卢僎",
    "content": [
      "虎啸山城晚，猿鸣江树秋。",
      "红林架落照，青峡送归流。",
      "归流赴淮海，征帆下扬州。",
      "族父江阳令，盛业继前修。",
      "文掩崔亭伯，德齐陈太丘。",
      "时哉惜未与，千载且为俦。",
      "忆昔山阳会，长怀东上游。",
      "称觞阮林下，赋雪谢庭幽。",
      "道浓礼自略，气舒文转遒。",
      "高情薄云汉，酣态坐芳洲。",
      "接席复连轸，出入陪华輈。",
      "独善与兼济，语默奉良筹。",
      "岁月欢无已，风雨暗飕飕。",
      "掌宪时持节，为邦邈海头。",
      "子人惠虽树，苍生望且留。",
      "微躬趋直道，神甸忝清猷。",
      "仙台适西步，蛮徼忽南浮。",
      "宇内皆安乐，天涯独远投。",
      "忠信徒坚仗，神明岂默酬。",
      "观生海漫漫，稽命天悠悠。",
      "云昏巴子峡，月远吴王楼。",
      "怀昔明不寐，悲令岁属周。",
      "喟无排云翮，暂得抒离忧。",
      "空洒沾红泪，万里逐行舟。"
    ]
  },
  {
    "volume": 99,
    "sequence": 18,
    "title": "让帝挽歌词二首",
    "author": "卢僎",
    "content": [
      "泰伯玄风远，延州德让行。",
      "阖棺追大节，树羽册鸿名。",
      "地户迎天仗，皇阶失帝兄。",
      "还闻汉明主，遗剑泣东平。",
      "朝天驰马绝，册帝□宫祖。",
      "恍惚陵庙新，萧条池馆古。",
      "万化一朝空，哀乐此路同。",
      "西园有明月，修竹韵悲风。"
    ]
  },
  {
    "volume": 99,
    "sequence": 19,
    "title": "十月梅花书赠",
    "author": "卢僎",
    "content": [
      "君不见巴乡气候与华别，年年十月梅花发。",
      "上苑今应雪作花，宁知此地花为雪。",
      "自从迁播落黔巴，三见江上开新花。",
      "故园风花虚洛汭，穷峡凝云度岁华。",
      "花情纵似河阳好，客心倍伤边候早。",
      "春候飒惊楼上梅，霜威未落江潭草。",
      "江水侵天去不还，楼花覆帘空坐攀。",
      "一向花前看白发，几回梦里忆红颜。",
      "红颜白发云泥改，何异桑田移碧海。",
      "却想华年故国时，唯馀一片空心在。",
      "空心吊影向谁陈，云台仙阁旧游人。",
      "傥知巴树连冬发，应怜南国气长春。"
    ]
  },
  {
    "volume": 99,
    "sequence": 20,
    "title": "岁晚还京台望城阙成口号先赠交亲",
    "author": "卢僎",
    "content": [
      "紫陌开行树，朱城出晚霞。",
      "犹怜惯去国，疑是梦还家。",
      "风弱知催柳，林青觉待花。",
      "交亲望归骑，几处拥年华。"
    ]
  },
  {
    "volume": 99,
    "sequence": 21,
    "title": "送苏八给事出牧徐州用芳韵",
    "author": "卢僎",
    "content": [
      "金鼎属元方，琐闱连季常。",
      "畏盈聊出守，分命乃维良。",
      "晓骑辞朝远，春帆向楚常。",
      "贤哉谦自牧，天下咏馀芳。"
    ]
  },
  {
    "volume": 99,
    "sequence": 22,
    "title": "上幸皇太子新院应制",
    "author": "卢僎",
    "content": [
      "佳气晓葱葱，乾行入震宫。",
      "前星迎北极，少海被南风。",
      "视膳铜楼下，吹笙玉座中。",
      "训深家以正，义举俗为公。",
      "父子成钊合，君臣禹启同。",
      "仰天歌圣道，犹愧乏雕虫。"
    ]
  },
  {
    "volume": 99,
    "sequence": 23,
    "title": "奉和李令扈从温泉宫赐游骊山韦侍郎别业",
    "author": "卢僎",
    "content": [
      "风后轩皇佐，云峰谢客居。",
      "承恩来翠岭，缔赏出丹除。",
      "飞盖松溪寂，清笳玉洞虚。",
      "窥岩详雾豹，过水略泉鱼。",
      "乡入无何有，时还上古初。",
      "伊皋羞过狭，魏丙服粗疏。",
      "白雪缘情降，青霞落卷舒。",
      "多惭郎署在，辄继国风馀。"
    ]
  },
  {
    "volume": 99,
    "sequence": 24,
    "title": "季冬送户部郎中使黔府选补",
    "author": "卢僎",
    "content": [
      "握镜均荒服，分衡得大同。",
      "征贤一台上，补吏五谿中。",
      "雨露将天泽，文章播国风。",
      "汉庭暌直谅，楚峡望清通。",
      "马逐霜鸿渐，帆沿晓月空。",
      "还期凤池拜，照耀列星宫。"
    ]
  },
  {
    "volume": 99,
    "sequence": 25,
    "title": "途中口号（一作郭向诗）",
    "author": "卢僎",
    "content": [
      "抱玉三朝楚，怀书十上秦。",
      "年年洛阳陌，花鸟弄归人。"
    ]
  },
  {
    "volume": 99,
    "sequence": 26,
    "title": "南望楼",
    "author": "卢僎",
    "content": [
      "去国三巴远，登楼万里春。",
      "伤心江上客，不是故乡人。"
    ]
  },
  {
    "volume": 99,
    "sequence": 27,
    "title": "临川送别",
    "author": "卢僎",
    "content": [
      "秋郊日半隐，野树烟初映。",
      "风水正萧条，那甚动离咏。"
    ]
  },
  {
    "volume": 99,
    "sequence": 28,
    "title": "题殿前桂叶",
    "author": "卢僎",
    "content": [
      "桂树生南海，芳香隔楚山。",
      "今朝天上见，疑是月中攀。"
    ]
  },
  {
    "volume": 99,
    "sequence": 29,
    "title": "奉和受图温洛应制",
    "author": "牛凤及",
    "content": [
      "八神扶玉辇，六羽警瑶谿。",
      "戒道伊川北，通津涧水西。",
      "御图开洛匮，刻石与天齐。",
      "瑞日波中上，仙禽雾里低。",
      "微臣矫羽翮，抃舞接鸾鹥。"
    ]
  }
]