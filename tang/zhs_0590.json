[
  {
    "volume": 590,
    "sequence": 1,
    "title": "冬至后西湖泛舟看断冰偶成长句",
    "author": "李郢",
    "content": [
      "一阳生后阴飙竭，湖上层冰看折时。",
      "云母扇摇当殿色，珊瑚树碎满盘枝。",
      "斜汀藻动鱼应觉，极浦波生雁未知。",
      "山影浅中留瓦砾，日光寒外送涟漪。",
      "崖崩苇岸纵横散，篙蹙兰舟片段随。",
      "曾向黄河望冲激，大鹏飞起雪风吹。"
    ]
  },
  {
    "volume": 590,
    "sequence": 2,
    "title": "阳羡春歌",
    "author": "李郢",
    "content": [
      "石亭梅花落如积，玉藓斓班竹姑赤。",
      "祝陵有酒清若空，煮糯蒸鱼作寒食。",
      "长桥新晴好天气，两市儿郎棹船戏。",
      "溪头铙鼓狂杀侬，青盖红裙偶相值。",
      "风光何处最可怜，邵家高楼白日边。",
      "楼下游人颜色喜，溪南黄帽应羞死。",
      "三月未有二月残，灵龟可信淹水干。",
      "葑草青青促归去，短箫横笛说明年。"
    ]
  },
  {
    "volume": 590,
    "sequence": 3,
    "title": "茶山贡焙歌",
    "author": "李郢",
    "content": [
      "使君爱客情无已，客在金台价无比。",
      "春风三月贡茶时，尽逐红旌到山里。",
      "焙中清晓朱门开，筐箱渐见新芽来。",
      "陵烟触露不停探，官家赤印连帖催。",
      "朝饥暮匐谁兴哀，喧阗竞纳不盈掬。",
      "一时一饷还成堆，蒸之馥之香胜梅。",
      "研膏架动轰如雷，茶成拜表贡天子。",
      "万人争啖春山摧，驿骑鞭声砉流电。",
      "半夜驱夫谁复见，十日王程路四千。",
      "到时须及清明宴，吾君可谓纳谏君。",
      "谏官不谏何由闻，九重城里虽玉食。",
      "天涯吏役长纷纷，使君忧民惨容色。",
      "就焙尝茶坐诸客，几回到口重咨嗟。",
      "嫩绿鲜芳出何力，山中有酒亦有歌。",
      "乐营房户皆仙家，仙家十队酒百斛。",
      "金丝宴馔随经过，使君是日忧思多。",
      "客亦无言征绮罗，殷勤绕焙复长叹。",
      "官府例成期如何！",
      "吴民吴民莫憔悴，使君作相期苏尔。"
    ]
  },
  {
    "volume": 590,
    "sequence": 4,
    "title": "夏日登信州北楼",
    "author": "李郢",
    "content": [
      "高楼上长望，百里见灵山。",
      "雨歇河珠定，云开谷鸟还。",
      "田苗映林合，牛犊傍村闲。",
      "始得消忧处，蝉声催入关。"
    ]
  },
  {
    "volume": 590,
    "sequence": 5,
    "title": "游天柱观",
    "author": "李郢",
    "content": [
      "听钟到灵观，仙子喜相寻。",
      "茅洞几千载，水声寒至今。",
      "读碑丹井上，坐石涧亭阴。",
      "清兴未云尽，烟霞生夕林。"
    ]
  },
  {
    "volume": 590,
    "sequence": 6,
    "title": "酬刘谷除夜见寄",
    "author": "李郢",
    "content": [
      "坐恐三更至，流年此夜分。",
      "客心无限事，愁雨不堪闻。",
      "灞上家殊远，炉前酒暂醺。",
      "刘郎亦多恨，诗忆故山云。"
    ]
  },
  {
    "volume": 590,
    "sequence": 7,
    "title": "元日作",
    "author": "李郢",
    "content": [
      "锵锵华驷客，门馆贺新正。",
      "野雪江山霁，微风竹树清。",
      "芜庭春意晓，残枿烬烟生。",
      "忽忆王孙草，前年在帝京。"
    ]
  },
  {
    "volume": 590,
    "sequence": 8,
    "title": "酬刘谷立春日吏隐亭见寄",
    "author": "李郢",
    "content": [
      "孤亭遥带寺，静者独登临。",
      "楚霁江流慢，春归泽气阴。",
      "野田青牧马，幽竹暖鸣禽。",
      "日日年光尽，何堪故国心。"
    ]
  },
  {
    "volume": 590,
    "sequence": 9,
    "title": "宿怜上人房",
    "author": "李郢",
    "content": [
      "重公旧相识，一夕话劳生。",
      "药裹关身病，经函寄道情。",
      "岳寒当寺色，滩夜入楼声。",
      "不待移文诮，三年别赤城。"
    ]
  },
  {
    "volume": 590,
    "sequence": 10,
    "title": "园居",
    "author": "李郢",
    "content": [
      "暮雨扬雄宅，秋风向秀园。",
      "不闻砧杵动，时看桔槔翻。",
      "钓下鱼初食，船移鸭暂喧。",
      "橘寒才弄色，须带早霜繁。"
    ]
  },
  {
    "volume": 590,
    "sequence": 11,
    "title": "中元夜",
    "author": "李郢",
    "content": [
      "江南水寺中元夜，金粟栏边见月娥。",
      "红烛影回仙态近，翠鬟光动看人多。",
      "香飘彩殿凝兰麝，露绕轻衣杂绮罗。",
      "湘水夜空巫峡远，不知归路欲如何。"
    ]
  },
  {
    "volume": 590,
    "sequence": 12,
    "title": "赠羽林将军（一作江上逢王将军）",
    "author": "李郢",
    "content": [
      "虬须憔悴羽林郎，曾入甘泉侍武皇。",
      "雕没夜云知御苑，马随仙仗识天香。",
      "五湖归去孤舟月，六国平来两鬓霜。",
      "唯有桓伊江上笛，卧吹三弄送残阳。"
    ]
  },
  {
    "volume": 590,
    "sequence": 13,
    "title": "送人之岭南",
    "author": "李郢",
    "content": [
      "关山迢递古交州，岁晏怜君走马游。",
      "谢氏海边逢素女，越王潭上见青牛。",
      "嵩台月照啼猿曙，石室烟含古桂秋。",
      "回望长安五千里，刺桐花下莫淹留。"
    ]
  },
  {
    "volume": 590,
    "sequence": 14,
    "title": "晚泊松江驿",
    "author": "李郢",
    "content": [
      "片帆孤客晚夷犹，红蓼花前水驿秋。",
      "岁月方惊离别尽，烟波仍驻古今愁。",
      "云阴故国山川暮，潮落空江网罟收。",
      "还有吴娃旧歌曲，棹声遥散采菱舟。"
    ]
  },
  {
    "volume": 590,
    "sequence": 15,
    "title": "江亭春霁",
    "author": "李郢",
    "content": [
      "江蓠漠漠荇田田，江上云亭霁景鲜。",
      "蜀客帆樯背归燕，楚山花木怨啼鹃。",
      "春风掩映千门柳，晓色凄凉万井烟。",
      "金磬泠泠水南寺，上方僧室翠微连。"
    ]
  },
  {
    "volume": 590,
    "sequence": 16,
    "title": "早秋书怀",
    "author": "李郢",
    "content": [
      "高梧一叶坠凉天，宋玉悲秋泪洒然。",
      "霜拂楚山频见菊，雨零溪树忽无蝉。",
      "虚村暮角催残日，近寺归僧寄野泉。",
      "青鬓已缘多病镊，可堪风景促流年。"
    ]
  },
  {
    "volume": 590,
    "sequence": 17,
    "title": "为妻作生日寄意",
    "author": "李郢",
    "content": [
      "谢家生日好风烟，柳暖花春二月天。",
      "金凤对翘双翡翠，蜀琴初上七丝弦。",
      "鸳鸯交颈期千岁，琴瑟谐和愿百年。",
      "应恨客程归未得，绿窗红泪冷涓涓。"
    ]
  },
  {
    "volume": 590,
    "sequence": 18,
    "title": "重阳日寄浙东诸从事",
    "author": "李郢",
    "content": [
      "野人多病门长掩，荒圃重阳菊自开。",
      "愁里又闻清笛怨，望中难见白衣来。",
      "元瑜正及从军乐，甯戚谁怜叩角哀。",
      "红旆纷纷碧江暮，知君醉下望乡台。"
    ]
  },
  {
    "volume": 590,
    "sequence": 19,
    "title": "和湖州杜员外冬至日白蘋洲见忆",
    "author": "李郢",
    "content": [
      "白蘋亭上一阳生，谢脁新裁锦绣成。",
      "千嶂雪消溪影渌，几家梅绽海波清。",
      "已知鸥鸟长来狎，可许汀洲独有名。",
      "多愧龙门重招引，即抛田舍棹舟行。"
    ]
  },
  {
    "volume": 590,
    "sequence": 20,
    "title": "上裴晋公",
    "author": "李郢",
    "content": [
      "四朝忧国鬓如丝，龙马精神海鹤姿。",
      "天上玉书传诏夜，阵前金甲受降时。",
      "曾经庾亮三秋月，下尽羊昙两路棋。",
      "惆怅旧堂扃绿野，夕阳无限鸟飞迟。"
    ]
  },
  {
    "volume": 590,
    "sequence": 21,
    "title": "钱塘青山题李隐居西斋",
    "author": "李郢",
    "content": [
      "小隐西斋为客开，翠萝深处遍青苔。",
      "林间扫石安棋局，岩下分泉递酒杯。",
      "兰叶露光秋月上，芦花风起夜潮来。",
      "湖山绕屋犹嫌浅，欲棹渔舟近钓台。"
    ]
  },
  {
    "volume": 590,
    "sequence": 22,
    "title": "友人适越路过桐庐寄题江驿",
    "author": "李郢",
    "content": [
      "桐庐县前洲渚平，桐庐江上晚潮生。",
      "莫言独有山川秀，过日仍闻官长清。",
      "麦陇虚凉当水店，鲈鱼鲜美称莼羹。",
      "王孙客棹残春去，相送河桥羡此行。"
    ]
  },
  {
    "volume": 590,
    "sequence": 23,
    "title": "送刘谷",
    "author": "李郢",
    "content": [
      "村桥西路雪初晴，云暖沙干马足轻。",
      "寒涧渡头芳草色，新梅岭外鹧鸪声。",
      "邮亭已送轻车发，山馆谁将候火迎。",
      "落日千峰转迢递，知君回首望高城。"
    ]
  },
  {
    "volume": 590,
    "sequence": 24,
    "title": "七夕（一作赵璜诗）",
    "author": "李郢",
    "content": [
      "乌鹊桥头双扇开，年年一度过河来，莫嫌天上稀相见，犹胜人间去不回。",
      "欲减烟花饶俗世，暂烦烟月掩妆台。",
      "别时旧路长清浅，岂肯离情似死灰。"
    ]
  },
  {
    "volume": 590,
    "sequence": 25,
    "title": "秦处士移家富春发樟亭怀寄",
    "author": "李郢",
    "content": [
      "潮落空江洲渚生，知君已上富春亭。",
      "尝闻郭邑山多秀，更说官僚眼尽青。",
      "离别几宵魂耿耿，相思一座发星星。",
      "仙翁白石高歌调，无复松斋半夜听。"
    ]
  },
  {
    "volume": 590,
    "sequence": 26,
    "title": "故洛阳城",
    "author": "李郢",
    "content": [
      "胡兵一动朔方尘，不使銮舆此重巡。",
      "清洛但流呜咽水，上阳深锁寂寥春。",
      "云收少室初晴雨，柳拂中桥晚渡津。",
      "欲问升平无故老，凤楼回首落花频。"
    ]
  },
  {
    "volume": 590,
    "sequence": 27,
    "title": "紫极宫上元斋次呈诸道流",
    "author": "李郢",
    "content": [
      "碧简朝天章奏频，清宫仿佛降灵真。",
      "五龙金角向星斗，三洞玉音愁鬼神。",
      "风拂乱灯山磬□，露沾仙杏石坛春。",
      "明朝醮罢羽客散，尘土满城空世人。"
    ]
  },
  {
    "volume": 590,
    "sequence": 28,
    "title": "立春一日江村偶兴",
    "author": "李郢",
    "content": [
      "旧历年光看卷尽，立春何用更相催。",
      "江边野店寒无色，竹外孤村坐见梅。",
      "山雪乍晴岚翠起，渔家向晚笛声哀。",
      "南州近有秦中使，闻道胡兵索战来。"
    ]
  },
  {
    "volume": 590,
    "sequence": 29,
    "title": "立秋后自京归家",
    "author": "李郢",
    "content": [
      "篱落秋归见豆花，竹门当水岸横槎。",
      "松斋一雨宜清簟，佛室孤灯对绛纱。",
      "尽日抱愁跧似鼠，移时不动懒于蛇。",
      "西江近有鲈鱼否，张翰扁舟始到家。"
    ]
  },
  {
    "volume": 590,
    "sequence": 30,
    "title": "奉陪裴相公重阳日游安乐池亭",
    "author": "李郢",
    "content": [
      "绛霄轻霭翊三台，稽阮襟怀管乐才。",
      "莲沼昔为王俭府，菊篱今作孟嘉杯。",
      "宁知北阙元勋在，却引东山旧客来。",
      "自笑吐茵还酩酊，日斜空从绛衣回。"
    ]
  },
  {
    "volume": 590,
    "sequence": 31,
    "title": "浙河馆（一作暮春山行田家歇马）",
    "author": "李郢",
    "content": [
      "雨湿菰蒲斜日明，茅厨煮茧掉车声。",
      "青蛇上竹一种色，黄蝶隔溪无限情。",
      "何处樵渔将远饷，故园田土忆春耕。",
      "千峰万濑水潏潏，羸马此中愁独行。"
    ]
  },
  {
    "volume": 590,
    "sequence": 32,
    "title": "春日题山家",
    "author": "李郢",
    "content": [
      "偶与樵人熟，春残日日来。",
      "依冈寻紫蕨，挽树得青梅。",
      "燕静衔泥起，蜂喧抱蕊回。",
      "嫩茶重搅绿，新酒略炊醅。",
      "漠漠蚕生纸，涓涓水弄苔。",
      "丁香政堪结，留步小庭隈。"
    ]
  },
  {
    "volume": 590,
    "sequence": 33,
    "title": "江亭晚望",
    "author": "李郢",
    "content": [
      "碧天凉冷雁来疏，闲望江云思有余。",
      "秋馆池亭荷叶后，野人篱落豆花初。",
      "无愁自得仙人术，多病能忘太史书。",
      "闻说故园香稻熟，片帆归去就鲈鱼。"
    ]
  },
  {
    "volume": 590,
    "sequence": 34,
    "title": "长安夜访澈上人",
    "author": "李郢",
    "content": [
      "关西木落夜霜凝，乌帽闲寻紫阁僧。",
      "松迥月光先照鹤，寺寒沟水忽生冰。",
      "琤琤晓漏喧秦禁，漠漠秋烟起汉陵。",
      "闻说天台旧禅处，石房独有一龛灯。"
    ]
  },
  {
    "volume": 590,
    "sequence": 35,
    "title": "送圆鉴上人游天台",
    "author": "李郢",
    "content": [
      "西岭草堂留不住，独携瓶锡向天台。",
      "霜清海寺闻潮至，日宴江船乞食回。",
      "华顶夜寒孤月落，石桥秋尽一僧来。",
      "灵溪道者相逢处，阴洞泠泠竹室开。"
    ]
  },
  {
    "volume": 590,
    "sequence": 36,
    "title": "送僧之台州",
    "author": "李郢",
    "content": [
      "独寻台岭闲游去，岂觉灵溪道里赊。",
      "三井应潮通海浪，五峰攒寺落天花。",
      "寒潭盥漱铜瓶洁，野店安禅锡杖斜。",
      "到日初寻石桥路，莫教云雨湿袈裟。"
    ]
  },
  {
    "volume": 590,
    "sequence": 37,
    "title": "伤贾岛无可",
    "author": "李郢",
    "content": [
      "却到京师事事伤，惠休归寂贾生亡。",
      "何人收得文章箧，独我来经苔藓房。",
      "一命未沾为逐客，万缘初尽别空王。",
      "萧萧竹坞斜阳在，叶覆闲阶雪拥墙。"
    ]
  },
  {
    "volume": 590,
    "sequence": 38,
    "title": "孔雀",
    "author": "李郢",
    "content": [
      "越鸟青春好颜色，晴轩入户看呫衣。",
      "一身金翠画不得，万里山川来者稀。",
      "丝竹惯听时独舞，楼台初上欲孤飞。",
      "刺桐花谢芳草歇，南国同巢应望归。"
    ]
  },
  {
    "volume": 590,
    "sequence": 39,
    "title": "秋晚寄题陆勋校书义兴禅居时淮南从事",
    "author": "李郢",
    "content": [
      "禅居秋草晚，萧索异前时。",
      "莲幕青云贵，翱翔绝后期。",
      "藓房柽架掩，山砌石盆欹。",
      "剑戟晨趋静，笙歌夜散迟。",
      "谷寒霜狖静，林晚磬虫悲。",
      "惠远烟霞在，方平杖履随。",
      "骨清须贵达，神重有威仪。",
      "万卒千蹄马，横鞭从信骑。"
    ]
  },
  {
    "volume": 590,
    "sequence": 40,
    "title": "酬王舍人雪中见寄",
    "author": "李郢",
    "content": [
      "三日柴门拥不开，阶庭平满白皑皑。",
      "今朝踏作琼瑶迹，为有诗从凤沼来。"
    ]
  },
  {
    "volume": 590,
    "sequence": 41,
    "title": "蝉",
    "author": "李郢",
    "content": [
      "饮蝉惊雨落高槐，山蚁移将入石阶。",
      "若使秦楼美人见，还应一为拔金钗。"
    ]
  },
  {
    "volume": 590,
    "sequence": 42,
    "title": "自水口入茶山",
    "author": "李郢",
    "content": [
      "蒨蒨红裙好女儿，相偎相倚看人时。",
      "使君马上应含笑，横把金鞭为咏诗。"
    ]
  },
  {
    "volume": 590,
    "sequence": 43,
    "title": "重游天台",
    "author": "李郢",
    "content": [
      "南国天台山水奇，石桥危险古来知。",
      "龙潭直下一百丈，谁见生公独坐时。"
    ]
  },
  {
    "volume": 590,
    "sequence": 44,
    "title": "山行",
    "author": "李郢",
    "content": [
      "小田微雨稻苗香，田畔清溪潏潏凉。",
      "自忆东吴榜舟日，蓼花沟水半篙强。"
    ]
  },
  {
    "volume": 590,
    "sequence": 45,
    "title": "上元日寄湖杭二从事",
    "author": "李郢",
    "content": [
      "恋别山灯忆水灯，山光水焰百千层。",
      "谢公留赏山公唤，知入笙歌阿那朋。"
    ]
  },
  {
    "volume": 590,
    "sequence": 46,
    "title": "寒食野望",
    "author": "李郢",
    "content": [
      "旧坟新陇哭多时，流世都堪几度悲。",
      "乌鸟乱啼人未远，野风吹散白棠梨。"
    ]
  },
  {
    "volume": 590,
    "sequence": 47,
    "title": "清明日题一公禅室",
    "author": "李郢",
    "content": [
      "山头兰若石楠春，山下清明烟火新。",
      "此日何穷礼禅客，归心谁是恋禅人。"
    ]
  },
  {
    "volume": 590,
    "sequence": 48,
    "title": "七夕寄张氏兄弟",
    "author": "李郢",
    "content": [
      "新秋牛女会佳期，红粉筵开玉馔时。",
      "好与檀郎寄花朵，莫教清晓羡蛛丝。"
    ]
  },
  {
    "volume": 590,
    "sequence": 49,
    "title": "春晚与诸同舍出城迎座主侍郎（一作郑颢诗）",
    "author": "李郢",
    "content": [
      "三十骅骝一哄尘，来时不锁杏园春。",
      "东风柳絮轻如雪，应有偷游曲水人。"
    ]
  },
  {
    "volume": 590,
    "sequence": 50,
    "title": "张郎中宅戏赠二首",
    "author": "李郢",
    "content": [
      "薄雪燕蓊紫燕钗，钗垂簏簌抱香怀。",
      "一声歌罢刘郎醉，脱取明金压绣鞋。",
      "谢家青妓邃重关，谁省春风见玉颜。",
      "闻道彩鸾三十六，一双双对碧池莲。"
    ]
  },
  {
    "volume": 590,
    "sequence": 51,
    "title": "醉送",
    "author": "李郢",
    "content": [
      "江梅冷艳酒清光，急拍繁弦醉画堂。",
      "无限柳条多少雪，一将春恨付刘郎。"
    ]
  },
  {
    "volume": 590,
    "sequence": 52,
    "title": "晓井",
    "author": "李郢",
    "content": [
      "桐阴覆井月斜明，百尺寒泉古甃清。",
      "越女携瓶下金索，晓天初放辘轳声。"
    ]
  },
  {
    "volume": 590,
    "sequence": 53,
    "title": "南池",
    "author": "李郢",
    "content": [
      "小男供饵妇搓丝，溢榼香醪倒接罒离。",
      "日出两竿鱼正食，一家欢笑在南池。"
    ]
  },
  {
    "volume": 590,
    "sequence": 54,
    "title": "偶作",
    "author": "李郢",
    "content": [
      "一杯正发吟哦兴，两盏还生去住愁。",
      "何似全家上船去，酒旗多处即淹留。"
    ]
  },
  {
    "volume": 590,
    "sequence": 55,
    "title": "画鼓",
    "author": "李郢",
    "content": [
      "尝闻画鼓动欢情，及送离人恨鼓声。",
      "两杖一挥行缆解，暮天空使别魂惊。"
    ]
  },
  {
    "volume": 590,
    "sequence": 56,
    "title": "燕蓊花",
    "author": "李郢",
    "content": [
      "十二街中何限草，燕蓊尽欲占残春。",
      "黄花扑地无穷极，愁杀江南去住人。"
    ]
  },
  {
    "volume": 590,
    "sequence": 57,
    "title": "邵博士溪亭",
    "author": "李郢",
    "content": [
      "野茶无限春风叶，溪水千重返照波。",
      "只去长桥三十里，谁人一解枉帆过。"
    ]
  },
  {
    "volume": 590,
    "sequence": 58,
    "title": "小石上见亡友题处",
    "author": "李郢",
    "content": [
      "笋石清琤入紫烟，陆云题处是前年。",
      "苔侵雨打依稀在，惆怅凉风树树蝉。"
    ]
  },
  {
    "volume": 590,
    "sequence": 59,
    "title": "洞灵观流泉",
    "author": "李郢",
    "content": [
      "石上苔芜水上烟，潺湲声在观门前。",
      "千岩万壑分流去，更引飞花入洞天。"
    ]
  },
  {
    "volume": 590,
    "sequence": 60,
    "title": "送李判官",
    "author": "李郢",
    "content": [
      "津市停桡送别难，荧荧蜡炬照更阑。",
      "东风万叠吹江月，谁伴袁褒宿夜滩。"
    ]
  },
  {
    "volume": 590,
    "sequence": 61,
    "title": "宿杭州虚白堂",
    "author": "李郢",
    "content": [
      "秋月斜明虚白堂，寒蛩唧唧树苍苍。",
      "江风彻晓不得睡，二十五声秋点长。"
    ]
  }
]