[
  {
    "volume": 221,
    "sequence": 1,
    "title": "杜鹃",
    "author": "杜甫",
    "content": [
      "西川有杜鹃，东川无杜鹃。",
      "涪万无杜鹃，云安有杜鹃。",
      "我昔游锦城，结庐锦水边。",
      "有竹一顷馀，乔木上参天。",
      "杜鹃暮春至，哀哀叫其间。",
      "我见常再拜，重是古帝魂。",
      "生子百鸟巢，百鸟不敢嗔。",
      "仍为喂其子，礼若奉至尊。",
      "鸿雁及羔羊，有礼太古前。",
      "行飞与跪乳，识序如知恩。",
      "圣贤古法则，付与后世传。",
      "君看禽鸟情，犹解事杜鹃。",
      "今忽暮春间，值我病经年。",
      "身病不能拜，泪下如迸泉。"
    ]
  },
  {
    "volume": 221,
    "sequence": 2,
    "title": "客居",
    "author": "杜甫",
    "content": [
      "客居所居堂，前江后山根。",
      "下堑万寻岸，苍涛郁飞翻。",
      "葱青众木梢，邪竖杂石痕。",
      "子规昼夜啼，壮士敛精魂。",
      "峡开四千里，水合数百源。",
      "人虎相半居，相伤终两存。",
      "蜀麻久不来，吴盐拥荆门。",
      "西南失大将，商旅自星奔。",
      "今又降元戎，已闻动行轩。",
      "舟子候利涉，亦凭节制尊。",
      "我在路中央，生理不得论。",
      "卧愁病脚废，徐步视小园。",
      "短畦带碧草，怅望思王孙。",
      "凤随其皇去，篱雀暮喧繁。",
      "览物想故国，十年别荒村。",
      "日暮归几翼，北林空自昏。",
      "安得覆八溟，为君洗乾坤。",
      "稷契易为力，犬戎何足吞。",
      "儒生老无成，臣子忧四番。",
      "箧中有旧笔，情至时复援。"
    ]
  },
  {
    "volume": 221,
    "sequence": 3,
    "title": "客堂",
    "author": "杜甫",
    "content": [
      "忆昨离少城，而今异楚蜀。",
      "舍舟复深山，窅窕一林麓。",
      "栖泊云安县，消中内相毒。",
      "旧疾甘载来，衰年得无足。",
      "死为殊方鬼，头白免短促。",
      "老马终望云，南雁意在北。",
      "别家长儿女，欲起惭筋力。",
      "客堂序节改，具物对羁束。",
      "石暄蕨芽紫，渚秀芦笋绿。",
      "巴莺纷未稀，徼麦早向熟。",
      "悠悠日动江，漠漠春辞木。",
      "台郎选才俊，自顾亦已极。",
      "前辈声名人，埋没何所得。",
      "居然绾章绂，受性本幽独。",
      "平生憩息地，必种数竿竹。",
      "事业只浊醪，营葺但草屋。",
      "上公有记者，累奏资薄禄。",
      "主忧岂济时，身远弥旷职。",
      "循文庙算正，献可天衢直。",
      "尚想趋朝廷，毫发裨社稷。",
      "形骸今若是，进退委行色。"
    ]
  },
  {
    "volume": 221,
    "sequence": 4,
    "title": "石研诗",
    "author": "杜甫",
    "content": [
      "平公今诗伯，秀发吾所羡。",
      "奉使三峡中，长啸得石研。",
      "巨璞禹凿馀，异状君独见。",
      "其滑乃波涛，其光或雷电。",
      "联坳各尽墨，多水递隐现。",
      "挥洒容数人，十手可对面。",
      "比公头上冠，贞质未为贱。",
      "当公赋佳句，况得终清宴。",
      "公含起草姿，不远明光殿。",
      "致于丹青地，知汝随顾眄。"
    ]
  },
  {
    "volume": 221,
    "sequence": 5,
    "title": "水阁朝霁，奉简严云安（一作云安严明府）",
    "author": "杜甫",
    "content": [
      "东城抱春岑，江阁邻石面。",
      "崔嵬晨云白，朝旭射芳甸。",
      "雨槛卧花丛，风床展书卷。",
      "钩帘宿鹭起，丸药流莺啭。",
      "呼婢取酒壶，续儿诵文选。",
      "晚交严明府，矧此数相见。"
    ]
  },
  {
    "volume": 221,
    "sequence": 6,
    "title": "赠郑十八贲（云安令）",
    "author": "杜甫",
    "content": [
      "温温士君子，令我怀抱尽。",
      "灵芝冠众芳，安得阙亲近。",
      "遭乱意不归，窜身迹非隐。",
      "细人尚姑息，吾子色愈谨。",
      "高怀见物理，识者安肯哂。",
      "卑飞欲何待，捷径应未忍。",
      "示我百篇文，诗家一标准。",
      "羁离交屈宋，牢落值颜闵。",
      "水陆迷畏途，药饵驻修轸。",
      "古人日以远，青史字不泯。",
      "步趾咏唐虞，追随饭葵堇。",
      "数杯资好事，异味烦县尹。",
      "心虽在朝谒，力与愿矛盾。",
      "抱病排金门，衰容岂为敏。"
    ]
  },
  {
    "volume": 221,
    "sequence": 7,
    "title": "三韵三篇",
    "author": "杜甫",
    "content": [
      "高马勿唾面，长鱼无损鳞。",
      "辱马马毛焦，困鱼鱼有神。",
      "君看磊落士，不肯易其身。",
      "荡荡万斛船，影若扬白虹。",
      "起樯必椎牛，挂席集众功。",
      "自非风动天，莫置大水中。",
      "烈士恶多门，小人自同调。",
      "名利苟可取，杀身傍权要。",
      "何当官曹清，尔辈堪一笑。"
    ]
  },
  {
    "volume": 221,
    "sequence": 8,
    "title": "青丝（青丝白马，用侯景事，以比仆固怀恩）",
    "author": "杜甫",
    "content": [
      "青丝白马谁家子，粗豪且逐风尘起。",
      "不闻汉主放妃嫔，近静潼关扫蜂蚁。",
      "殿前兵马破汝时，十月即为齑粉期。",
      "未如面缚归金阙，万一皇恩下玉墀。"
    ]
  },
  {
    "volume": 221,
    "sequence": 9,
    "title": "近闻",
    "author": "杜甫",
    "content": [
      "近闻犬戎远遁逃，牧马不敢侵临洮。",
      "渭水逶迤白日净，陇山萧瑟秋云高。",
      "崆峒五原亦无事，北庭数有关中使。",
      "似闻赞普更求亲，舅甥和好应难弃。"
    ]
  },
  {
    "volume": 221,
    "sequence": 10,
    "title": "蚕谷行",
    "author": "杜甫",
    "content": [
      "天下郡国向万城，无有一城无甲兵。",
      "焉得铸甲作农器，一寸荒田牛得耕。",
      "牛尽耕，蚕亦成。",
      "不劳烈士泪滂沱，男谷女丝行复歌。"
    ]
  },
  {
    "volume": 221,
    "sequence": 11,
    "title": "折槛行",
    "author": "杜甫",
    "content": [
      "呜呼房魏不复见，秦王学士时难羡。",
      "青衿胄子困泥涂，白马将军若雷电。",
      "千载少似朱云人，至今折槛空嶙峋。",
      "娄公不语宋公语，尚忆先皇容直臣。"
    ]
  },
  {
    "volume": 221,
    "sequence": 12,
    "title": "引水",
    "author": "杜甫",
    "content": [
      "月峡瞿塘云作顶，乱石峥嵘俗无井。",
      "云安酤水奴仆悲，鱼复移居心力省。",
      "白帝城西万竹蟠，接筒引水喉不干。",
      "人生留滞生理难，斗水何直百忧宽。"
    ]
  },
  {
    "volume": 221,
    "sequence": 13,
    "title": "古柏行",
    "author": "杜甫",
    "content": [
      "孔明庙前有老柏，柯如青铜根如石。",
      "霜皮溜雨四十围，黛色参天二千尺。",
      "君臣已与时际会，树木犹为人爱惜。",
      "云来气接巫峡长，月出寒通雪山白。",
      "忆昨路绕锦亭东，先主武侯同閟宫。",
      "崔嵬枝干郊原古，窈窕丹青户牖空。",
      "落落盘踞虽得地，冥冥孤高多烈风。",
      "扶持自是神明力，正直原因造化功。",
      "大厦如倾要梁栋，万牛回首丘山重。",
      "不露文章世已惊，未辞翦伐谁能送。",
      "苦心岂免容蝼蚁，香叶终经宿鸾凤。",
      "志士幽人莫怨嗟，古来材大难为用。"
    ]
  },
  {
    "volume": 221,
    "sequence": 14,
    "title": "缚鸡行",
    "author": "杜甫",
    "content": [
      "小奴缚鸡向市卖，鸡被缚急相喧争。",
      "家中厌鸡食虫蚁，不知鸡卖还遭烹。",
      "虫鸡于人何厚薄，吾叱奴人解其缚。",
      "鸡虫得失无了时，注目寒江倚山阁。"
    ]
  },
  {
    "volume": 221,
    "sequence": 15,
    "title": "负薪行",
    "author": "杜甫",
    "content": [
      "夔州处女发半华，四十五十无夫家。",
      "更遭丧乱嫁不售，一生抱恨堪咨嗟。",
      "土风坐男使女立，应当门户女出入。",
      "十犹八九负薪归，卖薪得钱应供给。",
      "至老双鬟只垂颈，野花山叶银钗并。",
      "筋力登危集市门，死生射利兼盐井。",
      "面妆首饰杂啼痕，地褊衣寒困石根。",
      "若道巫山女粗丑，何得此有昭君村。"
    ]
  },
  {
    "volume": 221,
    "sequence": 16,
    "title": "最能行",
    "author": "杜甫",
    "content": [
      "峡中丈夫绝轻死，少在公门多在水。",
      "富豪有钱驾大舸，贫穷取给行艓子。",
      "小儿学问止论语，大儿结束随商旅。",
      "欹帆侧柁入波涛，撇漩捎濆无险阻。",
      "朝发白帝暮江陵，顷来目击信有征。",
      "瞿塘漫天虎须怒，归州长年行最能。",
      "此乡之人气量窄，误竞南风疏北客。",
      "若道土无英俊才，何得山有屈原宅。"
    ]
  },
  {
    "volume": 221,
    "sequence": 17,
    "title": "寄裴施州（裴冕坐李辅国贬施州刺史）",
    "author": "杜甫",
    "content": [
      "廊庙之具裴施州，宿昔一逢无此流。",
      "金钟大镛在东序，冰壶玉衡悬清秋。",
      "自从相遇感多病，三岁为客宽边愁。",
      "尧有四岳明至理，汉二千石真分忧。",
      "几度寄书白盐北，苦寒赠我青羔裘。",
      "霜雪回光避锦袖，龙蛇动箧蟠银钩。",
      "紫衣使者辞复命，再拜故人谢佳政。",
      "将老已失子孙忧，后来况接才华盛。"
    ]
  },
  {
    "volume": 221,
    "sequence": 18,
    "title": "郑典设自施州归",
    "author": "杜甫",
    "content": [
      "吾怜荥阳秀，冒暑初有适。",
      "名贤慎所出，不肯妄行役。",
      "旅兹殊俗远，竟以屡空迫。",
      "南谒裴施州，气合无险僻。",
      "攀援悬根木，登顿入天石。",
      "青山自一川，城郭洗忧戚。",
      "听子话此邦，令我心悦怿。",
      "其俗则纯朴，不知有主客。",
      "温温诸侯门，礼亦如古昔。",
      "敕厨倍常羞，杯盘颇狼藉。",
      "时虽属丧乱，事贵赏匹敌。",
      "中宵惬良会，裴郑非远戚。",
      "群书一万卷，博涉供务隙。",
      "他日辱银钩，森疏见矛戟。",
      "倒屣喜旋归，画地求所历。",
      "乃闻风土质，又重田畴辟。",
      "刺史似寇恂，列郡宜竞惜。",
      "北风吹瘴疠，羸老思散策。",
      "渚拂蒹葭塞，峤穿萝茑幂。",
      "此身仗儿仆，高兴潜有激。",
      "孟冬方首路，强饭取崖壁。",
      "叹尔疲驽骀，汗沟血不赤。",
      "终然备外饰，驾驭何所益。",
      "我有平肩舆，前途犹准的。",
      "翩翩入鸟道，庶脱蹉跌厄。"
    ]
  },
  {
    "volume": 221,
    "sequence": 19,
    "title": "柴门",
    "author": "杜甫",
    "content": [
      "孤舟登瀼西，回首望两崖。",
      "东城干旱天，其气如焚柴。",
      "长影没窈窕，馀光散唅呀。",
      "大江蟠嵌根，归海成一家。",
      "下冲割坤轴，竦壁攒镆铘。",
      "萧飒洒秋色，氛昏霾日车。",
      "峡门自此始，最窄容浮查。",
      "禹功翊造化，疏凿就欹斜。",
      "巨渠决太古，众水为长蛇。",
      "风烟渺吴蜀，舟楫通盐麻。",
      "我今远游子，飘转混泥沙。",
      "万物附本性，约身不愿奢。",
      "茅栋盖一床，清池有馀花。",
      "浊醪与脱粟，在眼无咨嗟。",
      "山荒人民少，地僻日夕佳。",
      "贫病固其常，富贵任生涯。",
      "老于干戈际，宅幸蓬荜遮。",
      "石乱上云气，杉清延月华。",
      "赏妍又分外，理惬夫何夸。",
      "足了垂白年，敢居高士差。",
      "书此豁平昔，回首犹暮霞。"
    ]
  },
  {
    "volume": 221,
    "sequence": 20,
    "title": "贻华阳柳少府",
    "author": "杜甫",
    "content": [
      "系马乔木间，问人野寺门。",
      "柳侯披衣笑，见我颜色温。",
      "并坐石下堂，俯视大江奔。",
      "火云洗月露，绝壁上朝暾。",
      "自非晓相访，触热生病根。",
      "南方六七月，出入异中原。",
      "老少多暍死，汗逾水浆翻。",
      "俊才得之子，筋力不辞烦。",
      "指挥当世事，语及戎马存。",
      "涕泪溅我裳，悲气排帝阍。",
      "郁陶抱长策，义仗知者论。",
      "吾衰卧江汉，但愧识玙璠。",
      "文章一小技，于道未为尊。",
      "起予幸斑白，因是托子孙。",
      "俱客古信州，结庐依毁垣。",
      "相去四五里，径微山叶繁。",
      "时危挹佳士，况免军旅喧。",
      "醉从赵女舞，歌鼓秦人盆。",
      "子壮顾我伤，我欢兼泪痕。",
      "馀生如过鸟，故里今空村。"
    ]
  },
  {
    "volume": 221,
    "sequence": 21,
    "title": "雷",
    "author": "杜甫",
    "content": [
      "大旱山岳燋，密云复无雨。",
      "南方瘴疠地，罹此农事苦。",
      "封内必舞雩，峡中喧击鼓。",
      "真龙竟寂寞，土梗空俯偻。",
      "吁嗟公私病，税敛缺不补。",
      "故老仰面啼，疮痍向谁数。",
      "暴尪或前闻，鞭巫非稽古。",
      "请先偃甲兵，处分听人主。",
      "万邦但各业，一物休尽取。",
      "水旱其数然，尧汤免亲睹。",
      "上天铄金石，群盗乱豺虎。",
      "二者存一端，愆阳不犹愈。",
      "昨宵殷其雷，风过齐万弩。",
      "复吹霾翳散，虚觉神灵聚。",
      "气暍肠胃融，汗滋衣裳污。",
      "吾衰尤拙计，失望筑场圃。"
    ]
  },
  {
    "volume": 221,
    "sequence": 22,
    "title": "火",
    "author": "杜甫",
    "content": [
      "楚山经月火，大旱则斯举。",
      "旧俗烧蛟龙，惊惶致雷雨。",
      "爆嵌魑魅泣，崩冻岚阴昈。",
      "罗落沸百泓，根源皆万古。",
      "青林一灰烬，云气无处所。",
      "入夜殊赫然，新秋照牛女。",
      "风吹巨焰作，河棹腾烟柱。",
      "势俗焚昆仑，光弥焮洲渚。",
      "腥至焦长蛇，声吼缠猛虎。",
      "神物已高飞，不见石与土。",
      "尔宁要谤讟，凭此近荧侮。",
      "薄关长吏忧，甚昧至精主。",
      "远迁谁扑灭，将恐及环堵。",
      "流汗卧江亭，更深气如缕。"
    ]
  },
  {
    "volume": 221,
    "sequence": 23,
    "title": "七月三日亭午已后较热退晚加小凉稳睡…呈元二十一曹长",
    "author": "杜甫",
    "content": [
      "今兹商用事，馀热亦已末。",
      "衰年旅炎方，生意从此活。",
      "亭午减汗流，北邻耐人聒。",
      "晚风爽乌匼，筋力苏摧折。",
      "闭目逾十旬，大江不止渴。",
      "退藏恨雨师，健步闻旱魃。",
      "园蔬抱金玉，无以供采掇。",
      "密云虽聚散，徂暑终衰歇。",
      "前圣慎焚巫，武王亲救暍。",
      "阴阳相主客，时序递回斡。",
      "洒落唯清秋，昏霾一空阔。",
      "萧萧紫塞雁，南向欲行列。",
      "欻思红颜日，霜露冻阶闼。",
      "胡马挟雕弓，鸣弦不虚发。",
      "长鈚逐狡兔，突羽当满月。",
      "惆怅白头吟，萧条游侠窟。",
      "临轩望山阁，缥缈安可越。",
      "高人炼丹砂，未念将朽骨。",
      "少壮迹颇疏，欢乐曾倏忽。",
      "杖藜风尘际，老丑难翦拂。",
      "吾子得神仙，本是池中物。",
      "贱夫美一睡，烦促婴词笔。"
    ]
  },
  {
    "volume": 221,
    "sequence": 24,
    "title": "牵牛织女",
    "author": "杜甫",
    "content": [
      "牵牛出河西，织女处其东。",
      "万古永相望，七夕谁见同。",
      "神光意难候，此事终蒙胧。",
      "飒然精灵合，何必秋遂通。",
      "亭亭新妆立，龙驾具曾空。",
      "世人亦为尔，祈请走儿童。",
      "称家随丰俭，白屋达公宫。",
      "膳夫翊堂殿，鸣玉凄房栊。",
      "曝衣遍天下，曳月扬微风。",
      "蛛丝小人态，曲缀瓜果中。",
      "初筵裛重露，日出甘所终。",
      "嗟汝未嫁女，秉心郁忡忡。",
      "防身动如律，竭力机杼中。",
      "虽无姑舅事，敢昧织作功。",
      "明明君臣契，咫尺或未容。",
      "义无弃礼法，恩始夫妇恭。",
      "小大有佳期，戒之在至公。",
      "方圆苟龃龉，丈夫多英雄。"
    ]
  },
  {
    "volume": 221,
    "sequence": 25,
    "title": "毒热寄简崔评事十六弟",
    "author": "杜甫",
    "content": [
      "大暑运金气，荆扬不知秋。",
      "林下有塌翼，水中无行舟。",
      "千室但扫地，闭关人事休。",
      "老夫转不乐，旅次兼百忧。",
      "蝮蛇暮偃蹇，空床难暗投。",
      "炎宵恶明烛，况乃怀旧丘。",
      "开襟仰内弟，执热露白头。",
      "束带负芒刺，接居成阻修。",
      "何当清霜飞，会子临江楼。",
      "载闻大易义，讽兴诗家流。",
      "蕴藉异时辈，检身非苟求。",
      "皇皇使臣体，信是德业优。",
      "楚材择杞梓，汉苑归骅骝。",
      "短章达我心，理为识者筹。"
    ]
  },
  {
    "volume": 221,
    "sequence": 26,
    "title": "殿中杨监见示张旭草书图",
    "author": "杜甫",
    "content": [
      "斯人已云亡，草圣秘难得。",
      "及兹烦见示，满目一凄恻。",
      "悲风生微绡，万里起古色。",
      "锵锵鸣玉动，落落群松直。",
      "连山蟠其间，溟涨与笔力。",
      "有练实先书，临池真尽墨。",
      "俊拔为之主，暮年思转极。",
      "未知张王后，谁并百代则。",
      "呜呼东吴精，逸气感清识。",
      "杨公拂箧笥，舒卷忘寝食。",
      "念昔挥毫端，不独观酒德。"
    ]
  },
  {
    "volume": 221,
    "sequence": 27,
    "title": "杨监又出画鹰十二扇",
    "author": "杜甫",
    "content": [
      "近时冯绍正，能画鸷鸟样。",
      "明公出此图，无乃传其状。",
      "殊姿各独立，清绝心有向。",
      "疾禁千里马，气敌万人将。",
      "忆昔骊山宫，冬移含元仗。",
      "天寒大羽猎，此物神俱王。",
      "当时无凡材，百中皆用壮。",
      "粉墨形似间，识者一惆怅。",
      "干戈少暇日，真骨老崖嶂。",
      "为君除狡兔，会是翻鞲上。"
    ]
  },
  {
    "volume": 221,
    "sequence": 28,
    "title": "送殿中杨监赴蜀见相公（杜鸿渐镇蜀，辟杨炎为判官）",
    "author": "杜甫",
    "content": [
      "去水绝还波，泄云无定姿。",
      "人生在世间，聚散亦暂时。",
      "离别重相逢，偶然岂定期。",
      "送子清秋暮，风物长年悲。",
      "豪俊贵勋业，邦家频出师。",
      "相公镇梁益，军事无孑遗。",
      "解榻再见今，用才复择谁。",
      "况子已高位，为郡得固辞。",
      "难拒供给费，慎哀渔夺私。",
      "干戈未甚息，纪纲正所持。",
      "泛舟巨石横，登陆草露滋。",
      "山门日易久，当念居者思。"
    ]
  },
  {
    "volume": 221,
    "sequence": 29,
    "title": "赠李十五丈别（李秘书文嶷）",
    "author": "杜甫",
    "content": [
      "峡人鸟兽居，其室附层颠。",
      "下临不测江，中有万里船。",
      "多病纷倚薄，少留改岁年。",
      "绝域谁慰怀，开颜喜名贤。",
      "孤陋忝末亲，等级敢比肩。",
      "人生意颇合，相与襟袂连。",
      "一日两遣仆，三日一共筵。",
      "扬论展寸心，壮笔过飞泉。",
      "玄成美价存，子山旧业传。",
      "不闻八尺躯，常受众目怜。",
      "且为辛苦行，盖被生事牵。",
      "北回白帝棹，南入黔阳天。",
      "汧公制方隅，迥出诸侯先。",
      "封内如太古，时危独萧然。",
      "清高金茎露，正直朱丝弦。",
      "昔在尧四岳，今之黄颍川。",
      "于迈恨不同，所思无由宣。",
      "山深水增波，解榻秋露悬。",
      "客游虽云久，主要月再圆。",
      "晨集风渚亭，醉操云峤篇。",
      "丈夫贵知己，欢罢念归旋。"
    ]
  },
  {
    "volume": 221,
    "sequence": 30,
    "title": "西阁曝日",
    "author": "杜甫",
    "content": [
      "凛冽倦玄冬，负暄嗜飞阁。",
      "羲和流德泽，颛顼愧倚薄。",
      "毛发具自和，肌肤潜沃若。",
      "太阳信深仁，衰气欻有托。",
      "欹倾烦注眼，容易收病脚。",
      "流离木杪猿，翩跹山颠鹤。",
      "用知苦聚散，哀乐日已作。",
      "即事会赋诗，人生忽如昨。",
      "古来遭丧乱，贤圣尽萧索。",
      "胡为将暮年，忧世心力弱。"
    ]
  },
  {
    "volume": 221,
    "sequence": 31,
    "title": "课伐木",
    "author": "杜甫",
    "content": [
      "长夏无所为，客居课奴仆。",
      "清晨饭其腹，持斧入白谷。",
      "青冥曾巅后，十里斩阴木。",
      "人肩四根已，亭午下山麓。",
      "尚闻丁丁声，功课日各足。",
      "苍皮成委积，素节相照烛。",
      "藉汝跨小篱，当仗苦虚竹。",
      "空荒咆熊罴，乳兽待人肉。",
      "不示知禁情，岂惟干戈哭。",
      "城中贤府主，处贵如白屋。",
      "萧萧理体净，蜂虿不敢毒。",
      "虎穴连里闾，堤防旧风俗。",
      "泊舟沧江岸，久客慎所触。",
      "舍西崖峤壮，雷雨蔚含蓄。",
      "墙宇资屡修，衰年怯幽独。",
      "尔曹轻执热，为我忍烦促。",
      "秋光近青岑，季月当泛菊。",
      "报之以微寒，共给酒一斛。"
    ]
  },
  {
    "volume": 221,
    "sequence": 32,
    "title": "园人送瓜",
    "author": "杜甫",
    "content": [
      "江间虽炎瘴，瓜熟亦不早。",
      "柏公镇夔国，滞务兹一扫。",
      "食新先战士，共少及溪老。",
      "倾筐蒲鸽青，满眼颜色好。",
      "竹竿接嵌窦，引注来鸟道。",
      "沈浮乱水玉，爱惜如芝草。",
      "落刃嚼冰霜，开怀慰枯槁。",
      "许以秋蒂除，仍看小童抱。",
      "东陵迹芜绝，楚汉休征讨。",
      "园人非故侯，种此何草草。"
    ]
  },
  {
    "volume": 221,
    "sequence": 33,
    "title": "信行远修水筒（引水筒）",
    "author": "杜甫",
    "content": [
      "汝性不茹荤，清静仆夫内。",
      "秉心识本源，于事少滞碍。",
      "云端水筒坼，林表山石碎。",
      "触热藉子修，通流与厨会。",
      "往来四十里，荒险崖谷大。",
      "日曛惊未餐，貌赤愧相对。",
      "浮瓜供老病，裂饼尝所爱。",
      "于斯答恭谨，足以殊殿最。",
      "讵要方士符，何假将军盖。",
      "行诸直如笔，用意崎岖外。"
    ]
  },
  {
    "volume": 221,
    "sequence": 34,
    "title": "槐叶冷淘",
    "author": "杜甫",
    "content": [
      "青青高槐叶，采掇付中厨。",
      "新面来近市，汁滓宛相俱。",
      "入鼎资过熟，加餐愁欲无。",
      "碧鲜俱照箸，香饭兼苞芦。",
      "经齿冷于雪，劝人投此珠。",
      "愿随金騕褭，走置锦屠苏。",
      "路远思恐泥，兴深终不渝。",
      "献芹则小小，荐藻明区区。",
      "万里露寒殿，开冰清玉壶。",
      "君王纳凉晚，此味亦时须。"
    ]
  },
  {
    "volume": 221,
    "sequence": 35,
    "title": "行官张望补稻畦水归",
    "author": "杜甫",
    "content": [
      "东屯大江北，百顷平若案。",
      "六月青稻多，千畦碧泉乱。",
      "插秧适云已，引溜加溉灌。",
      "更仆往方塘，决渠当断岸。",
      "公私各地著，浸润无天旱。",
      "主守问家臣，分明见溪伴。",
      "芊芊炯翠羽，剡剡生银汉。",
      "鸥鸟镜里来，关山云边看。",
      "秋菰成黑米，精凿传白粲。",
      "玉粒足晨炊，红鲜任霞散。",
      "终然添旅食，作苦期壮观。",
      "遗穗及众多，我仓戒滋蔓。"
    ]
  },
  {
    "volume": 221,
    "sequence": 36,
    "title": "催宗文树鸡栅",
    "author": "杜甫",
    "content": [
      "吾衰怯行迈，旅次展崩迫。",
      "愈风传乌鸡，秋卵方漫吃。",
      "自春生成者，随母向百翮。",
      "驱趁制不禁，喧呼山腰宅。",
      "课奴杀青竹，终日憎赤帻。",
      "蹋藉盘案翻，塞蹊使之隔。",
      "墙东有隙地，可以树高栅。",
      "避热时来归，问儿所为迹。",
      "织笼曹其内，令人不得掷。",
      "稀间可突过，觜爪还污席。",
      "我宽蝼蚁遭，彼免狐貉厄。",
      "应宜各长幼，自此均勍敌。",
      "笼栅念有修，近身见损益。",
      "明明领处分，一一当剖析。",
      "不昧风雨晨，乱离减忧戚。",
      "其流则凡鸟，其气心匪石。",
      "倚赖穷岁晏，拨烦去冰释。",
      "未似尸乡翁，拘留盖阡陌。"
    ]
  },
  {
    "volume": 221,
    "sequence": 37,
    "title": "园官送菜",
    "author": "杜甫",
    "content": [
      "清晨蒙菜把，常荷地主恩。",
      "守者愆实数，略有其名存。",
      "苦苣刺如针，马齿叶亦繁。",
      "青青嘉蔬色，埋没在中园。",
      "园吏未足怪，世事固堪论。",
      "呜呼战伐久，荆棘暗长原。",
      "乃知苦苣辈，倾夺蕙草根。",
      "小人塞道路，为态何喧喧。",
      "又如马齿盛，气拥葵荏昏。",
      "点染不易虞，丝麻杂罗纨。",
      "一经器物内，永挂粗刺痕。",
      "志士采紫芝，放歌避戎轩。",
      "畦丁负笼至，感动百虑端。"
    ]
  },
  {
    "volume": 221,
    "sequence": 38,
    "title": "上后园山脚",
    "author": "杜甫",
    "content": [
      "朱夏热所婴，清旭步北林。",
      "小园背高冈，挽葛上崎崟。",
      "旷望延驻目，飘摇散疏襟。",
      "潜鳞恨水壮，去翼依云深。",
      "勿谓地无疆，劣于山有阴。",
      "石榞遍天下，水陆兼浮沈。",
      "自我登陇首，十年经碧岑。",
      "剑门来巫峡，薄倚浩至今。",
      "故园暗戎马，骨肉失追寻。",
      "时危无消息，老去多归心。",
      "志士惜白日，久客藉黄金。",
      "敢为苏门啸，庶作梁父吟。"
    ]
  },
  {
    "volume": 221,
    "sequence": 39,
    "title": "驱竖子摘苍耳（即卷耳）",
    "author": "杜甫",
    "content": [
      "江上秋已分，林中瘴犹剧。",
      "畦丁告劳苦，无以供日夕。",
      "蓬莠独不焦，野蔬暗泉石。",
      "卷耳况疗风，童儿且时摘。",
      "侵星驱之去，烂熳任远适。",
      "放筐亭午际，洗剥相蒙幂。",
      "登床半生熟，下箸还小益。",
      "加点瓜薤间，依稀橘奴迹。",
      "乱世诛求急，黎民糠籺窄。",
      "饱食复何心，荒哉膏粱客。",
      "富家厨肉臭，战地骸骨白。",
      "寄语恶少年，黄金且休掷。"
    ]
  },
  {
    "volume": 221,
    "sequence": 40,
    "title": "秋行官张望督促东渚耗稻向毕清晨遣女奴阿稽竖子…往问",
    "author": "杜甫",
    "content": [
      "东渚雨今足，伫闻粳稻香。",
      "上天无偏颇，蒲稗各自长。",
      "人情见非类，田家戒其荒。",
      "功夫竞搰搰，除草置岸旁。",
      "谷者命之本，客居安可忘。",
      "青春具所务，勤垦免乱常。",
      "吴牛力容易，并驱动莫当。",
      "丰苗亦已穊，云水照方塘。",
      "有生固蔓延，静一资堤防。",
      "督领不无人，提携颇在纲。",
      "荆扬风土暖，肃肃候微霜。",
      "尚恐主守疏，用心未甚臧。",
      "清朝遣婢仆，寄语逾崇冈。",
      "西成聚必散，不独陵我仓。",
      "岂要仁里誉，感此乱世忙。",
      "北风吹蒹葭，蟋蟀近中堂。",
      "荏苒百工休，郁纡迟暮伤。"
    ]
  },
  {
    "volume": 221,
    "sequence": 41,
    "title": "阻雨不得归瀼西甘林",
    "author": "杜甫",
    "content": [
      "三伏适已过，骄阳化为霖。",
      "欲归瀼西宅，阻此江浦深。",
      "坏舟百版坼，峻岸复万寻。",
      "篙工初一弃，恐泥劳寸心。",
      "伫立东城隅，怅望高飞禽。",
      "草堂乱悬圃，不隔昆仑岑。",
      "昏浑衣裳外，旷绝同层阴。",
      "园甘长成时，三寸如黄金。",
      "诸侯旧上计，厥贡倾千林。",
      "邦人不足重，所迫豪吏侵。",
      "客居暂封殖，日夜偶瑶琴。",
      "虚徐五株态，侧塞烦胸襟。",
      "焉得辍两足，杖藜出岖。",
      "。",
      "条流数翠实，偃息归碧浔。",
      "拂拭乌皮几，喜闻樵牧音。",
      "令儿快搔背，脱我头上簪。"
    ]
  },
  {
    "volume": 221,
    "sequence": 42,
    "title": "雨",
    "author": "杜甫",
    "content": [
      "峡云行清晓，烟雾相裴回。",
      "风吹苍江树，雨洒石壁来。",
      "凄凄生馀寒，殷殷兼出雷。",
      "白谷变气候，朱炎安在哉。",
      "高鸟湿不下，居人门未开。",
      "楚宫久已灭，幽佩为谁哀。",
      "侍臣书王梦，赋有冠古才。",
      "冥冥翠龙驾，多自巫山台。"
    ]
  },
  {
    "volume": 221,
    "sequence": 43,
    "title": "雨二首",
    "author": "杜甫",
    "content": [
      "青山澹无姿，白露谁能数。",
      "片片水上云，萧萧沙中雨。",
      "殊俗状巢居，曾台俯风渚。",
      "佳客适万里，沈思情延伫。",
      "挂帆远色外，惊浪满吴楚。",
      "久阴蛟螭出，寇盗复几许。",
      "空山中宵阴，微冷先枕席。",
      "回风起清曙，万象萋已碧。",
      "落落出岫云，浑浑倚天石。",
      "日假何道行，雨含长江白。",
      "连樯荆州船，有士荷矛戟。",
      "南防草镇惨，沾湿赴远役。",
      "群盗下辟山，总戎备强敌。",
      "水深云光廓，鸣橹各有适。",
      "渔艇息悠悠，夷歌负樵客。",
      "留滞一老翁，书时记朝夕。"
    ]
  },
  {
    "volume": 221,
    "sequence": 44,
    "title": "晚登瀼上堂",
    "author": "杜甫",
    "content": [
      "故跻瀼岸高，颇免崖石拥。",
      "开襟野堂豁，系马林花动。",
      "雉堞粉如云，山田麦无垄。",
      "春气晚更生，江流静犹涌。",
      "四序婴我怀，群盗久相踵。",
      "黎民困逆节，天子渴垂拱。",
      "所思注东北，深峡转修耸。",
      "衰老自成病，郎官未为冗。",
      "凄其望吕葛，不复梦周孔。",
      "济世数向时，斯人各枯冢。",
      "楚星南天黑，蜀月西雾重。",
      "安得随鸟翎，迫此惧将恐。"
    ]
  },
  {
    "volume": 221,
    "sequence": 45,
    "title": "又上后园山脚",
    "author": "杜甫",
    "content": [
      "昔我游山东，忆戏东岳阳。",
      "穷秋立日观，矫首望八荒。",
      "朱崖著毫发，碧海吹衣裳。",
      "蓐收困用事，玄冥蔚强梁。",
      "逝水自朝宗，镇名各其方。",
      "平原独憔悴，农力废耕桑。",
      "非关风露凋，曾是戍役伤。",
      "于时国用富，足以守边疆。",
      "朝廷任猛将，远夺戎虏场。",
      "到今事反覆，故老泪万行。",
      "龟蒙不复见，况乃怀旧乡。",
      "肺萎属久战，骨出热中肠。",
      "忧来杖匣剑，更上林北冈。",
      "瘴毒猿鸟落，峡干南日黄。",
      "秋风亦已起，江汉始如汤。",
      "登高欲有往，荡析川无梁。",
      "哀彼远征人，去家死路旁。",
      "不及祖父茔，累累冢相当。"
    ]
  },
  {
    "volume": 221,
    "sequence": 46,
    "title": "雨",
    "author": "杜甫",
    "content": [
      "山雨不作泥，江云薄为雾。",
      "晴飞半岭鹤，风乱平沙树。",
      "明灭洲景微，隐见岩姿露。",
      "拘闷出门游，旷绝经目趣。",
      "消中日伏枕，卧久尘及屦。",
      "岂无平肩舆，莫辨望乡路。",
      "兵戈浩未息，蛇虺反相顾。",
      "悠悠边月破，郁郁流年度。",
      "针灸阻朋曹，糠籺对童孺。",
      "一命须屈色，新知渐成故。",
      "穷荒益自卑，飘泊欲谁诉。",
      "尪羸愁应接，俄顷恐违迕。",
      "浮俗何万端，幽人有独步。",
      "庞公竟独往，尚子终罕遇。",
      "宿留洞庭秋，天寒潇湘素。",
      "杖策可入舟，送此齿发暮。"
    ]
  },
  {
    "volume": 221,
    "sequence": 47,
    "title": "甘林",
    "author": "杜甫",
    "content": [
      "舍舟越西冈，入林解我衣。",
      "青刍适马性，好鸟知人归。",
      "晨光映远岫，夕露见日晞。",
      "迟暮少寝食，清旷喜荆扉。",
      "经过倦俗态，在野无所违。",
      "试问甘藜藿，未肯羡轻肥。",
      "喧静不同科，出处各天机。",
      "勿矜朱门是，陋此白屋非。",
      "明朝步邻里，长老可以依。",
      "时危赋敛数，脱粟为尔挥。",
      "相携行豆田，秋花霭菲菲。",
      "子实不得吃，货市送王畿。",
      "尽添军旅用，迫此公家威。",
      "主人长跪问，戎马何时稀。",
      "我衰易悲伤，屈指数贼围。",
      "劝其死王命，慎莫远奋飞。"
    ]
  },
  {
    "volume": 221,
    "sequence": 48,
    "title": "雨",
    "author": "杜甫",
    "content": [
      "行云递崇高，飞雨霭而至。",
      "潺潺石间溜，汩汩松上驶。",
      "亢阳乘秋热，百谷皆已弃。",
      "皇天德泽降，焦卷有生意。",
      "前雨伤卒暴，今雨喜容易。",
      "不可无雷霆，间作鼓增气。",
      "佳声达中宵，所望时一致。",
      "清霜九月天，仿佛见滞穗。",
      "郊扉及我私，我圃日苍翠。",
      "恨无抱瓮力，庶减临江费。"
    ]
  },
  {
    "volume": 221,
    "sequence": 49,
    "title": "种莴苣",
    "author": "杜甫",
    "content": [
      "阴阳一错乱，骄蹇不复理。",
      "枯旱于其中，炎方惨如毁。",
      "植物半蹉跎，嘉生将已矣。",
      "云雷欻奔命，师伯集所使。",
      "指麾赤白日，澒洞青光起。",
      "雨声先已风，散足尽西靡。",
      "山泉落沧江，霹雳犹在耳。",
      "终朝纡飒沓，信宿罢潇洒。",
      "堂下可以畦，呼童对经始。",
      "苣兮蔬之常，随事艺其子。",
      "破块数席间，荷锄功易止。",
      "两旬不甲坼，空惜埋泥滓。",
      "野苋迷汝来，宗生实于此。",
      "此辈岂无秋，亦蒙寒露委。",
      "翻然出地速，滋蔓户庭毁。",
      "因知邪干正，掩抑至没齿。",
      "贤良虽得禄，守道不封己。",
      "拥塞败芝兰，众多盛荆杞。",
      "中园陷萧艾，老圃永为耻。",
      "登于白玉盘，藉以如霞绮。",
      "苋也无所施，胡颜入筐篚。"
    ]
  },
  {
    "volume": 221,
    "sequence": 50,
    "title": "暇日小园散病，将种秋菜，督勒耕牛，兼书触目",
    "author": "杜甫",
    "content": [
      "不爱入州府，畏人嫌我真。",
      "及乎归茅宇，旁舍未曾嗔。",
      "老病忌拘束，应接丧精神。",
      "江村意自放，林木心所欣。",
      "秋耕属地湿，山雨近甚匀。",
      "冬菁饭之半，牛力晚来新。",
      "深耕种数亩，未甚后四邻。",
      "嘉蔬既不一，名数颇具陈。",
      "荆巫非苦寒，采撷接青春。",
      "飞来两白鹤，暮啄泥中芹。",
      "雄者左翮垂，损伤已露筋。",
      "一步再流血，尚经矰缴勤。",
      "三步六号叫，志屈悲哀频。",
      "鸾皇不相待，侧颈诉高旻。",
      "杖藜俯沙渚，为汝鼻酸辛。"
    ]
  }
]