[
  {
    "volume": 239,
    "sequence": 1,
    "title": "同程九早入中书（一作钱珝诗）",
    "author": "钱起",
    "content": [
      "汉家贤相重英奇，蟠木何材也见知。",
      "不意云霄能自致，空惊鹓鹭忽相随。",
      "腊雪初明柏子殿，春光欲上万年枝。",
      "独惭皇鉴明如日，未厌春光向玉墀。"
    ]
  },
  {
    "volume": 239,
    "sequence": 2,
    "title": "仲春宴王补阙城东小池",
    "author": "钱起",
    "content": [
      "王孙兴至幽寻好，芳草春深景气和。",
      "药院爱随流水入，山斋喜与白云过。",
      "犹嫌巢鹤窥人远，不厌丛花对客多。",
      "醉来倚玉无馀事，目送归鸿笑复歌。"
    ]
  },
  {
    "volume": 239,
    "sequence": 3,
    "title": "夜宿灵台寺寄郎士元",
    "author": "钱起",
    "content": [
      "西日横山含碧空，东方吐月满禅宫。",
      "朝瞻双顶青冥上，夜宿诸天色界中。",
      "石潭倒献莲花水，塔院空闻松柏风。",
      "万里故人能尚尔，知君视听我心同。"
    ]
  },
  {
    "volume": 239,
    "sequence": 4,
    "title": "题郎士元半日吴村别业，兼呈李长官",
    "author": "钱起",
    "content": [
      "半日吴村带晚霞，闲门高柳乱飞鸦。",
      "横云岭外千重树，流水声中一两家。",
      "愁人昨夜相思苦，闰月今年春意赊。",
      "自叹梅生头似雪，却怜潘令县如花。"
    ]
  },
  {
    "volume": 239,
    "sequence": 5,
    "title": "猷川雪后送僧粲临还京，时避世卧疾",
    "author": "钱起",
    "content": [
      "连步青溪几万重，有时共立在孤峰。",
      "斋到盂空餐雪麦，经传金字坐云松。",
      "呻吟独卧猷川水，振锡先闻长乐钟。",
      "回望群山携手处，离心一一涕无从。"
    ]
  },
  {
    "volume": 239,
    "sequence": 6,
    "title": "和李员外扈驾幸温泉宫",
    "author": "钱起",
    "content": [
      "未央月晓度疏钟，凤辇时巡出九重。",
      "雪霁山门迎瑞日，云开水殿候飞龙。",
      "经寒不入宫中树，佳气常薰仗外峰。",
      "遥羡枚皋扈仙跸，偏承霄汉渥恩浓。"
    ]
  },
  {
    "volume": 239,
    "sequence": 7,
    "title": "长信怨",
    "author": "钱起",
    "content": [
      "长信萤来一叶秋，蛾眉泪尽九重幽。",
      "鳷鹊观前明月度，芙蓉阙下绛河流。",
      "鸳衾久别难为梦，凤管遥闻更起愁。",
      "谁分昭阳夜歌舞，君王玉辇正淹留。"
    ]
  },
  {
    "volume": 239,
    "sequence": 8,
    "title": "送河南陆少府",
    "author": "钱起",
    "content": [
      "云间陆生美且奇，银章朱绶映金羁。",
      "自料抱材将致远，宁嗟趋府暂牵卑。",
      "东城社日催巢燕，上苑秋声散御梨。",
      "朝夕诏书还柏署，行看飞隼集高枝。"
    ]
  },
  {
    "volume": 239,
    "sequence": 9,
    "title": "送李评事赴潭州使幕",
    "author": "钱起",
    "content": [
      "湖南远去有馀情，蘋叶初齐白芷生。",
      "谩说简书催物役，遥知心赏缓王程。",
      "兴过山寺先云到，啸引江帆带月行。",
      "幕下由来贵无事，伫闻谈笑静黎氓。"
    ]
  },
  {
    "volume": 239,
    "sequence": 10,
    "title": "送李九贬南阳",
    "author": "钱起",
    "content": [
      "玉柱金罍醉不欢，云山驿道向东看，鸿声断续暮天远，柳影萧疏秋日寒。",
      "霜降幽林沾蕙若，弦惊翰苑失鸳鸾。",
      "秋来回首君门阻，马上应歌行路难。"
    ]
  },
  {
    "volume": 239,
    "sequence": 11,
    "title": "送裴頔侍御使蜀",
    "author": "钱起",
    "content": [
      "柱史才年四十强，须髯玄发美清扬。",
      "朝天绣服乘恩贵，出使星轺满路光。",
      "锦水繁花添丽藻，峨嵋明月引飞觞。",
      "多才自有云霄望，计日应追鸳鹭行。"
    ]
  },
  {
    "volume": 239,
    "sequence": 12,
    "title": "送韦信爱子归觐",
    "author": "钱起",
    "content": [
      "离舟解缆到斜晖，春水东流燕北飞。",
      "才子学诗趋露冕，棠花含笑待斑衣。",
      "稍闻江树啼猿近，转觉山林过客稀。",
      "借问还珠盈合浦，何如鲤也入庭闱。"
    ]
  },
  {
    "volume": 239,
    "sequence": 13,
    "title": "送兴平王少府游梁",
    "author": "钱起",
    "content": [
      "旧识相逢情更亲，攀欢甚少怆离频。",
      "黄绶罢来多远客，青山何处不愁人。",
      "日斜官树闻蝉满，雨过关城见月新。",
      "梁国遗风重词赋，诸侯应念马卿贫。"
    ]
  },
  {
    "volume": 239,
    "sequence": 14,
    "title": "送张员外出牧岳州",
    "author": "钱起",
    "content": [
      "凤凰衔诏与何人，喜政多才宠寇恂。",
      "台上鸳鸾争送远，岳阳云树待行春。",
      "自怜黄阁知音在，不厌彤幨出守频。",
      "应笑冯唐衰且拙，世情相见白头新。"
    ]
  },
  {
    "volume": 239,
    "sequence": 15,
    "title": "送孙十尉温县",
    "author": "钱起",
    "content": [
      "飞花落絮满河桥，千里伤心送客遥。",
      "不惜芸香染黄绶，惟怜鸿羽下青霄。",
      "云衢有志终骧首，吏道无媒且折腰。",
      "急管繁弦催一醉，颓阳不驻引征镳。"
    ]
  },
  {
    "volume": 239,
    "sequence": 16,
    "title": "送钟评事应宏词下第东归",
    "author": "钱起",
    "content": [
      "芳岁归人嗟转蓬，含情回首灞陵东。",
      "蛾眉不入秦台镜，鹢羽还惊宋国风。",
      "世事悠扬春梦里，年光寂寞旅愁中。",
      "劝君稍尽离筵酒，千里佳期难再同。"
    ]
  },
  {
    "volume": 239,
    "sequence": 17,
    "title": "送严维尉河南",
    "author": "钱起",
    "content": [
      "蕙叶青青花乱开，少年趋府下蓬莱。",
      "甘泉未献扬雄赋，吏道何劳贾谊才。",
      "征陌独愁飞盖远，离筵只惜暝钟催。",
      "欲知别后相思处，愿植琼枝向柏台。"
    ]
  },
  {
    "volume": 239,
    "sequence": 18,
    "title": "送马员外拜官觐省",
    "author": "钱起",
    "content": [
      "二十为郎事汉文，鸳雏骥子自为群。",
      "笔精已许台中妙，剑术还令世上闻。",
      "归觐屡经槐里月，出师常笑棘门军。",
      "莫言来往朝天远，看取鸣鞘入断云。"
    ]
  },
  {
    "volume": 239,
    "sequence": 19,
    "title": "送冷朝阳擢第后归金陵觐省",
    "author": "钱起",
    "content": [
      "莱子昼归今始好，潘园景色夏偏浓。",
      "夕阳流水吟诗去，明月青山出竹逢。",
      "兄弟相欢初让果，乡人争贺旧登龙。",
      "佳期少别俄千里，云树愁看过几重。"
    ]
  },
  {
    "volume": 239,
    "sequence": 20,
    "title": "九日宴浙江西亭",
    "author": "钱起",
    "content": [
      "诗人九日怜芳菊，筵客高斋宴浙江。",
      "渔浦浪花摇素壁，西陵树色入秋窗。",
      "木奴向熟悬金实，桑落新开泻玉缸。",
      "四子醉时争讲习，笑论黄霸旧为邦。"
    ]
  },
  {
    "volume": 239,
    "sequence": 21,
    "title": "和王员外雪晴早朝",
    "author": "钱起",
    "content": [
      "紫微晴雪带恩光，绕仗偏随鸳鹭行。",
      "长信月留宁避晓，宜春花满不飞香。",
      "独看积素凝清禁，已觉轻寒让太阳。",
      "题柱盛名兼绝唱，风流谁继汉田郎。"
    ]
  },
  {
    "volume": 239,
    "sequence": 22,
    "title": "避暑纳凉",
    "author": "钱起",
    "content": [
      "木槿花开畏日长，时摇轻扇倚绳床。",
      "初晴草蔓缘新笋，频雨苔衣染旧墙。",
      "十旬河朔应虚醉，八柱天台好纳凉。",
      "无事始然知静胜，深垂纱帐咏沧浪。"
    ]
  },
  {
    "volume": 239,
    "sequence": 23,
    "title": "早夏",
    "author": "钱起",
    "content": [
      "楚狂身世恨情多，似病如忧正是魔，花萼败春多寂寞，叶阴迎夏已清和。",
      "鹂黄好鸟摇深树，细白佳人著紫罗。",
      "军旅阅诗裁不得，可怜风景遣如何。"
    ]
  },
  {
    "volume": 239,
    "sequence": 24,
    "title": "题嵩阳焦道士石壁",
    "author": "钱起",
    "content": [
      "三峰花畔碧堂悬，锦里真人此得仙。",
      "玉体才飞西蜀雨，霓裳欲向大罗天。",
      "彩云不散烧丹灶，白鹿时藏种玉田。",
      "幸入桃源因去世，方期丹诀一延年。"
    ]
  },
  {
    "volume": 239,
    "sequence": 25,
    "title": "题延州圣僧穴",
    "author": "钱起",
    "content": [
      "定力无涯不可称，未知何代坐禅僧。",
      "默默山门宵闭月，荧荧石壁昼然灯。",
      "四时树长书经叶，万岁岩悬拄杖藤。",
      "昔日舍身缘救鸽，今时出见有飞鹰。"
    ]
  },
  {
    "volume": 239,
    "sequence": 26,
    "title": "乐游原晴望上中书李侍郎",
    "author": "钱起",
    "content": [
      "爽气朝来万里清，凭高一望九秋轻。",
      "不知凤沼霖初霁，但觉尧天日转明。",
      "四野山河通远色，千家砧杵共秋声，遥想青云丞相府，何时开阁引书生。"
    ]
  },
  {
    "volume": 239,
    "sequence": 27,
    "title": "幽居春暮书怀（一作石门暮春，一作蓝田春暮）",
    "author": "钱起",
    "content": [
      "自哂鄙夫多野性，贫居数亩半临湍。",
      "溪云杂雨来茅屋，山雀将雏到药栏。",
      "仙箓满床闲不厌，阴符在箧老羞看。",
      "更怜童子宜春服，花里寻师指杏坛。"
    ]
  },
  {
    "volume": 239,
    "sequence": 28,
    "title": "谒许由庙",
    "author": "钱起",
    "content": [
      "故向箕山访许由，林泉物外自清幽。",
      "松上挂瓢枝几变，石间洗耳水空流。",
      "绿苔唯见遮三径，青史空传谢九州。",
      "缅想古人增叹惜，飒然云树满岩秋。"
    ]
  },
  {
    "volume": 239,
    "sequence": 29,
    "title": "过张成侍御宅",
    "author": "钱起",
    "content": [
      "丞相幕中题凤人，文章心事每相亲。",
      "从军谁谓仲宣乐，入室方知颜子贫。",
      "杯里紫茶香代酒，琴中绿水静留宾。",
      "欲知别后相思意，唯愿琼枝入梦频。"
    ]
  },
  {
    "volume": 239,
    "sequence": 30,
    "title": "酬考功杨员外见赠佳句（黄卷读来今已老白头受屈不曾言）",
    "author": "钱起",
    "content": [
      "上林谏猎知才薄，尺组承恩愧命牵。",
      "潢潦难滋沧海润，萤光空尽太阳前。",
      "虚名滥接登龙士，野性宁忘种黍田。",
      "相国无私人守朴，何辞老去上皇年。"
    ]
  },
  {
    "volume": 239,
    "sequence": 31,
    "title": "寄永嘉王十二",
    "author": "钱起",
    "content": [
      "永嘉风景入新年，才子诗成定可怜。",
      "梦里还乡不相见，天涯忆戴复谁传。",
      "花倾晓露垂如泪，莺拂游丝断若弦。",
      "愿得回风吹海雁，飞书一宿到君边。"
    ]
  },
  {
    "volume": 239,
    "sequence": 32,
    "title": "七盘岭阻寇闻李端公先到南楚",
    "author": "钱起",
    "content": [
      "日暮穷途泪满襟，云天南望羡飞禽。",
      "阮肠暗与孤鸿断，江水遥连别恨深。",
      "明月既能通忆梦，青山何用隔同心。",
      "秦楚眼看成绝国，相思一寄白头吟。"
    ]
  },
  {
    "volume": 239,
    "sequence": 33,
    "title": "酬赵给事相寻不遇留赠",
    "author": "钱起",
    "content": [
      "谁忆颜生穷巷里，能劳马迹破春苔。",
      "忽看童子扫花处，始愧夕郎题凤来。",
      "斜景适随诗兴尽，好风才送珮声回。",
      "岂无鸡黍期他日，惜此残春阻绿杯。"
    ]
  },
  {
    "volume": 239,
    "sequence": 34,
    "title": "山中酬杨补阙见过",
    "author": "钱起",
    "content": [
      "日暖风恬种药时，红泉翠壁薜萝垂。",
      "幽溪鹿过苔还静，深树云来鸟不知。",
      "青琐同心多逸兴，春山载酒远相随。",
      "却惭身外牵缨冕，未胜杯前倒接罒离。"
    ]
  },
  {
    "volume": 239,
    "sequence": 35,
    "title": "同王錥起居程浩郎中韩翃舍人题安国寺用上人院",
    "author": "钱起",
    "content": [
      "慧眼沙门真远公，经行宴坐有儒风。",
      "香缘不绝簪裾会，禅想宁妨藻思通。",
      "曙后炉烟生不灭，晴来阶色并归空。",
      "狂夫入室无馀事，唯与天花一笑同。"
    ]
  },
  {
    "volume": 239,
    "sequence": 36,
    "title": "寻司勋李郎中不遇",
    "author": "钱起",
    "content": [
      "知己知音同舍郎，如何咫尺阻清扬。",
      "每恨蒹葭傍芳树，多惭新燕入华堂。",
      "重花不隔陈蕃榻，修竹能深夫子墙。",
      "唯有早朝趋凤阁，朝时怜羽接鸳行。"
    ]
  },
  {
    "volume": 239,
    "sequence": 37,
    "title": "赠张南史",
    "author": "钱起",
    "content": [
      "紫泥何日到沧洲，笑向东阳沈隐侯。",
      "黛色晴峰云外出，縠文江水县前流。",
      "使臣自欲论公道，才子非关厌薄游。",
      "溪畔秋兰虽可佩，知君不得少停舟。"
    ]
  },
  {
    "volume": 239,
    "sequence": 38,
    "title": "暇日览旧诗因以题咏",
    "author": "钱起",
    "content": [
      "逍遥心地得关关，偶被功名涴我闲。",
      "有寿亦将归象外，无诗兼不恋人间。",
      "何穷默识轻洪范，未丧斯文胜大还。",
      "筐箧静开难似此，蕊珠春色海中山。"
    ]
  },
  {
    "volume": 239,
    "sequence": 39,
    "title": "汉武出猎",
    "author": "钱起",
    "content": [
      "汉家无事乐时雍，羽猎年年出九重。",
      "玉帛不朝金阙路，旌旗长绕彩霞峰。",
      "且贪原兽轻黄屋，宁畏渔人犯白龙。",
      "薄暮方归长乐观，垂杨几处绿烟浓。"
    ]
  },
  {
    "volume": 239,
    "sequence": 40,
    "title": "宴曹王宅",
    "author": "钱起",
    "content": [
      "贤王驷马退朝初，小苑三春带雨馀。",
      "林沼葱茏多贵气，楼台隐映接天居。",
      "仙鸡引敌穿红药，宫燕衔泥落绮疏。",
      "自叹平生相识愿，何如今日厕应徐。"
    ]
  },
  {
    "volume": 239,
    "sequence": 41,
    "title": "重赠赵给事",
    "author": "钱起",
    "content": [
      "久飞鸳掖出时髦，耻负平生稽古劳。",
      "玉树满庭家转贵，云衢独步位初高。",
      "能迂驺驭寻蜗舍，不惜瑶华报木桃。",
      "应念潜郎守贫病，常悲休沐对蓬蒿。"
    ]
  },
  {
    "volume": 239,
    "sequence": 42,
    "title": "赠阙下裴舍人",
    "author": "钱起",
    "content": [
      "二月黄莺飞上林，春城紫禁晓阴阴。",
      "长乐钟声花外尽，龙池柳色雨中深。",
      "阳和不散穷途恨，霄汉长怀捧日新。",
      "献赋十年犹未遇，羞将白发对华簪。"
    ]
  },
  {
    "volume": 239,
    "sequence": 43,
    "title": "登刘宾客高斋（时公初退相，一作春题刘相公山斋）",
    "author": "钱起",
    "content": [
      "能以功成疏宠位，不将心赏负云霞。",
      "林间客散孙弘阁，城上山宜绮季家。",
      "蝴蝶晴连池岸草，黄鹂晚出柳园花。",
      "日陪鲤也趋文苑，谁道门生隔绛纱。"
    ]
  },
  {
    "volume": 239,
    "sequence": 44,
    "title": "哭辛霁",
    "author": "钱起",
    "content": [
      "流水辞山花别枝，随风一去绝还期。",
      "昨夜故人泉下宿，今朝白发镜中垂。",
      "音徽寂寂空成梦，容范朝朝无见时。",
      "旦暮馀生几息在，不应存没未尝悲。"
    ]
  },
  {
    "volume": 239,
    "sequence": 45,
    "title": "和慕容法曹寻渔者寄城中故人",
    "author": "钱起",
    "content": [
      "孤烟一点绿溪湄，渔父幽居即旧基。",
      "饥鹭不惊收钓处，闲麛应乳负暄时。",
      "茅斋对雪开尊好，稚子焚枯饭客迟。",
      "胜事宛然怀抱里，顷来新得谢公诗。"
    ]
  },
  {
    "volume": 239,
    "sequence": 46,
    "title": "山花",
    "author": "钱起",
    "content": [
      "山花照坞复烧溪，树树枝枝尽可迷。",
      "野客未来枝畔立，流莺已向树边啼。",
      "从容只是愁风起，眷恋常须向日西。",
      "别有妖妍胜桃李，攀来折去亦成蹊。"
    ]
  },
  {
    "volume": 239,
    "sequence": 47,
    "title": "送杨著作归东海",
    "author": "钱起",
    "content": [
      "杨柳出关色，东行千里期。",
      "酒酣暂轻别，路远始相思。",
      "欲识离心尽，斜阳到海时。"
    ]
  },
  {
    "volume": 239,
    "sequence": 48,
    "title": "送李协律还东京",
    "author": "钱起",
    "content": [
      "芳草忽无色，王孙复入关。",
      "长河侵驿道，匹马傍云山。",
      "愁见离居久，萤飞秋月闲。"
    ]
  },
  {
    "volume": 239,
    "sequence": 49,
    "title": "秋馆言怀",
    "author": "钱起",
    "content": [
      "蟋蟀已秋思，蕙兰仍碧滋。",
      "蹉跎献赋客，叹息此良时。",
      "日夕云台下，商歌空自悲。"
    ]
  },
  {
    "volume": 239,
    "sequence": 50,
    "title": "和刘明府宴县前山亭",
    "author": "钱起",
    "content": [
      "城隅劳心处，雪后岁芳开。",
      "山映千花出，泉经万井来。",
      "翔鸾欲下舞，上客且留杯。"
    ]
  },
  {
    "volume": 239,
    "sequence": 51,
    "title": "新雨喜得王卿书问",
    "author": "钱起",
    "content": [
      "苦雨暗秋径，寒花垂紫苔。",
      "愁中绿尊尽，梦里故人来。",
      "果有相思字，银钩新月开。"
    ]
  },
  {
    "volume": 239,
    "sequence": 52,
    "title": "赋得巢燕送客",
    "author": "钱起",
    "content": [
      "能栖杏梁际，不与黄雀群。",
      "夜影寄红烛，朝飞高碧云。",
      "含情别故侣，花月惜春分。"
    ]
  },
  {
    "volume": 239,
    "sequence": 53,
    "title": "题张蓝田讼堂",
    "author": "钱起",
    "content": [
      "角巾高枕向晴山，颂简庭空不用关。",
      "秋风窗下琴书静，夜景门前人吏闲。",
      "稍觉渊明归思远，东皋月出片云还。"
    ]
  },
  {
    "volume": 239,
    "sequence": 54,
    "title": "江行无题一百首（一作钱珝诗）",
    "author": "钱起",
    "content": [
      "倾酒向涟漪，乘流东去时。",
      "寸心同尺璧，投此报冯夷。",
      "江曲全萦楚，云飞半自秦。",
      "岘山回首望，如别故关人。",
      "浦烟函夜色，冷日转秋旻。",
      "自有沈碑石，清光不照人。",
      "楚岸云空合，楚城人不来。",
      "只今谁善舞，莫恨发阳台。",
      "行背青山郭，吟当白露秋。",
      "风流无屈宋，空咏古荆州。",
      "晚来渔父喜，罾重欲收迟。",
      "恐有长江使，金钱愿赎龟。",
      "去指龙沙路，徒悬象阙心。",
      "夜凉无远梦，不为偶闻砧。",
      "霁云疏有叶，雨浪细无花。",
      "隐放扁舟去，江天自有涯。",
      "好日当秋半，层波动旅肠。",
      "已行千里外，谁与共秋光。",
      "润色非东里，官曹更建章。",
      "宦游难自定，来唤棹船郎。",
      "夜江清未晓，徒惜月光沉。",
      "不是因行乐，堪伤老大心。",
      "翳日多乔木，维舟取束薪。",
      "静听江叟语，俱是厌兵人。",
      "箭漏日初短，汀烟草未衰。",
      "雨馀虽更绿，不是采蘋时。",
      "山雨夜来涨，喜鱼跳满江。",
      "岸沙平欲尽，垂蓼入船窗。",
      "渚边新雁下，舟上独凄凉。",
      "俱是南来客，怜君缀一行。",
      "牵路沿江狭，沙崩岸不平。",
      "尽知行处险，谁肯载时轻。",
      "云密连江暗，风斜著物鸣。",
      "一杯真战将，笑尔作愁兵。",
      "柳拂斜开路，篱边数户村。",
      "可能还有意，不掩向江门。",
      "不识桓公渴，徒吟子美诗。",
      "江清唯独看，心外更谁知。",
      "憔悴异灵均，非谗作逐臣。",
      "如逢渔父问，未是独醒人。",
      "水涵秋色静，云带夕阳高。",
      "诗癖非吾病，何妨吮短毫。",
      "登舟非古岸，还似阻西陵。",
      "箕伯无多少，回头讵不能。",
      "帆翅初张处，云鹏怒翼同。",
      "莫愁千里路，自有到来风。",
      "秋云久无雨，江燕社犹飞。",
      "却笑舟中客，今年未得归。",
      "佳节虽逢菊，浮生正似萍。",
      "故山何处望，荒岸小长亭。",
      "行到楚江岸，苍茫人正迷。",
      "只知秦塞远，格磔鹧鸪啼。",
      "月下江流静，村荒人语稀。",
      "鹭鸶虽有伴，仍共影双飞。",
      "斗转月未落，舟行夜已深。",
      "有村知不远，风便数声砧。",
      "棹惊沙鸟迅，飞溅夕阳波。",
      "不顾鱼多处，应防一目罗。",
      "渐觉江天远，难逢故国书。",
      "可能无往事，空食鼎中鱼。",
      "岸草连荒色，村声乐稔年。",
      "晚晴初获稻，闲却采莲船。",
      "滩浅争游鹭，江清易见鱼。",
      "怪来吟未足，秋物欠红蕖。",
      "蛩响依莎草，萤飞透水烟。",
      "夜凉谁咏史，空泊运租船。",
      "睡稳叶舟轻，风微浪不惊。",
      "任君芦苇岸，终夜动秋声。",
      "自念平生意，曾期一郡符。",
      "岂知因谪宦，斑鬓入江湖。",
      "烟渚复烟渚，画屏休画屏。",
      "引愁天末去，数点暮山青。",
      "水天凉夜月，不是惜清光。",
      "好物随人秘，秦淮忆建康。",
      "古来多思客，摇落恨江潭。",
      "今日秋风至，萧疏独沔南。",
      "映竹疑村好，穿芦觉渚幽。",
      "渐安无旷土，姜芋当农收。",
      "秋风动客心，寂寂不成吟。",
      "飞上危樯立，啼乌报好音。",
      "见底高秋水，开怀万里天。",
      "旅吟还有伴，沙柳数枝蝉。",
      "九日自佳节，扁舟无一杯。",
      "曹园旧尊酒，戏马忆高台。",
      "兵火有馀烬，贫村才数家。",
      "无人争晓渡，残月下寒沙。",
      "渚禽菱芡足，不向稻粱争。",
      "静宿凉湾月，应无失侣声。",
      "轻云未护霜，树杪橘初黄。",
      "信是知名物，微风过水香。",
      "渺渺望天涯，清涟浸赤霞。",
      "难逢星汉使，乌鹊日乘槎。",
      "土旷深耕少，江平远钓多。",
      "生平皆弃本，金革竟如何。",
      "海月非常物，等闲不可寻。",
      "披沙应有地，浅处定无金。",
      "风晚冷飕飕，芦花已白头。",
      "旧来红叶寺，堪忆玉京秋。",
      "风好来无阵，云闲去有踪。",
      "钓歌无远近，应喜罢艨艟。",
      "吴疆连楚甸，楚俗异吴乡。",
      "漫把尊中物，无人啄蟹筐。",
      "岸绿野烟远，江红斜照微。",
      "撑开小渔艇，应到月明归。",
      "雨馀江始涨，漾漾见流薪。",
      "曾叹河中木，斯言忆古人。",
      "叶舟维夏口，烟野独行时。",
      "不见头陀寺，空怀幼妇碑。",
      "晚泊武昌岸，津亭疏柳风。",
      "数株曾手植，好事忆陶公。",
      "坠露晓犹浓，秋花不易逢。",
      "涉江虽已晚，高树搴芙蓉。",
      "舟航依浦定，星斗满江寒。",
      "若比阴霾日，何妨夜未阑。",
      "近戍离金落，孤岑望火门。",
      "唯将知命意，潇洒向乾坤。",
      "丛菊生堤上，此花长后时。",
      "有人还采掇，何必在春期。",
      "夕景残霞落，秋寒细雨晴。",
      "短缨何用濯，舟在月中行。",
      "堤坏漏江水，地坳成野塘。",
      "晚荷人不折，留取作秋香。",
      "左宦终何路，摅怀亦自宽。",
      "襞笺嘲白鹭，无意喻枭鸾。",
      "楼空人不归，云似去时衣。",
      "黄鹤无心下，长应笑令威。",
      "白帝朝惊浪，浔阳暮映云。",
      "等闲生险易，世路只如君。",
      "橹慢开轻浪，帆虚带白云。",
      "客船虽狭小，容得庾将军。",
      "风雨正甘寝，云霓忽晚晴。",
      "放歌虽自遣，一岁又峥嵘。",
      "静看秋江水，风微浪渐平。",
      "人间驰竞处，尘土自波成。",
      "风劲帆方疾，风回棹却迟。",
      "较量人世事，不校一毫厘。",
      "咫尺愁风雨，匡庐不可登。",
      "只疑云雾窟，犹有六朝僧。",
      "幽思正迟迟，沙边濯弄时。",
      "自怜非博物，犹未识凫葵。",
      "曾有烟波客，能歌西塞山。",
      "落帆唯待月，一钓紫菱湾。",
      "千顷水纹细，一拳岚影孤。",
      "君山寒树绿，曾过洞庭湖。",
      "光阔重湖水，低斜远雁行。",
      "未曾无兴咏，多谢沈东阳。",
      "晚菊绕江垒，忽如开古屏。",
      "莫言时节过，白日有馀馨。",
      "秋寒鹰隼健，逐雀下云空。",
      "知是江湖阔，无心击塞鸿。",
      "日落长亭晚，山门步障青。",
      "可怜无酒分，处处有旗亭。",
      "江草何多思，冬青尚满洲。",
      "谁能惊鵩鸟，作赋为沙鸥。",
      "远岸无行树，经霜有半红。",
      "停船搜好句，题叶赠江枫。",
      "身世比行舟，无风亦暂休。",
      "敢言终破浪，唯愿稳乘流。",
      "数亩苍苔石，烟濛鹤卵洲。",
      "定因词客遇，名字始风流。",
      "兴闲停桂楫，路好过松门。",
      "不负佳山水，还开酒一尊。",
      "幽怀念烟水，长恨隔龙沙。",
      "今日滕王阁，分明见落霞。",
      "短楫休敲桂，孤根自驻萍。",
      "自怜非剑气，空向斗牛星。",
      "江流何渺渺，怀古独依依。",
      "渔父非贤者，芦中但有矶。",
      "高浪如银屋，江风一发时。",
      "笔端降太白，才大语终奇。",
      "细竹渔家路，晴阳看结缯。",
      "喜来邀客坐，分与折腰菱。",
      "幸有烟波兴，宁辞笔砚劳。",
      "缘情无怨刺，却似反离骚。",
      "平湖五百里，江水想通波。",
      "不奈扁舟去，其如决计何。",
      "数峰云断处，去岸映高山。",
      "身到韦江日，犹应未得闲。",
      "一湾斜照水，三版顺风船。",
      "未敢相邀约，劳生只自怜。",
      "江雨正霏微，江村晚渡稀。",
      "何曾妨钓艇，更待得鱼归。",
      "沙上独行时，高吟到楚词。",
      "难将垂岸蓼，盈把当江蓠。",
      "新野旧楼名，浔阳胜赏情。",
      "照人长一色，江月共凄清。",
      "愿饮西江水，那吟北渚愁。",
      "莫教留滞迹，远比蔡昭侯。",
      "湖口分江水，东流独有情。",
      "当时好风物，谁伴谢宣城。",
      "浔阳江畔菊，应似古来秋。",
      "为问幽栖客，吟时得酒不。",
      "高峰有佳号，千尺倚寒松。",
      "若使炉烟在，犹应为上公。",
      "万木已清霜，江边村事忙。",
      "故溪黄稻熟，一夜梦中香。",
      "楚水苦萦回，征帆落又开。",
      "可缘非直路，却有好风来。",
      "远谪岁时晏，暮江风雨寒。",
      "仍愁系舟处，惊梦近长滩。"
    ]
  },
  {
    "volume": 239,
    "sequence": 55,
    "title": "言怀",
    "author": "钱起",
    "content": [
      "夜月霁未好，云泉堪梦归。",
      "如何建章漏，催著早朝衣。"
    ]
  },
  {
    "volume": 239,
    "sequence": 56,
    "title": "和张仆射塞下曲（一作卢纶诗）",
    "author": "钱起",
    "content": [
      "月黑雁飞高，单于夜遁逃。",
      "欲将轻骑逐，大雪满弓刀。"
    ]
  },
  {
    "volume": 239,
    "sequence": 57,
    "title": "送李明府去官",
    "author": "钱起",
    "content": [
      "谤言三至后，直道叹何如。",
      "今日蓝溪水，无人不夜鱼。"
    ]
  },
  {
    "volume": 239,
    "sequence": 58,
    "title": "赴章陵酬李卿赠别",
    "author": "钱起",
    "content": [
      "一官叨下秩，九棘谢知音。",
      "芳草文园路，春愁满别心。"
    ]
  },
  {
    "volume": 239,
    "sequence": 59,
    "title": "逢侠者",
    "author": "钱起",
    "content": [
      "燕赵悲歌士，相逢剧孟家。",
      "寸心言不尽，前路日将斜。"
    ]
  },
  {
    "volume": 239,
    "sequence": 60,
    "title": "郎员外见寻不遇",
    "author": "钱起",
    "content": [
      "轩骑来相访，渔樵悔晚归。",
      "更怜垂露迹，花里点墙衣。"
    ]
  },
  {
    "volume": 239,
    "sequence": 61,
    "title": "过李侍御宅（一作过故吕侍御宅）",
    "author": "钱起",
    "content": [
      "不见承明客，愁闻长乐钟。",
      "马卿何早世，汉主欲登封。"
    ]
  },
  {
    "volume": 239,
    "sequence": 62,
    "title": "宿洞口馆",
    "author": "钱起",
    "content": [
      "野竹通溪冷，秋泉入户鸣。",
      "乱来人不到，芳草上阶生。"
    ]
  },
  {
    "volume": 239,
    "sequence": 63,
    "title": "九日寄侄箊箕等",
    "author": "钱起",
    "content": [
      "采菊偏相忆，传香寄便风。",
      "今朝竹林下，莫使桂尊空。"
    ]
  },
  {
    "volume": 239,
    "sequence": 64,
    "title": "梨花",
    "author": "钱起",
    "content": [
      "艳静如笼月，香寒未逐风。",
      "桃花徒照地，终被笑妖红。"
    ]
  },
  {
    "volume": 239,
    "sequence": 65,
    "title": "题崔逸人山亭",
    "author": "钱起",
    "content": [
      "药径深红藓，山窗满翠微。",
      "羡君花下酒，蝴蝶梦中飞。"
    ]
  },
  {
    "volume": 239,
    "sequence": 66,
    "title": "蓝田溪杂咏二十二首·登台（一作望山台）",
    "author": "钱起",
    "content": [
      "望山登春台，目尽趣难极。",
      "晚景下平阡，花际霞峰色。"
    ]
  },
  {
    "volume": 239,
    "sequence": 67,
    "title": "蓝田溪杂咏二十二首·板桥",
    "author": "钱起",
    "content": [
      "静宜樵隐度，远与车马隔。",
      "有时行药来，喜遇归山客。"
    ]
  },
  {
    "volume": 239,
    "sequence": 68,
    "title": "蓝田溪杂咏二十二首·石井",
    "author": "钱起",
    "content": [
      "片霞照仙井，泉底桃花红。",
      "那知幽石下，不与武陵通。"
    ]
  },
  {
    "volume": 239,
    "sequence": 69,
    "title": "蓝田溪杂咏二十二首·古藤",
    "author": "钱起",
    "content": [
      "引蔓出云树，垂纶覆巢鹤。",
      "幽人对酒时，苔上闲花落。"
    ]
  },
  {
    "volume": 239,
    "sequence": 70,
    "title": "蓝田溪杂咏二十二首·晚归鹭",
    "author": "钱起",
    "content": [
      "池上静难厌，云间欲去晚。",
      "忽背夕阳飞，乘兴清风远。"
    ]
  },
  {
    "volume": 239,
    "sequence": 71,
    "title": "蓝田溪杂咏二十二首·洞仙谣（一作伺山径）",
    "author": "钱起",
    "content": [
      "几转到青山，数重度流水。",
      "秦人入云去，知向桃源里。"
    ]
  },
  {
    "volume": 239,
    "sequence": 72,
    "title": "蓝田溪杂咏二十二首·药圃",
    "author": "钱起",
    "content": [
      "春畦生百药，花叶香初霁。",
      "好容似风光，偏来入丛蕙。"
    ]
  },
  {
    "volume": 239,
    "sequence": 73,
    "title": "蓝田溪杂咏二十二首·石上苔",
    "author": "钱起",
    "content": [
      "净与溪色连，幽宜松雨滴。",
      "谁知古石上，不染世人迹。"
    ]
  },
  {
    "volume": 239,
    "sequence": 74,
    "title": "蓝田溪杂咏二十二首·窗里山",
    "author": "钱起",
    "content": [
      "远岫见如近，千里一窗里。",
      "坐来石上云，乍谓壶中起。"
    ]
  },
  {
    "volume": 239,
    "sequence": 75,
    "title": "蓝田溪杂咏二十二首·竹间路",
    "author": "钱起",
    "content": [
      "暗归草堂静，半入花园去。",
      "有时载酒来，不与清风遇。"
    ]
  },
  {
    "volume": 239,
    "sequence": 76,
    "title": "蓝田溪杂咏二十二首·竹屿",
    "author": "钱起",
    "content": [
      "幽鸟清涟上，兴来看不足。",
      "新篁压水低，昨夜鸳鸯宿。"
    ]
  },
  {
    "volume": 239,
    "sequence": 77,
    "title": "蓝田溪杂咏二十二首·砌下泉",
    "author": "钱起",
    "content": [
      "穿云来自远，激砌流偏驶。",
      "能资庭户幽，更引海禽至。"
    ]
  },
  {
    "volume": 239,
    "sequence": 78,
    "title": "蓝田溪杂咏二十二首·戏鸥",
    "author": "钱起",
    "content": [
      "乍依菱蔓聚，尽向芦花灭。",
      "更喜好风来，数片翻晴雪。"
    ]
  },
  {
    "volume": 239,
    "sequence": 79,
    "title": "蓝田溪杂咏二十二首·远山钟",
    "author": "钱起",
    "content": [
      "风送出山钟，云霞度水浅。",
      "欲知声尽处，鸟灭寥天远。"
    ]
  },
  {
    "volume": 239,
    "sequence": 80,
    "title": "蓝田溪杂咏二十二首·东陂（一作忆皇子陂）",
    "author": "钱起",
    "content": [
      "永日兴难望，掇芳春陂曲。",
      "新晴花枝下，爱此苔水绿。"
    ]
  },
  {
    "volume": 239,
    "sequence": 81,
    "title": "蓝田溪杂咏二十二首·池上亭",
    "author": "钱起",
    "content": [
      "临池构杏梁，待客归烟塘。",
      "水上褰帘好，莲开杜若香。"
    ]
  },
  {
    "volume": 239,
    "sequence": 82,
    "title": "蓝田溪杂咏二十二首·衔鱼翠鸟",
    "author": "钱起",
    "content": [
      "有意莲叶间，瞥然下高树。",
      "擘波得潜鱼，一点翠光去。"
    ]
  },
  {
    "volume": 239,
    "sequence": 83,
    "title": "蓝田溪杂咏二十二首·石莲花",
    "author": "钱起",
    "content": [
      "幽石生芙蓉，百花惭美色。",
      "远笑越溪女，闻芳不可识。"
    ]
  },
  {
    "volume": 239,
    "sequence": 84,
    "title": "蓝田溪杂咏二十二首·潺湲声",
    "author": "钱起",
    "content": [
      "乱石跳素波，寒声闻几处。",
      "飕飕暝风引，散出空林去。"
    ]
  },
  {
    "volume": 239,
    "sequence": 85,
    "title": "蓝田溪杂咏二十二首·松下雪",
    "author": "钱起",
    "content": [
      "虽因朔风至，不向瑶台侧。",
      "唯助苦寒松，偏明后凋色。"
    ]
  },
  {
    "volume": 239,
    "sequence": 86,
    "title": "蓝田溪杂咏二十二首·田鹤",
    "author": "钱起",
    "content": [
      "田鹤望碧霄，舞风亦自举。",
      "单飞后片雪，早晚及前侣。"
    ]
  },
  {
    "volume": 239,
    "sequence": 87,
    "title": "蓝田溪杂咏二十二首·题南陂",
    "author": "钱起",
    "content": [
      "家住凤城南，门临古陂曲。",
      "时怜上林雁，半入池塘宿。"
    ]
  },
  {
    "volume": 239,
    "sequence": 88,
    "title": "蓝田溪杂咏二十二首·伤秋",
    "author": "钱起",
    "content": [
      "岁去人头白，秋来树叶黄。",
      "搔头向黄叶，与尔共悲伤。"
    ]
  },
  {
    "volume": 239,
    "sequence": 89,
    "title": "送崔山人归山",
    "author": "钱起",
    "content": [
      "东山残雨挂斜晖，野客巢由指翠微。",
      "别酒稍酣乘兴去，知君不羡白云归。"
    ]
  },
  {
    "volume": 239,
    "sequence": 90,
    "title": "题礼上人壁画山水",
    "author": "钱起",
    "content": [
      "连山画出映禅扉，粉壁香筵满翠微。",
      "坐来炉气萦空散，共指晴云向岭归。"
    ]
  },
  {
    "volume": 239,
    "sequence": 91,
    "title": "送欧阳子还江华郡",
    "author": "钱起",
    "content": [
      "江华胜事接湘滨，千里湖山入兴新。",
      "才子思归催去棹，汀花且为驻残春。"
    ]
  },
  {
    "volume": 239,
    "sequence": 92,
    "title": "暮春归故山草堂（一作刘长卿诗：\\n晚春归山居题窗前竹）",
    "author": "钱起",
    "content": [
      "谷口春残黄鸟稀，辛夷花尽杏花飞。",
      "始怜幽竹山窗下，不改清阴待我归。"
    ]
  },
  {
    "volume": 239,
    "sequence": 93,
    "title": "访李卿不遇",
    "author": "钱起",
    "content": [
      "画戟朱楼映晚霞，高梧寒柳度飞鸦。",
      "门前不见归轩至，城上愁看落日斜。"
    ]
  },
  {
    "volume": 239,
    "sequence": 94,
    "title": "与赵莒茶宴",
    "author": "钱起",
    "content": [
      "竹下忘言对紫茶，全胜羽客醉流霞。",
      "尘心洗尽兴难尽，一树蝉声片影斜。"
    ]
  },
  {
    "volume": 239,
    "sequence": 95,
    "title": "故王维右丞堂前芍药花开，凄然感怀",
    "author": "钱起",
    "content": [
      "芍药花开出旧栏，春衫掩泪再来看。",
      "主人不在花长在，更胜青松守岁寒。"
    ]
  },
  {
    "volume": 239,
    "sequence": 96,
    "title": "送张参及第还家",
    "author": "钱起",
    "content": [
      "大学三年闻琢玉，东堂一举早成名。",
      "借问还家何处好，玉人含笑下机迎。"
    ]
  },
  {
    "volume": 239,
    "sequence": 97,
    "title": "夜泊鹦鹉洲",
    "author": "钱起",
    "content": [
      "月照溪边一罩蓬，夜闻清唱有微风。",
      "小楼深巷敲方响，水国人家在处同。"
    ]
  },
  {
    "volume": 239,
    "sequence": 98,
    "title": "归雁",
    "author": "钱起",
    "content": [
      "潇湘何事等闲回，水碧沙明两岸苔。",
      "二十五弦弹夜月，不胜清怨却飞来。"
    ]
  },
  {
    "volume": 239,
    "sequence": 99,
    "title": "春郊",
    "author": "钱起",
    "content": [
      "水绕冰渠渐有声，气融烟坞晚来明。",
      "东风好作阳和使，逢草逢花报发生。"
    ]
  },
  {
    "volume": 239,
    "sequence": 100,
    "title": "晚归严明府题门",
    "author": "钱起",
    "content": [
      "降士林沾蕙草寒，弦惊翰苑失鸳鸾。",
      "秋中回首君门阻，马上应歌行路难。"
    ]
  },
  {
    "volume": 239,
    "sequence": 101,
    "title": "秋夜送赵冽归襄阳",
    "author": "钱起",
    "content": [
      "斗酒忘言良夜深，红萱露滴鹊惊林。",
      "欲知别后思今夕，汉水东流是寸心。"
    ]
  },
  {
    "volume": 239,
    "sequence": 102,
    "title": "送符别驾还郡（一作还钱塘）",
    "author": "钱起",
    "content": [
      "骥足駸駸吴越关，屏星复与紫书还。",
      "已知从事元无事，城上愁看海上山。"
    ]
  },
  {
    "volume": 239,
    "sequence": 103,
    "title": "同王员外陇城绝句",
    "author": "钱起",
    "content": [
      "三军版筑脱金刀，黎庶翻惭将士劳。",
      "不忆新城连嶂起，唯惊画角入云高。"
    ]
  },
  {
    "volume": 239,
    "sequence": 104,
    "title": "过故洛城",
    "author": "钱起",
    "content": [
      "故城门外春日斜，故城门里无人家。",
      "市朝欲认不知处，漠漠野田空草花。"
    ]
  },
  {
    "volume": 239,
    "sequence": 105,
    "title": "校猎曲",
    "author": "钱起",
    "content": [
      "长杨杀气连云飞，汉主秋畋正掩围。",
      "重门日晏红尘出，数骑胡人猎兽归。"
    ]
  },
  {
    "volume": 239,
    "sequence": 106,
    "title": "晚过横灞寄张蓝田",
    "author": "钱起",
    "content": [
      "乱水东流落照时，黄花满径客行迟。",
      "林端忽见南山色，马上还吟陶令诗。"
    ]
  },
  {
    "volume": 239,
    "sequence": 107,
    "title": "九日田舍",
    "author": "钱起",
    "content": [
      "今日陶家野兴偏，东篱黄菊映秋田。",
      "浮云暝鸟飞将尽，始达青山新月前。"
    ]
  },
  {
    "volume": 239,
    "sequence": 108,
    "title": "长安落第",
    "author": "钱起",
    "content": [
      "花繁柳暗九门深，对饮悲歌泪满襟。",
      "数日莺花皆落羽，一回春至一伤心。"
    ]
  }
]