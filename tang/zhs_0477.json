[
  {
    "volume": 477,
    "sequence": 1,
    "title": "怀古",
    "author": "李涉",
    "content": [
      "尼父未适鲁，屡屡倦迷津。",
      "徒怀教化心，纡郁不能伸。",
      "一遇知己言，万方始喧喧。",
      "至今百王则，孰不挹其源。"
    ]
  },
  {
    "volume": 477,
    "sequence": 2,
    "title": "咏古",
    "author": "李涉",
    "content": [
      "大智思济物，道行心始休。",
      "垂纶自消息，岁月任春秋。",
      "纣虐武既贤，风云固可求。",
      "顺天行杀机，所向协良谋。",
      "况以丈人师，将济安川流。",
      "何劳问枯骨，再取阴阳筹。",
      "霸国不务仁，兵戈恣相酬。",
      "空令渭水迹，千古独悠悠。"
    ]
  },
  {
    "volume": 477,
    "sequence": 3,
    "title": "题清溪鬼谷先生旧居",
    "author": "李涉",
    "content": [
      "翠壁开天池，青崖列云树。",
      "水容不可状，杳若清河雾。",
      "常闻先生教，指示秦仪路。",
      "二子才不同，逞词过尺度。",
      "偶因从吏役，远到冥栖处。",
      "松月想旧山，烟霞了如故。",
      "未遑炼金鼎，日觉容光暮。",
      "万虑随境生，何由返真素。",
      "寂寞天籁息，清迥鸟声曙。",
      "回首望重重，无期挹风驭。"
    ]
  },
  {
    "volume": 477,
    "sequence": 4,
    "title": "感兴",
    "author": "李涉",
    "content": [
      "隋氏造宫阙，峨峨倚云烟。",
      "搜奇竭四海，立制谋千年。",
      "秦兵半夜来，烈火焚高台。",
      "万人聚筋血，一旦为尘埃。",
      "君看汴河路，尚说隋家柳。",
      "但问哭陵人，秋草没来久。"
    ]
  },
  {
    "volume": 477,
    "sequence": 5,
    "title": "鹧鸪词二首",
    "author": "李涉",
    "content": [
      "湘江烟水深，沙岸隔枫林。",
      "何处鹧鸪飞，日斜斑竹阴。",
      "二女空垂泪，三闾枉自沉。",
      "惟有鹧鸪啼，独伤行客心。",
      "越冈连越井，越鸟更南飞。",
      "何处鹧鸪啼，夕烟东岭归。",
      "岭外行人少，天涯北客稀。",
      "鹧鸪啼别处，相对泪沾衣。"
    ]
  },
  {
    "volume": 477,
    "sequence": 6,
    "title": "山中",
    "author": "李涉",
    "content": [
      "无奈牧童何，放牛吃我竹。",
      "隔林呼不应，叫笑如生鹿。",
      "欲报田舍翁，更深不归屋。"
    ]
  },
  {
    "volume": 477,
    "sequence": 7,
    "title": "寄荆娘写真",
    "author": "李涉",
    "content": [
      "章华台南莎草齐，长河柳色连金堤。",
      "青楼曈曨曙光蚤，梨花满巷莺新啼。",
      "章台玉颜年十六，小来能唱西梁曲。",
      "教坊大使久知名，郢上词人歌不足。",
      "少年才子心相许，夜夜高堂梦云雨。",
      "五铢香帔结同心，三寸红笺替传语。",
      "缘池并戏双鸳鸯，田田翠叶红莲香。",
      "百年恩爱两相许，一夕不见生愁肠。",
      "上清仙女征游伴，欲从湘灵住河汉。",
      "只愁陵谷变人寰，空叹桑田归海岸。",
      "愿分精魄定形影，永似银壶挂金井。",
      "召得丹青绝世工，写真与身真相同。",
      "忽然相对两不语，疑是妆成来镜中。",
      "岂期人愿天不违，云輧却驻从山归。",
      "画图封裹寄箱箧，洞房艳艳生光辉。",
      "良人翻作东飞翼，却遣江头问消息。",
      "经年不得一封书，翠幕云屏绕空壁。",
      "结客有少年，名总身姓江。",
      "征帆三千里，前月发豫章。",
      "知我别时言，识我马上郎。",
      "恨无羽翼飞，使我徒怨沧波长。",
      "开箧取画图，寄我形影与客将。",
      "如今憔悴不相似，恐君重见生悲伤。",
      "苍梧九疑在何处，斑斑竹泪连潇湘。"
    ]
  },
  {
    "volume": 477,
    "sequence": 8,
    "title": "与弟渤新罗剑歌",
    "author": "李涉",
    "content": [
      "我有神剑异人与，暗中往往精灵语。",
      "识者知从东海来，来时一夜因风雨。",
      "长河临晓北斗残，秋水露背青螭寒。",
      "昨夜大梁城下宿，不借足夹跌光颜看。",
      "刃边飒飒尘沙缺，瘢痕半是蛟龙血。",
      "雷焕张华久已无，沉冤知向何人说。",
      "我有爱弟都九江，一条直气今无双。",
      "青光好去莫惆怅，必斩长鲸须少壮。"
    ]
  },
  {
    "volume": 477,
    "sequence": 9,
    "title": "六叹（本六首，今存三首）",
    "author": "李涉",
    "content": [
      "绮罗香风翡翠车，清明独傍芙蓉渠。",
      "上有云鬟洞仙女，垂罗掩縠烟中语。",
      "风月频惊桃李时，沧波久别鸳鸿侣。",
      "欲传一札孤飞翼，山长水远无消息。",
      "却锁重门一院深，半夜空庭明月色。",
      "深院梧桐夹金井，上有辘轳青丝索。",
      "美人清昼汲寒泉，寒泉欲上银瓶落。",
      "迢迢碧甃千余尺，竟日倚阑空叹息。",
      "惆怅不来照明镜，却掩洞房抱寂寂。",
      "汉臣一没丁零塞，牧羊西过阴沙外。",
      "朝凭南雁信难回，夜望北辰心独在。",
      "汉家茅土横九州，高门长戟封王侯。",
      "但将钟鼓悦私爱，肯以犬羊为国羞。",
      "夜宿寒云卧冰雪，严风触刃垂旌节。",
      "丁年奉使白头归，泣尽李陵衣上血。"
    ]
  },
  {
    "volume": 477,
    "sequence": 10,
    "title": "春山三朅来",
    "author": "李涉",
    "content": [
      "钓鱼朅来春日暖，沿溪不厌舟行缓。",
      "野竹初栽碧玉长，澄潭欲下青丝短。",
      "昔人避世兼避雠。",
      "暮栖云外朝悠悠。",
      "我今无事亦如此，赤鲤忽到长竿头。",
      "泛泛随波凡几里，碧莎如烟沙似砥。",
      "瘦壁横空怪石危，山花斗日禽争水。",
      "有时带月归扣舷，身闲自是渔家仙。",
      "山上朅来采新茗，新花乱发前山顶。",
      "琼英动摇钟乳碧，丛丛高下随崖岭。",
      "未必蓬莱有仙药，能向鼎中云漠漠。",
      "越瓯遥见裂鼻香，欲觉身轻骑白鹤。",
      "采药朅来药苗盛，药生只傍行人径。",
      "世人重耳不重目，指似药苗心不足。",
      "野客住山三十载，妻儿共寄浮云外。",
      "小男学语便分别，已辩君臣知匹配。",
      "都市广长开大铺，疾来求者多相误。",
      "见说韩康旧姓名，识之不识先相怒。"
    ]
  },
  {
    "volume": 477,
    "sequence": 11,
    "title": "牧童词",
    "author": "李涉",
    "content": [
      "朝牧牛，牧牛下江曲。",
      "夜牧牛，牧牛度村谷。",
      "荷蓑出林春雨细，芦管卧吹莎草绿。",
      "乱插蓬蒿箭满腰，不怕猛虎欺黄犊。"
    ]
  },
  {
    "volume": 477,
    "sequence": 12,
    "title": "醉中赠崔膺",
    "author": "李涉",
    "content": [
      "与君兄弟匡岭故，与君相逢扬子渡。",
      "白浪南分吴塞云，绿杨深入隋宫路。",
      "隋家文物今虽改，舞馆歌台基尚在。",
      "炀帝陵边草木深，汴河流水空归海。",
      "古今悠悠人自别，此地繁华终未歇。",
      "大道青楼夹翠烟，琼墀绣帐开明月。",
      "与君一言两相许，外舍形骸中尔女。",
      "扬州歌酒不可追，洛神映箔湘妃语。",
      "白马黄金为身置，谁能独羡他人醉。",
      "暂到香炉一夕间，能展愁眉百世事。",
      "君看白日光如箭，一度别来颜色变。",
      "早谋侯印佩腰间，莫遣看花鬓如霰。"
    ]
  },
  {
    "volume": 477,
    "sequence": 13,
    "title": "岳阳别张祜",
    "author": "李涉",
    "content": [
      "十年蹭蹬为逐臣，鬓毛白尽巴江春。",
      "鹿鸣猿啸虽寂寞，水蛟山魅多精神。",
      "山疟困中闻有赦，死灰不望光阴借。",
      "半夜州符唤牧童，虚教衰病生惊怕。",
      "巫峡洞庭千里余，蛮陬水国何亲疏。",
      "由来真宰不宰我，徒劳叹者怀吹噓。",
      "霸桥昔与张生别，万变桑田何处说。",
      "龙蛇纵在没泥涂，长衢却为驽骀设。",
      "爱君气坚风骨峭，文章真把江淹笑。",
      "洛下诸生惧刺先，乌鸢不得齐鹰鹞。",
      "岳阳西南湖上寺，水阁松房遍文字。",
      "新钉张生一首诗，自余吟著皆无味。",
      "策马前途须努力，莫学龙钟虚叹息。"
    ]
  },
  {
    "volume": 477,
    "sequence": 14,
    "title": "寄河阳从事杨潜",
    "author": "李涉",
    "content": [
      "忆昨天台寻石梁，赤城枕下看扶桑。",
      "金乌欲上海如血，翠色一点蓬莱光。",
      "安期先生不可见，蓬莱目极沧海长。",
      "回舟偶得风水便，烟帆数夕归潇湘。",
      "潇湘水清岩嶂曲，夜宿朝游常不足。",
      "一自无名身事闲，五湖云月偏相属。",
      "进者恐不荣，退者恐不深。",
      "鱼游鸟逝两虽异，彼此各有遂生心。",
      "身解耕耘妾能织，岁晏饥寒免相逼。",
      "稚子才年七岁余，渔樵一半分渠力。",
      "吾友从军在河上，腰佩吴钩佐飞将。",
      "偶与嵩山道士期，西寻汴水来相访。",
      "见君颜色犹憔悴，知君未展心中事。",
      "落日驱车出孟津，高歌共叹伤心地。",
      "洛邑秦城少年别，两都陈事空闻说。",
      "汉家天子不东游，古木行宫闭烟月。",
      "洛滨老翁年八十，西望残阳临水泣。",
      "自言生长开元中，武皇恩化亲沾及。",
      "当时天下无甲兵，虽闻赋敛毫毛轻。",
      "红车翠盖满衢路，洛中欢笑争逢迎。",
      "一从戎马来幽蓟，山谷虎狼无捍制。",
      "九重宫殿闭豺狼，万国生人自相噬。",
      "蹭蹬疮痍今不平，干戈南北常纵横。",
      "中原膏血焦欲尽，四郊贪将犹凭陵。",
      "秦中豪宠争出群，巧将言智宽明君。",
      "南山四皓不敢语，渭上钓人何足云。",
      "君不见昔时槐柳八百里，路傍五月清阴起。",
      "只今零落几株残，枯根半死黄河水。"
    ]
  },
  {
    "volume": 477,
    "sequence": 15,
    "title": "重登滕王阁",
    "author": "李涉",
    "content": [
      "滕王阁上唱伊州，二十年前向此游。",
      "半是半非君莫问，好山长在水长流。"
    ]
  },
  {
    "volume": 477,
    "sequence": 16,
    "title": "重到襄阳哭亡友韦寿朋",
    "author": "李涉",
    "content": [
      "故人坟树立秋风，伯道无儿迹便空。",
      "重到笙歌分散地，隔江吹笛月明中。"
    ]
  },
  {
    "volume": 477,
    "sequence": 17,
    "title": "再至长安",
    "author": "李涉",
    "content": [
      "十年谪宦鬼方人，三遇鸿恩始到秦。",
      "今日九衢骑马望，却疑浑是刹那身。"
    ]
  },
  {
    "volume": 477,
    "sequence": 18,
    "title": "赠道器法师",
    "author": "李涉",
    "content": [
      "冰作形容雪作眉，早知谈论两川知。",
      "如今不用空求佛，但把令狐宰相诗。"
    ]
  },
  {
    "volume": 477,
    "sequence": 19,
    "title": "庐山得元侍御书",
    "author": "李涉",
    "content": [
      "惭君知我命龙钟，一纸书来意万重。",
      "正著白衣寻古寺，忽然邮递到云峰。"
    ]
  },
  {
    "volume": 477,
    "sequence": 20,
    "title": "竹枝词",
    "author": "李涉",
    "content": [
      "荆门滩急水潺潺，两岸猿啼烟满山。",
      "渡头少年应官去，月落西陵望不还。",
      "巫峡云开神女祠，绿潭红树影参差。",
      "不劳戍口初相问，无义滩头剩别离。",
      "石壁千重树万重，白云斜掩碧芙蓉。",
      "昭君溪上年年月，偏照婵娟色最浓。",
      "十二峰头月欲低，空聆滩上子规啼。",
      "孤舟一夜东归客，泣向东风忆建溪。"
    ]
  },
  {
    "volume": 477,
    "sequence": 21,
    "title": "京口送朱昼之淮南（一作寄赠妓人）",
    "author": "李涉",
    "content": [
      "两行客泪愁中落，万树山花雨后残。",
      "君到扬州见桃叶，为传风水渡江难。"
    ]
  },
  {
    "volume": 477,
    "sequence": 22,
    "title": "题鹤林寺僧舍（寺在镇江）",
    "author": "李涉",
    "content": [
      "终日昏昏醉梦间，忽闻春尽强登山。",
      "因过竹院逢僧话，又得浮生半日闲。"
    ]
  },
  {
    "volume": 477,
    "sequence": 23,
    "title": "重过文上人院",
    "author": "李涉",
    "content": [
      "南随越鸟北燕鸿，松月三年别远公。",
      "无限心中不平事，一宵清话又成空。"
    ]
  },
  {
    "volume": 477,
    "sequence": 24,
    "title": "双峰寺得舍弟书",
    "author": "李涉",
    "content": [
      "暂入松门拜祖师，殷勤再读塔前碑。",
      "回头忽向寻阳使，太守如今是惠持。"
    ]
  },
  {
    "volume": 477,
    "sequence": 25,
    "title": "木兰花",
    "author": "李涉",
    "content": [
      "碧落真人著紫衣，始堪相并木兰枝。",
      "今朝绕郭花看遍，尽是深村田舍儿。"
    ]
  },
  {
    "volume": 477,
    "sequence": 26,
    "title": "过招隐寺",
    "author": "李涉",
    "content": [
      "每忆中林访惠持，今来正遇早春时。",
      "自从休去无心事，唯向高僧说便知。"
    ]
  },
  {
    "volume": 477,
    "sequence": 27,
    "title": "酬举生许遇山居",
    "author": "李涉",
    "content": [
      "琉璃潭上新秋月，清净泉中智惠珠。",
      "不似本宗疏二教，许过云壑访潜夫。"
    ]
  },
  {
    "volume": 477,
    "sequence": 28,
    "title": "春晚游鹤林寺寄使府诸公",
    "author": "李涉",
    "content": [
      "野寺寻花春已迟，背岩唯有两三枝。",
      "明朝携酒犹堪赏，为报春风且莫吹。"
    ]
  },
  {
    "volume": 477,
    "sequence": 29,
    "title": "题开圣寺",
    "author": "李涉",
    "content": [
      "宿雨初收草木浓，群鸦飞散下堂钟。",
      "长廊无事僧归院，尽日门前独看松。"
    ]
  },
  {
    "volume": 477,
    "sequence": 30,
    "title": "奉使淮南",
    "author": "李涉",
    "content": [
      "汉使征兵诏未休，两行旌旆接扬州。",
      "试上高楼望春色，一年风景尽堪愁。"
    ]
  },
  {
    "volume": 477,
    "sequence": 31,
    "title": "登北固山亭",
    "author": "李涉",
    "content": [
      "海绕重山江抱城，隋家宫苑此分明。",
      "居人不觉三吴恨，却笑关河又战争。"
    ]
  },
  {
    "volume": 477,
    "sequence": 32,
    "title": "秋日过员太祝林园",
    "author": "李涉",
    "content": [
      "望水寻山二里余，竹林斜到地仙居。",
      "秋光何处堪消日，玄晏先生满架书。"
    ]
  },
  {
    "volume": 477,
    "sequence": 33,
    "title": "题武关",
    "author": "李涉",
    "content": [
      "来往悲欢万里心，多从此路计浮沉。",
      "皆缘不得空门要，舜葬苍梧直到今。"
    ]
  },
  {
    "volume": 477,
    "sequence": 34,
    "title": "题温泉",
    "author": "李涉",
    "content": [
      "能使时平四十春，开元圣主得贤臣。",
      "当时姚宋并燕许，尽是骊山从驾人。"
    ]
  },
  {
    "volume": 477,
    "sequence": 35,
    "title": "经溳川馆寄使府群公",
    "author": "李涉",
    "content": [
      "溳川水竹十家余，渔艇蓬门对岸居。",
      "大胜尘中走鞍马，与他军府判文书。"
    ]
  },
  {
    "volume": 477,
    "sequence": 36,
    "title": "葺夷陵幽居",
    "author": "李涉",
    "content": [
      "负郭依山一径深，万竿如朿翠沉沉。",
      "从来爱物多成癖，辛苦移家为竹林。"
    ]
  },
  {
    "volume": 477,
    "sequence": 37,
    "title": "再游头陀寺",
    "author": "李涉",
    "content": [
      "无因暂泊鲁阳戈，白发兼愁日日多。",
      "只恐雪晴花便尽，数来山寺亦无他。"
    ]
  },
  {
    "volume": 477,
    "sequence": 38,
    "title": "看射柳枝",
    "author": "李涉",
    "content": [
      "玉弝朱弦敕赐弓，新加二斗得秋风。",
      "万人齐看翻金勒，百步穿杨逐箭空。"
    ]
  },
  {
    "volume": 477,
    "sequence": 39,
    "title": "寄峡州韦郎中",
    "author": "李涉",
    "content": [
      "年过五十鬓如丝，不必前程更问师。",
      "幸得休耕乐尧化，楚山深处最相宜。"
    ]
  },
  {
    "volume": 477,
    "sequence": 40,
    "title": "赠田玉卿",
    "author": "李涉",
    "content": [
      "长安里巷旧邻居，未解梳头五岁余。",
      "今朝嫁得风流婿，歌舞闲时看读书。"
    ]
  },
  {
    "volume": 477,
    "sequence": 41,
    "title": "题招隐寺即戴颙旧宅",
    "author": "李涉",
    "content": [
      "两崖古树千般色，一井寒泉数丈冰。",
      "欲问前朝戴居士，野烟秋色是丘陵。"
    ]
  },
  {
    "volume": 477,
    "sequence": 42,
    "title": "山居送僧",
    "author": "李涉",
    "content": [
      "失意因休便买山，白云深处寄柴关。",
      "若逢城邑人相问，报道花时也不闲。"
    ]
  },
  {
    "volume": 477,
    "sequence": 43,
    "title": "过襄阳上于司空頔",
    "author": "李涉",
    "content": [
      "方城汉水旧城池，陵谷依然世自移。",
      "歇马独来寻故事，逢人唯说岘山碑。"
    ]
  },
  {
    "volume": 477,
    "sequence": 44,
    "title": "送魏简能东游二首",
    "author": "李涉",
    "content": [
      "献赋论兵命未通，却乘羸马出关东。",
      "灞陵原上重回首，十载长安似梦中。",
      "燕市悲歌又送君，目随征雁过寒云。",
      "孤亭宿处时看剑，莫使尘埃蔽斗文。"
    ]
  },
  {
    "volume": 477,
    "sequence": 45,
    "title": "中秋夜君山台望月",
    "author": "李涉",
    "content": [
      "大堤花里锦江前，诗酒同游四十年。",
      "不料中秋最明夜，洞庭湖上见当天。"
    ]
  },
  {
    "volume": 477,
    "sequence": 46,
    "title": "酬彭伉",
    "author": "李涉",
    "content": [
      "公孙阁里见君初，衣锦南归二十馀。",
      "莫叹屈声犹未展，同年今日在中书。"
    ]
  },
  {
    "volume": 477,
    "sequence": 47,
    "title": "硖石遇赦",
    "author": "李涉",
    "content": [
      "天网初开释楚囚，残骸已废自知休。",
      "荷蓑不是人间事，归去沧江有钓舟。"
    ]
  },
  {
    "volume": 477,
    "sequence": 48,
    "title": "赠龙泉洞尘上人",
    "author": "李涉",
    "content": [
      "八十山僧眼未昏，独寻流水到穷源。",
      "自言共得龙神语，拟作茅庵住洞门。"
    ]
  },
  {
    "volume": 477,
    "sequence": 49,
    "title": "题湖台",
    "author": "李涉",
    "content": [
      "山有松门江有亭，不劳他处问青冥。",
      "有时带月床舁到，一阵风来酒尽醒。"
    ]
  },
  {
    "volume": 477,
    "sequence": 50,
    "title": "送妻入道",
    "author": "李涉",
    "content": [
      "人无回意似波澜，琴有离声为一弹。",
      "纵使空门再相见，还如秋月水中看。"
    ]
  },
  {
    "volume": 477,
    "sequence": 51,
    "title": "遇湖州妓宋态宜二首",
    "author": "李涉",
    "content": [
      "曾识云仙至小时，芙蓉头上绾青丝。",
      "当时惊觉高唐梦，唯有如今宋玉知。",
      "陵阳夜会使君筵，解语花枝出眼前。",
      "一从明月西沉海，不见嫦娥二十年。"
    ]
  },
  {
    "volume": 477,
    "sequence": 52,
    "title": "逢旧二首",
    "author": "李涉",
    "content": [
      "碧落高高云万重，当时孤鹤去无踪。",
      "不期陵谷迁朝市，今日辽东特地逢。",
      "将作乘槎去不还，便寻云海住三山。",
      "不知留得支机石，却逐黄河到世间。"
    ]
  },
  {
    "volume": 477,
    "sequence": 53,
    "title": "润州听暮角（一作晚泊润州闻角）",
    "author": "李涉",
    "content": [
      "江城吹角水茫茫，曲引边声怨思长。",
      "惊起暮天沙上雁，海门斜去两三行。"
    ]
  },
  {
    "volume": 477,
    "sequence": 54,
    "title": "头陀寺看竹",
    "author": "李涉",
    "content": [
      "寺前新笋已成竿，策马重来独自看。",
      "可惜班皮空满地，无人解取作头冠。"
    ]
  },
  {
    "volume": 477,
    "sequence": 55,
    "title": "奉使京西",
    "author": "李涉",
    "content": [
      "卢龙已复两河平，烽火楼边处处耕。",
      "何事书生走羸马，原州城下又添兵。"
    ]
  },
  {
    "volume": 477,
    "sequence": 56,
    "title": "题连云堡",
    "author": "李涉",
    "content": [
      "由来天地有关扃，断壑连山接杳冥。",
      "一出纵知边上事，满朝谁信语堪听。"
    ]
  },
  {
    "volume": 477,
    "sequence": 57,
    "title": "再宿武关（一作从秦城回再题武关）",
    "author": "李涉",
    "content": [
      "远别秦城万里游，乱山高下出商州。",
      "关门不锁寒溪水，一夜潺湲送客愁。"
    ]
  },
  {
    "volume": 477,
    "sequence": 58,
    "title": "长安闷作",
    "author": "李涉",
    "content": [
      "宵分独坐到天明，又策羸骖信脚行。",
      "每日除书空满纸，不曾闻有介推名。"
    ]
  },
  {
    "volume": 477,
    "sequence": 59,
    "title": "和尚书舅见寄",
    "author": "李涉",
    "content": [
      "欲随流水去幽栖，喜伴归云入虎溪。",
      "深谢陈蕃怜寂寞，远飞芳字警沉迷。"
    ]
  },
  {
    "volume": 477,
    "sequence": 60,
    "title": "送王六觐巢县叔父二首",
    "author": "李涉",
    "content": [
      "巢岸南分战鸟山，水云程尽到东关。",
      "弦歌自是君家事，莫怪今来一邑闲。",
      "长忆山阴旧会时，王家兄弟尽相随。",
      "老来放逐潇湘路，泪滴秋风引献之。"
    ]
  },
  {
    "volume": 477,
    "sequence": 61,
    "title": "偶怀",
    "author": "李涉",
    "content": [
      "转知名宦是悠悠，分付空源始到头。",
      "待送妻儿下山了，便随云水一生休。"
    ]
  },
  {
    "volume": 477,
    "sequence": 62,
    "title": "秋夜题夷陵水馆",
    "author": "李涉",
    "content": [
      "凝碧初高海气秋，桂轮斜落到江楼。",
      "三更浦上巴歌歇，山影沉沉水不流。"
    ]
  },
  {
    "volume": 477,
    "sequence": 63,
    "title": "与梧州刘中丞",
    "author": "李涉",
    "content": [
      "三代卢龙将相家，五分符竹到天涯。",
      "瘴山江上重相见，醉里同看豆蔻花。"
    ]
  },
  {
    "volume": 477,
    "sequence": 64,
    "title": "听多美唱歌",
    "author": "李涉",
    "content": [
      "黄莺慢转引秋蝉，冲断行云直入天。",
      "一曲梁州听初了，为君别唱想夫怜。"
    ]
  },
  {
    "volume": 477,
    "sequence": 65,
    "title": "题涧饮寺",
    "author": "李涉",
    "content": [
      "百年如梦竟何成，白发重来此地行。",
      "还似萧郎许玄度，再看庭石悟前生。"
    ]
  },
  {
    "volume": 477,
    "sequence": 66,
    "title": "题苏仙宅枯松",
    "author": "李涉",
    "content": [
      "几年苍翠在仙家，一旦枝枯类海槎。",
      "不如酸涩棠梨树，却占高城独放花。"
    ]
  },
  {
    "volume": 477,
    "sequence": 67,
    "title": "山居",
    "author": "李涉",
    "content": [
      "一从身世两相遗，往往关门到午时。",
      "想得俗流应大笑，不知年老识便宜。"
    ]
  },
  {
    "volume": 477,
    "sequence": 68,
    "title": "听邻女吟",
    "author": "李涉",
    "content": [
      "含情遥夜几人知，闲咏风流小谢诗。",
      "还似霓旌下烟露，月边吹落上清词。"
    ]
  },
  {
    "volume": 477,
    "sequence": 69,
    "title": "题宇文秀才樱桃",
    "author": "李涉",
    "content": [
      "风光莫占少年家，白发殷勤最恋花。",
      "今日颠狂任君笑，趁愁得醉眼麻茶。"
    ]
  },
  {
    "volume": 477,
    "sequence": 70,
    "title": "汉上偶题",
    "author": "李涉",
    "content": [
      "谪仙唐世游兹郡，花下听歌醉眼迷。",
      "今日汉江烟树尽，更无人唱白铜鞮。"
    ]
  },
  {
    "volume": 477,
    "sequence": 71,
    "title": "送杨敬之倅湖南",
    "author": "李涉",
    "content": [
      "久嗟尘匣掩青萍，见说除书试一听。",
      "闻君却作长沙傅，便逐秋风过洞庭。"
    ]
  },
  {
    "volume": 477,
    "sequence": 72,
    "title": "送孙尧夫赴举",
    "author": "李涉",
    "content": [
      "自说轩皇息战威，万方无复事戎衣。",
      "却教孙子藏兵法，空把文章向礼闱。"
    ]
  },
  {
    "volume": 477,
    "sequence": 73,
    "title": "题水月台",
    "author": "李涉",
    "content": [
      "平流白日无人爱，桥上闲行若个知。",
      "水似晴天天似水，两重星点碧琉璃。"
    ]
  },
  {
    "volume": 477,
    "sequence": 74,
    "title": "早春霁后发头陀寺寄院中",
    "author": "李涉",
    "content": [
      "红楼金刹倚晴冈，雨雪初收望汉阳。",
      "草檄可中能有暇，迎春一醉也无妨。"
    ]
  },
  {
    "volume": 477,
    "sequence": 75,
    "title": "哭田布",
    "author": "李涉",
    "content": [
      "魏师临阵却抽营，谁管豺狼作信兵。",
      "纵使将军能伏剑，何人岛上哭田横。"
    ]
  },
  {
    "volume": 477,
    "sequence": 76,
    "title": "黄葵花",
    "author": "李涉",
    "content": [
      "此花莫遣俗人看，新染鹅黄色未乾。",
      "好逐秋风上天去，紫阳宫女要头冠。"
    ]
  },
  {
    "volume": 477,
    "sequence": 77,
    "title": "别南溪二首",
    "author": "李涉",
    "content": [
      "如云不厌苍梧远，似雁逢春又北飞。",
      "唯有隐山溪上月，年年相望两依依。",
      "常叹春泉去不回，我今此去更难来。",
      "欲知别后留情处，手种岩花次第开。"
    ]
  },
  {
    "volume": 477,
    "sequence": 78,
    "title": "井栏砂宿遇夜客",
    "author": "李涉",
    "content": [
      "暮雨萧萧江上村，绿林豪客夜知闻。",
      "他时不用逃名姓，世上如今半是君。"
    ]
  },
  {
    "volume": 477,
    "sequence": 79,
    "title": "谢王连州送海阳图",
    "author": "李涉",
    "content": [
      "谢家为郡实风流，画得青山寄楚囚。",
      "惊起草堂寒气晚，海阳潮水到床头。"
    ]
  },
  {
    "volume": 477,
    "sequence": 80,
    "title": "再谪夷陵题长乐寺",
    "author": "李涉",
    "content": [
      "当时谪宦向夷陵，愿得身闲便作僧。",
      "谁知渐渐因缘重，羞见长燃一盏灯。"
    ]
  },
  {
    "volume": 477,
    "sequence": 81,
    "title": "谴谪康州先寄弟渤",
    "author": "李涉",
    "content": [
      "唯将直道信苍苍，可料无名抵宪章。",
      "阴骘却应先有谓，已交鸿雁早随阳。"
    ]
  },
  {
    "volume": 477,
    "sequence": 82,
    "title": "赠廖道士",
    "author": "李涉",
    "content": [
      "膏已明煎信矣哉，二年人世不归来。",
      "庭前为报仙桃树，今岁花时好好开。"
    ]
  },
  {
    "volume": 477,
    "sequence": 83,
    "title": "山花",
    "author": "李涉",
    "content": [
      "六出花开赤玉盘，当中红湿耐春寒。",
      "长安若在五侯宅，谁肯将钱买牡丹。"
    ]
  },
  {
    "volume": 477,
    "sequence": 84,
    "title": "听歌",
    "author": "李涉",
    "content": [
      "飒飒先飞梁上尘，朱唇不动翠眉颦。",
      "愿得春风吹更远，直教愁杀满城人。"
    ]
  },
  {
    "volume": 477,
    "sequence": 85,
    "title": "送颜觉赴举",
    "author": "李涉",
    "content": [
      "颜子将才应四科，料量时辈更谁过。",
      "居然一片荆山玉，可怕无人是卞和。"
    ]
  },
  {
    "volume": 477,
    "sequence": 86,
    "title": "题五松驿",
    "author": "李涉",
    "content": [
      "云木苍苍数万株，此中言命的应无。",
      "人生不得如松树，却遇秦封作大夫。"
    ]
  },
  {
    "volume": 477,
    "sequence": 87,
    "title": "湘妃庙",
    "author": "李涉",
    "content": [
      "斑竹林边有古祠，鸟啼花发尽堪悲。",
      "当时惆怅同今日，南北行人可得知。"
    ]
  },
  {
    "volume": 477,
    "sequence": 88,
    "title": "赠长安小主人",
    "author": "李涉",
    "content": [
      "上清真子玉童颜，花态娇羞月思闲。",
      "仙路迷人应有术，桃源不必在深山。"
    ]
  },
  {
    "volume": 477,
    "sequence": 89,
    "title": "邠州词献高尚书三首",
    "author": "李涉",
    "content": [
      "单于都护再分疆，西引双旌出帝乡。",
      "朝日诏书添战马，即闻千骑取河湟。",
      "将家难立是威声，不见多传卫霍名。",
      "一自元和平蜀后，马头行处即长城。",
      "朔方忠义旧来闻，尽是邠城父子军。",
      "今日兵符归上将，旄头不用更妖氛。"
    ]
  },
  {
    "volume": 477,
    "sequence": 90,
    "title": "游西林寺",
    "author": "李涉",
    "content": [
      "十地初心在此身，水能生月即离尘。",
      "如今再结林中社，可羡当年会里人。"
    ]
  },
  {
    "volume": 477,
    "sequence": 91,
    "title": "题白鹿兰若",
    "author": "李涉",
    "content": [
      "只去都门十里强，竹阴流水绕回廊。",
      "满城车马皆知有，每唤同游尽道忙。"
    ]
  },
  {
    "volume": 477,
    "sequence": 92,
    "title": "寄赵准乞湘川山居",
    "author": "李涉",
    "content": [
      "闲说班超有旧居，山横水曲占商於。",
      "知君不用磻溪石，乞取终年独钓鱼。"
    ]
  },
  {
    "volume": 477,
    "sequence": 93,
    "title": "晓过函谷关",
    "author": "李涉",
    "content": [
      "因韩为赵两游秦，十月冰霜渡孟津。",
      "纵使鸡鸣遇关吏，不知余也是何人。"
    ]
  },
  {
    "volume": 477,
    "sequence": 94,
    "title": "奉和九弟渤见寄绝句",
    "author": "李涉",
    "content": [
      "忽启新缄吟近诗，诗中韵出碧云词。",
      "且喜陟冈愁已散，登舟只恨渡江迟。"
    ]
  },
  {
    "volume": 477,
    "sequence": 95,
    "title": "赠友人孩子",
    "author": "李涉",
    "content": [
      "骊龙颔下亦生珠，便与人间众宝殊。",
      "他时若要追风日，须得君家万里驹。"
    ]
  },
  {
    "volume": 477,
    "sequence": 96,
    "title": "奉宣慰使鱼十四郎",
    "author": "李涉",
    "content": [
      "年才二十众知名，孤鹤仪容彻骨清。",
      "口传天语来人世，却逐祥云上玉京。"
    ]
  },
  {
    "volume": 477,
    "sequence": 97,
    "title": "题善光寺",
    "author": "李涉",
    "content": [
      "云门天竺旧姻缘，临老移家住玉泉。",
      "早到可中溳南寺，免得翻经住几年。"
    ]
  },
  {
    "volume": 477,
    "sequence": 98,
    "title": "题宣化寺道光上人居",
    "author": "李涉",
    "content": [
      "二十年前不系身，草堂曾与雪为邻。",
      "常思和尚当时语，衣钵留将与此人。"
    ]
  },
  {
    "volume": 477,
    "sequence": 99,
    "title": "柳枝词",
    "author": "李涉",
    "content": [
      "锦池江上柳垂桥，风引蝉声送寂寥。",
      "不必如丝千万缕，只禁离恨两三条。"
    ]
  },
  {
    "volume": 477,
    "sequence": 100,
    "title": "竹枝词",
    "author": "李涉",
    "content": [
      "十二山晴花尽开，楚宫双阙对阳台。",
      "细腰争舞君沉醉，白日秦兵天下来。"
    ]
  },
  {
    "volume": 477,
    "sequence": 101,
    "title": "竹里",
    "author": "李涉",
    "content": [
      "竹里编茅倚石根，竹茎疏处见前村。",
      "闲眠尽日无人到，自有春风为扫门。"
    ]
  },
  {
    "volume": 477,
    "sequence": 102,
    "title": "失题",
    "author": "李涉",
    "content": [
      "华表千年一鹤归，丹砂为顶雪为衣。",
      "泠泠仙语人听尽，却向五云翻翅飞。"
    ]
  }
]