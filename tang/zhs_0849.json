[
  {
    "volume": 849,
    "sequence": 1,
    "title": "耕田鼓诗",
    "author": "可朋",
    "content": [
      "农舍田头鼓，王孙筵上鼓。",
      "击鼓兮皆为鼓，一何乐兮一何苦。",
      "上有烈日，下有焦土。",
      "愿我天翁，降之以雨。",
      "令桑麻熟，仓箱富。",
      "不饥不寒，上下一般。"
    ]
  },
  {
    "volume": 849,
    "sequence": 2,
    "title": "赋洞庭",
    "author": "可朋",
    "content": [
      "周极八百里，凝眸望则劳。",
      "水涵天影阔，山拔地形高。",
      "贾客停非久，渔翁转几遭。",
      "飒然风起处，又是鼓波涛。"
    ]
  },
  {
    "volume": 849,
    "sequence": 3,
    "title": "赠方干",
    "author": "可朋",
    "content": [
      "盛名传出自皇州，一举参差便缩头。",
      "月里岂无攀桂分，湖中刚爱钓鱼休。",
      "童偷诗藁呈邻叟，客乞书题谒郡侯。",
      "独泛短舟何限景，波涛西接洞庭秋。"
    ]
  },
  {
    "volume": 849,
    "sequence": 4,
    "title": "桐花鸟",
    "author": "可朋",
    "content": [
      "五色毛衣比凤雏，深花丛里只如无。",
      "美人买得偏怜惜，移向金钗重几铢。"
    ]
  },
  {
    "volume": 849,
    "sequence": 5,
    "title": "句",
    "author": "可朋",
    "content": [
      "来多不似客，坐久却垂帘。",
      "虹收千嶂雨，潮展半江天。",
      "诗因试客分题僻，棋为饶人下著低。",
      "伤心尽日有啼鸟，独步残春空落花。",
      "唯陪北楚三千客，多话东林十八贤。",
      "乍当暖景飞仍慢，欲就芳丛舞更高。"
    ]
  },
  {
    "volume": 849,
    "sequence": 6,
    "title": "宿郑谏议山居",
    "author": "昙域",
    "content": [
      "堂开星斗边，大谏采薇还。",
      "禽隐石中树，月生池上山。",
      "凉风吹咏思，幽语隔禅关。",
      "莫拟归城计，终妨此地闲。"
    ]
  },
  {
    "volume": 849,
    "sequence": 7,
    "title": "怀齐己",
    "author": "昙域",
    "content": [
      "鬓髯秋景两苍苍，静对茅斋一炷香。",
      "病后身心俱澹泊，老来朋友半凋伤。",
      "峨眉山色侵云直，巫峡滩声入夜长。",
      "犹喜深交有支遁，时时音信到松房。"
    ]
  },
  {
    "volume": 849,
    "sequence": 8,
    "title": "赠岛云禅师",
    "author": "昙域",
    "content": [
      "远庵枯叶满，群鹿亦相随。",
      "顶骨生新发，庭松长旧枝。",
      "禅高太白月，行出祖师碑。",
      "乱后潜来此，南人总不知。"
    ]
  },
  {
    "volume": 849,
    "sequence": 9,
    "title": "垓下怀古",
    "author": "栖一",
    "content": [
      "缅想咸阳事可嗟，楚歌哀怨思无涯。",
      "八千子弟归何处，万里鸿沟属汉家。",
      "弓指阵前争日月，血流垓下定龙蛇。",
      "拔山力尽乌江水，今古悠悠空浪花。"
    ]
  },
  {
    "volume": 849,
    "sequence": 10,
    "title": "武昌怀古",
    "author": "栖一",
    "content": [
      "战国城池尽悄然，昔人遗迹遍山川。",
      "笙歌罢吹几多日，台榭荒凉七百年。",
      "蝉响夕阳风满树，雁横秋岛雨漫天。",
      "堪嗟世事如流水，空见芦花一钓船。"
    ]
  },
  {
    "volume": 849,
    "sequence": 11,
    "title": "圣果寺",
    "author": "处默",
    "content": [
      "路自中峰上，盘回出薜萝。",
      "到江吴地尽，隔岸越山多。",
      "古木丛青霭，遥天浸白波。",
      "下方城郭近，钟磬杂笙歌。"
    ]
  },
  {
    "volume": 849,
    "sequence": 12,
    "title": "送僧游西域",
    "author": "处默",
    "content": [
      "一盂兼一锡，只此度流沙。",
      "野性虽为客，禅心即是家。",
      "寺披云峤雪，路入晓天霞。",
      "自说游诸国，回应岁月赊。"
    ]
  },
  {
    "volume": 849,
    "sequence": 13,
    "title": "远烟",
    "author": "处默",
    "content": [
      "霭霭前山上，凝光满薜萝。",
      "高风吹不尽，远树得偏多。",
      "翠与晴云合，轻将淑气和。",
      "正堪流野目，朱阁意如何。"
    ]
  },
  {
    "volume": 849,
    "sequence": 14,
    "title": "萤",
    "author": "处默",
    "content": [
      "熠熠与娟娟，池塘竹树边。",
      "乱飞如拽火，成聚却无烟。",
      "微雨洒不灭，轻风吹欲燃。",
      "昔时书案上，频把作囊悬。"
    ]
  },
  {
    "volume": 849,
    "sequence": 15,
    "title": "忆庐山旧居",
    "author": "处默",
    "content": [
      "粗衣粝食老烟霞，勉把衰颜惜岁华。",
      "独鹤只为山客伴，闲云常在野僧家。",
      "丛生嫩蕨粘松粉，自落干薪带藓花。",
      "明月清风旧相得，十年归恨可能赊。"
    ]
  },
  {
    "volume": 849,
    "sequence": 16,
    "title": "题栖霞寺僧房",
    "author": "处默",
    "content": [
      "名山不取买山钱，任构花宫近碧巅。",
      "松桧老依云里寺，楼台深锁洞中天。",
      "风经绝嶂回疏雨，石倚危屏挂落泉。",
      "欲结茅庵共师住，肯饶多少薜萝烟。"
    ]
  },
  {
    "volume": 849,
    "sequence": 17,
    "title": "山中作",
    "author": "处默",
    "content": [
      "席帘高卷枕高欹，门掩垂萝蘸碧溪。",
      "闲把史书眠一觉，起来山日过松西。"
    ]
  },
  {
    "volume": 849,
    "sequence": 18,
    "title": "织妇",
    "author": "处默",
    "content": [
      "蓬鬓蓬门积恨多，夜阑灯下不停梭。",
      "成缣犹自陪钱纳，未直青楼一曲歌。"
    ]
  },
  {
    "volume": 849,
    "sequence": 19,
    "title": "句",
    "author": "处默",
    "content": [
      "太平时节无人看，雪刃闲封满匣尘。",
      "，"
    ]
  },
  {
    "volume": 849,
    "sequence": 20,
    "title": "秋日闲居",
    "author": "修睦",
    "content": [
      "是事不相关，谁人似此闲。",
      "卷帘当白昼，移榻对青山。",
      "野鹤眠松上，秋苔长雨间。",
      "岳僧频有信，昨日得书还。"
    ]
  },
  {
    "volume": 849,
    "sequence": 21,
    "title": "宿岳阳开元寺",
    "author": "修睦",
    "content": [
      "竟夕凭虚槛，何当兴叹频。",
      "往来人自老，今古月常新。",
      "风逆沈鱼唱，松疏露鹤身。",
      "无眠钟又动，几客在迷津。"
    ]
  },
  {
    "volume": 849,
    "sequence": 22,
    "title": "送边将",
    "author": "修睦",
    "content": [
      "人尽有离别，而君独可嗟。",
      "言将身报国，敢望禄荣家。",
      "战思风吹野，乡心月照沙。",
      "归期定何日，塞北树无花。"
    ]
  },
  {
    "volume": 849,
    "sequence": 23,
    "title": "雪中送人北游",
    "author": "修睦",
    "content": [
      "然知心去速，其奈雪飞频。",
      "莫喜无危道，虽平更陷人。",
      "远郊光接汉，旷野色通秦。",
      "此去迢遥极，却回应过春。"
    ]
  },
  {
    "volume": 849,
    "sequence": 24,
    "title": "落叶",
    "author": "修睦",
    "content": [
      "雨过闲田地，重重落叶红。",
      "翻思向春日，肯信有秋风。",
      "几处随流水，河边乱暮空。",
      "只应松自立，而不与君同。"
    ]
  },
  {
    "volume": 849,
    "sequence": 25,
    "title": "落花",
    "author": "修睦",
    "content": [
      "一片又一片，等闲苔面红。",
      "不能延数日，开亦是春风。",
      "公子歌声歇，诗人眼界空。",
      "遥思故山下，经雨两三丛。"
    ]
  },
  {
    "volume": 849,
    "sequence": 26,
    "title": "题田道者院",
    "author": "修睦",
    "content": [
      "入门空寂寂，真个出家儿。",
      "有行鬼不见，无心人谓痴。",
      "古岩寒柏对，流水落花随。",
      "欲别一何懒，相从所恨迟。"
    ]
  },
  {
    "volume": 849,
    "sequence": 27,
    "title": "东林寺",
    "author": "修睦",
    "content": [
      "欲去不忍去，徘徊吟绕廊。",
      "水光秋澹荡，僧好语寻常。",
      "碑古苔文叠，山晴钟韵长。",
      "翻思南岳上，欠此白莲香。"
    ]
  },
  {
    "volume": 849,
    "sequence": 28,
    "title": "寄贯休上人",
    "author": "修睦",
    "content": [
      "常语亦关诗，常流安得知。",
      "楚郊来未久，吴地住多时。",
      "立月无人近，归林有鹤随。",
      "所居浑不远，相识偶然迟。"
    ]
  },
  {
    "volume": 849,
    "sequence": 29,
    "title": "喜僧友到",
    "author": "修睦",
    "content": [
      "十年消息断，空使梦烟萝。",
      "嵩岳几时下，洞庭何日过。",
      "瓶干离涧久，衲坏卧云多。",
      "意欲相留住，游方肯舍么。"
    ]
  },
  {
    "volume": 849,
    "sequence": 30,
    "title": "怀虚中上人",
    "author": "修睦",
    "content": [
      "檐雨滴更残，思君安未安。",
      "湘川闻不远，道路去寻难。",
      "吟鬓霜应蚀，禅衣雪渐寒。",
      "倚松因独立，一鸟下江干。"
    ]
  },
  {
    "volume": 849,
    "sequence": 31,
    "title": "简寂观",
    "author": "修睦",
    "content": [
      "正同高士坐烟霞，思著闲忙又是嗟。",
      "碧岫观中人似鹤，红尘路上事如麻。",
      "石肥滞雨添苍藓，松老涵风落翠花。",
      "莫道此间无我分，遗民长在惠持家。"
    ]
  },
  {
    "volume": 849,
    "sequence": 32,
    "title": "睡起作",
    "author": "修睦",
    "content": [
      "长空秋雨歇，睡起觉精神。",
      "看水看山坐，无名无利身。",
      "偈吟诸祖意，茶碾去年春。",
      "此外谁相识，孤云到砌频。"
    ]
  },
  {
    "volume": 849,
    "sequence": 33,
    "title": "卖松者",
    "author": "修睦",
    "content": [
      "求利有何限，将松入市来。",
      "直饶人买去，也向柳边栽。",
      "细叶犹粘雪，孤根尚惹苔。",
      "知君用心错，举世重花开。"
    ]
  },
  {
    "volume": 849,
    "sequence": 34,
    "title": "思齐己上人",
    "author": "修睦",
    "content": [
      "同人与流俗，相谓好襟灵。",
      "有口不他说，长年自诵经。",
      "水声秋后石，山色晚来庭。",
      "客问修何法，指松千岁青。"
    ]
  },
  {
    "volume": 849,
    "sequence": 35,
    "title": "送玄泰禅师",
    "author": "修睦",
    "content": [
      "去去去何住，一盂兼一瓶。",
      "水边寒草白，岛外晚峰青。",
      "宿处林闻虎，行时天有星。",
      "回期谁可定，浮世重看经。"
    ]
  },
  {
    "volume": 849,
    "sequence": 36,
    "title": "三生石",
    "author": "修睦",
    "content": [
      "圣迹谁会得，每到亦徘徊。",
      "一尚不可得，三从何处来。",
      "清宵寒露滴，白昼野云隈。",
      "应是表灵异，凡情安可猜。"
    ]
  },
  {
    "volume": 849,
    "sequence": 37,
    "title": "题僧梦微房",
    "author": "修睦",
    "content": [
      "东海日未出，九衢人已行。",
      "吾师无事坐，苔藓入门生。",
      "雨过闲花落，风来古木声。",
      "天台频说法，石壁欠题名。"
    ]
  },
  {
    "volume": 849,
    "sequence": 38,
    "title": "秋台作",
    "author": "修睦",
    "content": [
      "独上高楼上，客情何物同。",
      "孤云无定处，长日信秋风。",
      "兄弟多年别，关河此夕中。",
      "到头归去是，免使叹洪濛。"
    ]
  },
  {
    "volume": 849,
    "sequence": 39,
    "title": "怀故园",
    "author": "修睦",
    "content": [
      "故园归未得，此日意何伤。",
      "独坐水边草，水流春日长。"
    ]
  },
  {
    "volume": 849,
    "sequence": 40,
    "title": "谢武肃王",
    "author": "无作",
    "content": [
      "云鹤性孤单，争堪名利关。",
      "衔恩虽入国，辞命却归山。"
    ]
  },
  {
    "volume": 849,
    "sequence": 41,
    "title": "哭僧",
    "author": "清尚",
    "content": [
      "道力自超然，身亡同坐禅。",
      "水流元在海，月落不离天。",
      "溪白葬时雪，风香焚处烟。",
      "世人频下泪，不见我师玄。"
    ]
  },
  {
    "volume": 849,
    "sequence": 42,
    "title": "投谒齐己",
    "author": "乾康",
    "content": [
      "隔岸红尘忙似火，当轩青嶂冷如冰。",
      "烹茶童子休相问，报道门前是衲僧。"
    ]
  },
  {
    "volume": 849,
    "sequence": 43,
    "title": "赋残雪",
    "author": "乾康",
    "content": [
      "六出奇花已住开，郡城相次见楼台。",
      "时人莫把和泥看，一片飞从天上来。"
    ]
  },
  {
    "volume": 849,
    "sequence": 44,
    "title": "句",
    "author": "乾康",
    "content": [
      "镜湖中有月，处士后无人。",
      "荻笋抽高节，鲈鱼跃老鳞。"
    ]
  }
]