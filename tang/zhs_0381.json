[
  {
    "volume": 381,
    "sequence": 1,
    "title": "吊国殇",
    "author": "孟郊",
    "content": [
      "徒言人最灵，白骨乱纵横。",
      "如何当春死，不及群草生。",
      "尧舜宰乾坤，器农不器兵。",
      "秦汉盗山岳，铸杀不铸耕。",
      "天地莫生金，生金人竞争。"
    ]
  },
  {
    "volume": 381,
    "sequence": 2,
    "title": "吊比干墓",
    "author": "孟郊",
    "content": [
      "殷辛帝天下，厌为天下尊。",
      "乾刚既一断，贤愚无二门。",
      "佞是福身本，忠是丧己源。",
      "饿虎不食子，人无骨肉恩。",
      "日影不入地，下埋冤死魂。",
      "有骨不为土，应作直木根。",
      "今来过此乡，下马吊此坟。",
      "静念君臣间，有道谁敢论。"
    ]
  },
  {
    "volume": 381,
    "sequence": 3,
    "title": "吊元鲁山",
    "author": "孟郊",
    "content": [
      "搏鸷有余饱，鲁山长饥空。",
      "豪人饫鲜肥，鲁山饭蒿蓬。",
      "食名皆霸官，食力乃尧农。",
      "君子耻新态，鲁山与古终。",
      "天璞本平一，人巧生异同。",
      "鲁山不自剖，全璞竟没躬。",
      "自剖多是非，流滥将何归。",
      "奔竞立诡节，凌侮争怪辉。",
      "五常坐销铄，万类随衰微。",
      "以兹见鲁山，道蹇无所依。",
      "君子不自蹇，鲁山蹇有因。",
      "苟含天地秀，皆是天地身。",
      "天地蹇既甚，鲁山道莫伸。",
      "天地气不足，鲁山食更贫。",
      "始知补元化，竟须得贤人。",
      "贤人多自霾，道理与俗乖。",
      "细功不敢言，远韵方始谐。",
      "万物饱为饱，万人怀为怀。",
      "一声苟失所，众憾来相排。",
      "所以元鲁山，饥衰难与偕。",
      "远阶无近级，造次不可升。",
      "贤人洁肠胃，寒日空澄凝。",
      "血誓竟讹谬，膏明易煎蒸。",
      "以之驱鲁山，疏迹去莫乘。",
      "言从鲁山宦，尽化尧时心。",
      "豺狼耻狂噬，齿牙闭霜金。",
      "竞来辟田土，相与耕。",
      "岑。",
      "当宵无关锁，竟岁饶歌吟。",
      "善教复天术，美词非俗箴。",
      "精微自然事，视听不可寻。",
      "因书鲁山绩，庶合箫韶音。",
      "箫韶太平乐，鲁山不虚作。",
      "千古若有知，百年幸如昨。",
      "谁能嗣教化，以此洗浮薄。",
      "君臣贵深遇，天地有灵橐。",
      "力运既艰难，德符方合漠。",
      "名位苟虚旷，声明自销铄。",
      "礼法虽相救，贞浓易糟粕。",
      "哀哀元鲁山，毕竟谁能度。",
      "当今富教化，元后得贤相。",
      "冰心镜衰古，霜议清遐障。",
      "幽埋尽洸洗，滞旅免流浪。",
      "唯余鲁山名，未获旌廉让。",
      "二三贞苦士，刷视耸危望。",
      "发秋青山夜，目断丹阙亮。",
      "诱类幸从兹，嘉招固非妄。",
      "小生奏狂狷，感惕增万状。",
      "黄犊不知孝，鲁山自驾车。",
      "非贤不可妻，鲁山竟无家。",
      "供养耻他力，言词岂纤瑕。",
      "将谣鲁山德，赜海谁能涯。",
      "遗婴尽雏乳，何况骨肉枝。",
      "心肠结苦诚，胸臆垂甘滋。",
      "事已出古表，谁言独今奇。",
      "贤人母万物，岂弟流前诗。"
    ]
  },
  {
    "volume": 381,
    "sequence": 4,
    "title": "哭李观",
    "author": "孟郊",
    "content": [
      "志士不得老，多为直气伤。",
      "阮公终日哭，寿命固难长。",
      "颜子既殂谢，孔门无辉光。",
      "文星落奇曜，宝剑摧修铓。",
      "常作金应石，忽为宫别商。",
      "为尔吊琴瑟，断弦难再张。",
      "偏毂不可转，只翼不可翔。",
      "清尘无吹嘘，委地难飞扬。",
      "此义古所重，此风今则亡。",
      "自闻丧元宾，一日八九狂。",
      "沉痛此丈夫，惊呼彼穹苍。",
      "我有出俗韵，劳君疾恶肠。",
      "知音既已矣，微言谁能彰。",
      "旅葬无高坟，栽松不成行。",
      "哀歌动寒日，赠泪沾晨霜。",
      "神理本窅窅，今来更茫茫。",
      "何以荡悲怀，万事付一觞。"
    ]
  },
  {
    "volume": 381,
    "sequence": 5,
    "title": "李少府厅吊李元宾遗字",
    "author": "孟郊",
    "content": [
      "零落三四字，忽成千万年。",
      "那知冥寞客，不有补亡篇。",
      "斜月吊空壁，旅人难独眠。",
      "一生能几时，百虑来相煎。",
      "戚戚故交泪，幽幽长夜泉。",
      "已矣难重言，一言一潸然。"
    ]
  },
  {
    "volume": 381,
    "sequence": 6,
    "title": "悼吴兴汤衡评事",
    "author": "孟郊",
    "content": [
      "君生霅水清，君殁霅水浑。",
      "空令骨肉情，哭得白日昏。",
      "大夜不复晓，古松长闭门。",
      "琴弦绿水绝，诗句青山存。",
      "昔为芳春颜，今为荒草根。",
      "独问冥冥理，先儒未曾言。"
    ]
  },
  {
    "volume": 381,
    "sequence": 7,
    "title": "哀孟云卿嵩阳荒居",
    "author": "孟郊",
    "content": [
      "戚戚抱幽独，宴宴沉荒居。",
      "不闻新欢笑，但睹旧诗书。",
      "艺檗意弥苦，耕山食无余。",
      "定交昔何在，至戚今或疏。",
      "薄俗易销歇，淳风难久舒。",
      "秋芜上空堂，寒槿落枯渠。",
      "薙草恐伤蕙，摄衣自理锄。",
      "残芳亦可饵，遗秀谁忍除。",
      "徘徊未能去，为尔涕涟如。"
    ]
  },
  {
    "volume": 381,
    "sequence": 8,
    "title": "哭卢贞国",
    "author": "孟郊",
    "content": [
      "一别难与期，存亡易寒燠。",
      "下马入君门，声悲不成哭。",
      "自能富才艺，当冀深荣禄。",
      "皇天负我贤，遗恨至两目。",
      "平生叹无子，家家亲相嘱。"
    ]
  },
  {
    "volume": 381,
    "sequence": 9,
    "title": "伤旧游",
    "author": "孟郊",
    "content": [
      "去春会处今春归，花数不减人数稀。",
      "朝笑片时暮成泣，东风一向还西辉。"
    ]
  },
  {
    "volume": 381,
    "sequence": 10,
    "title": "吊房十五次卿少府",
    "author": "孟郊",
    "content": [
      "日高方得起，独赏些些春。",
      "可惜宛转莺，好音与他人。",
      "昔年此气味，还走曲江滨。",
      "逢著韩退之，结交方殷勤。",
      "蜀客骨目高，聪辩剑戟新。",
      "如何昨日欢，今日见无因。",
      "英奇一谢世，视听一为尘。",
      "谁言老泪短，泪短沾衣巾。"
    ]
  },
  {
    "volume": 381,
    "sequence": 11,
    "title": "逢江南故昼上人会中郑方回",
    "author": "孟郊",
    "content": [
      "相逢失意中，万感因语至。",
      "追思东林日，掩抑北邙泪。",
      "筐箧有遗文，江山旧清气。",
      "尘生逍遥注，墨故飞动字。",
      "荒毁碧涧居，虚无青松位。",
      "珠沉百泉暗，月死群象闭。",
      "永谢平生言，知音岂容易。"
    ]
  },
  {
    "volume": 381,
    "sequence": 12,
    "title": "哭秘书包大监",
    "author": "孟郊",
    "content": [
      "哲人卧病日，贱子泣玉年。",
      "常恐宝镜破，明月难再圆。",
      "文字未改素，声容忽归玄。",
      "始知知音稀，千载一绝弦。",
      "旧馆有遗琴，清风那复传。"
    ]
  },
  {
    "volume": 381,
    "sequence": 13,
    "title": "悼幼子",
    "author": "孟郊",
    "content": [
      "一闭黄蒿门，不闻白日事。",
      "生气散成风，枯骸化为地。",
      "负我十年恩，欠尔千行泪。",
      "洒之北原上，不待秋风至。"
    ]
  },
  {
    "volume": 381,
    "sequence": 14,
    "title": "悼亡",
    "author": "孟郊",
    "content": [
      "山头明月夜增辉，增辉不照重泉下。",
      "泉下双龙无再期，金蚕玉燕空销化。",
      "朝云暮雨成古墟，萧萧野竹风吹亚。"
    ]
  },
  {
    "volume": 381,
    "sequence": 15,
    "title": "吊李元宾坟",
    "author": "孟郊",
    "content": [
      "晓上荒凉原，吊彼寂寥魂。",
      "眼咽此时泪，耳凄在日言。",
      "冥冥千万年，坟锁孤松根。"
    ]
  },
  {
    "volume": 381,
    "sequence": 16,
    "title": "览崔爽遗文，因纾幽怀",
    "author": "孟郊",
    "content": [
      "堕泪数首文，悲结千里坟。",
      "苍旻且留我，白日空遗君。",
      "仙鹤未巢月，衰凤先坠云。",
      "清风独起时，旧语如再闻。",
      "瑶草罢葳蕤，桂花休氛氲。",
      "万物与我心，相感吴江濆。"
    ]
  },
  {
    "volume": 381,
    "sequence": 17,
    "title": "峡哀",
    "author": "孟郊",
    "content": [
      "昔多相与笑，今谁相与哀。",
      "峡哀哭幽魂，噭噭风吹来。",
      "堕魄抱空月，出没难自裁。",
      "齑粉一闪间，春涛百丈雷。",
      "峡水声不平，碧沲牵清洄。",
      "沙棱箭箭急，波齿龂龂开。",
      "呀彼无底吮，待此不测灾。",
      "谷号相喷激，石怒争旋回。",
      "古醉有复乡，今缧多为能。",
      "字孤徒仿佛，衔雪犹惊猜。",
      "薄俗少直肠，交结须横财。",
      "黄金买相吊，幽泣无余漼。",
      "我有古心意，为君空摧颓。",
      "上天下天水，出地入地舟。",
      "石剑相劈斫，石波怒蛟虬。",
      "花木叠宿春，风飙凝古秋。",
      "幽怪窟穴语，飞闻肸蚃流。",
      "沉哀日已深，衔诉将何求。",
      "三峡一线天，三峡万绳泉。",
      "上仄碎日月，下掣狂漪涟。",
      "破魂一两点，凝幽数百年。",
      "峡晖不停午，峡险多饥涎。",
      "树根锁枯棺，孤骨袅袅悬。",
      "树枝哭霜栖，哀韵杳杳鲜。",
      "逐客零落肠，到此汤火煎。",
      "性命如纺绩，道路随索缘。",
      "奠泪吊波灵，波灵将闪然。",
      "峡乱鸣清磬，产石为鲜鳞。",
      "喷为腥雨涎，吹作黑井身。",
      "怪光闪众异，饿剑唯待人。",
      "老肠未曾饱，古齿崭岩嗔。",
      "嚼齿三峡泉，三峡声龂龂。",
      "峡螭老解语，百丈潭底闻。",
      "毒波为计校，饮血养子孙。",
      "既非皋陶吏，空食沉狱魂。",
      "潜怪何幽幽，魄说徒云云。",
      "峡听哀哭泉，峡吊鳏寡猿。",
      "峡声非人声，剑水相劈翻。",
      "斯谁士诸谢，奏此沉苦言。",
      "谗人峡虬心，渴罪呀然浔。",
      "所食无直肠，所语饶枭音。",
      "石齿嚼百泉，古风号千琴。",
      "幽哀莫能远，分雪何由寻。",
      "月魄高卓卓，峡窟清沉沉。",
      "衔诉何时明，抱痛已不禁。",
      "犀飞空波涛，裂石千。",
      "岑。",
      "峡棱剸日月，日月多摧辉。",
      "物皆斜仄生，鸟亦斜仄飞。",
      "潜石齿相锁，沉魂招莫归。",
      "恍惚清泉甲，斑斓碧石衣。",
      "饿咽潺湲号，涎似泓浤肥。",
      "峡青不可游，腥草生微微。",
      "峡景滑易堕，峡花怪非春。",
      "红光根潜涎，碧雨飞沃津。",
      "巴谷蛟螭心，巴乡魍魉亲。",
      "啖生不问贤，至死独养身。",
      "腥语信者谁，拗歌欢非真。",
      "仄田无异稼，毒水多狞鳞。",
      "异类不可友，峡哀哀难伸。",
      "峡水剑戟狞，峡舟霹雳翔。",
      "因依虺蜴手，起坐风雨忙。",
      "峡旅多窜官，峡氓多非良。",
      "滑心不可求，滑习积已长。",
      "漠漠涎雾起，龂龂涎水光。",
      "渴贤如之何，忽在水中央。",
      "枭鸱作人语，蛟虬吸水波。",
      "能于白日间，谄欲晴风和。",
      "骇智蹶众命，蕴腥布深萝。",
      "齿泉无底贫，锯涎在处多。",
      "仄树鸟不巢，踔塔猿相过。",
      "峡哀不可听，峡怨其奈何。"
    ]
  },
  {
    "volume": 381,
    "sequence": 18,
    "title": "杏殇（杏殇，花乳也，霜翦而落，因悲昔婴，故作是诗）",
    "author": "孟郊",
    "content": [
      "冻手莫弄珠，弄珠珠易飞。",
      "惊霜莫翦春，翦春无光辉。",
      "零落小花乳，斓斑昔婴衣。",
      "拾之不盈把，日暮空悲归。",
      "地上空拾星，枝上不见花。",
      "哀哀孤老人，戚戚无子家。",
      "岂若没水凫，不如拾巢鸦。",
      "浪鷇破便飞，风雏袅相夸。",
      "芳婴不复生，向物空悲嗟。",
      "应是一线泪，入此春木心。",
      "枝枝不成花，片片落翦金。",
      "春寿何可长，霜哀亦已深。",
      "常时洗芳泉，此日洗泪襟。",
      "儿生月不明，儿死月始光。",
      "儿月两相夺，儿命果不长。",
      "如何此英英，亦为吊苍苍。",
      "甘为堕地尘，不为末世芳。",
      "踏地恐土痛，损彼芳树根。",
      "此诚天不知，翦弃我子孙。",
      "垂枝有千落，芳命无一存。",
      "谁谓生人家，春色不入门。",
      "冽冽霜杀春，枝枝疑纤刀。",
      "木心既零落，山窍空呼号。",
      "班班落地英，点点如明膏。",
      "始知天地间，万物皆不牢。",
      "哭此不成春，泪痕三四斑。",
      "失芳蝶既狂，失子老亦孱。",
      "且无生生力，自有死死颜。",
      "灵凤不衔诉，谁为扣天关。",
      "此儿自见灾，花发多不谐。",
      "穷老收碎心，永夜抱破怀。",
      "声死更何言，意死不必喈。",
      "病叟无子孙，独立犹束柴。",
      "霜似败红芳，剪啄十数双。",
      "参差呻细风，噞喁沸浅江。",
      "泣凝不可消，恨壮难自降。",
      "空遗旧日影，怨彼小书窗。"
    ]
  },
  {
    "volume": 381,
    "sequence": 19,
    "title": "吊江南老家人春梅",
    "author": "孟郊",
    "content": [
      "念尔筋力尽，违我衣食恩。",
      "奈何粗犷儿，生鞭见死痕。",
      "旧使常以礼，新怨将谁吞。",
      "胡为乎泥中，消歇教义源。"
    ]
  },
  {
    "volume": 381,
    "sequence": 20,
    "title": "哭李丹员外，并寄杜中丞",
    "author": "孟郊",
    "content": [
      "生死方知交态存，忍将齰齖报幽魂。",
      "十年同在平原客，更遣何人哭寝门。"
    ]
  },
  {
    "volume": 381,
    "sequence": 21,
    "title": "哭刘言史",
    "author": "孟郊",
    "content": [
      "诗人业孤峭，饿死良已多。",
      "相悲与相笑，累累其奈何。",
      "精异刘言史，诗肠倾珠河。",
      "取次抱置之，飞过东溟波。",
      "可惜大国谣，飘为四夷歌。",
      "常于众中会，颜色两切磋。",
      "今日果成死，葬襄之洛河。",
      "洛岸远相吊，洒泪双滂沱。"
    ]
  },
  {
    "volume": 381,
    "sequence": 22,
    "title": "吊卢殷",
    "author": "孟郊",
    "content": [
      "诗人多清峭，饿死抱空山。",
      "白云既无主，飞出意等闲。",
      "久病床席尸，护丧童仆孱。",
      "故书穷鼠啮，狼藉一室间。",
      "君归新鬼乡，我面古玉颜。",
      "羞见入地时，无人叫追攀。",
      "百泉空相吊，日久哀潺潺。",
      "唧唧复唧唧，千古一月色。",
      "新新复新新，千古一花春。",
      "邙风噫孟郊，嵩秋葬卢殷。",
      "北邙前后客，相吊为埃尘。",
      "北邙棘针草，泪根生苦辛。",
      "烟火不自暖，筋力早已贫。",
      "幽荐一杯泣，泻之清洛滨。",
      "添为断肠声，愁杀长别人。",
      "棘针风相号，破碎诸苦哀。",
      "苦哀不可闻，掩耳亦入来。",
      "哭弦多煎声，恨涕有余摧。",
      "噫贫气已焚，噫死心更灰。",
      "梦世浮闪闪，泪波深洄洄。",
      "薤歌一以去，蒿闭不复开。",
      "登封草木深，登封道路微。",
      "日月不与光，莓苔空生衣。",
      "可怜无子翁，蚍蜉缘病肌。",
      "挛卧岁时长，涟涟但幽噫。",
      "幽噫虎豹闻，此外相访稀。",
      "至亲唯有诗，抱心死有归。",
      "河南韩先生，后君作因依。",
      "磨一片嵌岩，书千古光辉。",
      "贤人无计校，生苦死徒夸。",
      "他名润子孙，君名润泥沙。",
      "可惜千首文，闪如一朝花。",
      "零落难苦言，起坐空惊嗟。",
      "耳闻陋巷生，眼见鲁山君。",
      "饿死始有名，饿名高氛氲。",
      "戆叟老壮气，感之为忧云。",
      "所忧唯一泣，古今相纷纷。",
      "平生与君说，逮此俱云云。",
      "初识漆鬓发，争为新文章。",
      "夜踏明月桥，店饮吾曹床。",
      "醉啜二杯酿，名郁一县香。",
      "寺中摘梅花，园里翦浮芳。",
      "高嗜绿蔬羹，意轻肥腻羊。",
      "吟哦无滓韵，言语多古肠。",
      "白首忽然至，盛年如偷将。",
      "清浊俱莫追，何须骂沧浪。",
      "前贤多哭酒，哭酒免哭心。",
      "后贤试衔之，哀至无不深。",
      "少年哭酒时，白发亦已侵。",
      "老年哭酒时，声韵随生沉。",
      "寄言哭酒宾，勿作登封音。",
      "登封徒放声，天地竟难寻。",
      "同人少相哭，异类多相号。",
      "始知禽兽痴，却至天然高。",
      "非子病无泪，非父念莫劳。",
      "如何裁亲疏，用礼如用刀。",
      "孤丧鲜匍匐，闭哀抱郁陶。",
      "烦他手中葬，诚信焉能褒。",
      "嗟嗟无子翁，死弃如脱毛。",
      "圣人哭贤人，骨化气为星。",
      "文章飞上天，列宿增晶荧。",
      "前古文可数，今人文亦灵。",
      "高名称谪仙，升降曾莫停。",
      "有文死更香，无文生亦腥。",
      "为君铿好辞，永传作谧宁。"
    ]
  }
]