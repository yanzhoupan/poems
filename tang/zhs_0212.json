[
  {
    "volume": 212,
    "sequence": 1,
    "title": "宋中遇林虑杨十七山人，因而有别",
    "author": "高適",
    "content": [
      "昔余涉漳水，驱车行邺西。",
      "遥见林虑山，苍苍戛天倪。",
      "邂逅逢尔曹，说君彼岩栖。",
      "萝径垂野蔓，石房倚云梯。",
      "秋韭何青青，药苗数百畦。",
      "栗林隘谷口，栝树森回谿。",
      "耕耘有山田，纺绩有山妻。",
      "人生苟如此，何必组与珪。",
      "谁谓远相访，曩情殊不迷。",
      "檐前举醇醪，灶下烹只鸡。",
      "朔风忽振荡，昨夜寒螀啼。",
      "游子益思归，罢琴伤解携。",
      "出门尽原野，白日黯已低。",
      "始惊道路难，终念言笑暌。",
      "因声谢岑壑，岁暮一攀跻。"
    ]
  },
  {
    "volume": 212,
    "sequence": 2,
    "title": "酬别薛三、蔡大，留简韩十四主簿",
    "author": "高適",
    "content": [
      "迢递辞京华，辛勤异乡县。",
      "登高俯沧海，回首泪如霰。",
      "同人久离别，失路还相见。",
      "薛侯怀直道，德业应时选。",
      "蔡子负清才，当年擢宾荐。",
      "韩公有奇节，词赋凌群彦。",
      "读书嵩岑间，作吏沧海甸。",
      "伊余寡栖托，感激多愠见。",
      "纵诞非尔情，飘沦任疵贱。",
      "忽枉琼瑶作，乃深平生眷。",
      "始谓吾道存，终嗟客游倦。",
      "归心无昼夜，别事除言宴。",
      "复值凉风时，苍茫夏云变。"
    ]
  },
  {
    "volume": 212,
    "sequence": 3,
    "title": "送虞城刘明府谒魏郡苗太守",
    "author": "高適",
    "content": [
      "天官苍生望，出入承明庐。",
      "肃肃领旧藩，皇皇降玺书。",
      "茂宰多感激，良将复吹嘘。",
      "永怀一言合，谁谓千里疏。",
      "对酒忽命驾，兹情何起予。",
      "炎天昼如火，极目无行车。",
      "长路出雷泽，浮云归孟诸。",
      "魏郡十万家，歌钟喧里闾。",
      "传道贤君至，闭关常晏如。",
      "君将挹高论，定是问樵渔。",
      "今日逢明圣，吾为陶隐居。"
    ]
  },
  {
    "volume": 212,
    "sequence": 4,
    "title": "途中酬李少府赠别之作",
    "author": "高適",
    "content": [
      "西上逢节换，东征私自怜。",
      "故人今卧疾，欲别还留连。",
      "举酒临南轩，夕阳满中筵。",
      "宁知江上兴，乃在河梁偏。",
      "行李多光辉，札翰忽相鲜。",
      "谁谓岁月晚，交情尚贞坚。",
      "终嗟州县劳，官谤复迍邅。",
      "虽负忠信美，其如方寸悬。",
      "连帅扇清风，千里犹眼前。",
      "曾是趋藻镜，不应翻弃捐。",
      "日来知自强，风气殊未痊。",
      "可以加药物，胡为辄忧煎。",
      "驱马出大梁，原野一悠然。",
      "柳色感行客，云阴愁远天。",
      "皇明烛幽遐，德泽普照宣。",
      "鹓鸿列霄汉，燕雀何翩翩。",
      "余亦惬所从，渔樵十二年。",
      "种瓜漆园里，凿井卢门边。",
      "去去勿重陈，生涯难勉旃。",
      "或期遇春事，与尔复周旋。",
      "投报空回首，狂歌谢比肩。"
    ]
  },
  {
    "volume": 212,
    "sequence": 5,
    "title": "睢阳酬别畅大判官",
    "author": "高適",
    "content": [
      "吾友遇知己，策名逢圣朝。",
      "高才擅白雪，逸翰怀青霄。",
      "承诏选嘉宾，慨然即驰轺。",
      "清昼下公馆，尺书忽相邀。",
      "留欢惜别离，毕景驻行镳。",
      "言及沙漠事，益令胡马骄。",
      "丈夫拔东蕃，声冠霍嫖姚。",
      "兜鍪冲矢石，铁甲生风飙。",
      "诸将出冷陉，连营济石桥。",
      "酋豪尽俘馘，子弟输征徭。",
      "边庭绝刁斗，战地成渔樵。",
      "榆关夜不扃，塞口长萧萧。",
      "降胡满蓟门，一一能射雕。",
      "军中多宴乐，马上何轻趫。",
      "戎狄本无厌，羁縻非一朝。",
      "饥附诚足用，饱飞安可招。",
      "李牧制儋蓝，遗风岂寂寥。",
      "君还谢幕府，慎勿轻刍荛。"
    ]
  },
  {
    "volume": 212,
    "sequence": 6,
    "title": "宴韦司户山亭院",
    "author": "高適",
    "content": [
      "人幽想灵山，意惬怜远水。",
      "习静务为适，所居还复尔。",
      "汲流涨华池，开酌宴君子。",
      "苔径试窥践，石屏可攀倚。",
      "入门见中峰，携手如万里。",
      "横琴了无事，垂钓应有以。",
      "高馆何沉沉，飒然凉风起。"
    ]
  },
  {
    "volume": 212,
    "sequence": 7,
    "title": "同诸公登慈恩寺浮图",
    "author": "高適",
    "content": [
      "香界泯群有，浮图岂诸相。",
      "登临骇孤高，披拂欣大壮。",
      "言是羽翼生，迥出虚空上。",
      "顿疑身世别，乃觉形神王。",
      "宫阙皆户前，山河尽檐向。",
      "秋风昨夜至，秦塞多清旷。",
      "千里何苍苍，五陵郁相望。",
      "盛时惭阮步，末宦知周防。",
      "输效独无因，斯焉可游放。"
    ]
  },
  {
    "volume": 212,
    "sequence": 8,
    "title": "同薛司直诸公秋霁曲江俯见南山作",
    "author": "高適",
    "content": [
      "南山郁初霁，曲江湛不流。",
      "若临瑶池前，想望昆仑丘。",
      "回首见黛色，眇然波上秋。",
      "深沉俯峥嵘，清浅延阻修。",
      "连潭万木影，插岸千岩幽。",
      "杳霭信难测，渊沦无暗投。",
      "片云对渔父，独鸟随虚舟。",
      "我心寄青霞，世事惭白鸥。",
      "得意在乘兴，忘怀非外求。",
      "良辰自多暇，欣与数子游。"
    ]
  },
  {
    "volume": 212,
    "sequence": 9,
    "title": "登广陵栖灵寺塔",
    "author": "高適",
    "content": [
      "淮南富登临，兹塔信奇最。",
      "直上造云族，凭虚纳天籁。",
      "迥然碧海西，独立飞鸟外。",
      "始知高兴尽，达与赏心会。",
      "连山黯吴门，乔木吞楚塞。",
      "城池满窗下，物象归掌内。",
      "远思驻江帆，暮时结春霭。",
      "轩车疑蠢动，造化资大块。",
      "何必了无身，然后知所退。"
    ]
  },
  {
    "volume": 212,
    "sequence": 10,
    "title": "登百丈峰二首",
    "author": "高適",
    "content": [
      "朝登百丈峰，遥望燕支道。",
      "汉垒青冥间，胡天白如扫。",
      "忆昔霍将军，连年此征讨。",
      "匈奴终不灭，寒山徒草草。",
      "唯见鸿雁飞，令人伤怀抱。",
      "晋武轻后事，惠皇终已昏。",
      "豺狼塞瀍洛，胡羯争乾坤。",
      "四海如鼎沸，五原徒自尊。",
      "而今白庭路，犹对青阳门。",
      "朝市不足问，君臣随草根。"
    ]
  },
  {
    "volume": 212,
    "sequence": 11,
    "title": "同群公秋登琴台",
    "author": "高適",
    "content": [
      "古迹使人感，琴台空寂寥。",
      "静然顾遗尘，千载如昨朝。",
      "临眺自兹始，群贤久相邀。",
      "德与形神高，孰知天地遥。",
      "四时何倏忽，六月鸣秋蜩。",
      "万象归白帝，平川横赤霄。",
      "犹是对夏伏，几时有凉飙。",
      "燕雀满檐楹，鸿鹄抟扶摇。",
      "物性各自得，我心在渔樵。",
      "兀然还复醉，尚握尊中瓢。"
    ]
  },
  {
    "volume": 212,
    "sequence": 12,
    "title": "同群公出猎海上",
    "author": "高適",
    "content": [
      "畋猎自古昔，况伊心赏俱。",
      "偶与群公游，旷然出平芜。",
      "层阴涨溟海，杀气穷幽都。",
      "鹰隼何翩翩，驰骤相传呼。",
      "豺狼窜榛莽，麋鹿罹艰虞。",
      "高鸟下騂弓，困兽斗匹夫。",
      "尘惊大泽晦，火燎深林枯。",
      "失之有馀恨，获者无全躯。",
      "咄彼工拙间，恨非指踪徒。",
      "犹怀老氏训，感叹此欢娱。"
    ]
  },
  {
    "volume": 212,
    "sequence": 13,
    "title": "同群公题郑少府田家（此公昔任白马尉，今寄住滑台）",
    "author": "高適",
    "content": [
      "郑侯应凄惶，五十头尽白。",
      "昔为南昌尉，今作东郡客。",
      "与语多远情，论心知所益。",
      "秋林既清旷，穷巷空淅沥。",
      "蝶舞园更闲，鸡鸣日云夕。",
      "男儿未称意，其道固无适。",
      "劝君且杜门，勿叹人事隔。"
    ]
  },
  {
    "volume": 212,
    "sequence": 14,
    "title": "同群公题中山寺",
    "author": "高適",
    "content": [
      "平原十里外，稍稍云岩深。",
      "遂及清净所，都无人世心。",
      "名僧既礼谒，高阁复登临。",
      "石壁倚松径，山田多栗林。",
      "超遥尽巘崿，逼侧仍岖。",
      "。",
      "吾欲休世事，于焉聊自任。"
    ]
  },
  {
    "volume": 212,
    "sequence": 15,
    "title": "同群公宿开善寺，赠陈十六所居",
    "author": "高適",
    "content": [
      "驾车出人境，避暑投僧家。",
      "裴回龙象侧，始见香林花。",
      "读书不及经，饮酒不胜茶。",
      "知君悟此道，所未搜袈裟。",
      "谈空忘外物，持诫破诸邪。",
      "则是无心地，相看唯月华。"
    ]
  },
  {
    "volume": 212,
    "sequence": 16,
    "title": "同韩四、薛三东亭玩月",
    "author": "高適",
    "content": [
      "远游怅不乐，兹赏吾道存。",
      "款曲故人意，辛勤清夜言。",
      "东亭何寥寥，佳境无朝昏。",
      "阶墀近洲渚，户牖当郊原。",
      "矧乃穷周旋，游时怡讨论。",
      "树阴荡瑶瑟，月气延清尊。",
      "明河带飞雁，野火连荒村。",
      "对此更愁予，悠哉怀故园。"
    ]
  },
  {
    "volume": 212,
    "sequence": 17,
    "title": "同敬八、卢五泛河间清河",
    "author": "高適",
    "content": [
      "清川在城下，沿泛多所宜。",
      "同济惬数公，玩物欣良时。",
      "飘飖波上兴，燕婉舟中词。",
      "昔陟乃平原，今来忽涟漪。",
      "东流达沧海，西流延滹池。",
      "云树共晦明，井邑相逶迤。",
      "稍随归月帆，若与沙鸥期。",
      "渔父更留我，前潭水未滋。"
    ]
  },
  {
    "volume": 212,
    "sequence": 18,
    "title": "同房侍御山园新亭与邢判官同游",
    "author": "高適",
    "content": [
      "隐隐春城外，朦胧陈迹深。",
      "君子顾榛莽，兴言伤古今。",
      "决河导新流，疏径踪旧林。",
      "开亭俯川陆，时景宜招寻。",
      "肃穆逢使轩，夤缘事登临。",
      "忝游芝兰室，还对桃李阴。",
      "岸远白波来，气喧黄鸟吟。",
      "因睹歌颂作，始作经济心。",
      "灌坛有遗风，单父多鸣琴。",
      "谁为久州县，苍生怀德音。"
    ]
  },
  {
    "volume": 212,
    "sequence": 19,
    "title": "同马太守听九思法师讲金刚经",
    "author": "高適",
    "content": [
      "吾师晋阳宝，杰出山河最。",
      "途经世谛间，心到空王外。",
      "鸣钟山虎伏，说法天龙会。",
      "了义同建瓴，梵法若吹籁。",
      "深知亿劫苦，善喻恒沙大。",
      "舍施割肌肤，攀缘去亲爱。",
      "招提何清净，良牧驻轻盖。",
      "露冕众香中，临人觉苑内。",
      "心持佛印久，标割魔军退。",
      "愿开初地因，永奉弥天对。"
    ]
  },
  {
    "volume": 212,
    "sequence": 20,
    "title": "涟上题樊氏水亭",
    "author": "高適",
    "content": [
      "涟上非所趣，偶为世务牵。",
      "经时驻归棹，日夕对平川。",
      "莫论行子愁，且得主人贤。",
      "亭上酒初熟，厨中鱼每鲜。",
      "自说宦游来，因之居住偏。",
      "煮盐沧海曲，种稻长淮边。",
      "四时常晏如，百口无饥年。",
      "菱芋藩篱下，渔樵耳目前。",
      "异县少朋从，我行复迍邅。",
      "向不逢此君，孤舟已言旋。",
      "明日又分首，风涛还眇然。"
    ]
  },
  {
    "volume": 212,
    "sequence": 21,
    "title": "同吕判官从哥舒大夫破洪济城回登积石军多福七级浮图",
    "author": "高適",
    "content": [
      "塞口连浊河，辕门对山寺。",
      "宁知鞍马上，独有登临事。",
      "七级凌太清，千崖列苍翠。",
      "飘飘方寓目，想像见深意。",
      "高兴殊未平，凉风飒然至。",
      "拔城阵云合，转旆胡星坠。",
      "大将何英灵，官军动天地。",
      "君怀生羽翼，本欲附骐骥。",
      "款段苦不前，青冥信难致。",
      "一歌阳春后，三叹终自愧。"
    ]
  },
  {
    "volume": 212,
    "sequence": 22,
    "title": "三君咏·魏郑公（徵）",
    "author": "高適",
    "content": [
      "郑公经纶日，隋氏风尘昏。",
      "济代取高位，逢时敢直言。",
      "道光先帝业，义激旧君恩。",
      "寂寞卧龙处，英灵千载魂。"
    ]
  },
  {
    "volume": 212,
    "sequence": 23,
    "title": "三君咏·郭代公（元振）",
    "author": "高適",
    "content": [
      "代公实英迈，津涯浩难识。",
      "拥兵抗矫征，仗节归有德。",
      "纵横负才智，顾盼安社稷。",
      "流落勿重陈，怀哉为凄恻。"
    ]
  },
  {
    "volume": 212,
    "sequence": 24,
    "title": "三君咏·狄梁公（仁杰）",
    "author": "高適",
    "content": [
      "梁公乃贞固，勋烈垂竹帛。",
      "昌言太后朝，潜运储君策。",
      "待贤开相府，共理登方伯。",
      "至今青云人，犹是门下客。"
    ]
  },
  {
    "volume": 212,
    "sequence": 25,
    "title": "宓公琴台诗三首",
    "author": "高適",
    "content": [
      "宓子昔为政，鸣琴登此台。",
      "琴和人亦闲，千载称其才。",
      "临眺忽凄怆，人琴安在哉。",
      "悠悠此天壤，唯有颂声来。",
      "邦伯感遗事，慨然建琴堂。",
      "乃知静者心，千载犹相望。",
      "入室想其人，出门何茫茫。",
      "唯见白云合，东临邹鲁乡。",
      "皤皤邑中老，自夸邑中理。",
      "何必升君堂，然后知君美。",
      "开门无犬吠，早卧常晏起。",
      "昔人不忍欺，今我还复尔。"
    ]
  },
  {
    "volume": 212,
    "sequence": 26,
    "title": "李云南征蛮诗",
    "author": "高適",
    "content": [
      "圣人赫斯怒，诏伐西南戎。",
      "肃穆庙堂上，深沉节制雄。",
      "遂令感激士，得建非常功。",
      "料死不料敌，顾恩宁顾终。",
      "鼓行天海外，转战蛮夷中。",
      "梯巘近高鸟，穿林经毒虫。",
      "鬼门无归客，北户多南风。",
      "蜂虿隔万里，云雷随九攻。",
      "长驱大浪破，急击群山空。",
      "饷道忽已远，悬军垂欲穷。",
      "精诚动白日，愤薄连苍穹。",
      "野食掘田鼠，晡餐兼僰僮。",
      "收兵列亭堠，拓地弥西东。",
      "临事耻苟免，履危能饬躬。",
      "将星独照耀，边色何溟濛。",
      "泸水夜可涉，交州今始通。",
      "归来长安道，召见甘泉宫。",
      "廉蔺若未死，孙吴知暗同。",
      "相逢论意气，慷慨谢深衷。"
    ]
  },
  {
    "volume": 212,
    "sequence": 27,
    "title": "题尉迟将军新庙",
    "author": "高適",
    "content": [
      "周室既板荡，贼臣立婴儿。",
      "将军独激昂，誓欲酬恩私。",
      "孤城日无援，高节终可悲。",
      "家国共沦亡，精魂空在斯。",
      "沉沉积冤气，寂寂无人知。",
      "良牧怀深仁，与君建明祠。",
      "父子俱血食，轩车每逶迤。",
      "我来荐蘋蘩，感叹兴此词。",
      "晨光上阶闼，杀气翻旌旗。",
      "明明幽冥理，至诚信莫欺。",
      "唯夫二千石，多庆方自兹。"
    ]
  },
  {
    "volume": 212,
    "sequence": 28,
    "title": "观李九少府翥树宓子贱神祠碑",
    "author": "高適",
    "content": [
      "吾友吏兹邑，亦尝怀宓公。",
      "安知梦寐间，忽与精灵通。",
      "一见兴永叹，再来激深衷。",
      "宾从何逶迤，二十四老翁。",
      "于焉建层碑，突兀长林东。",
      "作者无愧色，行人感遗风。",
      "坐令高岸尽，独对秋山空。",
      "片石勿谓轻，斯言固难穷。",
      "龙盘色丝外，鹊顾偃波中。",
      "形胜驻群目，坚贞指苍穹。",
      "我非王仲宣，去矣徒发蒙。"
    ]
  },
  {
    "volume": 212,
    "sequence": 29,
    "title": "同观陈十六史兴碑",
    "author": "高適",
    "content": [
      "荆衡气偏秀，江汉流不歇。",
      "此地多精灵，有时生才杰。",
      "伊人今独步，逸思能间发。",
      "永怀掩风骚，千载常矻矻。",
      "新碑亦崔嵬，佳句悬日月。",
      "则是刊石经，终然继梼杌。",
      "我来观雅制，慷慨变毛发。",
      "季主尽荒淫，前王徒贻厥。",
      "东周既削弱，两汉更沦没。",
      "西晋何披猖，五胡相唐突。",
      "作歌乃彰善，比物仍恶讦。",
      "感叹将谓谁，对之空咄咄。"
    ]
  },
  {
    "volume": 212,
    "sequence": 30,
    "title": "宋中十首",
    "author": "高適",
    "content": [
      "梁王昔全盛，宾客复多才。",
      "悠悠一千年，陈迹唯高台。",
      "寂寞向秋草，悲风千里来。",
      "朝临孟诸上，忽见芒砀间。",
      "赤帝终已矣，白云长不还。",
      "时清更何有，禾黍遍空山。",
      "景公德何广，临变莫能欺。",
      "三请皆不忍，妖星终自移。",
      "君心本如此，天道岂无知。",
      "梁苑白日暮，梁山秋草时。",
      "君王不可见，修竹令人悲。",
      "九月桑叶尽，寒风鸣树枝。",
      "登高临旧国，怀古对穷秋。",
      "落日鸿雁度，寒城砧杵愁。",
      "昔贤不复有，行矣莫淹留。",
      "出门望终古，独立悲且歌。",
      "忆昔鲁仲尼，凄凄此经过。",
      "众人不可向，伐树将如何。",
      "逍遥漆园吏，冥没不知年。",
      "世事浮云外，闲居大道边。",
      "古来同一马，今我亦忘筌。",
      "五霸递征伐，宋人无战功。",
      "解围幸奇说，易子伤吾衷。",
      "唯见卢门外，萧条多转蓬。",
      "常爱宓子贱，鸣琴能自亲。",
      "邑中静无事，岂不由其身。",
      "何意千年后，寂寞无此人。",
      "阏伯去已久，高丘临道傍。",
      "人皆有兄弟，尔独为参商。",
      "终古犹如此。",
      "而今安可量。"
    ]
  },
  {
    "volume": 212,
    "sequence": 31,
    "title": "蓟中作",
    "author": "高適",
    "content": [
      "策马自沙漠，长驱登塞垣。",
      "边城何萧条，白日黄云昏。",
      "一到征战处，每愁胡虏翻。",
      "岂无安边书，诸将已承恩。",
      "惆怅孙吴事，归来独闭门。"
    ]
  },
  {
    "volume": 212,
    "sequence": 32,
    "title": "自淇涉黄河途中作十三首",
    "author": "高適",
    "content": [
      "川上常极目，世情今已闲。",
      "去帆带落日，征路随长山。",
      "亲友若云霄，可望不可攀。",
      "于兹任所惬，浩荡风波间。",
      "清晨泛中流，羽族满汀渚。",
      "黄鹄何处来，昂藏寡俦侣。",
      "飞鸣无人见，饮啄岂得所。",
      "云汉尔固知，胡为不轻举。",
      "野人头尽白，与我忽相访。",
      "手持青竹竿，日暮淇水上。",
      "虽老美容色，虽贫亦闲放。",
      "钓鱼三十年，中心无所向。",
      "南登滑台上，却望河淇间。",
      "竹树夹流水，孤城对远山。",
      "念兹川路阔，羡尔沙鸥闲。",
      "长想别离处，犹无音信还。",
      "东入黄河水，茫茫泛纡直。",
      "北望太行山，峨峨半天色。",
      "山河相映带，深浅未可测。",
      "自昔有贤才，相逢不相识。",
      "秋日登滑台，台高秋已暮。",
      "独行既未惬，怀土怅无趣。",
      "晋宋何萧条，羌胡散驰鹜。",
      "当时无战略，此地即边戍。",
      "兵革徒自勤，山河孰云固。",
      "乘闲喜临眺，感物伤游寓。",
      "惆怅落日前，飘飖远帆处。",
      "北风吹万里，南雁不知数。",
      "归意方浩然，云沙更回互。",
      "乱流自兹远，倚楫时一望。",
      "遥见楚汉城，崔嵬高山上。",
      "天道昔未测，人心无所向。",
      "屠钓称侯王，龙蛇争霸王。",
      "缅怀多杀戮，顾此生惨怆。",
      "圣代休甲兵，吾其得闲放。",
      "兹川方悠邈，云沙无前后。",
      "古堰对河壖，长林出淇口。",
      "独行非吾意，东向日已久。",
      "忧来谁得知，且酌尊中酒。",
      "朝从北岸来，泊船南河浒。",
      "试共野人言，深觉农夫苦。",
      "去秋虽薄熟，今夏犹未雨。",
      "耕耘日勤劳，租税兼舄卤。",
      "园蔬空寥落，产业不足数。",
      "尚有献芹心，无因见明主。",
      "茫茫浊河注，怀古临河滨。",
      "禹功本豁达，汉迹方因循。",
      "坎德昔滂沱，冯夷胡不仁。",
      "激潏陵堤防，东郡多悲辛。",
      "天子忽惊悼，从官皆负薪。",
      "畚筑岂无谋，祈祷如有神。",
      "宣房今安在，高岸空嶙峋。",
      "我行倦风湍，辍棹将问津。",
      "空传歌瓠子，感慨独愁人。",
      "孟夏桑叶肥，秾阴夹长津。",
      "蚕农有时节，田野无闲人。",
      "临水狎渔樵，望山怀隐沦。",
      "谁能去京洛，憔悴对风尘。",
      "朝景入平川，川长复垂柳。",
      "遥看魏公墓，突兀前山后。",
      "忆昔大业时，群雄角奔走。",
      "伊人何电迈，独立风尘首。",
      "传檄举敖仓，拥兵屯洛口。",
      "连营一百万，六合如可有。",
      "方项终比肩，乱隋将假手。",
      "力争固难恃，骄战曷能久。",
      "若使学萧曹，功名当不朽。",
      "皤皤河滨叟，相遇似有耻。",
      "辍榜聊问之，答言尽终始。",
      "一生虽贫贱，九十年未死。",
      "且喜对儿孙，弥惭远城市。",
      "结庐黄河曲，垂钓长河里。",
      "漫漫望云沙，萧条听风水。",
      "所思强饭食，永愿在乡里。",
      "万事吾不知，其心只如此。"
    ]
  },
  {
    "volume": 212,
    "sequence": 33,
    "title": "宋中遇陈二",
    "author": "高適",
    "content": [
      "常忝鲍叔义，所期王佐才。",
      "如何守苦节，独此无良媒。",
      "离别十年外，飘飖千里来。",
      "安知罢官后，惟见柴门开。",
      "穷巷隐东郭，高堂咏南陔。",
      "篱根长花草，井上生莓苔。",
      "伊昔望霄汉，于今倦蒿莱。",
      "男儿命未达，且尽手中杯。"
    ]
  },
  {
    "volume": 212,
    "sequence": 34,
    "title": "宋中遇刘书记有别",
    "author": "高適",
    "content": [
      "何代无秀士，高门生此才。",
      "森然睹毛发，若见河山来。",
      "几载困常调，一朝时运催。",
      "白身谒明主，待诏登云台。",
      "相逢梁宋间，与我醉蒿莱。",
      "寒楚眇千里，雪天昼不开。",
      "末路终离别，不能强悲哀。",
      "男儿争富贵，劝尔莫迟回。"
    ]
  },
  {
    "volume": 212,
    "sequence": 35,
    "title": "鲁郡途中遇徐十八录事（时此公学王书嗟别）",
    "author": "高適",
    "content": [
      "谁谓嵩颍客，遂经邹鲁乡。",
      "前临少昊墟，始觉东蒙长。",
      "独行岂吾心，怀古激中肠。",
      "圣人久已矣，游夏遥相望。",
      "裴回野泽间，左右多悲伤。",
      "日出见阙里，川平知汶阳。",
      "弱冠负高节，十年思自强。",
      "终然不得意，去去任行藏。"
    ]
  },
  {
    "volume": 212,
    "sequence": 36,
    "title": "遇冲和先生",
    "author": "高適",
    "content": [
      "冲和生何代，或谓游东溟。",
      "三命谒金殿，一言拜银青。",
      "自云多方术，往往通神灵。",
      "万乘亲问道，六宫无敢听。",
      "昔去限霄汉，今来睹仪形。",
      "头戴鹖鸟冠，手摇白鹤翎。",
      "终日饮醇酒，不醉复不醒。",
      "常忆鸡鸣山，每诵西升经。",
      "拊背念离别，依然出户庭。",
      "莫见今如此，曾为一客星。"
    ]
  },
  {
    "volume": 212,
    "sequence": 37,
    "title": "鲁西至东平",
    "author": "高適",
    "content": [
      "沙岸拍不定，石桥水横流。",
      "问津见鲁俗，怀古伤家丘。",
      "寥落千载后，空传褒圣侯。"
    ]
  },
  {
    "volume": 212,
    "sequence": 38,
    "title": "东平路作三首",
    "author": "高適",
    "content": [
      "南图适不就，东走岂吾心。",
      "索索凉风动，行行秋水深。",
      "蝉鸣木叶落，兹夕更愁霖。",
      "明时好画策，动欲干王公。",
      "今日无成事，依依亲老农。",
      "扁舟向何处，吾爱汶阳中。",
      "清旷凉夜月，裴回孤客舟。",
      "渺然风波上，独爱前山秋。",
      "秋至复摇落，空令行者愁。"
    ]
  },
  {
    "volume": 212,
    "sequence": 39,
    "title": "东平路中遇大水",
    "author": "高適",
    "content": [
      "天灾自古有，昏垫弥今秋。",
      "霖霪溢川原，澒洞涵田畴。",
      "指途适汶阳，挂席经芦洲。",
      "永望齐鲁郊，白云何悠悠。",
      "傍沿钜野泽，大水纵横流。",
      "虫蛇拥独树，麋鹿奔行舟。",
      "稼穑随波澜，西成不可求。",
      "室居相枕藉，蛙黾声啾啾。",
      "仍怜穴蚁漂，益羡云禽游。",
      "农夫无倚著，野老生殷忧。",
      "圣主当深仁，庙堂运良筹。",
      "仓廪终尔给，田租应罢收。",
      "我心胡郁陶，征旅亦悲愁。",
      "纵怀济时策，谁肯论吾谋。"
    ]
  },
  {
    "volume": 212,
    "sequence": 40,
    "title": "登垄",
    "author": "高適",
    "content": [
      "垄头远行客，垄上分流水。",
      "流水无尽期，行人未云已。",
      "浅才登一命，孤剑通万里。",
      "岂不思故乡，从来感知己。"
    ]
  },
  {
    "volume": 212,
    "sequence": 41,
    "title": "苦雪四首",
    "author": "高適",
    "content": [
      "二月犹北风，天阴雪冥冥。",
      "寥落一室中，怅然惭百龄。",
      "苦愁正如此，门柳复青青。",
      "惠连发清兴，袁安念高卧。",
      "余故非斯人，为性兼懒惰。",
      "赖兹尊中酒，终日聊自过。",
      "濛濛洒平陆，淅沥至幽居。",
      "且喜润群物，焉能悲斗储。",
      "故交久不见，鸟雀投吾庐。",
      "孰云久闲旷，本自保知寡。",
      "穷巷独无成，春条只盈把。",
      "安能羡鹏举，且欲歌牛下。",
      "乃知古时人，亦有如我者。"
    ]
  },
  {
    "volume": 212,
    "sequence": 42,
    "title": "哭单父梁九少府",
    "author": "高適",
    "content": [
      "开箧泪沾臆，见君前日书。",
      "夜台今寂寞，独是子云居。",
      "畴昔探灵奇，登临赋山水。",
      "同舟南浦下，望月西江里。",
      "契阔多别离，绸缪到生死。",
      "九原即何处，万事皆如此。",
      "晋山徒峨峨，斯人已冥冥。",
      "常时禄且薄，殁后家复贫。",
      "妻子在远道，弟兄无一人。",
      "十上多苦辛，一官恒自哂。",
      "青云将可致，白日忽先尽。",
      "唯有身后名，空留无远近。"
    ]
  },
  {
    "volume": 212,
    "sequence": 43,
    "title": "哭裴少府",
    "author": "高適",
    "content": [
      "世人谁不死，嗟君非生虑。",
      "扶病适到官，田园在何处。",
      "公才群吏感，葬事他人助。",
      "余亦未识君，深悲哭君去。"
    ]
  }
]