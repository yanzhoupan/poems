[
  {
    "volume": 45,
    "sequence": 1,
    "title": "湘川新曲二首",
    "author": "杜易简",
    "content": [
      "昭潭深无底，橘洲浅而浮。",
      "本欲凌波去，翻为目成留。",
      "愿君稍弭楫，无令贱妾羞。",
      "二八相招携，采菱渡前溪。",
      "弱腕随桡起，纤腰向舸低。",
      "自解看花笑，憎闻染竹啼。"
    ]
  },
  {
    "volume": 45,
    "sequence": 2,
    "title": "落成会咏一首",
    "author": "陈元光",
    "content": [
      "泉潮天万里，一镇屹天中。",
      "筮宅龙钟地，承恩燕翼宫。",
      "环堂巍岳秀，带砺大江雄。",
      "轮奂云霄望，晶华日月通。",
      "凌烟乔木茂，献宝介圭崇。",
      "昆俊歌常棣，民和教即戎。",
      "盘庚迁美土，陶侃效兼庸。",
      "设醴延张老，开轩礼吕蒙。",
      "无孤南国仰，庶补圣皇功。"
    ]
  },
  {
    "volume": 45,
    "sequence": 3,
    "title": "示珦",
    "author": "陈元光",
    "content": [
      "恩衔枫陛渥，策向桂渊弘。",
      "载笔沿儒习，持弓缵祖风。",
      "祛灾剿猛虎，溥德翊飞龙。",
      "日阅书开士，星言驾劝农。",
      "勤劳思命重，戏谑逐时空。",
      "百粤雾纷满，诸戎泽普通。",
      "愿言加壮努，勿坐鬓霜蓬。"
    ]
  },
  {
    "volume": 45,
    "sequence": 4,
    "title": "太母魏氏半径题石",
    "author": "陈元光",
    "content": [
      "乔岳标仙迹，玄扃妥寿姬。",
      "乌号非岭海，鹤仰向京师。",
      "系牒公侯裔，悬弧将相儿。",
      "清贞蜚简籍，规范肃门楣。",
      "万里提兵路，三年报母慈。",
      "剑埋龙守壤，石卧虎司碑。",
      "忧阕情犹结，祥回禫届期。",
      "竹符忠介凛，桐杖孝思凄。",
      "许史峋嶙篆，曹侯感旧诗。",
      "鸿濛山暝启，骏彩德昭垂。",
      "华表瑶池冥，清漳玉树枝。",
      "昭题盟岳渎，展墓庆重熙。"
    ]
  },
  {
    "volume": 45,
    "sequence": 5,
    "title": "和陈元光平潮寇诗",
    "author": "许天正",
    "content": [
      "抱磴从天上，驱车返岭东。",
      "气昂无丑虏，策妙诎群雄。",
      "飞絮随风散，余氛向日镕。",
      "长戈收百甲，聚骑破千重。",
      "落剑惟戎首，游绳系胁从。",
      "四野无坚壁，群生未化融。",
      "龙湖膏泽下，早晚遍枯穷。"
    ]
  },
  {
    "volume": 45,
    "sequence": 6,
    "title": "咏牛应制",
    "author": "许圉师",
    "content": [
      "逸足还同骥，奇毛自偶麟。",
      "欲知花迹远，云影入天津。"
    ]
  },
  {
    "volume": 45,
    "sequence": 7,
    "title": "答户部员外贺遂涉戏赠",
    "author": "赵谦光",
    "content": [
      "锦帐随情设，金炉任意熏。",
      "惟愁员外署，不应列星文。"
    ]
  },
  {
    "volume": 45,
    "sequence": 8,
    "title": "送苏尚书赴益州",
    "author": "郑惟忠",
    "content": [
      "离忧将岁尽，归望逐春来。",
      "庭花如有意，留艳待人开。"
    ]
  },
  {
    "volume": 45,
    "sequence": 9,
    "title": "咏燕",
    "author": "张鷟",
    "content": [
      "变石身犹重，衔泥力尚微。",
      "从来赴甲第，两起一双飞。"
    ]
  },
  {
    "volume": 45,
    "sequence": 10,
    "title": "岭外守岁（一作李德裕诗）",
    "author": "李福业",
    "content": [
      "冬去更筹尽，春随斗柄回。",
      "寒暄一夜隔，客鬓两年催。"
    ]
  },
  {
    "volume": 45,
    "sequence": 11,
    "title": "奉和进船洛水应制（一作孙逖诗）",
    "author": "薛昚惑",
    "content": [
      "禁园纡睿览，仙棹叶宸游。",
      "洛北风花树，江南彩画舟。",
      "荣生兰蕙草，春入凤凰楼。",
      "兴尽离宫暮，烟光起夕流。"
    ]
  },
  {
    "volume": 45,
    "sequence": 12,
    "title": "奉和九月九日应制",
    "author": "贺敱",
    "content": [
      "商飙凝素籥，玄览贲黄图。",
      "晓霜惊断雁，晨吹结栖乌。",
      "寒花低岸菊，凉叶下庭梧。",
      "泽宫申旧典，相圃叶前模。",
      "玉砌分雕戟，金沟转镂衢。",
      "带星飞夏箭，映月上轩弧。",
      "庆展簪裾洽，恩融雨露濡。",
      "天文发丹篆，宝思掩玄珠。",
      "承欢徒抃舞，负弛窃忘躯。"
    ]
  }
]