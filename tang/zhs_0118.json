[
  {
    "volume": 118,
    "sequence": 1,
    "title": "和左司张员外自洛使入京中路先赴长安逢立春日…诸公",
    "author": "孙逖",
    "content": [
      "拜郎登省闼，奉使驰车乘。",
      "遥瞻使者星，便是郎官应。",
      "台妙时相许，皇华德弥称。",
      "二陕听风谣，三秦望形胜。",
      "此中暌益友，是日多诗兴。",
      "寒尽岁阴催，春归物华证。"
    ]
  },
  {
    "volume": 118,
    "sequence": 2,
    "title": "和登会稽山",
    "author": "孙逖",
    "content": [
      "稽山碧湖上，势入东溟尽。",
      "烟景昼清明，九峰争隐嶙。",
      "望中厌朱绂，俗内探玄牝。",
      "野老听鸣驺，山童拥行轸。",
      "仙花寒未落，古蔓柔堪引。",
      "竹涧入山多，松崖向天近。",
      "云从海天去，日就江村陨。",
      "能赋丘尝闻，和歌参不敏。",
      "冥搜信冲漠，多士期标准。",
      "愿奉濯缨心，长谣反招隐。"
    ]
  },
  {
    "volume": 118,
    "sequence": 3,
    "title": "送杨法曹按括州",
    "author": "孙逖",
    "content": [
      "东海天台山，南方缙云驿。",
      "溪澄问人隐，岩险烦登陟。",
      "潭壑随星使，轩车绕春色。",
      "傥寻琪树人，为报长相忆。"
    ]
  },
  {
    "volume": 118,
    "sequence": 4,
    "title": "葛山潭",
    "author": "孙逖",
    "content": [
      "圆潭写流月，晴明涵万象。",
      "仙翁何时还，绿水空荡漾。",
      "凉哉草木腓，白露沾人衣。",
      "犹醉空山里，时闻笙鹤飞。"
    ]
  },
  {
    "volume": 118,
    "sequence": 5,
    "title": "丹阳行",
    "author": "孙逖",
    "content": [
      "丹阳古郡洞庭阴，落日扁舟此路寻。",
      "传是东南旧都处，金陵中断碧江深。",
      "在昔风尘起，京都乱如燬。",
      "双阙戎虏间，千门战场里。",
      "传闻一马化为龙，南渡衣冠亦愿从。",
      "石头横帝里，京口拒戎锋。",
      "青枫林下回天跸，杜若洲前转国容。",
      "都门不见河阳树，辇道唯闻建业钟。",
      "中原悠悠几千里，欲扫欃枪未云已。",
      "英雄倾夺何纷然，一盛一衰如逝川。",
      "可怜宫观重江里，金镜相传三百年。",
      "自从龙见圣人出，六合车书混为一。",
      "昔年王气今何在，并向长安就尧日。",
      "荆榛古木闭荒阡，共道繁华不复全。",
      "赤县唯馀江树月，黄图半入海人烟。",
      "暮来山水登临遍，览古愁吟泪如霰。",
      "唯有空城多白云，春风淡荡无人见。"
    ]
  },
  {
    "volume": 118,
    "sequence": 6,
    "title": "山阴县西楼",
    "author": "孙逖",
    "content": [
      "都邑西楼芳树间，逶迤霁色绕江山。",
      "山月夜从公署出，江云晚对讼庭还。",
      "谁知春色朝朝好，二月飞花满江草。",
      "一见湖边杨柳风，遥忆青青洛阳道。"
    ]
  },
  {
    "volume": 118,
    "sequence": 7,
    "title": "夜宿浙江",
    "author": "孙逖",
    "content": [
      "扁舟夜入江潭泊，露白风高气萧索。",
      "富春渚上潮未还，天姥岑边月初落。",
      "烟水茫茫多苦辛，更闻江上越人吟。",
      "洛阳城阙何时见，西北浮云朝暝深。"
    ]
  },
  {
    "volume": 118,
    "sequence": 8,
    "title": "春日留别",
    "author": "孙逖",
    "content": [
      "春路逶迤花柳前，孤舟晚泊就人烟。",
      "东山白云不可见，西陵江月夜娟娟。",
      "春江夜尽潮声度，征帆遥从此中去。",
      "越国山川看渐无，可怜愁思江南树。"
    ]
  },
  {
    "volume": 118,
    "sequence": 9,
    "title": "奉和四月三日上阳水窗赐宴应制得春字",
    "author": "孙逖",
    "content": [
      "今日逢初夏，欢游续旧旬。",
      "气和先作雨，恩厚别成春。",
      "凤吹临清洛，龙舆下紫宸。",
      "此中歌在藻，还见跃潜鳞。"
    ]
  },
  {
    "volume": 118,
    "sequence": 10,
    "title": "奉和登会昌山应制",
    "author": "孙逖",
    "content": [
      "岩磴列云旗，吾君访道时。",
      "乾行万物睹，日驭六龙迟。",
      "望远回天顾，登高动睿词。",
      "愿因山作寿，长保会昌期。"
    ]
  },
  {
    "volume": 118,
    "sequence": 11,
    "title": "正月十五日夜应制（一作沈佺期诗）",
    "author": "孙逖",
    "content": [
      "洛城三五夜，天子万年春。",
      "彩仗移双阙，琼筵会九宾。",
      "舞成苍颉字，灯作法王轮。",
      "不觉东方日，遥垂御藻新。"
    ]
  },
  {
    "volume": 118,
    "sequence": 12,
    "title": "奉和御制登鸳鸯楼即目应制",
    "author": "孙逖",
    "content": [
      "玉辇下离宫，琼楼上半空。",
      "方巡五年狩，更辟四门聪。",
      "井邑观秦野，山河念禹功。",
      "停銮留睿作，轩槛起南风。"
    ]
  },
  {
    "volume": 118,
    "sequence": 13,
    "title": "进船泛洛水应制（一作薛昚惑诗）",
    "author": "孙逖",
    "content": [
      "禁园纡睿览，仙棹叶时游。",
      "洛北风花树，江南彩画舟。",
      "芳生兰蕙草，春入凤凰楼。",
      "兴尽离宫暮，烟光起夕流。"
    ]
  },
  {
    "volume": 118,
    "sequence": 14,
    "title": "和常州崔使君寒食夜",
    "author": "孙逖",
    "content": [
      "闻道清明近，春庭向夕阑。",
      "行游昼不厌，风物夜宜看。",
      "斗柄更初转，梅香暗里残。",
      "无劳秉华烛，清月在南端。"
    ]
  },
  {
    "volume": 118,
    "sequence": 15,
    "title": "和韦兄春日南亭宴兄弟（兄在京）",
    "author": "孙逖",
    "content": [
      "台阁升高位，园林隔旧乡。",
      "忽闻歌棣萼，还比报琼芳。",
      "门向宜春近，郊连御宿长。",
      "德星常有会，相望在文昌。"
    ]
  },
  {
    "volume": 118,
    "sequence": 16,
    "title": "奉和崔司马游云门寺",
    "author": "孙逖",
    "content": [
      "系马清溪树，禅门春气浓。",
      "香台花下出，讲坐竹间逢。",
      "觉路山童引，经行谷鸟从。",
      "更言穷寂灭，回策上南峰。"
    ]
  },
  {
    "volume": 118,
    "sequence": 17,
    "title": "酬万八贺九云门下归溪中作",
    "author": "孙逖",
    "content": [
      "晚从灵境出，林壑曙云飞。",
      "稍觉清溪尽，回瞻画刹微。",
      "独园馀兴在，孤棹宿心违。",
      "更忆登攀处，天香满袖归。"
    ]
  },
  {
    "volume": 118,
    "sequence": 18,
    "title": "春初送吕补阙往西岳勒碑得云字",
    "author": "孙逖",
    "content": [
      "刻石记天文，朝推谷子云。",
      "箧中缄圣札，岩下揖神君。",
      "语别梅初艳，为期草欲薰。",
      "往来春不尽，离思莫氛氲。"
    ]
  },
  {
    "volume": 118,
    "sequence": 19,
    "title": "送越州裴参军充使入京",
    "author": "孙逖",
    "content": [
      "日落川径寒，离心苦未安。",
      "客愁西向尽，乡梦北归难。",
      "霜果林中变，秋花水上残。",
      "明朝渡江后，云物向南看。"
    ]
  },
  {
    "volume": 118,
    "sequence": 20,
    "title": "送周判官往台州",
    "author": "孙逖",
    "content": [
      "吾宗长作赋，登陆访天台。",
      "星使行看入，云仙意转催。",
      "饮冰攀璀璨，驱传历莓苔。",
      "日暮东郊别，真情去不回。"
    ]
  },
  {
    "volume": 118,
    "sequence": 21,
    "title": "送魏骑曹充宇文侍御判官分按山南",
    "author": "孙逖",
    "content": [
      "云雨阳台路，光华驿骑巡。",
      "劝农开梦土，恤隐惠荆人。",
      "楼迥吟黄鹤，江长望白蘋。",
      "观风布明诏，更是汉南春。"
    ]
  },
  {
    "volume": 118,
    "sequence": 22,
    "title": "送苏郎中绾出佐荆州",
    "author": "孙逖",
    "content": [
      "神仙久留滞，清切伫飞翻。",
      "忽佐南方牧，何时西掖垣。",
      "高车自兰省，便道出荆门。",
      "不见河梁别，空销郢路魂。"
    ]
  },
  {
    "volume": 118,
    "sequence": 23,
    "title": "冬末送魏起居赴京",
    "author": "孙逖",
    "content": [
      "大名将起魏，良史更逢迁。",
      "驿骑朝丹阙，关亭望紫烟。",
      "西京春色近，东观物华偏。",
      "早赴王正月，挥毫记首年。"
    ]
  },
  {
    "volume": 118,
    "sequence": 24,
    "title": "送李补阙摄御史充河西节度判官",
    "author": "孙逖",
    "content": [
      "昔年叨补衮，边地亦埋轮。",
      "官序惭先达，才名畏后人。",
      "西戎虽献款，上策耻和亲。",
      "早赴前军幕，长清外域尘。"
    ]
  },
  {
    "volume": 118,
    "sequence": 25,
    "title": "送赵评事摄御史监军岭南",
    "author": "孙逖",
    "content": [
      "议狱持邦典，临戎假宪威。",
      "风从阊阖去，霜入洞庭飞。",
      "篁竹迎金鼓，楼船引绣衣。",
      "明年拜真月，南斗使星归。"
    ]
  },
  {
    "volume": 118,
    "sequence": 26,
    "title": "送靳十五侍御使蜀",
    "author": "孙逖",
    "content": [
      "天使出霜台，行人择吏才。",
      "传车春色送，离兴夕阳催。",
      "驿绕巴江转，关迎剑道开。",
      "西南一何幸，前后二龙来。"
    ]
  },
  {
    "volume": 118,
    "sequence": 27,
    "title": "送李给事归徐州觐省",
    "author": "孙逖",
    "content": [
      "列位登青琐，还乡复彩衣。",
      "共言晨省日，便是昼游归。",
      "春水经梁宋，晴山入海沂。",
      "莫愁东路远，四牡正騑騑。"
    ]
  },
  {
    "volume": 118,
    "sequence": 28,
    "title": "送杜侍御赴上都",
    "author": "孙逖",
    "content": [
      "避马台中贵，登车岭外遥。",
      "还因贡赋礼，来谒大明朝。",
      "地入商山路，乡连渭水桥。",
      "承恩返南越，尊酒重相邀。"
    ]
  },
  {
    "volume": 118,
    "sequence": 29,
    "title": "送张环摄御史监南选",
    "author": "孙逖",
    "content": [
      "汉使得张纲，威名摄远方。",
      "恩沾柱下史，荣比选曹郎。",
      "江带黔中阔，山连峡水长。",
      "莫愁炎暑地，秋至有严霜。"
    ]
  },
  {
    "volume": 118,
    "sequence": 30,
    "title": "宴越府陈法曹西亭",
    "author": "孙逖",
    "content": [
      "公府西岩下，红亭间白云。",
      "雪梅初度腊，烟竹稍迎曛。",
      "水木涵澄景，帘栊引霁氛。",
      "江南归思逼，春雁不堪闻。"
    ]
  },
  {
    "volume": 118,
    "sequence": 31,
    "title": "同邢判官寻龙湍观归湖中",
    "author": "孙逖",
    "content": [
      "星使下仙京，云湖喜昼晴。",
      "更从探穴处，还作棹歌行。",
      "丝管荷风入，帘帷竹气清。",
      "莫愁归路远，水月夜虚明。"
    ]
  },
  {
    "volume": 118,
    "sequence": 32,
    "title": "寻龙湍",
    "author": "孙逖",
    "content": [
      "仙穴寻遗迹，轻舟爱水乡。",
      "溪流一曲尽，山路九峰长。",
      "渔父歌金洞，江妃舞翠房。",
      "遥怜葛仙宅，真气共微茫。"
    ]
  },
  {
    "volume": 118,
    "sequence": 33,
    "title": "宿云门寺阁",
    "author": "孙逖",
    "content": [
      "香阁东山下，烟花象外幽。",
      "悬灯千嶂夕，卷幔五湖秋。",
      "画壁馀鸿雁，纱窗宿斗牛。",
      "更疑天路近，梦与白云游。"
    ]
  },
  {
    "volume": 118,
    "sequence": 34,
    "title": "扬子江楼",
    "author": "孙逖",
    "content": [
      "扬子何年邑，雄图作楚关。",
      "江连二妃渚，云近八公山。",
      "驿道青枫外，人烟绿屿间。",
      "晚来潮正满，数处落帆还。"
    ]
  },
  {
    "volume": 118,
    "sequence": 35,
    "title": "淮阴夜宿二首",
    "author": "孙逖",
    "content": [
      "水国南无畔，扁舟北未期。",
      "乡情淮上失，归梦郢中疑。",
      "木落知寒近，山长见日迟。",
      "客行心绪乱，不及洛阳时。",
      "永夕卧烟塘，萧条天一方。",
      "秋风淮水落，寒夜楚歌长。",
      "宿莽非中土，鲈鱼岂我乡。",
      "孤舟行已倦，南越尚茫茫。"
    ]
  },
  {
    "volume": 118,
    "sequence": 36,
    "title": "下京口埭夜行",
    "author": "孙逖",
    "content": [
      "孤帆度绿氛，寒浦落红曛。",
      "江树朝来出，吴歌夜渐闻。",
      "南溟接潮水，北斗近乡云。",
      "行役从兹去，归情入雁群。"
    ]
  },
  {
    "volume": 118,
    "sequence": 37,
    "title": "山行遇雨",
    "author": "孙逖",
    "content": [
      "骤雨昼氤氲，空天望不分。",
      "暗山唯觉电，穷海但生云。",
      "涉涧猜行潦，缘崖畏宿氛。",
      "夜来江月霁，棹唱此中闻。"
    ]
  },
  {
    "volume": 118,
    "sequence": 38,
    "title": "夜到润州",
    "author": "孙逖",
    "content": [
      "夜入丹阳郡，天高气象秋。",
      "海隅云汉转，江畔火星流。",
      "城郭传金柝，闾阎闭绿洲。",
      "客行凡几夜，新月再如钩。"
    ]
  },
  {
    "volume": 118,
    "sequence": 39,
    "title": "和常州崔使君咏后庭梅二首",
    "author": "孙逖",
    "content": [
      "闻唱梅花落，江南春意深。",
      "更传千里外，来入越人吟。",
      "弱干红妆倚，繁香翠羽寻。",
      "庭中自公日，歌舞向芳阴。",
      "梅院重门掩，遥遥歌吹边。",
      "庭深人不见，春至曲能传。",
      "花落弹棋处，香来荐枕前。",
      "使君停五马，行乐此中偏。"
    ]
  },
  {
    "volume": 118,
    "sequence": 40,
    "title": "同和咏楼前海石榴二首",
    "author": "孙逖",
    "content": [
      "客自新亭郡，朝来数物华。",
      "传君妓楼好，初落海榴花。",
      "露色珠帘映，香风粉壁遮。",
      "更宜林下雨，日晚逐行车。",
      "海上移珍木，楼前咏所思。",
      "遥闻下车日，正在落花时。",
      "旧绿香行盖，新红洒步綦。",
      "从来寒不易，终见久逾滋。"
    ]
  },
  {
    "volume": 118,
    "sequence": 41,
    "title": "故右丞相赠太师燕文贞公挽词二首",
    "author": "孙逖",
    "content": [
      "海内文章伯，朝端礼乐英。",
      "一言兴宝运，三入济群生。",
      "命与才相偶，年将位不并。",
      "台星忽已坼，流恸轸皇情。",
      "甲第三重戟，高门四列侯。",
      "已成冠盖里，更有凤凰楼。",
      "人世方为乐，生涯遽若休。",
      "空馀掌纶地，传庆百千秋。"
    ]
  },
  {
    "volume": 118,
    "sequence": 42,
    "title": "故陈州刺史赠兵部尚书韦公挽词",
    "author": "孙逖",
    "content": [
      "奕叶金章贵，连枝鼎位尊。",
      "台庭为凤穴，相府是鴒原。",
      "世阅空悲命，泉幽不返魂。",
      "惟馀汉臣史，继术赞韦门。"
    ]
  },
  {
    "volume": 118,
    "sequence": 43,
    "title": "故程将军妻南阳郡夫人樊氏挽歌",
    "author": "孙逖",
    "content": [
      "德配程休甫，名高鲁季姜。",
      "宠荣苍玉珮，宴梦郁金堂。",
      "白日期偕老，幽泉忽悼亡。",
      "国风犹在咏，江汉近南阳。"
    ]
  },
  {
    "volume": 118,
    "sequence": 44,
    "title": "和上巳连寒食有怀京洛",
    "author": "孙逖",
    "content": [
      "天津御柳碧遥遥，轩骑相从半下朝。",
      "行乐光辉寒食借，太平歌舞晚春饶。",
      "红妆楼下东郊道，青草洲边南渡桥。",
      "坐见司空扫西第，看君侍从落花朝。"
    ]
  },
  {
    "volume": 118,
    "sequence": 45,
    "title": "和左司张员外自洛使入京中路先赴长安…韦侍御等诸公",
    "author": "孙逖",
    "content": [
      "忽睹云间数雁回，更逢山上正花开。",
      "河边淑气迎芳草，林下轻风待落梅。",
      "秋宪府中高唱入，春卿署里和歌来。",
      "共言东阁招贤地，自有西征谢傅才。"
    ]
  },
  {
    "volume": 118,
    "sequence": 46,
    "title": "和崔司马登称心山寺",
    "author": "孙逖",
    "content": [
      "郡府乘休日，王城访道初。",
      "觉花迎步履，香草藉行车。",
      "倚阁观无际，寻山坐太虚。",
      "岩空迷禹迹，海静望秦馀。",
      "翡翠巢珠网，鹍鸡间绮疏。",
      "地灵资净土，水若护真如。",
      "宝树谁攀折，禅云自卷舒。",
      "晴分五湖势，烟合九夷居。",
      "生灭纷无象，窥临已得鱼。",
      "尝闻宝刀赠，今日奉琼琚。"
    ]
  },
  {
    "volume": 118,
    "sequence": 47,
    "title": "奉和李右相中书壁画山水",
    "author": "孙逖",
    "content": [
      "庙堂多暇日，山水契中情。",
      "欲写高深趣，还因藻绘成。",
      "九江临户牖，三峡绕檐楹。",
      "花柳穷年发，烟云逐意生。",
      "能令万里近，不觉四时行。",
      "气染荀香馥，光含乐镜清。",
      "咏歌齐出处，图画表冲盈。",
      "自保千年遇，何论八载荣。"
    ]
  },
  {
    "volume": 118,
    "sequence": 48,
    "title": "奉和李右相赏会昌林亭",
    "author": "孙逖",
    "content": [
      "贤相初陪跸，灵山本降神。",
      "作京雄近县，开阁宠平津。",
      "地胜林亭好，时清宴赏频。",
      "百泉萦草木，万井布郊畛。",
      "德与春和盛，功将造化邻。",
      "还嗤渭滨叟，岁晚独垂纶。"
    ]
  },
  {
    "volume": 118,
    "sequence": 49,
    "title": "和左卫武仓曹卫中对雨创韵赠右卫李骑曹",
    "author": "孙逖",
    "content": [
      "林父同官意，宣尼久骑交。",
      "文场刊玉篆，武事掌金铙。",
      "道合宜连茹，时清岂系匏。",
      "克勤居簿领，多暇屏讙譊。",
      "美酒怀公宴，玄谈俟客嘲。",
      "薄云生北阙，飞雨自西郊。",
      "院暑便清旷，庭芜觉渐苞。",
      "高门关讵闭，逸韵柱难胶。",
      "枳棘鸾无叹，椅梧凤必巢。",
      "忽闻徵并作，观海愧堂坳。"
    ]
  },
  {
    "volume": 118,
    "sequence": 50,
    "title": "送新罗法师还国",
    "author": "孙逖",
    "content": [
      "异域今无外，高僧代所稀。",
      "苦心归寂灭，宴坐得精微。",
      "持钵何年至，传灯是日归。",
      "上卿挥别藻，中禁下禅衣。",
      "海阔杯还度，云遥锡更飞。",
      "此行迷处所，何以慰虔祈。"
    ]
  },
  {
    "volume": 118,
    "sequence": 51,
    "title": "送赵大夫护边（一作送赵都护赴安西）",
    "author": "孙逖",
    "content": [
      "外域分都护，中台命职方。",
      "欲传清庙略，先取剧曹郎。",
      "已佩登坛印，犹怀伏奏香。",
      "百壶开祖饯，驷牡戒戎装。",
      "青海连西掖，黄河带北凉。",
      "关山瞻汉月，戈剑宿胡霜。",
      "体国才先著，论兵策复长。",
      "果持文武术，还继杜当阳。"
    ]
  },
  {
    "volume": 118,
    "sequence": 52,
    "title": "立秋日题安昌寺北山亭",
    "author": "孙逖",
    "content": [
      "楼观倚长霄，登攀及霁朝。",
      "高如石门顶，胜拟赤城标。",
      "天路云虹近，人寰气象遥。",
      "山围伯禹庙，江落伍胥潮。",
      "徂暑迎秋薄，凉风是日飘。",
      "果林馀苦李，萍水覆甘蕉。",
      "览古嗟夷漫，凌空爱泬寥。",
      "更闻金刹下，钟梵晚萧萧。"
    ]
  },
  {
    "volume": 118,
    "sequence": 53,
    "title": "登越州城",
    "author": "孙逖",
    "content": [
      "越嶂绕层城，登临万象清。",
      "封圻沧海合，廛市碧湖明。",
      "晓日渔歌满，芳春棹唱行。",
      "山风吹美箭，田雨润香粳。",
      "代阅英灵尽，人闲吏隐并。",
      "赠言王逸少，已见曲池平。"
    ]
  },
  {
    "volume": 118,
    "sequence": 54,
    "title": "江行有怀",
    "author": "孙逖",
    "content": [
      "秋水明川路，轻舟转石圻。",
      "霜多山橘熟，寒至浦禽稀。",
      "飞席乘风势，回流荡日晖。",
      "昼行疑海若，夕梦识江妃。",
      "野霁看吴尽，天长望洛非。",
      "不知何岁月，一似暮潮归。"
    ]
  },
  {
    "volume": 118,
    "sequence": 55,
    "title": "长洲苑（吴黄武中，此地校猎）",
    "author": "孙逖",
    "content": [
      "吴王初鼎峙，羽猎骋雄才。",
      "辇道阊门出，军容茂苑来。",
      "山从列嶂转，江自绕林回。",
      "剑骑缘汀入，旌门隔屿开。",
      "合离纷若电，驰逐溢成雷。",
      "胜地虞人守，归舟汉女陪。",
      "可怜夷漫处，犹在洞庭隈。",
      "山静吟猿父，城空应雉媒。",
      "戎行委乔木，马迹尽黄埃。",
      "揽涕问遗老，繁华安在哉。"
    ]
  },
  {
    "volume": 118,
    "sequence": 56,
    "title": "和咏廨署有樱桃",
    "author": "孙逖",
    "content": [
      "上林天禁里，芳树有红樱。",
      "江国今来见，君门春意生。",
      "香从花绶转，色绕佩珠明。",
      "海鸟衔初实，吴姬扫落英。",
      "切将稀取贵，羞与众同荣。",
      "为此堪攀折，芳蹊处处成。"
    ]
  },
  {
    "volume": 118,
    "sequence": 57,
    "title": "同洛阳李少府观永乐公主入蕃",
    "author": "孙逖",
    "content": [
      "边地莺花少，年来未觉新。",
      "美人天上落，龙塞始应春。"
    ]
  },
  {
    "volume": 118,
    "sequence": 58,
    "title": "途中口号",
    "author": "孙逖",
    "content": [
      "邺城东北望陵台，珠翠繁华去不回。",
      "无复新妆艳红粉，空馀故垄满青苔。"
    ]
  },
  {
    "volume": 118,
    "sequence": 59,
    "title": "晦日湖塘",
    "author": "孙逖",
    "content": [
      "吉日初成晦，方塘遍是春。",
      "落花迎二月，芳树历三旬。",
      "公子能留客，巫阳好解神。",
      "夜还何虑暗，秉烛向城闉。"
    ]
  },
  {
    "volume": 118,
    "sequence": 60,
    "title": "句",
    "author": "孙逖",
    "content": [
      "野烟出炉上，山花落镜中。",
      "（《庐山》。",
      "见《诗式》）"
    ]
  }
]