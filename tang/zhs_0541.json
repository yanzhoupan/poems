[
  {
    "volume": 541,
    "sequence": 1,
    "title": "正月十五夜闻京有灯，恨不得观",
    "author": "李商隐",
    "content": [
      "月色灯光满帝都，香车宝辇隘通衢。",
      "身闲不睹中兴盛，羞逐乡人赛紫姑。"
    ]
  },
  {
    "volume": 541,
    "sequence": 2,
    "title": "赠赵协律皙",
    "author": "李商隐",
    "content": [
      "俱识孙公与谢公，二年歌哭处还同。",
      "已叨邹马声华末，更共刘卢族望通。",
      "南省恩深宾馆在，东山事往妓楼空。",
      "不堪岁暮相逢地，我欲西征君又东。"
    ]
  },
  {
    "volume": 541,
    "sequence": 3,
    "title": "摇落",
    "author": "李商隐",
    "content": [
      "摇落伤年日，羁留念远心。",
      "水亭吟断续，月幌梦飞沉。",
      "古木含风久，疏萤怯露深。",
      "人闲始遥夜，地迥更清砧。",
      "结爱曾伤晚，端忧复至今。",
      "未谙沧海路，何处玉山岑。",
      "滩激黄牛暮，云屯白帝阴。",
      "遥知沾洒意，不减欲分襟。"
    ]
  },
  {
    "volume": 541,
    "sequence": 4,
    "title": "滞雨",
    "author": "李商隐",
    "content": [
      "滞雨长安夜，残灯独客愁。",
      "故乡云水地，归梦不宜秋。"
    ]
  },
  {
    "volume": 541,
    "sequence": 5,
    "title": "偶题二首",
    "author": "李商隐",
    "content": [
      "小亭闲眠微醉消，山榴海柏枝相交。",
      "水文簟上琥珀枕，傍有堕钗双翠翘。",
      "清月依微香露轻，曲房小院多逢迎。",
      "春丛定见饶栖鸟，饮罢莫持红烛行。"
    ]
  },
  {
    "volume": 541,
    "sequence": 6,
    "title": "月",
    "author": "李商隐",
    "content": [
      "过水穿楼触处明，藏人带树远含清。",
      "初生欲缺虚惆怅，未必圆时即有情。"
    ]
  },
  {
    "volume": 541,
    "sequence": 7,
    "title": "夜冷",
    "author": "李商隐",
    "content": [
      "树绕池宽月影多，村砧坞笛隔风萝。",
      "西亭翠被余香薄，一夜将愁向败荷。"
    ]
  },
  {
    "volume": 541,
    "sequence": 8,
    "title": "正月崇让宅",
    "author": "李商隐",
    "content": [
      "密锁重关掩绿苔，廊深阁迥此徘徊。",
      "先知风起月含晕，尚自露寒花未开。",
      "蝙拂帘旌终展转，鼠翻窗网小惊猜。",
      "背灯独共余香语，不觉犹歌起夜来。"
    ]
  },
  {
    "volume": 541,
    "sequence": 9,
    "title": "城外",
    "author": "李商隐",
    "content": [
      "露寒风定不无情，临水当山又隔城。",
      "未必明时胜蚌蛤，一生长共月亏盈。"
    ]
  },
  {
    "volume": 541,
    "sequence": 10,
    "title": "撰彭阳公志文毕有感",
    "author": "李商隐",
    "content": [
      "延陵留表墓，岘首送沈碑。",
      "敢伐不加点，犹当无愧辞。",
      "百生终莫报，九死谅难追。",
      "待得生金后，川原亦几移。"
    ]
  },
  {
    "volume": 541,
    "sequence": 11,
    "title": "北青萝",
    "author": "李商隐",
    "content": [
      "残阳西入崦，茅屋访孤僧。",
      "落叶人何在，寒云路几层。",
      "独敲初夜磬，闲倚一枝藤。",
      "世界微尘里，吾宁爱与憎。"
    ]
  },
  {
    "volume": 541,
    "sequence": 12,
    "title": "戏赠张书记",
    "author": "李商隐",
    "content": [
      "别馆君孤枕，空庭我闭关。",
      "池光不受月，野气欲沉山。",
      "星汉秋方会，关河梦几还。",
      "危弦伤远道，明镜惜红颜。",
      "古木含风久，平芜尽日闲。",
      "心知两愁绝，不断若寻环。"
    ]
  },
  {
    "volume": 541,
    "sequence": 13,
    "title": "幽人",
    "author": "李商隐",
    "content": [
      "丹灶三年火，苍崖万岁藤。",
      "樵归说逢虎，棋罢正留僧。",
      "星斗同秦分，人烟接汉陵。",
      "东流清渭苦，不尽照衰兴。"
    ]
  },
  {
    "volume": 541,
    "sequence": 14,
    "title": "念远",
    "author": "李商隐",
    "content": [
      "日月淹秦甸，江湖动越吟。",
      "苍桐应露下，白阁自云深。",
      "皎皎非鸾扇，翘翘失凤簪。",
      "床空鄂君被，杵冷女媭砧。",
      "北思惊沙雁，南情属海禽。",
      "关山已摇落，天地共登临。"
    ]
  },
  {
    "volume": 541,
    "sequence": 15,
    "title": "过故崔兖海宅与崔明秀才话旧因寄旧僚杜赵李三掾",
    "author": "李商隐",
    "content": [
      "绛帐恩如昨，乌衣事莫寻。",
      "诸生空会葬，旧掾已华簪。",
      "共入留宾驿，俱分市骏金。",
      "莫凭无鬼论，终负托孤心。"
    ]
  },
  {
    "volume": 541,
    "sequence": 16,
    "title": "微雨",
    "author": "李商隐",
    "content": [
      "初随林霭动，稍共夜凉分。",
      "窗迥侵灯冷，庭虚近水闻。"
    ]
  },
  {
    "volume": 541,
    "sequence": 17,
    "title": "南山赵行军新诗盛称游宴之洽，因寄一绝",
    "author": "李商隐",
    "content": [
      "莲幕遥临黑水津，櫜鞬无事但寻春。",
      "梁王司马非孙武，且免宫中斩美人。"
    ]
  },
  {
    "volume": 541,
    "sequence": 18,
    "title": "曲江",
    "author": "李商隐",
    "content": [
      "望断平时翠辇过，空闻子夜鬼悲歌。",
      "金舆不返倾城色，玉殿犹分下苑波。",
      "死忆华亭闻唳鹤，老忧王室泣铜驼。",
      "天荒地变心虽折，若比阳春意未多。"
    ]
  },
  {
    "volume": 541,
    "sequence": 19,
    "title": "景阳井",
    "author": "李商隐",
    "content": [
      "景阳宫井剩堪悲，不尽龙鸾誓死期。",
      "肠断吴王宫外水，浊泥犹得葬西施。"
    ]
  },
  {
    "volume": 541,
    "sequence": 20,
    "title": "故番禺侯以赃罪致不辜，事觉，母者他日过其门",
    "author": "李商隐",
    "content": [
      "饮鸩非君命，兹身亦厚亡。",
      "江陵从种橘，交广合投香。",
      "不见千金子，空余数仞墙。",
      "杀人须显戮，谁举汉三章。"
    ]
  },
  {
    "volume": 541,
    "sequence": 21,
    "title": "咏云",
    "author": "李商隐",
    "content": [
      "捧月三更断，藏星七夕明。",
      "才闻飘迥路，旋见隔重城。",
      "潭暮随龙起，河秋压雁声。",
      "只应惟宋玉，知是楚神名。"
    ]
  },
  {
    "volume": 541,
    "sequence": 22,
    "title": "夜出西溪",
    "author": "李商隐",
    "content": [
      "东府忧春尽，西溪许日曛。",
      "月澄新涨水，星见欲销云。",
      "柳好休伤别，松高莫出群。",
      "军书虽倚马，犹未当能文。"
    ]
  },
  {
    "volume": 541,
    "sequence": 23,
    "title": "效长吉",
    "author": "李商隐",
    "content": [
      "长长汉殿眉，窄窄楚宫衣。",
      "镜好鸾空舞，帘疏燕误飞。",
      "君王不可问，昨夜约黄归。"
    ]
  },
  {
    "volume": 541,
    "sequence": 24,
    "title": "柳",
    "author": "李商隐",
    "content": [
      "江南江北雪初消，漠漠轻黄惹嫩条。",
      "灞岸已攀行客手，楚宫先骋舞姬腰。",
      "清明带雨临官道，晚日含风拂野桥。",
      "如线如丝正牵恨，王孙归路一何遥。"
    ]
  },
  {
    "volume": 541,
    "sequence": 25,
    "title": "九月於东逢雪",
    "author": "李商隐",
    "content": [
      "举家忻共报，秋雪堕前峰。",
      "岭外他年忆，於东此日逢。",
      "粒轻还自乱，花薄未成重。",
      "岂是惊离鬓，应来洗病容。"
    ]
  },
  {
    "volume": 541,
    "sequence": 26,
    "title": "四皓庙",
    "author": "李商隐",
    "content": [
      "本为留侯慕赤松，汉庭方识紫芝翁。",
      "萧何只解追韩信，岂得虚当第一功。"
    ]
  },
  {
    "volume": 541,
    "sequence": 27,
    "title": "送阿龟归华",
    "author": "李商隐",
    "content": [
      "草堂归意背烟萝，黄绶垂腰不奈何。",
      "因汝华阳求药物，碧松根下茯苓多。"
    ]
  },
  {
    "volume": 541,
    "sequence": 28,
    "title": "九日",
    "author": "李商隐",
    "content": [
      "曾共山翁把酒时，霜天白菊绕阶墀。",
      "十年泉下无人问，九日樽前有所思。",
      "不学汉臣栽苜蓿，空教楚客咏江蓠。",
      "郎君官贵施行马，东阁无因再得窥。"
    ]
  },
  {
    "volume": 541,
    "sequence": 29,
    "title": "僧院牡丹",
    "author": "李商隐",
    "content": [
      "薄叶风才倚，枝轻雾不胜。",
      "开先如避客，色浅为依僧。",
      "粉壁正荡水，缃帏初卷灯。",
      "倾城惟待笑，要裂几多缯。"
    ]
  },
  {
    "volume": 541,
    "sequence": 30,
    "title": "赠司勋杜十三员外",
    "author": "李商隐",
    "content": [
      "杜牧司勋字牧之，清秋一首杜秋诗。",
      "前身应是梁江总，名总还曾字总持。",
      "心铁已从干镆利，鬓丝休叹雪霜垂。",
      "汉江远吊西江水，羊祜韦丹尽有碑。"
    ]
  },
  {
    "volume": 541,
    "sequence": 31,
    "title": "高花",
    "author": "李商隐",
    "content": [
      "花将人共笑，篱外露繁枝。",
      "宋玉临江宅，墙低不碍窥。"
    ]
  },
  {
    "volume": 541,
    "sequence": 32,
    "title": "嘲桃",
    "author": "李商隐",
    "content": [
      "无赖夭桃面，平时露井东。",
      "春风为开了，却拟笑春风。"
    ]
  },
  {
    "volume": 541,
    "sequence": 33,
    "title": "送丰都李尉",
    "author": "李商隐",
    "content": [
      "万古商於地，凭君泣路岐。",
      "固难寻绮季，可得信张仪。",
      "雨气燕先觉，叶阴蝉遽知。",
      "望乡尤忌晚，山晚更参差。"
    ]
  },
  {
    "volume": 541,
    "sequence": 34,
    "title": "天平公座中呈令狐令公时蔡京在坐京曾为僧徒故有第五句",
    "author": "李商隐",
    "content": [
      "罢执霓旌上醮坛，慢妆娇树水晶盘。",
      "更深欲诉蛾眉敛，衣薄临醒玉艳寒。",
      "白足禅僧思败道，青袍御史拟休官。",
      "虽然同是将军客，不敢公然子细看。"
    ]
  },
  {
    "volume": 541,
    "sequence": 35,
    "title": "江上忆严五广休（一本入集外诗）",
    "author": "李商隐",
    "content": [
      "征南幕下带长刀，梦笔深藏五色毫。",
      "逢著澄江不敢咏，镇西留与谢功曹。"
    ]
  },
  {
    "volume": 541,
    "sequence": 36,
    "title": "饯席重送从叔余之梓州",
    "author": "李商隐",
    "content": [
      "莫叹万重山，君还我未还。",
      "武关犹怅望，何况百牢关。"
    ]
  },
  {
    "volume": 541,
    "sequence": 37,
    "title": "访隐",
    "author": "李商隐",
    "content": [
      "路到层峰断，门依老树开。",
      "月从平楚转，泉自上方来。",
      "薤白罗朝馔，松黄暖夜杯。",
      "相留笑孙绰，空解赋天台。"
    ]
  },
  {
    "volume": 541,
    "sequence": 38,
    "title": "寓兴",
    "author": "李商隐",
    "content": [
      "薄宦仍多病，从知竟远游。",
      "谈谐叨客礼，休浣接冥搜。",
      "树好频移榻，云奇不下楼。",
      "岂关无景物，自是有乡愁。"
    ]
  },
  {
    "volume": 541,
    "sequence": 39,
    "title": "东南",
    "author": "李商隐",
    "content": [
      "东南一望日中乌，欲逐羲和去得无。",
      "且向秦楼棠树下，每朝先觅照罗敷。"
    ]
  },
  {
    "volume": 541,
    "sequence": 40,
    "title": "归来",
    "author": "李商隐",
    "content": [
      "旧隐无何别，归来始更悲。",
      "难寻白道士，不见惠禅师。",
      "草径虫鸣急，沙渠水下迟。",
      "却将波浪眼，清晓对红梨。"
    ]
  },
  {
    "volume": 541,
    "sequence": 41,
    "title": "子直晋昌李花（得分字）",
    "author": "李商隐",
    "content": [
      "吴馆何时熨，秦台几夜熏。",
      "绡轻谁解卷，香异自先闻。",
      "月里谁无姊，云中亦有君。",
      "樽前见飘荡，愁极客襟分。"
    ]
  },
  {
    "volume": 541,
    "sequence": 42,
    "title": "河清与赵氏昆季宴集得拟杜工部",
    "author": "李商隐",
    "content": [
      "胜概殊江右，佳名逼渭川。",
      "虹收青嶂雨，鸟没夕阳天。",
      "客鬓行如此，沧波坐渺然。",
      "此中真得地，漂荡钓鱼船。"
    ]
  },
  {
    "volume": 541,
    "sequence": 43,
    "title": "寓目",
    "author": "李商隐",
    "content": [
      "园桂悬心碧，池莲饫眼红。",
      "此生真远客，几别即衰翁。",
      "小幌风烟入，高窗雾雨通。",
      "新知他日好，锦瑟傍朱栊。"
    ]
  },
  {
    "volume": 541,
    "sequence": 44,
    "title": "题道静院院在中条山故王颜中丞所置虢州刺史…写真存焉",
    "author": "李商隐",
    "content": [
      "紫府丹成化鹤群，青松手植变龙文。",
      "壶中别有仙家日，岭上犹多隐士云。",
      "独坐遗芳成故事，褰帷旧貌似元君。",
      "自怜筑室灵山下，徒望朝岚与夕曛。"
    ]
  },
  {
    "volume": 541,
    "sequence": 45,
    "title": "赋得桃李无言",
    "author": "李商隐",
    "content": [
      "夭桃花正发，秾李蕊方繁。",
      "应候非争艳，成蹊不在言。",
      "静中霞暗吐，香处雪潜翻。",
      "得意摇风态，含情泣露痕。",
      "芬芳光上苑，寂默委中园。",
      "赤白徒自许，幽芳谁与论。"
    ]
  },
  {
    "volume": 541,
    "sequence": 46,
    "title": "登霍山驿楼",
    "author": "李商隐",
    "content": [
      "庙列前峰迥，楼开四望穷。",
      "岭鼷岚色外，陂雁夕阳中。",
      "弱柳千条露，衰荷一面风。",
      "壶关有狂孽，速继老生功。"
    ]
  },
  {
    "volume": 541,
    "sequence": 47,
    "title": "寄和水部马郎中题兴德驿，时昭义已平",
    "author": "李商隐",
    "content": [
      "仙郎倦去心，郑驿暂登临。",
      "水色潇湘阔，沙程朔漠深。",
      "鹢舟时往复，鸥鸟恣浮沉。",
      "更想逢归马，悠悠岳树阴。"
    ]
  },
  {
    "volume": 541,
    "sequence": 48,
    "title": "题小松",
    "author": "李商隐",
    "content": [
      "怜君孤秀植庭中，细叶轻阴满座风。",
      "桃李盛时虽寂寞，雪霜多后始青葱。",
      "一年几变枯荣事，百尺方资柱石功。",
      "为谢西园车马客，定悲摇落尽成空。"
    ]
  },
  {
    "volume": 541,
    "sequence": 49,
    "title": "行次昭应县道上，送户部李郎中充昭义攻讨",
    "author": "李商隐",
    "content": [
      "将军大旆扫狂童，诏选名贤赞武功。",
      "暂逐虎牙临故绛，远含鸡舌过新丰。",
      "鱼游沸鼎知无日，鸟覆危巢岂待风。",
      "早勒勋庸燕石上，伫光纶綍汉廷中。"
    ]
  },
  {
    "volume": 541,
    "sequence": 50,
    "title": "水斋",
    "author": "李商隐",
    "content": [
      "多病欣依有道邦，南塘宴起想秋江。",
      "卷帘飞燕还拂水，开户暗虫犹打窗。",
      "更阅前题已披卷，仍斟昨夜未开缸。",
      "谁人为报故交道，莫惜鲤鱼时一双。"
    ]
  },
  {
    "volume": 541,
    "sequence": 51,
    "title": "奉同诸公题河中任中丞新创河亭四韵之作",
    "author": "李商隐",
    "content": [
      "万里谁能访十洲，新亭云构压中流。",
      "河鲛纵玩难为室，海蜃遥惊耻化楼。",
      "左右名山穷远目，东西大道锁轻舟。",
      "独留巧思传千古，长与蒲津作胜游。"
    ]
  },
  {
    "volume": 541,
    "sequence": 52,
    "title": "过故府中武威公交城旧庄感事（武威公王茂元也）",
    "author": "李商隐",
    "content": [
      "信陵亭馆接郊畿，幽象遥通晋水祠。",
      "日落高门喧燕雀，风飘大树撼熊罴。",
      "新蒲似笔思投日，芳草如茵忆吐时。",
      "山下只今黄绢字，泪痕犹堕六州儿。"
    ]
  },
  {
    "volume": 541,
    "sequence": 53,
    "title": "赠田叟",
    "author": "李商隐",
    "content": [
      "荷筱衰翁似有情，相逢携手绕村行。",
      "烧畬晓映远山色，伐树暝传深谷声。",
      "鸥鸟忘机翻浃洽，交亲得路昧平生。",
      "抚躬道地诚感激，在野无贤心自惊。"
    ]
  },
  {
    "volume": 541,
    "sequence": 54,
    "title": "赠别前蔚州契苾使君",
    "author": "李商隐",
    "content": [
      "何年部落到阴陵，奕世勤王国史称。",
      "夜卷牙旗千帐雪，朝飞羽骑一河冰。",
      "蕃儿襁负来青冢，狄女壶浆出白登。",
      "日晚鸊鹈泉畔猎，路人遥识郅都鹰。"
    ]
  },
  {
    "volume": 541,
    "sequence": 55,
    "title": "和人题真娘墓（真娘吴中乐妓墓在虎丘山下寺中）",
    "author": "李商隐",
    "content": [
      "虎丘山下剑池边，长遣游人叹逝川。",
      "罥树断丝悲舞席，出云清梵想歌筵。",
      "柳眉空吐效颦叶，榆荚还飞买笑钱。",
      "一自香魂招不得，只应江上独婵娟。"
    ]
  },
  {
    "volume": 541,
    "sequence": 56,
    "title": "人日即事",
    "author": "李商隐",
    "content": [
      "文王喻复今朝是，子晋吹笙此日同。",
      "舜格有苗旬太远，周称流火月难穷。",
      "镂金作胜传荆俗，翦彩为人起晋风。",
      "独想道衡诗思苦，离家恨得二年中。"
    ]
  },
  {
    "volume": 541,
    "sequence": 57,
    "title": "春日寄怀",
    "author": "李商隐",
    "content": [
      "世间荣落重逡巡，我独丘园坐四春。",
      "纵使有花兼有月，可堪无酒又无人。",
      "青袍似草年年定，白发如丝日日新。",
      "欲逐风波千万里，未知何路到龙津。"
    ]
  },
  {
    "volume": 541,
    "sequence": 58,
    "title": "和刘评事永乐闲居见寄",
    "author": "李商隐",
    "content": [
      "白社幽闲君暂居，青云器业我全疏。",
      "看封谏草归鸾掖，尚贲衡门待鹤书。",
      "莲耸碧峰关路近，荷翻翠扇水堂虚。",
      "自探典籍忘名利，欹枕时惊落蠹鱼。"
    ]
  },
  {
    "volume": 541,
    "sequence": 59,
    "title": "和马郎中移白菊见示",
    "author": "李商隐",
    "content": [
      "陶诗只采黄金实，郢曲新传白雪英。",
      "素色不同篱下发，繁花疑自月中生。",
      "浮杯小摘开云母，带露全移缀水精。",
      "偏称含香五字客，从兹得地始芳荣。"
    ]
  },
  {
    "volume": 541,
    "sequence": 60,
    "title": "喜闻太原同院崔侍御台拜兼寄在台三二同年之什",
    "author": "李商隐",
    "content": [
      "鹏鱼何事遇屯同，云水升沉一会中。",
      "刘放未归鸡树老，邹阳新去兔园空。",
      "寂寥我对先生柳，赫奕君乘御史骢。",
      "若向南台见莺友，为传垂翅度春风。"
    ]
  },
  {
    "volume": 541,
    "sequence": 61,
    "title": "喜雪",
    "author": "李商隐",
    "content": [
      "朔雪自龙沙，呈祥势可嘉。",
      "有田皆种玉，无树不开花。",
      "班扇慵裁素，曹衣讵比麻。",
      "鹅归逸少宅，鹤满令威家。",
      "寂寞门扉掩，依稀履迹斜。",
      "人疑游面市，马似困盐车。",
      "洛水妃虚妒，姑山客漫夸。",
      "联辞虽许谢，和曲本惭巴。",
      "粉署闱全隔，霜台路正赊。",
      "此时倾贺酒，相望在京华。"
    ]
  },
  {
    "volume": 541,
    "sequence": 62,
    "title": "柳枝五首",
    "author": "李商隐",
    "content": [
      "花房与蜜脾，蜂雄蛱蝶雌。",
      "同时不同类，那复更相思。",
      "本是丁香树，春条结始生。",
      "玉作弹棋局，中心亦不平。",
      "嘉瓜引蔓长，碧玉冰寒浆。",
      "东陵虽五色，不忍值牙香。",
      "柳枝井上蟠，莲叶浦中干。",
      "锦鳞与绣羽，水陆有伤残。",
      "画屏绣步障，物物自成双。",
      "如何湖上望，只是见鸳鸯。"
    ]
  },
  {
    "volume": 541,
    "sequence": 63,
    "title": "燕台四首·春",
    "author": "李商隐",
    "content": [
      "风光冉冉东西陌，几日娇魂寻不得。",
      "蜜房羽客类芳心，冶叶倡条遍相识。",
      "暖蔼辉迟桃树西，高鬟立共桃鬟齐。",
      "雄龙雌凤杳何许，絮乱丝繁天亦迷。",
      "醉起微阳若初曙，映帘梦断闻残语。",
      "愁将铁网罥珊瑚，海阔天翻迷处所。",
      "衣带无情有宽窄，春烟自碧秋霜白。",
      "研丹擘石天不知，愿得天牢锁冤魄。",
      "夹罗委箧单绡起，香肌冷衬琤琤珮。",
      "今日东风自不胜，化作幽光入西海。"
    ]
  },
  {
    "volume": 541,
    "sequence": 64,
    "title": "燕台四首·夏",
    "author": "李商隐",
    "content": [
      "前阁雨帘愁不卷，后堂芳树阴阴见。",
      "石城景物类黄泉，夜半行郎空柘弹。",
      "绫扇唤风阊阖天，轻帷翠幕波渊旋。",
      "蜀魂寂寞有伴未，几夜瘴花开木棉。",
      "桂宫留影光难取，嫣薰兰破轻轻语。",
      "直教银汉堕怀中，未遣星妃镇来去。",
      "浊水清波何异源，济河水清黄河浑。",
      "安得薄雾起缃裙，手接云輧呼太君。"
    ]
  },
  {
    "volume": 541,
    "sequence": 65,
    "title": "燕台四首·秋",
    "author": "李商隐",
    "content": [
      "月浪冲天天宇湿，凉蟾落尽疏星入。",
      "云屏不动掩孤嚬，西楼一夜风筝急。",
      "欲织相思花寄远，终日相思却相怨。",
      "但闻北斗声回环，不见长河水清浅。",
      "金鱼锁断红桂春，古时尘满鸳鸯茵。",
      "堪悲小苑作长道，玉树未怜亡国人。",
      "瑶琴愔愔藏楚弄，越罗冷薄金泥重。",
      "帘钩鹦鹉夜惊霜，唤起南云绕云梦。",
      "双珰丁丁联尺素，内记湘川相识处。",
      "歌唇一世衔雨看，可惜馨香手中故。"
    ]
  },
  {
    "volume": 541,
    "sequence": 66,
    "title": "燕台四首·冬",
    "author": "李商隐",
    "content": [
      "天东日出天西下，雌凤孤飞女龙寡。",
      "青溪白石不相望，堂中远甚苍梧野。",
      "冻壁霜华交隐起，芳根中断香心死。",
      "浪乘画舸忆蟾蜍，月娥未必婵娟子。",
      "楚管蛮弦愁一概，空城舞罢腰支在。",
      "当时欢向掌中销，桃叶桃根双姊妹。",
      "破鬟矮堕凌朝寒，白玉燕钗黄金蝉。",
      "风车雨马不持去，蜡烛啼红怨天曙。"
    ]
  },
  {
    "volume": 541,
    "sequence": 67,
    "title": "河内诗二首",
    "author": "李商隐",
    "content": [
      "鼍鼓沉沉虬水咽，秦丝不上蛮弦绝。",
      "常娥衣薄不禁寒，蟾蜍夜艳秋河月。",
      "碧城冷落空蒙烟，帘轻幕重金钩栏。",
      "灵香不下两皇子，孤星直上相风竿。",
      "八桂林边九芝草，短襟小鬓相逢道。",
      "入门暗数一千春，愿去闰年留月小。",
      "栀子交加香蓼繁，停辛伫苦留待君。",
      "阊门日下吴歌远，陂路绿菱香满满。",
      "后溪暗起鲤鱼风，船旗闪断芙蓉干。",
      "轻身奉君畏身轻，双桡两桨樽酒清。",
      "莫因风雨罢团扇，此曲断肠惟北声。",
      "低楼小径城南道，犹自金鞍对芳草。"
    ]
  },
  {
    "volume": 541,
    "sequence": 68,
    "title": "赠送前刘五经映三十四韵",
    "author": "李商隐",
    "content": [
      "建国宜师古，兴邦属上庠。",
      "从来以儒戏，安得振朝纲。",
      "叔世何多难，兹基遂已亡。",
      "泣麟犹委吏，歌凤更佯狂。",
      "屋壁余无几，焚坑逮可伤。",
      "挟书秦二世，坏宅汉诸王。",
      "草草临盟誓，区区务富强。",
      "微茫金马署，狼藉斗鸡场。",
      "尽欲心无窍，皆如面正墙。",
      "惊疑豹文鼠，贪窃虎皮羊。",
      "南渡宜终否，西迁冀小康。",
      "策非方正士，贡绝孝廉郎。",
      "海鸟悲钟鼓，狙公畏服裳。",
      "多岐空扰扰，幽室竟伥伥。",
      "凝邈为时范，虚空作士常。",
      "何由羞五霸，直自呰三皇。",
      "别派驱杨墨，他镳并老庄。",
      "诗书资破冢，法制困探囊。",
      "周礼仍存鲁，隋师果禅唐。",
      "鼎新麾一举，革故法三章。",
      "星宿森文雅，风雷起退藏。",
      "缧囚为学切，掌故受经忙。",
      "夫子时之彦，先生迹未荒。",
      "褐衣终不召，白首兴难忘。",
      "感激殊非圣，栖迟到异粻。",
      "片辞褒有德，一字贬无良。",
      "燕地尊邹衍，西河重卜商。",
      "式闾真道在，拥彗信谦光。",
      "获预青衿列，叨来绛帐旁。",
      "虽从各言志，还要大为防。",
      "勿谓孤寒弃，深忧讦直妨。",
      "叔孙谗易得，盗跖暴难当。",
      "雁下秦云黑，蝉休陇叶黄。",
      "莫逾巾屦念，容许后升堂。"
    ]
  },
  {
    "volume": 541,
    "sequence": 69,
    "title": "哭遂州萧侍郎二十四韵（萧浣）",
    "author": "李商隐",
    "content": [
      "遥作时多难，先令祸有源。",
      "初惊逐客议，旋骇党人冤。",
      "密侍荣方入，司刑望愈尊。",
      "皆因优诏用，实有谏书存。",
      "苦雾三辰没，穷阴四塞昏。",
      "虎威狐更假，隼击鸟逾喧。",
      "徒欲心存阙，终遭耳属垣。",
      "遗音和蜀魄，易箦对巴猿。",
      "有女悲初寡，无男泣过门。",
      "朝争屈原草，庙馁莫敖魂。",
      "迥阁伤神峻，长江极望翻。",
      "青云宁寄意，白骨始沾恩。",
      "早岁思东阁，为邦属故园。",
      "登舟惭郭泰，解榻愧陈蕃。",
      "分以忘年契，情犹锡类敦。",
      "公先真帝子，我系本王孙。",
      "啸傲张高盖，从容接短辕。",
      "秋吟小山桂，春醉后堂萱。",
      "自叹离通籍，何尝忘叫阍。",
      "不成穿圹入，终拟上书论。",
      "多士还鱼贯，云谁正骏奔。",
      "暂能诛倏忽，长与问乾坤。",
      "蚁漏三泉路，螀啼百草根。",
      "始知同泰讲，徼福是虚言。"
    ]
  },
  {
    "volume": 541,
    "sequence": 70,
    "title": "送千牛李将军赴阙五十韵",
    "author": "李商隐",
    "content": [
      "照席琼枝秀，当年紫绶荣。",
      "班资古直阁，勋伐旧西京。",
      "在昔王纲紊，因谁国步清。",
      "如无一战霸，安有大横庚。",
      "内竖依凭切，凶门责望轻。",
      "中台终恶直，上将更要盟。",
      "丹陛祥烟灭，皇闱杀气横。",
      "喧阗众狙怒，容易八蛮惊。",
      "梼杌宽之久，防风戮不行。",
      "素来矜异类，此去岂亲征。",
      "舍鲁真非策，居邠未有名。",
      "曾无力牧御，宁待雨师迎。",
      "火箭侵乘石，云桥逼禁营。",
      "何时绝刁斗，不夜见欃枪。",
      "屡亦闻投鼠，谁其敢射鲸。",
      "世情休念乱，物议笑轻生。",
      "大卤思龙跃，苍梧失象耕。",
      "灵衣沾愧汗，仪马困阴兵。",
      "别馆兰薰酷，深宫蜡焰明。",
      "黄山遮舞态，黑水断歌声。",
      "纵未移周鼎，何辞免赵坑。",
      "空拳转斗地，数板不沈城。",
      "且欲凭神算，无因计力争。",
      "幽囚苏武节，弃市仲由缨。",
      "下殿言终验，增埤事早萌。",
      "蒸鸡殊减膳，屑麹异和羹。",
      "否极时还泰，屯余运果亨。",
      "流离几南渡，仓卒得西平。",
      "神鬼收昏黑，奸凶首满盈。",
      "官非督护贵，师以丈人贞。",
      "覆载还高下，寒暄急改更。",
      "马前烹莽卓，坛上揖韩彭。",
      "扈跸三才正，回军六合晴。",
      "此时惟短剑，仍世尽双旌。",
      "顾我由群从，逢君叹老成。",
      "庆流归嫡长，贻厥在名卿。",
      "隼击须当要，鹏抟莫问程。",
      "趋朝排玉座，出位泣金茎。",
      "幸藉梁园赋，叨蒙许氏评。",
      "中郎推贵婿，定远重时英。",
      "政已标三尚，人今伫一鸣。",
      "长刀悬月魄，快马骇星精。",
      "披豁惭深眷，睽离动素诚。",
      "蕙留春晼晚，松待岁峥嵘。",
      "异县期回雁，登时已饭鲭。",
      "去程风刺刺，别夜漏丁丁。",
      "庾信生多感，杨朱死有情。",
      "弦危中妇瑟，甲冷想夫筝。",
      "会与秦楼凤，俱听汉苑莺。",
      "洛川迷曲沼，烟月两心倾。"
    ]
  },
  {
    "volume": 541,
    "sequence": 71,
    "title": "咏怀寄秘阁旧僚二十六韵",
    "author": "李商隐",
    "content": [
      "年鬓日堪悲，衡茅益自嗤。",
      "攻文枯若木，处世钝如锤。",
      "敢忘垂堂戒，宁将暗室欺。",
      "悬头曾苦学，折臂反成医。",
      "仆御嫌夫懦，孩童笑叔痴。",
      "小男方嗜栗，幼女漫忧葵。",
      "遇炙谁先啖，逢齑即便吹。",
      "官衔同画饼，面貌乏凝脂。",
      "典籍将蠡测，文章若管窥。",
      "图形翻类狗，入梦肯非罴。",
      "自哂成书簏，终当咒酒卮。",
      "懒沾襟上血，羞镊镜中丝。",
      "橐籥言方喻，樗蒱齿讵知。",
      "事神徒惕虑，佞佛愧虚辞。",
      "曲艺垂麟角，浮名状虎皮。",
      "乘轩宁见宠，巢幕更逢危。",
      "礼俗拘嵇喜，侯王忻戴逵。",
      "途穷方结舌，静胜但支颐。",
      "粝食空弹剑，亨衢讵置锥。",
      "柏台成口号，芸阁暂肩随。",
      "悔逐迁莺伴，谁观择虱时。",
      "瓮间眠太率，床下隐何卑。",
      "奋迹登弘阁，摧心对董帷。",
      "校雠如有暇，松竹一相思。"
    ]
  },
  {
    "volume": 541,
    "sequence": 72,
    "title": "戊辰会静中出贻同志二十韵",
    "author": "李商隐",
    "content": [
      "大道谅无外，会越自登真。",
      "丹元子何索，在己莫问邻。",
      "蒨璨玉琳华，翱翔九真君。",
      "戏掷万里火，聊召六甲旬。",
      "瑶简被灵诰，持符开七门。",
      "金铃摄群魔，绛节何兟兟。",
      "吟弄东海若，笑倚扶桑春。",
      "三山诚迥视，九州扬一尘。",
      "我本玄元胄，禀华由上津。",
      "中迷鬼道乐，沉为下土民。",
      "托质属太阴，炼形复为人。",
      "誓将覆宫泽，安此真与神。",
      "龟山有慰荐，南真为弥纶。",
      "玉管会玄圃，火枣承天姻。",
      "科车遏故气，侍香传灵氛。",
      "飘飖被青霓，婀娜佩紫纹。",
      "林洞何其微，下仙不与群。",
      "丹泥因未控，万劫犹逡巡。",
      "荆芜既以薙，舟壑永无湮。",
      "相期保妙命，腾景侍帝宸。"
    ]
  },
  {
    "volume": 541,
    "sequence": 73,
    "title": "和郑愚赠汝阳王孙家筝妓二十韵",
    "author": "李商隐",
    "content": [
      "冰雾怨何穷，秦丝娇未已。",
      "寒空烟霞高，白日一万里。",
      "碧嶂愁不行，浓翠遥相倚。",
      "茜袖捧琼姿，皎日丹霞起。",
      "孤猿耿幽寂，西风吹白芷。",
      "回首苍梧深，女萝闭山鬼。",
      "荒郊白鳞断，别浦晴霞委。",
      "长彴压河心，白道连地尾。",
      "秦人昔富家，绿窗闻妙旨。",
      "鸿惊雁背飞，象床殊故里。",
      "因令五十丝，中道分宫徵。",
      "斗粟配新声，娣侄徒纤指。",
      "风流大堤上，怅望白门里。",
      "蠹粉实雌弦，灯光冷如水。",
      "羌管促蛮柱，从醉吴宫耳。",
      "满内不扫眉，君王对西子。",
      "初花惨朝露，冷臂凄愁髓。",
      "一曲送连钱，远别长于死。",
      "玉砌衔红兰，妆窗结碧绮。",
      "九门十二关，清晨禁桃李。"
    ]
  },
  {
    "volume": 541,
    "sequence": 74,
    "title": "四年…遂作忆雪又作残雪诗各一百言以寄情于游旧·忆雪",
    "author": "李商隐",
    "content": [
      "爱景人方乐，同雪候稍愆。",
      "徒闻周雅什，愿赋朔风篇。",
      "欲俟千箱庆，须资六出妍。",
      "咏留飞絮后，歌唱落梅前。",
      "庭树思琼蕊，妆楼认粉绵。",
      "瑞邀盈尺日，丰待两岐年。",
      "预约延枚酒，虚乘访戴船。",
      "映书孤志业，披氅阻神仙。",
      "几向霜阶步，频将月幌褰。",
      "玉京应已足，白屋但颙然。"
    ]
  },
  {
    "volume": 541,
    "sequence": 75,
    "title": "四年冬以退居蒲之永乐渴然有农夫望岁之志…游旧·残雪",
    "author": "李商隐",
    "content": [
      "旭日开晴色，寒空失素尘。",
      "绕墙全剥粉，傍井渐消银。",
      "刻兽摧盐虎，为山倒玉人。",
      "珠还犹照魏，璧碎尚留秦。",
      "落日惊侵昼，余光误惜春。",
      "檐冰滴鹅管，屋瓦镂鱼鳞。",
      "岭霁岚光坼，松暄翠粒新。",
      "拥林愁拂尽，著砌恐行频。",
      "焦寝忻无患，梁园去有因。",
      "莫能知帝力，空此荷平均。"
    ]
  },
  {
    "volume": 541,
    "sequence": 76,
    "title": "大卤平后移家到永乐县居书怀十韵寄刘韦…于此县寄居",
    "author": "李商隐",
    "content": [
      "驱马绕河干，家山照露寒。",
      "依然五柳在，况值百花残。",
      "昔去惊投笔，今来分挂冠。",
      "不忧悬磬乏，乍喜覆盂安。",
      "甑破宁回顾，舟沉岂暇看。",
      "脱身离虎口，移疾就猪肝。",
      "鬓入新年白，颜无旧日丹。",
      "自悲秋获少，谁惧夏畦难。",
      "逸志忘鸿鹄，清香披蕙兰。",
      "还持一杯酒，坐想二公欢。"
    ]
  },
  {
    "volume": 541,
    "sequence": 77,
    "title": "河阳诗",
    "author": "李商隐",
    "content": [
      "黄河摇溶天上来，玉楼影近中天台。",
      "龙头泻酒客寿杯，主人浅笑红玫瑰。",
      "梓泽东来七十里，长沟复堑埋云子。",
      "可惜秋眸一脔光，汉陵走马黄尘起。",
      "南浦老鱼腥古涎，真珠密字芙蓉篇。",
      "湘中寄到梦不到，衰容自去抛凉天。",
      "忆得蛟丝裁小卓，蛱蝶飞回木绵薄。",
      "绿绣笙囊不见人，一口红霞夜深嚼。",
      "幽兰泣露新香死，画图浅缥松溪水。",
      "楚丝微觉竹枝高，半曲新辞写绵纸。",
      "巴西夜市红守宫，后房点臂斑斑红。",
      "堤南渴雁自飞久，芦花一夜吹西风。",
      "晓帘串断蜻蜓翼，罗屏但有空青色。",
      "玉湾不钓三千年，莲房暗被蛟龙惜。",
      "湿银注镜井口平，鸾钗映月寒铮铮。",
      "不知桂树在何处，仙人不下双金茎。",
      "百尺相风插重屋，侧近嫣红伴柔绿。",
      "百劳不识对月郎，湘竹千条为一束。"
    ]
  },
  {
    "volume": 541,
    "sequence": 78,
    "title": "自桂林奉使江陵途中感怀寄献尚书",
    "author": "李商隐",
    "content": [
      "下客依莲幕，明公念竹林。",
      "纵然膺使命，何以奉徽音。",
      "投刺虽伤晚，酬恩岂在今。",
      "迎来新琐闼，从到碧瑶岑。",
      "水势初知海，天文始识参。",
      "固惭非贾谊，惟恐后陈琳。",
      "前席惊虚辱，华樽许细斟。",
      "尚怜秦痔苦，不遣楚醪沈。",
      "既载从戎笔，仍披选胜襟。",
      "泷通伏波柱，帘对有虞琴。",
      "宅与严城接，门藏别岫深。",
      "阁凉松冉冉，堂静桂森森。",
      "社内容周续，乡中保展禽。",
      "白衣居士访，乌帽逸人寻。",
      "佞佛将成传，耽书或类淫。",
      "长怀五羖赎，终著九州箴。",
      "良讯封鸳绮，余光借玳簪。",
      "张衡愁浩浩，沈约瘦愔愔。",
      "芦白疑粘鬓，枫丹欲照心。",
      "归期无雁报，旅抱有猿侵。",
      "短日安能驻，低云只有阴。",
      "乱鸦冲晒网，寒女簇遥砧。",
      "东道违宁久，西园望不禁。",
      "江生魂黯黯，泉客泪涔涔。",
      "逸翰应藏法，高辞肯浪吟。",
      "数须传庾翼，莫独与卢谌。",
      "假寐凭书簏，哀吟叩剑镡。",
      "未尝贪偃息，那复议登临。",
      "彼美回清镜，其谁受曲针。",
      "人皆向燕路，无乃费黄金。"
    ]
  },
  {
    "volume": 541,
    "sequence": 79,
    "title": "送从翁从东川弘农尚书幕",
    "author": "李商隐",
    "content": [
      "大镇初更帅，嘉宾素见邀。",
      "使车无远近，归路更烟霄。",
      "稳放骅骝步，高安翡翠巢。",
      "御风知有在，去国肯无聊。",
      "早忝诸孙末，俱从小隐招。",
      "心悬紫云阁，梦断赤城标。",
      "素女悲清瑟，秦娥弄玉箫。",
      "山连玄圃近，水接绛河遥。",
      "岂意闻周铎，翻然慕舜韶。",
      "皆辞乔木去，远逐断蓬飘。",
      "薄俗谁其激，斯民已甚恌。",
      "鸾皇期一举，燕雀不相饶。",
      "敢共颓波远，因之内火烧。",
      "是非过别梦，时节惨惊飙。",
      "未至谁能赋，中干欲病痟。",
      "屡曾纡锦绣，勉欲报琼瑶。",
      "我恐霜侵鬓，君先绶挂腰。",
      "甘心与陈阮，挥手谢松乔。",
      "锦里差邻接，云台闭寂寥。",
      "一川虚月魄，万崦自芝苗。",
      "瘴雨泷间急，离魂峡外销。",
      "非关无烛夜，其奈落花朝。",
      "几处逢鸣佩，何筵不翠翘。",
      "蛮童骑象舞，江市卖鲛绡。",
      "南诏知非敌，西山亦屡骄。",
      "勿贪佳丽地，不为圣明朝。",
      "少减东城饮，时看北斗杓。",
      "莫因乖别久，遂逐岁寒凋。",
      "盛幕开高宴，将军问故僚。",
      "为言公玉季，早日弃渔樵。"
    ]
  },
  {
    "volume": 541,
    "sequence": 80,
    "title": "李肱所遗画松诗书两纸得四十韵",
    "author": "李商隐",
    "content": [
      "万草已凉露，开图披古松。",
      "青山遍沧海，此树生何峰。",
      "孤根邈无倚，直立撑鸿濛。",
      "端如君子身，挺若壮士胸。",
      "樛枝势夭矫，忽欲蟠拏空。",
      "又如惊螭走，默与奔云逢。",
      "孙枝擢细叶，旖旎狐裘茸。",
      "邹颠蓐发软，丽姬眉黛浓。",
      "视久眩目睛，倏忽变辉容。",
      "竦削正稠直，婀娜旋敷峰。",
      "又如洞房冷，翠被张穹笼。",
      "亦若暨罗女，平旦妆颜容。",
      "细疑袭气母，猛若争神功。",
      "燕雀固寂寂，雾露常冲冲。",
      "香兰愧伤暮，碧竹惭空中。",
      "可集呈瑞凤，堪藏行雨龙。",
      "淮山桂偃蹇，蜀郡桑重童。",
      "枝条亮眇脆，灵气何由同。",
      "昔闻咸阳帝，近说稽山侬。",
      "或著仙人号，或以大夫封。",
      "终南与清都，烟雨遥相通。",
      "安知夜夜意，不起西南风。",
      "美人昔清兴，重之犹月钟。",
      "宝笥十八九，香缇千万重。",
      "一旦鬼瞰室，稠叠张羉罿。",
      "赤羽中要害，是非皆匆匆。",
      "生如碧海月，死践霜郊蓬。",
      "平生握中玩，散失随奴童。",
      "我闻照妖镜，及与神剑锋。",
      "寓身会有地，不为凡物蒙。",
      "伊人秉兹图，顾眄择所从。",
      "而我何为者，开颜捧灵踪。",
      "报以漆鸣琴，悬之真珠栊。",
      "是时方暑夏，座内若严冬。",
      "忆昔谢四骑，学仙玉阳东。",
      "千株尽若此，路入琼瑶宫。",
      "口咏玄云歌，手把金芙蓉。",
      "浓蔼深霓袖，色映琅玕中。",
      "悲哉堕世网，去之若遗弓。",
      "形魄天坛上，海日高瞳瞳。",
      "终骑紫鸾归，持寄扶桑翁。"
    ]
  },
  {
    "volume": 541,
    "sequence": 81,
    "title": "戏题枢言草阁三十二韵",
    "author": "李商隐",
    "content": [
      "君家在河北，我家在山西。",
      "百岁本无业，阴阴仙李枝。",
      "尚书文与武，战罢幕府开。",
      "君从渭南至，我自仙游来。",
      "平昔苦南北，动成云雨乖。",
      "逮今两携手，对若床下鞋。",
      "夜归碣石馆，朝上黄金台。",
      "我有苦寒调，君抱阳春才。",
      "年颜各少壮，发绿齿尚齐。",
      "我虽不能饮，君时醉如泥。",
      "政静筹画简，退食多相携。",
      "扫掠走马路，整顿射雉翳。",
      "春风二三月，柳密莺正啼。",
      "清河在门外，上与浮云齐。",
      "欹冠调玉琴，弹作松风哀。",
      "又弹明君怨，一去怨不回。",
      "感激坐者泣，起视雁行低。",
      "翻忧龙山雪，却杂胡沙飞。",
      "仲容铜琵琶，项直声凄凄。",
      "上贴金捍拨，画为承露鸡。",
      "君时卧掁触，劝客白玉杯。",
      "苦云年光疾，不饮将安归。",
      "我赏此言是，因循未能谐。",
      "君言中圣人，坐卧莫我违。",
      "榆荚乱不整，杨花飞相随。",
      "上有白日照，下有东风吹。",
      "青楼有美人，颜色如玫瑰。",
      "歌声入青云，所痛无良媒。",
      "少年苦不久，顾慕良难哉。",
      "徒令真珠肶，裛入珊瑚腮。",
      "君今且少安，听我苦吟诗。",
      "古诗何人作，老大徒伤悲。"
    ]
  },
  {
    "volume": 541,
    "sequence": 82,
    "title": "偶成转韵七十二句赠四同舍",
    "author": "李商隐",
    "content": [
      "沛国东风吹大泽，蒲青柳碧春一色。",
      "我来不见隆准人，沥酒空余庙中客。",
      "征东同舍鸳与鸾，酒酣劝我悬征鞍。",
      "蓝山宝肆不可入，玉中仍是青琅玕。",
      "武威将军使中侠，少年箭道惊杨叶。",
      "战功高后数文章，怜我秋斋梦蝴蝶。",
      "诘旦九门传奏章，高车大马来煌煌。",
      "路逢邹枚不暇揖，腊月大雪过大梁。",
      "忆昔公为会昌宰，我时入谒虚怀待。",
      "众中赏我赋高唐，回看屈宋由年辈。",
      "公事武皇为铁冠，历厅请我相所难。",
      "我时憔悴在书阁，卧枕芸香春夜阑。",
      "明年赴辟下昭桂，东郊恸哭辞兄弟。",
      "韩公堆上跋马时，回望秦川树如荠。",
      "依稀南指阳台云，鲤鱼食钩猿失群。",
      "湘妃庙下已春尽，虞帝城前初日曛。",
      "谢游桥上澄江馆，下望山城如一弹。",
      "鹧鸪声苦晓惊眠，朱槿花娇晚相伴。",
      "顷之失职辞南风，破帆坏桨荆江中。",
      "斩蛟断璧不无意，平生自许非匆匆。",
      "归来寂寞灵台下，著破蓝衫出无马。",
      "天官补吏府中趋，玉骨瘦来无一把。",
      "手封狴牢屯制囚，直厅印锁黄昏愁。",
      "平明赤帖使修表，上贺嫖姚收贼州。",
      "旧山万仞青霞外，望见扶桑出东海。",
      "爱君忧国去未能，白道青松了然在。",
      "此时闻有燕昭台，挺身东望心眼开。",
      "且吟王粲从军乐，不赋渊明归去来。",
      "彭门十万皆雄勇，首戴公恩若山重。",
      "廷评日下握灵蛇，书记眠时吞彩凤。",
      "之子夫君郑与裴，何甥谢舅当世才。",
      "青袍白简风流极，碧沼红莲倾倒开。",
      "我生粗疏不足数，梁父哀吟鸲鹆舞。",
      "横行阔视倚公怜，狂来笔力如牛弩。",
      "借酒祝公千万年，吾徒礼分常周旋。",
      "收旗卧鼓相天子，相门出相光青史。"
    ]
  },
  {
    "volume": 541,
    "sequence": 83,
    "title": "五言述德抒情诗一首四十韵献上杜七兄仆射相公（杜悰）",
    "author": "李商隐",
    "content": [
      "帝作黄金阙，仙开白玉京。",
      "有人扶太极，惟岳降元精。",
      "耿贾官勋大，荀陈地望清。",
      "旂常悬祖德，甲令著嘉声。",
      "经出宣尼壁，书留晏子楹。",
      "武乡传阵法，践土主文盟。",
      "自昔流王泽，由来仗国桢。",
      "九河分合沓，一柱忽峥嵘。",
      "得主劳三顾，惊人肯再鸣。",
      "碧虚天共转，黄道日同行。",
      "后饮曹参酒，先和傅说羹。",
      "即时贤路辟，此夜泰阶平。",
      "愿保无疆福，将图不朽名。",
      "率身期济世，叩额虑兴兵。",
      "感念殽尸露，咨嗟赵卒坑。",
      "傥令安隐忍，何以赞贞明。",
      "恶草虽当路，寒松实挺生。",
      "人言真可畏，公意本无争。",
      "故事留台阁，前驱且旆旌。",
      "芙蓉王俭府，杨柳亚夫营。",
      "清啸频疏俗，高谈屡析酲。",
      "过庭多令子，乞墅有名甥。",
      "南诏应闻命，西山莫敢惊。",
      "寄辞收的博，端坐扫欃枪。",
      "雅宴初无倦，长歌底有情。",
      "槛危春水暖，楼迥雪峰晴。",
      "移席牵缃蔓，回桡扑绛英。",
      "谁知杜武库，只见谢宣城。",
      "有客趋高义，于今滞下卿。",
      "登门惭后至，置驿恐虚迎。",
      "自是依刘表，安能比老彭。",
      "雕龙心已切，画虎意何成。",
      "岂有曾黔突，徒劳不倚衡。",
      "乘时乖巧宦，占象合艰贞。",
      "废忘淹中学，迟回谷口耕。",
      "悼伤潘岳重，树立马迁轻。",
      "陇鸟悲丹觜，湘兰怨紫茎。",
      "归期过旧岁，旅梦绕残更。",
      "弱植叨华族，衰门倚外兄。",
      "欲陈劳者曲，未唱泪先横。"
    ]
  },
  {
    "volume": 541,
    "sequence": 84,
    "title": "今月二日不自量度辄以诗一首四十韵…咏叹不足之义也",
    "author": "李商隐",
    "content": [
      "家擅无双誉，朝居第一功。",
      "四时当首夏，八节应条风。",
      "涤濯临清济，巉岩倚碧嵩。",
      "鲍壶冰皎洁，王佩玉丁东。",
      "处剧张京兆，通经戴侍中。",
      "将星临迥夜，卿月丽层穹。",
      "下令销秦盗，高谈破宋聋。",
      "含霜太山竹，拂雾峄阳桐。",
      "乐道乾知退，当官蹇匪躬。",
      "服箱青海马，入兆渭川熊。",
      "固是符真宰，徒劳让化工。",
      "凤池春潋艳，鸡树晓曈曨。",
      "愿守三章约，还期九译通。",
      "薰琴调大舜，宝瑟和神农。",
      "慷慨资元老，周旋值狡童。",
      "仲尼羞问阵，魏绛喜和戎。",
      "款款将除蠹，孜孜欲达聪。",
      "所求因渭浊，安肯与雷同。",
      "物议将调鼎，君恩忽赐弓。",
      "开吴相上下，全蜀占西东。",
      "锐卒鱼悬饵，豪胥鸟在笼。",
      "疲民呼杜母，邻国仰羊公。",
      "置驿推东道，安禅合北宗。",
      "嘉宾增重价，上士悟真空。",
      "扇举遮王导，樽开见孔融。",
      "烟飞愁舞罢，尘定惜歌终。",
      "岸柳兼池绿，园花映烛红。",
      "未曾周顗醉，转觉季心恭。",
      "系滞喧人望，便蕃属圣衷。",
      "天书何日降，庭燎几时烘。",
      "早岁乖投刺，今晨幸发蒙。",
      "远途哀跛鳖，薄艺奖雕虫。",
      "故事曾尊隗，前修有荐雄。",
      "终须烦刻画，聊拟更磨礱。",
      "蛮岭晴留雪，巴江晚带枫。",
      "营巢怜越燕，裂帛待燕鸿。",
      "自苦诚先檗，长飘不后蓬。",
      "容华虽少健，思绪即悲翁。",
      "感激淮山馆，优游碣石宫。",
      "待公三入相，丕祚始无穷。"
    ]
  },
  {
    "volume": 541,
    "sequence": 85,
    "title": "骄儿诗",
    "author": "李商隐",
    "content": [
      "衮师我骄儿，美秀乃无匹。",
      "文葆未周晬，固已知六七。",
      "四岁知名姓，眼不视梨栗。",
      "交朋颇窥观，谓是丹穴物。",
      "前朝尚器貌，流品方第一。",
      "不然神仙姿，不尔燕鹤骨。",
      "安得此相谓，欲慰衰朽质。",
      "青春妍和月，朋戏浑甥侄。",
      "绕堂复穿林，沸若金鼎溢。",
      "门有长者来，造次请先出。",
      "客前问所须，含意下吐实。",
      "归来学客面，闈败秉爷笏。",
      "或谑张飞胡，或笑邓艾吃。",
      "豪鹰毛崱屴，猛马气佶傈。",
      "截得青筼筜，骑走恣唐突。",
      "忽复学参军，按声唤苍鹘。",
      "又复纱灯旁，稽首礼夜佛。",
      "仰鞭罥蛛网，俯首饮花蜜。",
      "欲争蛱蝶轻，未谢柳絮疾。",
      "阶前逢阿姊，六甲颇输失。",
      "凝走弄香奁，拔脱金屈戌。",
      "抱持多反侧，威怒不可律。",
      "曲躬牵窗网，衉唾拭琴漆。",
      "有时看临书，挺立不动膝。",
      "古锦请裁衣，玉轴亦欲乞。",
      "请爷书春胜，春胜宜春日。",
      "芭蕉斜卷笺，辛夷低过笔。",
      "爷昔好读书，恳苦自著述。",
      "憔悴欲四十，无肉畏蚤虱。",
      "儿慎勿学爷，读书求甲乙。",
      "穰苴司马法，张良黄石术。",
      "便为帝王师，不假更纤悉。",
      "况今西与北，羌戎正狂悖。",
      "诛赦两未成，将养如痼疾。",
      "儿当速成大，探雏入虎穴。",
      "当为万户侯，勿守一经帙。"
    ]
  },
  {
    "volume": 541,
    "sequence": 86,
    "title": "行次西郊作一百韵",
    "author": "李商隐",
    "content": [
      "蛇年建午月，我自梁还秦。",
      "南下大散关，北济渭之滨。",
      "草木半舒坼，不类冰雪晨。",
      "又若夏苦热，燋卷无芳津。",
      "高田长檞枥，下田长荆榛。",
      "农具弃道旁，饥牛死空墩。",
      "依依过村落，十室无一存。",
      "存者皆面啼，无衣可迎宾。",
      "始若畏人问，及门还具陈。",
      "右辅田畴薄，斯民常苦贫。",
      "伊昔称乐土，所赖牧伯仁。",
      "官清若冰玉，吏善如六亲。",
      "生儿不远征，生女事四邻。",
      "浊酒盈瓦缶，烂谷堆荆囷。",
      "健儿庇旁妇，衰翁舐童孙。",
      "况自贞观后，命官多儒臣。",
      "例以贤牧伯，徵入司陶钧。",
      "降及开元中，奸邪挠经纶。",
      "晋公忌此事，多录边将勋。",
      "因令猛毅辈，杂牧升平民。",
      "中原遂多故，除授非至尊。",
      "或出幸臣辈，或由帝戚恩。",
      "中原困屠解，奴隶厌肥豚。",
      "皇子弃不乳，椒房抱羌浑。",
      "重赐竭中国，强兵临北边。",
      "控弦二十万，长臂皆如猿。",
      "皇都三千里，来往同雕鸢。",
      "五里一换马，十里一开筵。",
      "指顾动白日，暖热回苍旻。",
      "公卿辱嘲叱，唾弃如粪丸。",
      "大朝会万方，天子正临轩。",
      "采旂转初旭，玉座当祥烟。",
      "金障既特设，珠帘亦高褰。",
      "捋须蹇不顾，坐在御榻前。",
      "忤者死艰屦，附之升顶颠。",
      "华侈矜递衒，豪俊相并吞。",
      "因失生惠养，渐见征求频。",
      "奚寇西北来，挥霍如天翻。",
      "是时正忘战，重兵多在边。",
      "列城绕长河，平明插旗幡。",
      "但闻虏骑入，不见汉兵屯。",
      "大妇抱儿哭，小妇攀车轓。",
      "生小太平年，不识夜闭门。",
      "少壮尽点行，疲老守空村。",
      "生分作死誓，挥泪连秋云。",
      "廷臣例獐怯，诸将如羸奔。",
      "为贼扫上阳，捉人送潼关。",
      "玉辇望南斗，未知何日旋。",
      "诚知开辟久，遘此云雷屯。",
      "送者问鼎大，存者要高官。",
      "抢攘互间谍，孰辨枭与鸾。",
      "千马无返辔，万车无还辕。",
      "城空鼠雀死，人去豺狼喧。",
      "南资竭吴越，西费失河源。",
      "因今左藏库，摧毁惟空垣。",
      "如人当一身，有左无右边。",
      "筋体半痿痺，肘腋生臊膻。",
      "列圣蒙此耻，含怀不能宣。",
      "谋臣拱手立，相戒无敢先。",
      "万国困杼轴，内库无金钱。",
      "健儿立霜雪，腹歉衣裳单。",
      "馈饷多过时，高估铜与铅。",
      "山东望河北，爨烟犹相联。",
      "朝廷不暇给，辛苦无半年。",
      "行人搉行资，居者税屋椽。",
      "中间遂作梗，狼藉用戈鋋。",
      "临门送节制，以锡通天班。",
      "破者以族灭，存者尚迁延。",
      "礼数异君父，羁縻如羌零。",
      "直求输赤诚，所望大体全。",
      "巍巍政事堂，宰相厌八珍。",
      "敢问下执事，今谁掌其权。",
      "疮疽几十载，不敢扶其根。",
      "国蹙赋更重，人稀役弥繁。",
      "近年牛医儿，城社更扳援。",
      "盲目把大旆，处此京西藩。",
      "乐祸忘怨敌，树党多狂狷。",
      "生为人所惮，死非人所怜。",
      "快刀断其头，列若猪牛悬。",
      "凤翔三百里，兵马如黄巾。",
      "夜半军牒来，屯兵万五千。",
      "乡里骇供亿，老少相扳牵。",
      "儿孙生未孩，弃之无惨颜。",
      "不复议所适，但欲死山间。",
      "尔来又三岁，甘泽不及春。",
      "盗贼亭午起，问谁多穷民。",
      "节使杀亭吏，捕之恐无因。",
      "咫尺不相见，旱久多黄尘。",
      "官健腰佩弓，自言为官巡。",
      "常恐值荒迥，此辈还射人。",
      "愧客问本末，愿客无因循。",
      "郿坞抵陈仓，此地忌黄昏。",
      "我听此言罢，冤愤如相焚。",
      "昔闻举一会，群盗为之奔。",
      "又闻理与乱，在人不在天。",
      "我愿为此事，君前剖心肝。",
      "叩头出鲜血，滂沱污紫宸。",
      "九重黯已隔，涕泗空沾唇。",
      "使典作尚书，厮养为将军。",
      "慎勿道此言，此言未忍闻。"
    ]
  },
  {
    "volume": 541,
    "sequence": 87,
    "title": "井泥四十韵",
    "author": "李商隐",
    "content": [
      "皇都依仁里，西北有高斋。",
      "昨日主人氏，治井堂西陲。",
      "工人三五辈，辇出土与泥。",
      "到水不数尺，积共庭树齐。",
      "他日井甃毕，用土益作堤。",
      "曲随林掩映，缭以池周回。",
      "下去冥寞穴，上承雨露滋。",
      "寄辞别地脉，因言谢泉扉。",
      "升腾不自意，畴昔忽已乖。",
      "伊余掉行鞅，行行来自西。",
      "一日下马到，此时芳草萋。",
      "四面多好树，旦暮云霞姿。",
      "晚落花满地，幽鸟鸣何枝。",
      "萝幄既已荐，山樽亦可开。",
      "待得孤月上，如与佳人来。",
      "因兹感物理，恻怆平生怀。",
      "茫茫此群品，不定轮与蹄。",
      "喜得舜可禅，不以瞽瞍疑。",
      "禹竟代舜立，其父吁咈哉。",
      "嬴氏并六合，所来因不韦。",
      "汉祖把左契，自言一布衣。",
      "当涂佩国玺，本乃黄门携。",
      "长戟乱中原，何妨起戎氐。",
      "不独帝王耳，臣下亦如斯。",
      "伊尹佐兴王，不藉汉父资。",
      "磻溪老钓叟，坐为周之师。",
      "屠狗与贩缯，突起定倾危。",
      "长沙启封土，岂是出程姬。",
      "帝问主人翁，有自卖珠儿。",
      "武昌昔男子，老苦为人妻。",
      "蜀王有遗魄，今在林中啼。",
      "淮南鸡舐药，翻向云中飞。",
      "大钧运群有，难以一理推。",
      "顾于冥冥内，为问秉者谁。",
      "我恐更万世，此事愈云为。",
      "猛虎与双翅，更以角副之。",
      "凤凰不五色，联翼上鸡栖。",
      "我欲秉钧者，朅来与我偕。",
      "浮云不相顾，寥泬谁为梯。",
      "悒怏夜将半，但歌井中泥。"
    ]
  },
  {
    "volume": 541,
    "sequence": 88,
    "title": "夜思（以下续新添诗）",
    "author": "李商隐",
    "content": [
      "银箭耿寒漏，金釭凝夜光。",
      "彩鸾空自舞，别燕不相将。",
      "寄恨一尺素，含情双玉珰。",
      "会前犹月在，去后始宵长。",
      "往事经春物，前期托报章。",
      "永令虚粲枕，长不掩兰房。",
      "觉动迎猜影，疑来浪认香。",
      "鹤应闻露警，蜂亦为花忙。",
      "古有阳台梦，今多下蔡倡。",
      "何为薄冰雪，消瘦滞非乡。"
    ]
  },
  {
    "volume": 541,
    "sequence": 89,
    "title": "思贤顿（即望贤宫也）",
    "author": "李商隐",
    "content": [
      "内殿张弦管，中原绝鼓鼙。",
      "舞成青海马，斗杀汝南鸡。",
      "不见华胥梦，空闻下蔡迷。",
      "宸襟他日泪，薄暮望贤西。"
    ]
  },
  {
    "volume": 541,
    "sequence": 90,
    "title": "无题",
    "author": "李商隐",
    "content": [
      "万里风波一叶舟，忆归初罢更夷犹。",
      "碧江地没元相引，黄鹤沙边亦少留。",
      "益德冤魂终报主，阿童高义镇横秋。",
      "人生岂得长无谓，怀古思乡共白头。"
    ]
  },
  {
    "volume": 541,
    "sequence": 91,
    "title": "有怀在蒙飞卿",
    "author": "李商隐",
    "content": [
      "薄宦频移疾，当年久索居。",
      "哀同庾开府，瘦极沈尚书。",
      "城绿新阴远，江清返照虚。",
      "所思惟翰墨，从古待双鱼。"
    ]
  },
  {
    "volume": 541,
    "sequence": 92,
    "title": "春深脱衣",
    "author": "李商隐",
    "content": [
      "睥睨江鸦集，堂皇海燕过。",
      "减衣怜蕙若，展帐动烟波。",
      "日烈忧花甚，风长奈柳何。",
      "陈遵容易学，身世醉时多。"
    ]
  },
  {
    "volume": 541,
    "sequence": 93,
    "title": "怀求古翁",
    "author": "李商隐",
    "content": [
      "何时粉署仙，傲兀逐戎旃。",
      "关塞犹传箭，江湖莫系船。",
      "欲收棋子醉，竟把钓车眠。",
      "谢脁真堪忆，多才不忌前。"
    ]
  },
  {
    "volume": 541,
    "sequence": 94,
    "title": "五月六日夜忆往岁秋与彻师同宿（知玄法师弟子僧彻）",
    "author": "李商隐",
    "content": [
      "紫阁相逢处，丹岩议宿时。",
      "堕蝉翻败叶，栖鸟定寒枝。",
      "万里飘流远，三年问讯迟。",
      "炎方忆初地，频梦碧琉璃。"
    ]
  },
  {
    "volume": 541,
    "sequence": 95,
    "title": "城上",
    "author": "李商隐",
    "content": [
      "有客虚投笔，无憀独上城。",
      "沙禽失侣远，江树著阴轻。",
      "边遽稽天讨，军须竭地征。",
      "贾生游刃极，作赋又论兵。"
    ]
  },
  {
    "volume": 541,
    "sequence": 96,
    "title": "如有",
    "author": "李商隐",
    "content": [
      "如有瑶台客，相难复索归。",
      "芭蕉开绿扇，菡萏荐红衣。",
      "浦外传光远，烟中结响微。",
      "良宵一寸焰，回首是重帏。"
    ]
  },
  {
    "volume": 541,
    "sequence": 97,
    "title": "朱槿花二首",
    "author": "李商隐",
    "content": [
      "莲后红何患，梅先白莫夸。",
      "才飞建章火，又落赤城霞。",
      "不卷锦步障，未登油壁车。",
      "日西相对罢，休浣向天涯。",
      "勇多侵路去，恨有碍灯还。",
      "嗅自微微白，看成沓沓殷。",
      "坐疑忘物外，归去有帘间。",
      "君问伤春句，千辞不可删。"
    ]
  },
  {
    "volume": 541,
    "sequence": 98,
    "title": "寓怀",
    "author": "李商隐",
    "content": [
      "彩鸾餐颢气，威凤入卿云。",
      "长养三清境，追随五帝君。",
      "烟波遗汲汲，矰缴任云云。",
      "下界围黄道，前程合紫氛。",
      "金书惟是见，玉管不胜闻。",
      "草为回生种，香缘却死熏。",
      "海明三岛见，天迥九江分。",
      "搴树无劳援，神禾岂用耘。",
      "斗龙风结阵，恼鹤露成文。",
      "汉岭霜何早，秦宫日易曛。",
      "星机抛密绪，月杵散灵氛。",
      "阳鸟西南下，相思不及群。"
    ]
  },
  {
    "volume": 541,
    "sequence": 99,
    "title": "木兰",
    "author": "李商隐",
    "content": [
      "二月二十二，木兰开坼初。",
      "初当新病酒，复自久离居。",
      "愁绝更倾国，惊新闻远书。",
      "紫丝何日障，油壁几时车。",
      "弄粉知伤重，调红或有余。",
      "波痕空映袜，烟态不胜裾。",
      "桂岭含芳远，莲塘属意疏。",
      "瑶姬与神女，长短定何如。"
    ]
  },
  {
    "volume": 541,
    "sequence": 100,
    "title": "细雨成咏献尚书河东公",
    "author": "李商隐",
    "content": [
      "洒砌听来响，卷帘看已迷。",
      "江间风暂定，云外日应西。",
      "稍稍落蝶粉，班班融燕泥。",
      "飐萍初过沼，重柳更缘堤。",
      "必拟和残漏，宁无晦暝鼙。",
      "半将花漠漠，全共草萋萋。",
      "猿别方长啸，乌惊始独栖。",
      "府公能八咏，聊且续新题。"
    ]
  },
  {
    "volume": 541,
    "sequence": 101,
    "title": "病中闻河东公乐营置酒口占寄上",
    "author": "李商隐",
    "content": [
      "闻驻行春旆，中途赏物华。",
      "缘忧武昌柳，遂忆洛阳花。",
      "嵇鹤元无对，荀龙不在夸。",
      "只将沧海月，长压赤城霞。",
      "兴欲倾燕馆，欢终到习家。",
      "风长应侧帽，路隘岂容车。",
      "楼迥波窥锦，窗虚日弄纱。",
      "锁门金了鸟，展障玉鸦叉。",
      "舞妙从兼楚，歌能莫杂巴。",
      "必投潘岳果，谁掺祢衡挝。",
      "刻烛当时忝，传杯此夕赊。",
      "可怜漳浦卧，愁绪独如麻。"
    ]
  },
  {
    "volume": 541,
    "sequence": 102,
    "title": "回中牡丹为雨所败二首",
    "author": "李商隐",
    "content": [
      "下苑他年未可追，西州今日忽相期。",
      "水亭暮雨寒犹在，罗荐春香暖不知。",
      "舞蝶殷勤收落蕊，佳人惆怅卧遥帷。",
      "章台街里芳菲伴，且问宫腰损几枝。",
      "浪笑榴花不及春，先期零落更愁人。",
      "玉盘迸泪伤心数，锦瑟惊弦破梦频。",
      "万里重阴非旧圃，一年生意属流尘。",
      "前溪舞罢君回顾，并觉今朝粉态新。"
    ]
  },
  {
    "volume": 541,
    "sequence": 103,
    "title": "拟意",
    "author": "李商隐",
    "content": [
      "怅望逢张女，迟回送阿侯。",
      "空看小垂手，忍问大刀头。",
      "妙选茱萸帐，平居翡翠楼。",
      "云屏不取暖，月扇未遮羞。",
      "上掌真何有，倾城岂自由。",
      "楚妃交荐枕，汉后共藏阄。",
      "夫向羊车觅，男从凤穴求。",
      "书成祓禊帖，唱杀畔牢愁。",
      "夜杵鸣江练，春刀解若榴。",
      "象床穿幰网，犀帖钉窗油。",
      "仁寿遗明镜，陈仓拂彩球。",
      "真防舞如意，佯盖卧箜篌。",
      "濯锦桃花水，溅裙杜若洲。",
      "鱼儿悬宝剑，燕子合金瓯。",
      "银箭催摇落，华筵惨去留。",
      "几时销薄怒，从此抱离忧。",
      "帆落啼猿峡，樽开画鹢舟。",
      "急弦肠对断，翦蜡泪争流。",
      "璧马谁能带，金虫不复收。",
      "银河扑醉眼，珠串咽歌喉。",
      "去梦随川后，来风贮石邮。",
      "兰丛衔露重，榆荚点星稠。",
      "解佩无遗迹，凌波有旧游。",
      "曾来十九首，私谶咏牵牛。"
    ]
  },
  {
    "volume": 541,
    "sequence": 104,
    "title": "谢往桂林至彤庭窃咏",
    "author": "李商隐",
    "content": [
      "辰象森罗正，句陈翊卫宽。",
      "鱼龙排百戏，剑佩俨千官。",
      "城禁将开晚，宫深欲曙难。",
      "月轮移枍诣，仙路下栏干。",
      "共贺高禖应，将陈寿酒欢。",
      "金星压芒角，银汉转波澜。",
      "王母来空阔，羲和上屈盘。",
      "凤凰传诏旨，獬廌冠朝端。",
      "造化中台座，威风上将坛。",
      "甘泉犹望幸，早晚冠呼韩。"
    ]
  },
  {
    "volume": 541,
    "sequence": 105,
    "title": "烧香曲",
    "author": "李商隐",
    "content": [
      "钿云蟠蟠牙比鱼，孔雀翅尾蛟龙须。",
      "漳宫旧样博山炉，楚娇捧笑开芙蕖。",
      "八蚕茧绵小分炷，兽焰微红隔云母。",
      "白天月泽寒未冰，金虎含秋向东吐。",
      "玉佩呵光铜照昏，帘波日暮冲斜门。",
      "西来欲上茂陵树，柏梁已失栽桃魂。",
      "露庭月井大红气，轻衫薄细当君意。",
      "蜀殿琼人伴夜深，金銮不问残灯事。",
      "何当巧吹君怀度，襟灰为土填清露。"
    ]
  },
  {
    "volume": 541,
    "sequence": 106,
    "title": "送从翁东川弘农尚书幕",
    "author": "李商隐",
    "content": [
      "昔帝回冲眷，维皇恻上仁。",
      "三灵迷赤气，万汇叫苍旻。",
      "刊木方隆禹，陛陑始创殷。",
      "夏台曾圮闭，汜水敢逡巡。",
      "拯溺休规步，防虞要徙薪。",
      "蒸黎今得请，宇宙昨还淳。",
      "缵祖功宜急，贻孙计甚勤。",
      "降灾虽代有，稔恶不无因。",
      "宫掖方为蛊，边隅忽遘迍。",
      "献书秦逐客，间谍汉名臣。",
      "北伐将谁使，南征决此辰。",
      "中原重板荡，玄象失钩陈。",
      "诘旦违清道，衔枚别紫宸。",
      "兹行殊厌胜，故老遂分新。",
      "去异封于巩，来宁避处豳。",
      "永嘉几失坠，宣政遽酸辛。",
      "元子当传启，皇孙合授询。",
      "时非三揖让，表请再陶钧。",
      "旧好盟还在，中枢策屡遵。",
      "苍黄传国玺，违远属车尘。",
      "雏虎如凭怒，漦龙性漫驯。",
      "封崇自何等，流落乃斯民。",
      "逗挠官军乱，优容败将频。",
      "早朝披草莽，夜缒达丝纶。",
      "忘战追无及，长驱气益振。",
      "妇言终未易，庙算况非神。",
      "日驭难淹蜀，星旄要定秦。",
      "人心诚未去，天道亦无亲。",
      "锦水湔云浪，黄山扫地春。",
      "斯文虚梦鸟，吾道欲悲麟。",
      "断续殊乡泪，存亡满席珍。",
      "魂销季羔窦，衣化子张绅。",
      "建议庸何所，通班昔滥臻。",
      "浮生见开泰，独得咏汀蘋。"
    ]
  },
  {
    "volume": 541,
    "sequence": 107,
    "title": "晋昌晚归马上赠",
    "author": "李商隐",
    "content": [
      "西北朝天路，登临思上才。",
      "城闲烟草遍，村暗雨云回。",
      "人岂无端别，猿应有意哀。",
      "征南予更远，吟断望乡台。"
    ]
  },
  {
    "volume": 541,
    "sequence": 108,
    "title": "哭虔州杨侍郎（虞卿）",
    "author": "李商隐",
    "content": [
      "汉网疏仍漏，齐民困未苏。",
      "如何大丞相，翻作弛刑徒。",
      "中宪方外易，尹京终就拘。",
      "本矜能弭谤，先议取非辜。",
      "巧有凝脂密，功无一柱扶。",
      "深知狱吏贵，几迫季冬诛。",
      "叫帝青天阔，辞家白日晡。",
      "流亡诚不吊，神理若为诬。",
      "在昔恩知忝，诸生礼秩殊。",
      "入韩非剑客，过赵受钳奴。",
      "楚水招魂远，邙山卜宅孤。",
      "甘心亲垤蚁，旋踵戮城狐。",
      "阴骘今如此，天灾未可无。",
      "莫凭牲玉请，便望救焦枯。"
    ]
  },
  {
    "volume": 541,
    "sequence": 109,
    "title": "寄太原卢司空三十韵（卢钧）",
    "author": "李商隐",
    "content": [
      "隋舰临淮甸，唐旗出井陉。",
      "断鳌支四柱，卓马济三灵。",
      "祖业隆盘古，孙谋复大庭。",
      "从来师俊杰，可以焕丹青。",
      "旧族开东岳，雄图奋北溟。",
      "邪同獬廌触，乐伴凤凰听。",
      "酣战仍挥日，降妖亦斗霆。",
      "将军功不伐，叔舅德惟馨。",
      "鸡塞谁生事，狼烟不暂停。",
      "拟填沧海鸟，敢竞太阳萤。",
      "内草才传诏，前茅已勒铭。",
      "那劳出师表，尽入大荒经。",
      "德水萦长带，阴山绕画屏。",
      "只忧非綮肯，未觉有膻腥。",
      "保佐资冲漠，扶持在杳冥。",
      "乃心防暗室，华发称明廷。",
      "按甲神初静，挥戈思欲醒。",
      "羲之当妙选，孝若近归宁。",
      "月色来侵幌，诗成有转櫺。",
      "罗含黄菊宅，柳恽白蘋汀。",
      "神物龟酬孔，仙才鹤姓丁。",
      "西山童子药，南极老人星。",
      "自顷徒窥管，于今愧挈瓶。",
      "何由叨末席，还得叩玄扃。",
      "庄叟虚悲雁，终童漫识鼮。",
      "幕中虽策画，剑外且伶俜。",
      "俣俣行忘止，鳏鳏卧不瞑。",
      "身应瘠于鲁，泪欲溢为荥。",
      "禹贡思金鼎，尧图忆土铏。",
      "公乎来入相，王欲驾云亭。"
    ]
  },
  {
    "volume": 541,
    "sequence": 110,
    "title": "安平公诗（故赠尚书韩氏）",
    "author": "李商隐",
    "content": [
      "丈人博陵王名家，怜我总角称才华。",
      "华州留语晓至暮，高声喝吏放两衙。",
      "明朝骑马出城外，送我习业南山阿。",
      "仲子延岳年十六，面如白玉欹乌纱。",
      "其弟炳章犹两丱，瑶林琼树含奇花。",
      "陈留阮家诸侄秀，逦迤出拜何骈罗。",
      "府中从事杜与李，麟角虎翅相过摩。",
      "清词孤韵有歌响，击触钟磬鸣环珂。",
      "三月石堤冻销释，东风开花满阳坡。",
      "时禽得伴戏新木，其声尖咽如鸣梭。",
      "公时载酒领从事，踊跃鞍马来相过。",
      "仰看楼殿撮清汉，坐视世界如恒沙。",
      "面热脚掉互登陟，青云表柱白云崖。",
      "一百八句在贝叶，三十三天长雨花。",
      "长者子来辄献盖，辟支佛去空留靴。",
      "公时受诏镇东鲁，遣我草诏随车牙。",
      "顾我下笔即千字，疑我读书倾五车。",
      "呜呼大贤苦不寿，时世方士无灵砂。",
      "五月至止六月病，遽颓泰山惊逝波。",
      "明年徒步吊京国，宅破子毁哀如何。",
      "西风冲户卷素帐，隙光斜照旧燕窠。",
      "古人常叹知己少，况我沦贱艰虞多。",
      "如公之德世一二，岂得无泪如黄河。",
      "沥胆咒愿天有眼，君子之泽方滂沱。"
    ]
  },
  {
    "volume": 541,
    "sequence": 111,
    "title": "赤壁（又见《杜牧集》）",
    "author": "李商隐",
    "content": [
      "折戟沈沙铁未销，自将磨洗认前朝。",
      "东风不与周郎便，铜雀春深锁二乔。"
    ]
  },
  {
    "volume": 541,
    "sequence": 112,
    "title": "垂柳",
    "author": "李商隐",
    "content": [
      "垂柳碧鬅茸，楼昏雨带容。",
      "思量成夜梦，束久废春慵。",
      "梳洗凭张敞，乘骑笑稚恭。",
      "碧虚随转笠，红烛近高舂。",
      "怨目明秋水，愁眉淡远峰。",
      "小阑花尽蝶，静院醉醒蛩。",
      "旧作琴台凤，今为药店龙。",
      "宝奁抛掷久，一任景阳钟。"
    ]
  },
  {
    "volume": 541,
    "sequence": 113,
    "title": "清夜怨",
    "author": "李商隐",
    "content": [
      "含泪坐春宵，闻君欲度辽。",
      "绿池荷叶嫩，红砌杏花娇。",
      "曙月当窗满，征云出塞遥。",
      "画楼终日闭，清管为谁调。"
    ]
  },
  {
    "volume": 541,
    "sequence": 114,
    "title": "定子（此诗又见《杜牧外集》，题作隋苑）",
    "author": "李商隐",
    "content": [
      "檀槽一抹广陵春，定子初开睡脸新。",
      "却笑吃虚隋炀帝，破家亡国为何人。"
    ]
  },
  {
    "volume": 541,
    "sequence": 115,
    "title": "木兰花",
    "author": "李商隐",
    "content": [
      "洞庭波冷晓侵云，日日征帆送远人。",
      "几度木兰舟上望，不知元是此花身。"
    ]
  },
  {
    "volume": 541,
    "sequence": 116,
    "title": "游灵伽寺（以下见《统签》）",
    "author": "李商隐",
    "content": [
      "碧烟秋寺泛湖来，水打城根古堞摧。",
      "尽日伤心人不见，石榴花满旧琴台。"
    ]
  },
  {
    "volume": 541,
    "sequence": 117,
    "title": "龙丘途中",
    "author": "李商隐",
    "content": [
      "汉苑残花别，吴江盛夏来。",
      "惟看万树谷，不见一枝开。",
      "水色饶湘浦，滩声怯建溪。",
      "泪流回月上，可得更猿啼。"
    ]
  },
  {
    "volume": 541,
    "sequence": 118,
    "title": "句",
    "author": "李商隐",
    "content": [
      "兰膏爇处心犹浅，银烛烧残焰不馨。",
      "好向书生窗畔种，免教辛苦更囊萤。",
      "遥想故园陌，桃李正酣酣。",
      "头上金雀钗，腰珮翠琅玕。",
      "芦洲客雁报春来。",
      "。"
    ]
  }
]