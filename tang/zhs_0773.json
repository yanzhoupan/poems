[
  {
    "volume": 773,
    "sequence": 1,
    "title": "长门失宠",
    "author": "萧意",
    "content": [
      "自从别銮殿，长门几度春。",
      "不知金屋里，更贮若为人。"
    ]
  },
  {
    "volume": 773,
    "sequence": 2,
    "title": "下山逢故夫",
    "author": "徐之才",
    "content": [
      "踟蹰下山妇，共申别离久。",
      "为问织缣人，何必长相守。"
    ]
  },
  {
    "volume": 773,
    "sequence": 3,
    "title": "虏患",
    "author": "张陵",
    "content": [
      "今日汉家探使回，蚁叠胡兵来未歇。",
      "春风渭水不敢流，总作六军心上血。"
    ]
  },
  {
    "volume": 773,
    "sequence": 4,
    "title": "夏日闺怨",
    "author": "蔡瑰",
    "content": [
      "桃径李蹊绝芳园，炎氛炽日满愁轩。",
      "枝上鸟惊朱槿落，池中鱼戏绿蘋翻。",
      "君恋京师久留滞，妾怨高楼积年岁。",
      "非关曾入楚王宫，直为相思腰转细。",
      "卧簟乘闲乍逐凉，熏炉畏热懒焚香。",
      "雨沾柳叶如啼眼，露滴莲花似汗妆。",
      "全由独自羞看影，艳是孤眠疑夜永。",
      "无情拂镜不成妆，有时却扇还风静。",
      "近日书来道欲归，鸳鸯文锦字息机。",
      "但恐愁容不相识，为教恒著别时衣。"
    ]
  },
  {
    "volume": 773,
    "sequence": 5,
    "title": "咏破扇",
    "author": "唐怡",
    "content": [
      "轮如明月尽，罗似薄云穿。",
      "无由重掩笑，分在秋风前。"
    ]
  },
  {
    "volume": 773,
    "sequence": 6,
    "title": "述怀",
    "author": "唐怡",
    "content": [
      "万事皆零落，平生不可思。",
      "惟余酒中趣，不减少年时。"
    ]
  },
  {
    "volume": 773,
    "sequence": 7,
    "title": "咏烛寄人",
    "author": "潘求仁",
    "content": [
      "烛与人相似，通宵遽白煎。",
      "不应须下泪，只是为人然。"
    ]
  },
  {
    "volume": 773,
    "sequence": 8,
    "title": "薛王花烛行",
    "author": "阎德隐",
    "content": [
      "王子仙车下凤台，紫缨金勒驭龙媒。",
      "□□□□□□出，环佩锵锵天上来。",
      "鳷鹊楼前云半卷，鸳鸯殿上月裴回。",
      "玉盘错落银灯照，珠帐玲珑宝扇开。",
      "盈盈二八谁家子，红粉新妆胜桃李。",
      "从来六行比齐姜，自许千门奉楚王。",
      "楚王宫里能服饰，顾盼倾城复倾国。",
      "合欢锦带蒲萄花，连理香裙石榴色。",
      "金炉半夜起氛氲，翡翠被重苏合熏。",
      "不学曹王遇神女，莫言罗敷邀使君。",
      "同心婉娩若琴瑟，更笑天河有灵匹。",
      "一朝福履盛王门，百代光辉增帝室。",
      "富贵荣华实可怜，路傍观者谓神仙。",
      "只应早得淮南术，会见双飞入紫烟。"
    ]
  },
  {
    "volume": 773,
    "sequence": 9,
    "title": "三月歌",
    "author": "阎德隐",
    "content": [
      "洛阳城路九春衢，洛阳城外柳千株。",
      "能得来时作眼觅，天津桥侧锦屠苏。"
    ]
  },
  {
    "volume": 773,
    "sequence": 10,
    "title": "妾薄命",
    "author": "刘元叔",
    "content": [
      "自从离别守空闺，遥闻征战赴云梯。",
      "夜夜思君辽海北，年年弃妾渭桥西。",
      "阳春白日照空暖，紫燕衔花向庭满。",
      "彩鸾琴里怨声多，飞鹊镜前妆梳断。",
      "谁家夫婿不从征，应是渔阳别有情。",
      "莫道红颜燕地少，家家还似洛阳城。",
      "旦逐新人殊未归，还令秋至夜霜飞。",
      "北斗星前横旅雁，南楼月下捣寒衣。",
      "夜深闻雁肠欲绝，独坐缝衣灯又灭。",
      "暗啼罗帐空自怜，梦度阳关向谁说。",
      "每怜容貌宛如神，如何薄命不如人。",
      "待君朝夕燕山至，好作明年杨柳春。"
    ]
  },
  {
    "volume": 773,
    "sequence": 11,
    "title": "古别离",
    "author": "常理",
    "content": [
      "君御狐白裘，妾居缃绮帱。",
      "粟钿金夹膝，花错玉搔头。",
      "离别生庭草，征衣断戍楼。",
      "蟏蛸网清曙，菡萏落红秋。",
      "小胆空房怯，长眉满镜愁。",
      "为传儿女意，不用远封侯。"
    ]
  },
  {
    "volume": 773,
    "sequence": 12,
    "title": "妾薄命",
    "author": "常理",
    "content": [
      "十五玉童色，双蛾青弯弯。",
      "鸟衔樱桃花，此时刺绣闲。",
      "娇小恣所爱，误人金指环。",
      "艳花句引落，灭烛屏风关。",
      "妾怕愁中画，君偷薄里还。",
      "初谓来心平若案，谁知别意险如山。",
      "乍啼罗袖娇遮面，不忍看君莫惜颜。"
    ]
  },
  {
    "volume": 773,
    "sequence": 13,
    "title": "虞姬怨",
    "author": "冯待征",
    "content": [
      "妾本江南采莲女，君是江东学剑人。",
      "逢君游侠英雄日，值妾年华桃李春。",
      "年华灼灼艳桃李，结发簪花配君子。",
      "行逢楚汉正相持，辞家上马从君起。",
      "岁岁年年事征战，侍君帷幕损红颜。",
      "不惜罗衣沾马汗，不辞红粉著刀环。",
      "相期相许定关中，鸣銮鸣佩入秦宫。",
      "谁误四面楚歌起，果知五星汉道雄。",
      "天时人事有兴灭，智穷计屈心摧折。",
      "泽中马力先战疲，帐下蛾眉□□□。",
      "君王是日无神彩，贱妾此时容貌改。",
      "拔山意气都已无，渡江面目今何在。",
      "终天隔地与君辞，恨似流波无息时。",
      "使妾本来不相识，岂见中途怀苦悲。"
    ]
  },
  {
    "volume": 773,
    "sequence": 14,
    "title": "越谿怨",
    "author": "冷朝光",
    "content": [
      "越王宫里如花人，越水谿头采白蘋。",
      "白蘋未尽人先尽，谁见江南春复春。"
    ]
  },
  {
    "volume": 773,
    "sequence": 15,
    "title": "吴宫怨",
    "author": "卫万",
    "content": [
      "君不见吴王宫阁临江起，不见珠帘见江水。",
      "晓气晴来双阙间，潮声夜落千门里。",
      "句践城中非旧春，姑苏台下起黄尘。",
      "只今唯有西江月，曾照吴王宫里人。"
    ]
  },
  {
    "volume": 773,
    "sequence": 16,
    "title": "春游吟",
    "author": "李章",
    "content": [
      "初春遍芳甸，十里蔼盈瞩。",
      "美人摘新英，步步玩春绿。",
      "所思杳何处，宛在吴江曲。",
      "可怜不得共芳菲，日暮归来泪满衣。"
    ]
  },
  {
    "volume": 773,
    "sequence": 17,
    "title": "婕妤怨",
    "author": "王沈",
    "content": [
      "长信梨花暗欲栖，应门上钥草萋萋。",
      "春风吹花乱扑户，班绝车声不至啼。"
    ]
  },
  {
    "volume": 773,
    "sequence": 18,
    "title": "夜夜曲",
    "author": "王偃",
    "content": [
      "北斗星移银汉低，班姬愁思凤城西。",
      "青槐陌上行人绝，明月楼前乌夜啼。"
    ]
  },
  {
    "volume": 773,
    "sequence": 19,
    "title": "明君词",
    "author": "王偃",
    "content": [
      "北望单于日半斜，明君马上泣胡沙。",
      "一双泪滴黄河水，应得东流入汉家。"
    ]
  },
  {
    "volume": 773,
    "sequence": 20,
    "title": "拟古东飞伯劳歌",
    "author": "李暇",
    "content": [
      "秦王龙剑燕后琴，珊瑚宝匣镂双心。",
      "谁家女儿抱香枕，开衾灭烛愿侍寝。",
      "琼窗半上金镂帱，轻罗掩面不遮羞。",
      "青绮帏中坐相忆，红鸾镜里见愁色。",
      "檐花照月莺对栖，空将可怜暗中啼。"
    ]
  },
  {
    "volume": 773,
    "sequence": 21,
    "title": "怨诗三首",
    "author": "李暇",
    "content": [
      "罗敷初总髻，蕙芳正娇小。",
      "月落始归船，春眠恒著晓。",
      "何处期郎游，小苑花台间。",
      "相忆不可见，且复乘月还。",
      "别前花照路，别后露垂叶。",
      "歌舞须及时，如何坐悲妾。"
    ]
  },
  {
    "volume": 773,
    "sequence": 22,
    "title": "碧玉歌",
    "author": "李暇",
    "content": [
      "碧玉上官妓，出入千花林。",
      "珠被玳瑁床，感郎情意深。"
    ]
  },
  {
    "volume": 773,
    "sequence": 23,
    "title": "见美人闻琴不听",
    "author": "李播",
    "content": [
      "洛浦风流雪，阳台朝暮云。",
      "闻琴不肯听，似妒卓文君。"
    ]
  },
  {
    "volume": 773,
    "sequence": 24,
    "title": "赋诗",
    "author": "辛弘智",
    "content": [
      "君为河边草，逢春心剩生。",
      "妾如台上镜，得照始分明。"
    ]
  },
  {
    "volume": 773,
    "sequence": 25,
    "title": "自君之出矣",
    "author": "辛弘智",
    "content": [
      "自君之出矣，梁尘静不飞。",
      "思君如满月，夜夜减容辉。"
    ]
  },
  {
    "volume": 773,
    "sequence": 26,
    "title": "自君之出矣（又一首）",
    "author": "辛弘智",
    "content": [
      "自君之出矣，宝镜为谁明。",
      "思君如陇水，常闻呜咽声。"
    ]
  }
]