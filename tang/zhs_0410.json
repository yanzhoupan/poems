[
  {
    "volume": 410,
    "sequence": 1,
    "title": "独游",
    "author": "元稹",
    "content": [
      "远地难逢侣，闲人且独行。",
      "上山随老鹤，接酒待残莺。",
      "花当西施面，泉胜卫玠清。",
      "鹈鹕满春野，无限好同声。"
    ]
  },
  {
    "volume": 410,
    "sequence": 2,
    "title": "洞庭湖",
    "author": "元稹",
    "content": [
      "人生除泛海，便到洞庭波。",
      "驾浪沉西日，吞空接曙河。",
      "虞巡竟安在，轩乐讵曾过。",
      "唯有君山下，狂风万古多。"
    ]
  },
  {
    "volume": 410,
    "sequence": 3,
    "title": "雪天",
    "author": "元稹",
    "content": [
      "故乡千里梦，往事万重悲。",
      "小雪沉阴夜，闲窗老病时。",
      "独闻归去雁，偏咏别来诗。",
      "惭愧红妆女，频惊两鬓丝。"
    ]
  },
  {
    "volume": 410,
    "sequence": 4,
    "title": "赠熊士登",
    "author": "元稹",
    "content": [
      "平生本多思，况复老逢春。",
      "今日梅花下，他乡值故人。"
    ]
  },
  {
    "volume": 410,
    "sequence": 5,
    "title": "别岭南熊判官",
    "author": "元稹",
    "content": [
      "十年常远道，不忍别离声。",
      "况复三巴外，仍逢万里行。",
      "桐花新雨气，梨叶晚春晴。",
      "到海知何日，风波从此生。"
    ]
  },
  {
    "volume": 410,
    "sequence": 6,
    "title": "水上寄乐天",
    "author": "元稹",
    "content": [
      "眼前明月水，先入汉江流。",
      "汉水流江海，西江过庾楼。",
      "庾楼今夜月，君岂在楼头。",
      "万一楼头望，还应望我愁。"
    ]
  },
  {
    "volume": 410,
    "sequence": 7,
    "title": "夏阳亭临望，寄河阳侍御尧",
    "author": "元稹",
    "content": [
      "望远音书绝，临川意绪长。",
      "殷勤眼前水，千里到河阳。"
    ]
  },
  {
    "volume": 410,
    "sequence": 8,
    "title": "日高睡",
    "author": "元稹",
    "content": [
      "隔是身如梦，频来不为名。",
      "怜君近南住，时得到山行。"
    ]
  },
  {
    "volume": 410,
    "sequence": 9,
    "title": "辋川",
    "author": "元稹",
    "content": [
      "世累为身累，闲忙不自由。",
      "殷勤辋川水，何事出山流。"
    ]
  },
  {
    "volume": 410,
    "sequence": 10,
    "title": "天坛归",
    "author": "元稹",
    "content": [
      "为结区中累，因辞洞里花。",
      "还来旧城郭，烟火万人家。"
    ]
  },
  {
    "volume": 410,
    "sequence": 11,
    "title": "雨后",
    "author": "元稹",
    "content": [
      "倦寝数残更，孤灯暗又明。",
      "竹梢馀雨重，时复拂帘惊。"
    ]
  },
  {
    "volume": 410,
    "sequence": 12,
    "title": "晴日",
    "author": "元稹",
    "content": [
      "多病苦虚羸，晴明强展眉。",
      "读书心绪少，闲卧日长时。"
    ]
  },
  {
    "volume": 410,
    "sequence": 13,
    "title": "直台",
    "author": "元稹",
    "content": [
      "麋入神羊队，鸟惊海鹭眠。",
      "仍教百馀日，迎送直厅前。"
    ]
  },
  {
    "volume": 410,
    "sequence": 14,
    "title": "行宫（一作王建诗）",
    "author": "元稹",
    "content": [
      "寥落古行宫，宫花寂寞红。",
      "白头宫女在，闲坐说玄宗。"
    ]
  },
  {
    "volume": 410,
    "sequence": 15,
    "title": "醉行",
    "author": "元稹",
    "content": [
      "秋风方索漠，霜貌足暌携。",
      "今日骑骢马，街中醉蹋泥。"
    ]
  },
  {
    "volume": 410,
    "sequence": 16,
    "title": "指巡胡",
    "author": "元稹",
    "content": [
      "遣闷多凭酒，公心只仰胡。",
      "挺身唯直指，无意独欺愚。"
    ]
  },
  {
    "volume": 410,
    "sequence": 17,
    "title": "饮新酒",
    "author": "元稹",
    "content": [
      "闻君新酒熟，况值菊花秋。",
      "莫怪平生志，图销尽日愁。"
    ]
  },
  {
    "volume": 410,
    "sequence": 18,
    "title": "香球",
    "author": "元稹",
    "content": [
      "顺俗唯团转，居中莫动摇。",
      "爱君心不恻，犹讶火长烧。"
    ]
  },
  {
    "volume": 410,
    "sequence": 19,
    "title": "景申秋八首",
    "author": "元稹",
    "content": [
      "年年秋意绪，多向雨中生。",
      "渐欲烟火近，稍怜衣服轻。",
      "咏诗闲处立，忆事夜深行。",
      "濩落寻常惯，凄凉别为情。",
      "蚊幌雨来卷，烛蛾灯上稀。",
      "啼儿冷秋簟，思妇问寒衣。",
      "帘断萤火入，窗明蝙蝠飞。",
      "良辰日夜去，渐与壮心违。",
      "嗢嗢檐溜凝，丁丁窗雨繁。",
      "枕倾筒簟滑，幔飐案灯翻。",
      "唤魇儿难觉，吟诗婢苦烦。",
      "强眠终不著，闲卧暗消魂。",
      "瓶泻高檐雨，窗来激箭风。",
      "病憎灯火暗，寒觉薄帏空。",
      "婢报樵苏竭，妻愁院落通。",
      "老夫慵计数，教想蔡城东。",
      "风头难著枕，病眼厌看书。",
      "无酒销长夜，回灯照小余。",
      "三元推废王，九曜入乘除。",
      "廊庙应多算，参差斡太虚。",
      "经雨篱落坏，入秋田地荒。",
      "竹垂哀折节，莲败惜空房。",
      "小片慈菇白，低丛柚子黄。",
      "眼前撩乱辈，无不是同乡。",
      "雨柳枝枝弱，风光片片斜。",
      "蜻蜓怜晓露，蛱蝶恋秋花。",
      "饥啅空篱雀，寒栖满树鸦。",
      "荒凉池馆内，不似有人家。",
      "病苦十年后，连阴十日馀。",
      "人方教作鼠，天岂遣为鱼。",
      "鲛绽酆城剑，虫凋鬼火书。",
      "出闻泥泞尽，何地不摧车。"
    ]
  },
  {
    "volume": 410,
    "sequence": 20,
    "title": "遣行十首",
    "author": "元稹",
    "content": [
      "惨切风雨夕，沉吟离别情。",
      "燕辞前日社，蝉是每年声。",
      "暗泪深相感，危心亦自惊。",
      "不如元不识，俱作路人行。",
      "十五年前事，恓惶无限情。",
      "病僮更借出，羸马共驰声。",
      "射叶杨才破，闻弓雁已惊。",
      "小年辛苦学，求得苦辛行。",
      "徙倚檐宇下，思量去住情。",
      "暗萤穿竹见，斜雨隔窗声。",
      "就枕回转数，闻鸡撩乱惊。",
      "一家同草草，排比送君行。",
      "已怆朋交别，复怀儿女情。",
      "相兄亦相旧，同病又同声。",
      "白发年年剩，秋蓬处处惊。",
      "不堪身渐老，频送异乡行。",
      "塞上风雨思，城中兄弟情。",
      "北随鹓立位，南送雁来声。",
      "遇适尤兼恨，闻书喜复惊。",
      "唯应遥料得，知我伴君行。",
      "暮欲歌吹乐，暗冲泥水情。",
      "稻花秋雨气，江石夜滩声。",
      "犬吠穿篱出，鸥眠起水惊。",
      "愁君明月夜，独自入山行。",
      "七过褒城驿，回回各为情。",
      "八年身世梦，一种水风声。",
      "寻觅诗章在，思量岁月惊。",
      "更悲西塞别，终夜绕池行。",
      "褒县驿前境，曲江池上情。",
      "南堤衰柳意，西寺晚钟声。",
      "云水兴方远，风波心已惊。",
      "可怜皆老大，不得自由行。",
      "见说巴风俗，都无汉性情。",
      "猿声芦管调，羌笛竹鸡声。",
      "迎候人应少，平安火莫惊。",
      "每逢危栈处，须作贯鱼行。",
      "闻道阴平郡，翛然古戍情。",
      "桥兼麋鹿蹋，山应鼓鼙声。",
      "羌妇梳头紧，蕃牛护尾惊。",
      "怜君闲闷极，只傍白江行。"
    ]
  },
  {
    "volume": 410,
    "sequence": 21,
    "title": "生春二十首（丁酉岁·凡二十章）",
    "author": "元稹",
    "content": [
      "何处生春早，春生云色中。",
      "笼葱闲著水，晻淡欲随风。",
      "度晓分霞态，馀光庇雪融。",
      "晚来低漠漠，浑欲泥幽丛。",
      "何处生春早，春生漫雪中。",
      "浑无到地片，唯逐入楼风。",
      "屋上些些薄，池心旋旋融。",
      "自悲销散尽，谁假入兰丛。",
      "何处生春早，春生霁色中。",
      "远林横返照，高树亚东风。",
      "水冻霜威庇，泥新地气融。",
      "渐知残雪薄，杪近最怜丛。",
      "何处生春早，春生曙火中。",
      "星围分暗陌，烟气满晴风。",
      "宫树栖鸦乱，城楼带雪融。",
      "竞排阊阖侧，珂伞自相丛。",
      "何处生春早，春生晓禁中。",
      "殿阶龙旆日，漏阁宝筝风。",
      "药树香烟重，天颜瑞气融。",
      "柳梅浑未觉，青紫已丛丛。",
      "何处生春早，春生江路中。",
      "雨移临浦市，晴候过湖风。",
      "芦笋锥犹短，凌澌玉渐融。",
      "数宗船载足，商妇两眉丛。",
      "何处生春早，春生野墅中。",
      "病翁闲向日，征妇懒成风。",
      "斫筤天虽暖，穿区冻未融。",
      "鞭牛县门外，争土盖蚕丛。",
      "何处生春早，春生冰岸中。",
      "尚怜扶腊雪，渐觉受东风。",
      "织女云桥断，波神玉貌融。",
      "便成呜咽去，流恨与莲丛。",
      "何处生春早，春生柳眼中。",
      "芽新才绽日，茸短未含风。",
      "绿误眉心重，黄惊蜡泪融。",
      "碧条殊未合，愁绪已先丛。",
      "何处生春早，春生梅援中。",
      "蕊排难犯雪，香乞拟来风。",
      "陇迥羌声怨，江遥客思融。",
      "年年最相恼，缘未有诸丛。",
      "何处生春早，春生鸟思中。",
      "鹊巢移旧岁，鸢羽旋高风。",
      "鸿雁惊沙暖，鸳鸯爱水融。",
      "最怜双翡翠，飞入小梅丛。",
      "何处生春早，春生池榭中。",
      "镂琼冰陷日，文縠水回风。",
      "柳爱和身动，梅愁合树融。",
      "草芽犹未出，挑得小萱丛。",
      "何处生春早，春生稚戏中。",
      "乱骑残爆竹，争唾小旋风。",
      "骂雨愁妨走，呵冰喜旋融。",
      "女儿针线尽，偷学五辛丛。",
      "何处生春早，春生人意中。",
      "晓妆虽近火，晴戏渐怜风。",
      "暗入心情懒，先添酒思融。",
      "预知花好恶，偏在最深丛。",
      "何处生春早，春生半睡中。",
      "见灯如见雾，闻雨似闻风。",
      "开眼犹残梦，抬身便恐融。",
      "却成双翅蝶，还绕庳花丛。",
      "何处生春早，春生晓镜中。",
      "手寒匀面粉，鬟动倚帘风。",
      "宿雾梅心滴，朝光幕上融。",
      "思牵梳洗懒，空拔绿丝丛。",
      "何处生春早，春生绮户中。",
      "玉栊穿细日，罗幔张轻风。",
      "柳软腰支嫩，梅香密气融。",
      "独眠傍妒物，偷铲合欢丛。",
      "何处生春早，春生老病中。",
      "土膏蒸足肿，天暖痒头风。",
      "似觉肌肤展，潜知血气融。",
      "又添新一岁，衰白转成丛。",
      "何处生春早，春生客思中。",
      "旅魂惊北雁，乡信是东风。",
      "纵有心灰动，无由鬓雪融。",
      "未知开眼日，空绕未开丛。",
      "何处生春早，春生濛雨中。",
      "裛尘微有气，拂面细如风。",
      "柳误啼珠密，梅惊粉汗融。",
      "满空愁淡淡，应豫忆芳丛。"
    ]
  },
  {
    "volume": 410,
    "sequence": 22,
    "title": "嘉陵水",
    "author": "元稹",
    "content": [
      "尔是无心水，东流有恨无。",
      "我心无说处，也共尔何殊。"
    ]
  },
  {
    "volume": 410,
    "sequence": 23,
    "title": "漫天岭赠僧",
    "author": "元稹",
    "content": [
      "五上两漫天，因师忏业缘。",
      "漫天无尽日，浮世有穷年。"
    ]
  },
  {
    "volume": 410,
    "sequence": 24,
    "title": "百牢关",
    "author": "元稹",
    "content": [
      "天上无穷路，生期七十间。",
      "那堪九年内，五度百牢关。"
    ]
  },
  {
    "volume": 410,
    "sequence": 25,
    "title": "二月十九日酬王十八全素（此后有酬和并次用本韵）",
    "author": "元稹",
    "content": [
      "君念世上川，嗟予老瘴天。",
      "那堪十日内，又长白头年。"
    ]
  },
  {
    "volume": 410,
    "sequence": 26,
    "title": "荥阳郑公以稹寓居严茅有池塘之胜寄诗四首因有意献",
    "author": "元稹",
    "content": [
      "激射分流阔，湾环此地多。",
      "暂停随梗浪，犹阅败霜荷。",
      "恨阻还江势，思深到海波。",
      "自伤才畎浍，其奈赠珠何。"
    ]
  },
  {
    "volume": 410,
    "sequence": 27,
    "title": "酬乐天寄蕲州簟",
    "author": "元稹",
    "content": [
      "蕲簟未经春，君先拭翠筠。",
      "知为热时物，预与瘴中人。",
      "碾玉连心润，编牙小片珍。",
      "霜凝青汗简，冰透碧游鳞。",
      "水魄轻涵黛，琉璃薄带尘。",
      "梦成伤冷滑，惊卧老龙身。"
    ]
  },
  {
    "volume": 410,
    "sequence": 28,
    "title": "酬李浙西先因从事见寄之作",
    "author": "元稹",
    "content": [
      "近日金銮直，亲于汉珥貂。",
      "内人传帝命，丞相让吾僚。",
      "郡悬旌远，长安谕日遥。",
      "因君蕊珠赠，还一梦烟霄。"
    ]
  },
  {
    "volume": 410,
    "sequence": 29,
    "title": "酬周从事望海亭见寄",
    "author": "元稹",
    "content": [
      "年老无流辈，行稀足薜萝。",
      "热时怜水近，高处见山多。",
      "衣袖长堪舞，喉咙转解歌。",
      "不辞狂复醉，人世有风波。"
    ]
  },
  {
    "volume": 410,
    "sequence": 30,
    "title": "代杭民答乐天",
    "author": "元稹",
    "content": [
      "翠幕笼斜日，朱衣俨别筵。",
      "管弦凄欲罢，城郭望依然。",
      "路溢新城市，农开旧废田。",
      "春坊幸无事，何惜借三年。"
    ]
  }
]