[
  {
    "volume": 111,
    "sequence": 1,
    "title": "奉和御制平胡",
    "author": "韩休",
    "content": [
      "南牧正纷纷，长河起塞氛。",
      "玉符征选士，金钺拜将军。",
      "叠鼓摇边吹，连旌暗朔云。",
      "祅星乘夜落，害气入朝分。",
      "始见幽烽警，俄看烈火焚。",
      "功成奏凯乐，战罢策归勋。",
      "盛德陈清庙，神谟属大君。",
      "叨荣逢偃羽，率舞咏时文。"
    ]
  },
  {
    "volume": 111,
    "sequence": 2,
    "title": "奉和圣制送张说巡边",
    "author": "韩休",
    "content": [
      "一德光台象，三军掌夏卿。",
      "来威申庙略，出总叶师贞。",
      "受钺辞金殿，凭轩去鼎城。",
      "曙光摇组甲，疏吹绕云旌。",
      "左律方先凯，中鼙即训兵。",
      "定功彰武事，陈颂纪天声。",
      "祖宴初留赏，宸章更宠行。",
      "车徒零雨送，林野夕阴生。",
      "路极河流远，川长朔气平。",
      "东辕迟返旆，归奏谒承明。"
    ]
  },
  {
    "volume": 111,
    "sequence": 3,
    "title": "祭汾阴乐章",
    "author": "韩休",
    "content": [
      "於穆浚哲，维清缉熙。",
      "肃事昭配，永言孝思。",
      "涤濯静嘉，馨香在兹。",
      "神之听之，用受福釐。"
    ]
  },
  {
    "volume": 111,
    "sequence": 4,
    "title": "征君宅",
    "author": "许景先",
    "content": [
      "征君昔嘉遁，抗迹遗俗尘。",
      "了心悟有物，乘化游无垠。",
      "道丧历千载，复存颍阳真。",
      "上虞佳山水，晚岁耽隐沦。",
      "内史既解绶，支公亦相亲。",
      "儒道匪远理，意胜聊自欣。",
      "洄沿南谿夕，流浪东山春。",
      "石壁践丹景，金潭冒绿蘋。",
      "探炼备海峤，赏心寓情人。",
      "奈何灵仙骨，锹翮瑶池津。",
      "寥寥虚白宇，夙创招提因。",
      "家风缅多尚，玄德谢无邻。",
      "谬陪金门彦，矫迹侍紫宸。",
      "皇恩竟已矣，遗烈庶不泯。"
    ]
  },
  {
    "volume": 111,
    "sequence": 5,
    "title": "折柳篇",
    "author": "许景先",
    "content": [
      "春色东来度渭桥，青门垂柳百千条。",
      "长杨西连建章路，汉家林苑纷无数。",
      "萦花始遍合欢枝，游丝半罥相思树。",
      "春楼初日照南隅，柔条垂绿扫金铺。",
      "宝钗新梳倭堕髻，锦带交垂连理襦。",
      "自怜柳塞淹戎幕，银烛长啼愁梦著。",
      "芳树朝催玉管新，春风夜染罗衣薄。",
      "城头杨柳已如丝，今年花落去年时。",
      "折芳远寄相思曲，为惜容华难再持。"
    ]
  },
  {
    "volume": 111,
    "sequence": 6,
    "title": "奉和御制春台望",
    "author": "许景先",
    "content": [
      "睿德在青阳，高居视中县。",
      "秦城连凤阙，汉寝疏龙殿。",
      "文物照光辉，郊畿郁葱蒨。",
      "千门望成锦，八水明如练。",
      "复道晓光披，宸游出禁移。",
      "瑞气朝浮五云阁，祥光夜吐万年枝。",
      "兰叶负龟初荐祉，桐花集凤更来仪。",
      "秦汉生人凋力役，阿房甘泉构云碧。",
      "汾祠雍畤望通天，玉堂宣室坐长年。",
      "鼓钟西接咸阳观，苑囿南通鄠杜田。",
      "明主卑宫诫前失，辅德钦贤政惟一。",
      "昆虫不夭在春蒐，稼穑常艰重农术。",
      "邦家已荷圣谟新，犹闻俭陋惜中人。",
      "豫奉北辰齐七政，长歌东武抃千春。"
    ]
  },
  {
    "volume": 111,
    "sequence": 7,
    "title": "阳春怨",
    "author": "许景先",
    "content": [
      "红树晓莺啼，春风暖翠闺。",
      "雕笼熏绣被，珠履踏金堤。",
      "芍药花初吐，菖蒲叶正齐。",
      "藁砧当此日，行役向辽西。"
    ]
  },
  {
    "volume": 111,
    "sequence": 8,
    "title": "奉和圣制送张尚书巡边",
    "author": "许景先",
    "content": [
      "文武承邦式，风云感国祯。",
      "王师亲赋政，庙略久论兵。",
      "汉主知三杰，周官统六卿。",
      "四方分阃受，千里坐谋成。",
      "介胄辞前殿，壶觞宿左营。",
      "赏延颁赐重，宸赠出车荣。",
      "龙武三军气，鱼铃五校名。",
      "郊云驻旌羽，边吹引金钲。",
      "训旅方称德，安人更克贞。",
      "伫看铭石罢，同听凯歌声。"
    ]
  },
  {
    "volume": 111,
    "sequence": 9,
    "title": "咏史",
    "author": "王丘",
    "content": [
      "高洁非养正，盛名亦险艰。",
      "伟哉谢安石，携妓入东山。",
      "云岩响金奏，空水滟朱颜。",
      "兰露滋香泽，松风鸣珮环。",
      "歌声入空尽，舞影到池闲。",
      "杳眇同天上，繁华非代间。",
      "卷舒混名迹，纵诞无忧患。",
      "何必苏门子，冥然闭清关。"
    ]
  },
  {
    "volume": 111,
    "sequence": 10,
    "title": "奉和圣制答张说扈从南出鼠雀谷之作",
    "author": "王丘",
    "content": [
      "襟带三秦接，旂常万乘过。",
      "阳原淑气早，阴谷沍寒多。",
      "花缛前茅仗，霜严后殿戈。",
      "代云开晋岭，江雁入汾河。",
      "北土分尧俗，南风动舜歌。",
      "一闻天乐唱，恭逐万人和。"
    ]
  },
  {
    "volume": 111,
    "sequence": 11,
    "title": "奉和圣制送张尚书巡边",
    "author": "王丘",
    "content": [
      "德业蕴时宗，幽符梦象通。",
      "台司计祈父，师律总元戎。",
      "出入敷能政，谋猷体至公。",
      "赠行光睿什，宴别感宸衷。",
      "文炳高天曜，恩垂湛露融。",
      "建牙之塞表，鸣鼓接云中。",
      "策密鬼神秘，威成剑骑雄。",
      "朔门正炎月，兵气已秋风。",
      "肃杀从此始，方知胡运穷。"
    ]
  },
  {
    "volume": 111,
    "sequence": 12,
    "title": "过贾六",
    "author": "苏晋",
    "content": [
      "主人病且闲，客来情弥适。",
      "一酌复一笑，不知日将夕。",
      "昨来属欢游，于今尽成昔。",
      "努力持所趣，空名定何益。"
    ]
  },
  {
    "volume": 111,
    "sequence": 13,
    "title": "奉和圣制送张说巡边",
    "author": "苏晋",
    "content": [
      "方汉比周年，兴王合在宣。",
      "亟闻降虏拜，复睹出师篇。",
      "祈父万邦式，英猷三略传。",
      "算车申夏政，茇舍启戎田。",
      "严问盟胡苑，军容济洛川。",
      "皇情怅关旆，诏饯列郊筵。",
      "路接禁园草，池分御井莲。",
      "离声轸去角，居念断归蝉。",
      "三捷岂云尔，七擒良信然。",
      "具僚诚寄望，奏凯秋风前。"
    ]
  },
  {
    "volume": 111,
    "sequence": 14,
    "title": "奉和圣制送张说巡边",
    "author": "崔禹锡",
    "content": [
      "供帐何煌煌，公其抚朔方。",
      "群僚咸饯酌，明主降离章。",
      "关塞重门下，郊岐禁苑傍。",
      "练兵宜雨洗，卧鼓候风凉。",
      "炎景宁云惮，神谋肃所将。",
      "旌摇天月迥，骑入塞云长。",
      "赫赫皇威振，油油圣泽滂。",
      "非惟按车甲，兼以正封疆。",
      "叱咤阴山道，澄清瀚海阳。",
      "虏垣行决胜，台座伫为光。"
    ]
  },
  {
    "volume": 111,
    "sequence": 15,
    "title": "恩敕尚书省僚宴昆明池应制（同用尧字）",
    "author": "张嘉贞",
    "content": [
      "灵沼初开汉，神池旧浴尧。",
      "昔人徒习武，明代此闻韶。",
      "地脉山川胜，天恩雨露饶。",
      "时光牵利舸，春淑覆柔条。",
      "芳酝酲千日，华笺落九霄。",
      "幸承欢赉重，不觉醉归遥。"
    ]
  },
  {
    "volume": 111,
    "sequence": 16,
    "title": "奉和早登太行山中言志应制",
    "author": "张嘉贞",
    "content": [
      "明发扈山巅，飞龙高在天。",
      "山南平对巩，山北远通燕。",
      "瞻彼冈峦峻，凭兹士马妍。",
      "九圻行若砥，万谷辗如川。",
      "罗网开三面，闾阎问百年。",
      "泽将春雪比，文共晓星连。",
      "徯后逢今圣，登台谢曩贤。",
      "唯馀事君节，不让古人先。"
    ]
  },
  {
    "volume": 111,
    "sequence": 17,
    "title": "奉和圣制送张说巡边",
    "author": "张嘉贞",
    "content": [
      "天锡我宗盟，元戎付夏卿。",
      "多才兼将相，必勇独横行。",
      "经纬称人杰，文章作代英。",
      "山川看是阵，草木想为兵。",
      "不待河冰合，犹防塞月明。",
      "有谋当系丑，无战且绥氓。",
      "阃外传三略，云中冀一平。",
      "感恩同义激，怅别屡魂惊。",
      "直视前旌掣，遥闻后骑鸣。",
      "还期方定日，复此出郊迎。"
    ]
  },
  {
    "volume": 111,
    "sequence": 18,
    "title": "句",
    "author": "张嘉贞",
    "content": [
      "河鱼未上冻，江蛰已闻雷。",
      "（见《纬略》）"
    ]
  },
  {
    "volume": 111,
    "sequence": 19,
    "title": "奉和圣制送张说巡边",
    "author": "卢从愿",
    "content": [
      "上将发文昌，中军静朔方。",
      "占星引旌节，择日拜坛场。",
      "礼乐临轩送，威声出塞扬。",
      "安边俟帷幄，制胜在岩廊。",
      "作鼓将军气，投醪壮士觞。",
      "戒途遵六月，离赠动三光。",
      "槐路清梅暑，蘅皋起麦凉。",
      "时文仰雄伯，耀武震遐荒。",
      "衽席知无战，兵戈示不忘。",
      "伫闻歌杕杜，凯入系名王。"
    ]
  },
  {
    "volume": 111,
    "sequence": 20,
    "title": "祭汾阴乐章",
    "author": "卢从愿",
    "content": [
      "坤元载物，阳乐发生。",
      "播植资始，品汇咸亨。",
      "列俎棋布，方坛砥平。",
      "神歆禋祀，后德惟明。"
    ]
  },
  {
    "volume": 111,
    "sequence": 21,
    "title": "长门怨",
    "author": "袁晖",
    "content": [
      "早知君爱歇，本自无萦妒。",
      "谁使恩情深，今来反相误。",
      "愁眠罗帐晓，泣坐金闺暮。",
      "独有梦中魂，犹言意如故。"
    ]
  },
  {
    "volume": 111,
    "sequence": 22,
    "title": "铜雀妓",
    "author": "袁晖",
    "content": [
      "君爱本相饶，从来似舞腰。",
      "那堪攀玉座，肠断望陵朝。",
      "怨著情无主，哀凝曲不调。",
      "况临松日暮，悲吹坐萧萧。"
    ]
  },
  {
    "volume": 111,
    "sequence": 23,
    "title": "正月闺情",
    "author": "袁晖",
    "content": [
      "正月金闺里，微风绣户间。",
      "晓魂怜别梦，春思逼啼颜。",
      "绕砌梅堪折，当轩树未攀。",
      "岁华庭北上，何日度阳关。"
    ]
  },
  {
    "volume": 111,
    "sequence": 24,
    "title": "二月闺情",
    "author": "袁晖",
    "content": [
      "二月韶光好，春风香气多。",
      "园中花巧笑，林里鸟能歌。",
      "有恨离琴瑟，无情著绮罗。",
      "更听春燕语，妾亦不如他。"
    ]
  },
  {
    "volume": 111,
    "sequence": 25,
    "title": "三月闺情",
    "author": "袁晖",
    "content": [
      "三月春将尽，空房妾独居。",
      "蛾眉愁自结，鬓发没情梳。",
      "□□□□□，□□□□□。",
      "□□□□□，□□□□□。"
    ]
  },
  {
    "volume": 111,
    "sequence": 26,
    "title": "七月闺情",
    "author": "袁晖",
    "content": [
      "七月坐凉宵，金波满丽谯。",
      "容华芳意改，枕席怨情饶。",
      "锦字沾愁泪，罗裙缓细腰。",
      "不如银汉女，岁岁鹊成桥。"
    ]
  },
  {
    "volume": 111,
    "sequence": 27,
    "title": "奉和圣制答张说扈从南出雀鼠谷之作",
    "author": "袁晖",
    "content": [
      "魏国山河险，周王警跸回。",
      "九旗云际出，万骑谷中来。",
      "石路行将尽，烟郊望忽开。",
      "赏矜垂柳报，春畏落花催。",
      "兴逸横汾什，恩褒作颂才。",
      "小臣瞻日月，延首咏康哉。"
    ]
  },
  {
    "volume": 111,
    "sequence": 28,
    "title": "奉和圣制送张尚书巡边",
    "author": "袁晖",
    "content": [
      "出师宣九命，分阃用三台。",
      "始应幕中画，言从天上来。",
      "丹青不独任，韬略遂双该。",
      "坐见威棱洽，弥彰事业恢。",
      "旌旗晓云送，鞞鼓朔风催。",
      "虏气消残月，边声韵落梅。",
      "羽书雄北地，龙漠寝南垓。",
      "宠战黄金尽，输诚白日回。",
      "离章宸翰发，祖宴国门开。",
      "欲识恩华盛，平生文武材。"
    ]
  },
  {
    "volume": 111,
    "sequence": 29,
    "title": "奉和圣制答张说扈从南出雀鼠谷",
    "author": "王光庭",
    "content": [
      "省俗恩将遍，巡方路稍回。",
      "寒随汾谷尽，春逐晋郊来。",
      "云骑传行漏，烟旄引从台。",
      "惠风初应律，和气正调梅。",
      "雅颂通宸咏，天文接曙台。",
      "灞陵桃李色，应待日华开。"
    ]
  },
  {
    "volume": 111,
    "sequence": 30,
    "title": "奉和圣制送张说巡边",
    "author": "王光庭",
    "content": [
      "贤相德符充，朝推文武雄。",
      "海波先若镜，关草豫从风。",
      "钺助将军勇，威成天子功。",
      "琼章九霄发，锡宴五衢通。",
      "玉辗龙盘带，金装凤勒骢。",
      "虎貔纷儗儗，河洛振熊熊。",
      "戈剑千霜白，旌旗万火红。",
      "示刑夷夏变，流惠鬼方同。",
      "寇息军容偃，尘销朔野空。",
      "用师敷礼乐，非是为獯戎。"
    ]
  },
  {
    "volume": 111,
    "sequence": 31,
    "title": "奉和圣制送张说巡边",
    "author": "徐知仁",
    "content": [
      "圣德膺三统，皇恩被八埏。",
      "大明均照物，小丑未宁边。",
      "国相台衡重，元戎庙略宣。",
      "紫泥方受命，黄石乃推贤。",
      "问罪阴山下，安人属国前。",
      "度关行照月，乘障坐消烟。",
      "北阙纡宸藻，南桥列祖筵。",
      "耀威当夏日，杀气指秋天。",
      "鞞鼓鼋鼍振，旌旗鸟兽悬。",
      "由来词翰手，今见勒燕然。"
    ]
  },
  {
    "volume": 111,
    "sequence": 32,
    "title": "奉和敕赐公主镜",
    "author": "席豫",
    "content": [
      "令节颁龙镜，仙辉下凤台。",
      "含灵万象入，写照百花开。",
      "色与皇明散，光随圣泽来。",
      "妍媸冰鉴里，从此愧非才。"
    ]
  },
  {
    "volume": 111,
    "sequence": 33,
    "title": "江行纪事二首",
    "author": "席豫",
    "content": [
      "飘飖任舟楫，回合傍江津。",
      "后浦情犹在，前山赏更新。",
      "树深烟幂幂，滩浅石磷磷。",
      "川路南行远，淹留惜此辰。",
      "江汛春风势，山楼曙月辉。",
      "猿攀紫岩饮，鸟拂清潭飞。",
      "古树崩沙岸，新苔覆石矶。",
      "津途赏无限，征客暂忘归。"
    ]
  },
  {
    "volume": 111,
    "sequence": 34,
    "title": "奉和圣制答张说南出雀鼠谷",
    "author": "席豫",
    "content": [
      "鸣銮初幸代，旋盖欲横汾。",
      "山尽千旗出，郊平五校分。",
      "前林已暄景，后壑尚寒氛。",
      "风送箫韶曲，花铺黼黻文。",
      "盐梅推上宰，礼乐统中军。",
      "献赋纡天札，飘飖飞白云。"
    ]
  },
  {
    "volume": 111,
    "sequence": 35,
    "title": "奉和圣制送张说巡边",
    "author": "席豫",
    "content": [
      "圣主重兵权，分符属大贤。",
      "中军仍执政，丞相复巡边。",
      "翕习戎装动，张皇庙略宣。",
      "朝荣承睿札，野饯转行旃。",
      "亭障东缘海，沙场北际天。",
      "春冬见岩雪，朝夕候烽烟。",
      "已勒封山记，犹闻遣戍篇。",
      "五营将月合，八阵与云连。",
      "经略图方远，怀柔道更全。",
      "归来画麟阁，蔼蔼武功传。"
    ]
  },
  {
    "volume": 111,
    "sequence": 36,
    "title": "祭汾阴乐章",
    "author": "韩思复",
    "content": [
      "大乐和畅，殷荐明神。",
      "一降通感，八变必臻。",
      "有求斯应，无德不亲。",
      "降灵醉止，休征万人。"
    ]
  },
  {
    "volume": 111,
    "sequence": 37,
    "title": "祭汾阴乐章",
    "author": "刘晃",
    "content": [
      "大君出震，有事郊禋。",
      "斋戒既肃，馨香毕陈。",
      "乐和礼备，候暖风春。",
      "恭惟降福，实赖明神。"
    ]
  }
]