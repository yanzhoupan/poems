[
  {
    "volume": 436,
    "sequence": 1,
    "title": "代书诗一百韵寄微之",
    "author": "白居易",
    "content": [
      "忆在贞元岁，初登典校司。",
      "身名同日授，心事一言知。",
      "肺腑都无隔，形骸两不羁。",
      "疏狂属年少，闲散为官卑。",
      "分定金兰契，言通药石规。",
      "交贤方汲汲，友直每偲偲。",
      "有月多同赏，无杯不共持。",
      "秋风拂琴匣，夜雪卷书帷。",
      "高上慈恩塔，幽寻皇子陂。",
      "唐昌玉蕊会，崇敬牡丹期。",
      "笑劝迂辛酒，闲吟短李诗。",
      "儒风爱敦质，佛理赏玄师。",
      "度日曾无闷，通宵靡不为。",
      "双声联律句，八面对宫棋。",
      "往往游三省，腾腾出九逵。",
      "寒销直城路，春到曲江池。",
      "树暖枝条弱，山晴彩翠奇。",
      "峰攒石绿点，柳宛麹尘丝。",
      "岸草烟铺地，园花雪压枝。",
      "早光红照耀，新溜碧逶迤。",
      "幄幕侵堤布，盘筵占地施。",
      "征伶皆绝艺，选伎悉名姬。",
      "粉黛凝春态，金钿耀水嬉。",
      "风流夸堕髻，时世斗啼眉。",
      "密坐随欢促，华尊逐胜移。",
      "香飘歌袂动，翠落舞钗遗。",
      "筹插红螺碗，觥飞白玉卮。",
      "打嫌调笑易，饮讶卷波迟。",
      "残席喧哗散，归鞍酩酊骑。",
      "酡颜乌帽侧，醉袖玉鞭垂。",
      "紫陌传钟鼓，红尘塞路岐。",
      "几时曾暂别，何处不相随。",
      "荏苒星霜换，回环节候催。",
      "两衙多请告，三考欲成资。",
      "运启千年圣，天成万物宜。",
      "皆当少壮日，同惜盛明时。",
      "光景嗟虚掷，云霄窃暗窥。",
      "攻文朝矻矻，讲学夜孜孜。",
      "策目穿如札，锋毫锐若锥。",
      "繁张获鸟网，坚守钓鱼坻。",
      "并受夔龙荐，齐陈晁董词。",
      "万言经济略，三策太平基。",
      "中第争无敌，专场战不疲。",
      "辅车排胜阵，掎角搴降旗。",
      "双阙纷容卫，千僚俨等衰。",
      "恩随紫泥降，名向白麻披。",
      "既在高科选，还从好爵縻。",
      "东垣君谏诤，西邑我驱驰。",
      "再喜登乌府，多惭侍赤墀。",
      "官班分内外，游处遂参差。",
      "每列鹓鸾序，偏瞻獬豸姿。",
      "简威霜凛冽，衣彩绣葳蕤。",
      "正色摧强御，刚肠嫉喔咿。",
      "常憎持禄位，不拟保妻儿。",
      "养勇期除恶，输忠在灭私。",
      "下鞲惊燕雀，当道慑狐狸。",
      "南国人无怨，东台吏不欺。",
      "理冤多定国，切谏甚辛毗。",
      "造次行于是，平生志在兹。",
      "道将心共直，言与行兼危。",
      "水暗波翻覆，山藏路险巇。",
      "未为明主识，已被倖臣疑。",
      "木秀遭风折，兰芳遇霰萎。",
      "千钧势易压，一柱力难支。",
      "腾口因成痏，吹毛遂得疵。",
      "忧来吟贝锦，谪去咏江蓠。",
      "邂逅尘中遇，殷勤马上辞。",
      "贾生离魏阙，王粲向荆夷。",
      "水过清源寺，山经绮季祠。",
      "心摇汉皋珮，泪堕岘亭碑。",
      "驿路缘云际，城楼枕水湄。",
      "思乡多绕泽，望阙独登陴。",
      "林晚青萧索，江平绿渺瀰。",
      "野秋鸣蟋蟀，沙冷聚鸬鹚。",
      "官舍黄茅屋，人家苦竹篱。",
      "白醪充夜酌，红粟备晨炊。",
      "寡鹤摧风翮，鳏鱼失水鬐。",
      "暗雏啼渴旦，凉叶坠相思。",
      "一点寒灯灭，三声晓角吹。",
      "蓝衫经雨故，骢马卧霜羸。",
      "念涸谁濡沫，嫌醒自歠醨。",
      "耳垂无伯乐，舌在有张仪。",
      "负气冲星剑，倾心向日葵。",
      "金言自销铄，玉性肯磷缁。",
      "伸屈须看蠖，穷通莫问龟。",
      "定知身是患，应用道为医。",
      "想子今如彼，嗟予独在斯。",
      "无憀当岁杪，有梦到天涯。",
      "坐阻连襟带，行乖接履綦。",
      "润销衣上雾，香散室中芝。",
      "念远缘迁贬，惊时为别离。",
      "素书三往复，明月七盈亏。",
      "旧里非难到，馀欢不可追。",
      "树依兴善老，草傍静安衰。",
      "前事思如昨，中怀写向谁。",
      "北村寻古柏，南宅访辛夷。",
      "此日空搔首，何人共解颐。",
      "病多知夜永，年长觉秋悲。",
      "不饮长如醉，加餐亦似饥。",
      "狂吟一千字，因使寄微之。"
    ]
  },
  {
    "volume": 436,
    "sequence": 2,
    "title": "和郑元及第后秋归洛下闲居（同高侍郎下隔年及第）",
    "author": "白居易",
    "content": [
      "勤苦成名后，优游得意间。",
      "玉怜同匠琢，桂恨隔年攀。",
      "山静豹难隐，谷幽莺暂还。",
      "微吟诗引步，浅酌酒开颜。",
      "门迥暮临水，窗深朝对山。",
      "云衢日相待，莫误许身闲。"
    ]
  },
  {
    "volume": 436,
    "sequence": 3,
    "title": "与诸同年贺座主侍郎新拜太常，同宴萧尚书亭子",
    "author": "白居易",
    "content": [
      "宠新卿典礼，会盛客征文。",
      "不失迁莺侣，因成贺燕群。",
      "池台晴间雪，冠盖暮和云。",
      "共仰曾攀处，年深桂尚熏。"
    ]
  },
  {
    "volume": 436,
    "sequence": 4,
    "title": "东都冬日会诸同年宴郑家林亭（得先字）",
    "author": "白居易",
    "content": [
      "盛时陪上第，暇日会群贤。",
      "桂折因同树，莺迁各异年。",
      "宾阶纷组佩，妓席俨花钿。",
      "促膝齐荣贱，差肩次后先。",
      "助歌林下水，销酒雪中天。",
      "他日升沉者，无忘共此筵。"
    ]
  },
  {
    "volume": 436,
    "sequence": 5,
    "title": "叙德书情四十韵，上宣歙翟中丞",
    "author": "白居易",
    "content": [
      "元圣生乘运，忠贤出应期。",
      "还将稽古力，助立太平基。",
      "土控吴兼越，州连歙与池。",
      "山河地襟带，军镇国藩维。",
      "廉察安江甸，澄清肃海夷。",
      "股肱分外守，耳目付中司。",
      "楚老歌来暮，秦人咏去思。",
      "望如时雨至，福是岁星移。",
      "政静民无讼，刑行吏不欺。",
      "撝谦惊主宠，阴德畏人知。",
      "白玉惭温色，朱绳让直辞。",
      "行为时领袖，言作世蓍龟。",
      "盛幕招贤士，连营训锐师。",
      "光华下鹓鹭，气色动熊罴。",
      "出入麾幢引，登临剑戟随。",
      "好风迎解榻，美景待搴帷。",
      "晴野霞飞绮，春郊柳宛丝。",
      "城乌惊画角，江雁避红旗。",
      "藉草朱轮驻，攀花紫绶垂。",
      "山宜谢公屐，洲称柳家诗。",
      "酒气和芳杜，弦声乱子规。",
      "分球齐马首，列舞匝蛾眉。",
      "醉惜年光晚，欢怜日影迟。",
      "回塘排玉棹，归路拥金羁。",
      "自顾龙钟者，尝蒙噢咻之。",
      "仰山尘不让，涉海水难为。",
      "身忝乡人荐，名因国士推。",
      "提携增善价，拂拭长妍姿。",
      "射策端心术，迁乔整羽仪。",
      "幸穿杨远叶，谬折桂高枝。",
      "佩德潜书带，铭仁暗勒肌。",
      "饬躬趋馆舍，拜手挹阶墀。",
      "霄汉程虽在，风尘迹尚卑。",
      "敝衣羞布素，败屋厌茅茨。",
      "养乏晨昏膳，居无伏腊资。",
      "盛时贫可耻，壮岁病堪嗤。",
      "擢第名方立，耽书力未疲。",
      "磨铅重剸割，策蹇再奔驰。",
      "相马须怜瘦，呼鹰正及饥。",
      "扶摇重即事，会有答恩时。"
    ]
  },
  {
    "volume": 436,
    "sequence": 6,
    "title": "和渭北刘大夫借便秋遮虏，寄朝中亲友",
    "author": "白居易",
    "content": [
      "巨镇为邦屏，全材作国桢。",
      "韬钤汉上将，文墨鲁诸生。",
      "豹虎关西卒，金汤渭北城。",
      "宠深初受棨，威重正扬兵。",
      "阵占山河布，军谙水草行。",
      "夏苗侵虎落，宵遁失蕃营。",
      "云队攒戈戟，风行卷旆旌。",
      "堠空烽火灭，气胜鼓鼙鸣。",
      "胡马辞南牧，周师罢北征。",
      "回头问天下，何处有欃枪。"
    ]
  },
  {
    "volume": 436,
    "sequence": 7,
    "title": "题故曹王宅（宅在檀溪）",
    "author": "白居易",
    "content": [
      "甲第何年置，朱门此地开。",
      "山当宾阁出，溪绕妓堂回。",
      "覆井桐新长，阴窗竹旧栽。",
      "池荒红菡萏，砌老绿莓苔。",
      "捐馆梁王去，思人楚客来。",
      "西园飞盖处，依旧月裴回。"
    ]
  },
  {
    "volume": 436,
    "sequence": 8,
    "title": "自江陵之徐州路上寄兄弟",
    "author": "白居易",
    "content": [
      "岐路南将北，离忧弟与兄。",
      "关河千里别，风雪一身行。",
      "夕宿劳乡梦，晨装惨旅情。",
      "家贫忧后事，日短念前程。",
      "烟雁翻寒渚，霜乌聚古城。",
      "谁怜陟冈者，西楚望南荆。"
    ]
  },
  {
    "volume": 436,
    "sequence": 9,
    "title": "酬哥舒大见赠",
    "author": "白居易",
    "content": [
      "去岁欢游何处去，曲江西岸杏园东。",
      "花下忘归因美景，尊前劝酒是春风。",
      "各从微宦风尘里，共度流年离别中。",
      "今日相逢愁又喜，八人分散两人同。"
    ]
  },
  {
    "volume": 436,
    "sequence": 10,
    "title": "和谈校书秋夜感怀，呈朝中亲友",
    "author": "白居易",
    "content": [
      "遥夜凉风楚客悲，清砧繁漏月高时。",
      "秋霜似鬓年空长，春草如袍位尚卑。",
      "词赋擅名来已久，烟霄得路去何迟。",
      "汉庭卿相皆知己，不荐扬雄欲荐谁。"
    ]
  },
  {
    "volume": 436,
    "sequence": 11,
    "title": "感秋寄远",
    "author": "白居易",
    "content": [
      "惆怅时节晚，两情千里同。",
      "离忧不散处，庭树正秋风。",
      "燕影动归翼，蕙香销故丛。",
      "佳期与芳岁，牢落两成空。"
    ]
  },
  {
    "volume": 436,
    "sequence": 12,
    "title": "春题华阳观（观即华阳公主故宅有旧内人存焉）",
    "author": "白居易",
    "content": [
      "帝子吹箫逐凤凰，空留仙洞号华阳。",
      "落花何处堪惆怅，头白宫人扫影堂。"
    ]
  },
  {
    "volume": 436,
    "sequence": 13,
    "title": "秋雨中赠元九",
    "author": "白居易",
    "content": [
      "不堪红叶青苔地，又是凉风暮雨天。",
      "莫怪独吟秋思苦，比君校近二毛年。"
    ]
  },
  {
    "volume": 436,
    "sequence": 14,
    "title": "城东闲游",
    "author": "白居易",
    "content": [
      "宠辱忧欢不到情，任他朝市自营营。",
      "独寻秋景城东去，白鹿原头信马行。"
    ]
  },
  {
    "volume": 436,
    "sequence": 15,
    "title": "答韦八",
    "author": "白居易",
    "content": [
      "丽句劳相赠，佳期恨有违。",
      "早知留酒待，悔不趁花归。",
      "春尽绿醅老，雨多红萼稀。",
      "今朝如一醉，犹得及芳菲。"
    ]
  },
  {
    "volume": 436,
    "sequence": 16,
    "title": "华阳观桃花时招李六拾遗饮",
    "author": "白居易",
    "content": [
      "华阳观里仙桃发，把酒看花心自知。",
      "争忍开时不同醉，明朝后日即空枝。"
    ]
  },
  {
    "volume": 436,
    "sequence": 17,
    "title": "和友人洛中春感",
    "author": "白居易",
    "content": [
      "莫悲金谷园中月，莫叹天津桥上春。",
      "若学多情寻往事，人间何处不伤神。"
    ]
  },
  {
    "volume": 436,
    "sequence": 18,
    "title": "送张南简入蜀",
    "author": "白居易",
    "content": [
      "昨日诏书下，求贤访陆沉。",
      "无论能与否，皆起徇名心。",
      "君独南游去，云山蜀路深。"
    ]
  },
  {
    "volume": 436,
    "sequence": 19,
    "title": "寄陆补阙（前年同登科）",
    "author": "白居易",
    "content": [
      "忽忆前年科第后，此时鸡鹤暂同群。",
      "秋风惆怅须吹散，鸡在中庭鹤在云。"
    ]
  },
  {
    "volume": 436,
    "sequence": 20,
    "title": "华阳观中八月十五日夜招友玩月",
    "author": "白居易",
    "content": [
      "人道秋中明月好，欲邀同赏意如何。",
      "华阳洞里秋坛上，今夜清光此处多。"
    ]
  },
  {
    "volume": 436,
    "sequence": 21,
    "title": "曲江忆元九",
    "author": "白居易",
    "content": [
      "春来无伴闲游少，行乐三分减二分。",
      "何况今朝杏园里，闲人逢尽不逢君。"
    ]
  },
  {
    "volume": 436,
    "sequence": 22,
    "title": "过刘三十二故宅",
    "author": "白居易",
    "content": [
      "不见刘君来近远，门前两度满枝花。",
      "朝来惆怅宣平过，柳巷当头第一家。"
    ]
  },
  {
    "volume": 436,
    "sequence": 23,
    "title": "下邽庄南桃花",
    "author": "白居易",
    "content": [
      "村南无限桃花发，唯我多情独自来。",
      "日暮风吹红满地，无人解惜为谁开。"
    ]
  },
  {
    "volume": 436,
    "sequence": 24,
    "title": "三月三十日题慈恩寺",
    "author": "白居易",
    "content": [
      "慈恩春色今朝尽，尽日裴回倚寺门。",
      "惆怅春归留不得，紫藤花下渐黄昏。"
    ]
  },
  {
    "volume": 436,
    "sequence": 25,
    "title": "看恽家牡丹花戏赠李二十",
    "author": "白居易",
    "content": [
      "香胜烧兰红胜霞，城中最数令公家。",
      "人人散后君须看，归到江南无此花。"
    ]
  },
  {
    "volume": 436,
    "sequence": 26,
    "title": "春中与卢四周谅华阳观同居",
    "author": "白居易",
    "content": [
      "性情懒慢好相亲，门巷萧条称作邻。",
      "背烛共怜深夜月，蹋花同惜少年春。",
      "杏坛住僻虽宜病，芸阁官微不救贫。",
      "文行如君尚憔悴，不知霄汉待何人。"
    ]
  },
  {
    "volume": 436,
    "sequence": 27,
    "title": "自城东至以诗代书，戏招李六拾遗、崔二十六先辈",
    "author": "白居易",
    "content": [
      "青门走马趁心期，惆怅归来已校迟。",
      "应过唐昌玉蕊后，犹当崇敬牡丹时。",
      "暂游还忆崔先辈，欲醉先邀李拾遗。",
      "尚残半月芸香俸，不作归粮作酒赀。"
    ]
  },
  {
    "volume": 436,
    "sequence": 28,
    "title": "盩厔县北楼望山（自此后诗为畿尉时作）",
    "author": "白居易",
    "content": [
      "一为趋走吏，尘土不开颜。",
      "孤负平生眼，今朝始见山。"
    ]
  },
  {
    "volume": 436,
    "sequence": 29,
    "title": "县西郊秋寄赠马造",
    "author": "白居易",
    "content": [
      "紫阁峰西清渭东，野烟深处夕阳中。",
      "风荷老叶萧条绿，水蓼残花寂寞红。",
      "我厌宦游君失意，可怜秋思两心同。"
    ]
  },
  {
    "volume": 436,
    "sequence": 30,
    "title": "别韦苏州",
    "author": "白居易",
    "content": [
      "百年愁里过，万感醉中来。",
      "惆怅城西别，愁眉两不开。"
    ]
  },
  {
    "volume": 436,
    "sequence": 31,
    "title": "戏题新栽蔷薇（时尉盩厔）",
    "author": "白居易",
    "content": [
      "移根易地莫憔悴，野外庭前一种春。",
      "少府无妻春寂寞，花开将尔当夫人。"
    ]
  },
  {
    "volume": 436,
    "sequence": 32,
    "title": "酬王十八、李大见招游山",
    "author": "白居易",
    "content": [
      "自怜幽会心期阻，复愧嘉招书信频。",
      "王事牵身去不得，满山松雪属他人。"
    ]
  },
  {
    "volume": 436,
    "sequence": 33,
    "title": "县南花下醉中留刘五",
    "author": "白居易",
    "content": [
      "百岁几回同酩酊，一年今日最芳菲。",
      "愿将花赠天台女，留取刘郎到夜归。"
    ]
  },
  {
    "volume": 436,
    "sequence": 34,
    "title": "宿杨家",
    "author": "白居易",
    "content": [
      "杨氏弟兄俱醉卧，披衣独起下高斋。",
      "夜深不语中庭立，月照藤花影上阶。"
    ]
  },
  {
    "volume": 436,
    "sequence": 35,
    "title": "醉中留别杨六兄弟（三月二十日别）",
    "author": "白居易",
    "content": [
      "春初携手春深散，无日花间不醉狂。",
      "别后何人堪共醉，犹残十日好风光。"
    ]
  },
  {
    "volume": 436,
    "sequence": 36,
    "title": "醉中归盩厔",
    "author": "白居易",
    "content": [
      "金光门外昆明路，半醉腾腾信马回。",
      "数日非关王事系，牡丹花尽始归来。"
    ]
  },
  {
    "volume": 436,
    "sequence": 37,
    "title": "游云居寺，赠穆三十六地主",
    "author": "白居易",
    "content": [
      "乱峰深处云居路，共蹋花行独惜春。",
      "胜地本来无定主，大都山属爱山人。"
    ]
  },
  {
    "volume": 436,
    "sequence": 38,
    "title": "和王十八蔷薇涧花时有怀萧侍御兼见赠",
    "author": "白居易",
    "content": [
      "霄汉风尘俱是系，蔷薇花委故山深。",
      "怜君独向涧中立，一把红芳三处心。"
    ]
  },
  {
    "volume": 436,
    "sequence": 39,
    "title": "再因公事到骆口驿",
    "author": "白居易",
    "content": [
      "今年到时夏云白，去年来时秋树红。",
      "两度见山心有愧，皆因王事到山中。"
    ]
  },
  {
    "volume": 436,
    "sequence": 40,
    "title": "期李二十文略、王十八质夫不至，独宿仙游寺",
    "author": "白居易",
    "content": [
      "文略也从牵吏役，质夫何故恋嚣尘。",
      "始知解爱山中宿，千万人中无一人。"
    ]
  },
  {
    "volume": 436,
    "sequence": 41,
    "title": "酬赵秀才赠新登科诸先辈",
    "author": "白居易",
    "content": [
      "莫羡蓬莱鸾鹤侣，道成羽翼自生身。",
      "君看名在丹台者，尽是人间修道人。"
    ]
  },
  {
    "volume": 436,
    "sequence": 42,
    "title": "过天门街",
    "author": "白居易",
    "content": [
      "雪尽终南又欲春，遥怜翠色对红尘。",
      "千车万马九衢上，回首看山无一人。"
    ]
  },
  {
    "volume": 436,
    "sequence": 43,
    "title": "惜玉蕊花，有怀集贤王校书起",
    "author": "白居易",
    "content": [
      "芳意将阑风又吹，白云离叶雪辞枝。",
      "集贤雠校无闲日，落尽瑶花君不知。"
    ]
  },
  {
    "volume": 436,
    "sequence": 44,
    "title": "春送卢秀才下第游太原谒严尚书",
    "author": "白居易",
    "content": [
      "未将时会合，且与俗浮沉。",
      "鸿养青冥翮，蛟潜云雨心。",
      "烟郊春别远，风碛暮程深。",
      "墨客投何处，并州旧翰林。"
    ]
  },
  {
    "volume": 436,
    "sequence": 45,
    "title": "长安送柳大东归",
    "author": "白居易",
    "content": [
      "白社羁游伴，青门远别离。",
      "浮名相引住，归路不同归。"
    ]
  },
  {
    "volume": 436,
    "sequence": 46,
    "title": "送文畅上人东游",
    "author": "白居易",
    "content": [
      "得道即无著，随缘西复东。",
      "貌依年腊老，心到夜禅空。",
      "山宿驯溪虎，江行滤水虫。",
      "悠悠尘客思，春满碧云中。"
    ]
  },
  {
    "volume": 436,
    "sequence": 47,
    "title": "社日关路作",
    "author": "白居易",
    "content": [
      "晚景函关路，凉风社日天。",
      "青岩新有燕，红树欲无蝉。",
      "愁立驿楼上，厌行官堠前。",
      "萧条秋兴苦，渐近二毛年。"
    ]
  },
  {
    "volume": 436,
    "sequence": 48,
    "title": "重到毓村宅有感",
    "author": "白居易",
    "content": [
      "欲入中门泪满巾，庭花无主两回春。",
      "轩窗帘幕皆依旧，只是堂前欠一人。"
    ]
  },
  {
    "volume": 436,
    "sequence": 49,
    "title": "乱后过流沟寺",
    "author": "白居易",
    "content": [
      "九月徐州新战后，悲风杀气满山河。",
      "唯有流沟山下寺，门前依旧白云多。"
    ]
  },
  {
    "volume": 436,
    "sequence": 50,
    "title": "叹发落",
    "author": "白居易",
    "content": [
      "多病多愁心自知，行年未老发先衰。",
      "随梳落去何须惜，不落终须变作丝。"
    ]
  },
  {
    "volume": 436,
    "sequence": 51,
    "title": "留别吴七正字",
    "author": "白居易",
    "content": [
      "成名共记甲科上，署吏同登芸阁间。",
      "唯是尘心殊道性，秋蓬常转水长闲。"
    ]
  },
  {
    "volume": 436,
    "sequence": 52,
    "title": "除夜宿洺州",
    "author": "白居易",
    "content": [
      "家寄关西住，身为河北游。",
      "萧条岁除夜，旅泊在洺州。"
    ]
  },
  {
    "volume": 436,
    "sequence": 53,
    "title": "邯郸冬至夜思家",
    "author": "白居易",
    "content": [
      "邯郸驿里逢冬至，抱膝灯前影伴身。",
      "想得家中夜深坐，还应说著远行人。"
    ]
  },
  {
    "volume": 436,
    "sequence": 54,
    "title": "冬至夜怀湘灵",
    "author": "白居易",
    "content": [
      "艳质无由见，寒衾不可亲。",
      "何堪最长夜，俱作独眠人。"
    ]
  },
  {
    "volume": 436,
    "sequence": 55,
    "title": "感故张仆射诸妓",
    "author": "白居易",
    "content": [
      "黄金不惜买蛾眉，拣得如花三四枝。",
      "歌舞教成心力尽，一朝身去不相随。"
    ]
  },
  {
    "volume": 436,
    "sequence": 56,
    "title": "游仙游山",
    "author": "白居易",
    "content": [
      "暗将心地出人间，五六年来人怪闲。",
      "自嫌恋著未全尽，犹爱云泉多在山。"
    ]
  },
  {
    "volume": 436,
    "sequence": 57,
    "title": "见尹公亮新诗，偶赠绝句",
    "author": "白居易",
    "content": [
      "袖里新诗十首馀，吟看句句是琼琚。",
      "如何持此将干谒，不及公卿一字书。"
    ]
  },
  {
    "volume": 436,
    "sequence": 58,
    "title": "长安闲居",
    "author": "白居易",
    "content": [
      "风竹松烟昼掩关，意中长似在深山。",
      "无人不怪长安住，何独朝朝暮暮间。"
    ]
  },
  {
    "volume": 436,
    "sequence": 59,
    "title": "早春独游曲江（时为校书郎）",
    "author": "白居易",
    "content": [
      "散职无羁束，羸骖少送迎。",
      "朝从直城出，春傍曲江行。",
      "风起池东暖，云开山北晴。",
      "冰销泉脉动，雪尽草芽生。",
      "露杏红初坼，烟杨绿未成。",
      "影迟新度雁，声涩欲啼莺。",
      "闲地心俱静，韶光眼共明。",
      "酒狂怜性逸，药效喜身轻。",
      "慵慢疏人事，幽栖逐野情。",
      "回看芸阁笑，不似有浮名。"
    ]
  },
  {
    "volume": 436,
    "sequence": 60,
    "title": "秘书省中忆旧山",
    "author": "白居易",
    "content": [
      "厌从薄宦校青简，悔别故山思白云。",
      "犹喜兰台非傲吏，归时应免动移文。"
    ]
  },
  {
    "volume": 436,
    "sequence": 61,
    "title": "凉夜有怀（自此后诗并未应举时作）",
    "author": "白居易",
    "content": [
      "清风吹枕席，白露湿衣裳。",
      "好是相亲夜，漏迟天气凉。"
    ]
  },
  {
    "volume": 436,
    "sequence": 62,
    "title": "送武士曹归蜀（士曹即武中丞兄）",
    "author": "白居易",
    "content": [
      "花落鸟嘤嘤，南归称野情。",
      "月宜秦岭宿，春好蜀江行。",
      "乡路通云栈，郊扉近锦城。",
      "乌台陟冈送，人羡别时荣。"
    ]
  },
  {
    "volume": 436,
    "sequence": 63,
    "title": "江南送北客，因凭寄徐州兄弟书（时年十五）",
    "author": "白居易",
    "content": [
      "故园望断欲何如，楚水吴山万里余。",
      "今日因君访兄弟，数行乡泪一封书。"
    ]
  },
  {
    "volume": 436,
    "sequence": 64,
    "title": "赋得古原草送别",
    "author": "白居易",
    "content": [
      "离离原上草，一岁一枯荣。",
      "野火烧不尽，春风吹又生。",
      "远芳侵古道，晴翠接荒城。",
      "又送王孙去，萋萋满别情。"
    ]
  },
  {
    "volume": 436,
    "sequence": 65,
    "title": "夜哭李夷道",
    "author": "白居易",
    "content": [
      "逝者绝影响，空庭朝复昏。",
      "家人哀临毕，夜锁寿堂门。",
      "无妻无子何人葬，空见铭旌向月翻。"
    ]
  },
  {
    "volume": 436,
    "sequence": 66,
    "title": "病中作（时年十八）",
    "author": "白居易",
    "content": [
      "久为劳生事，不学摄生道。",
      "年少已多病，此身岂堪老。"
    ]
  },
  {
    "volume": 436,
    "sequence": 67,
    "title": "秋江晚泊",
    "author": "白居易",
    "content": [
      "扁舟泊云岛，倚棹念乡国。",
      "四望不见人，烟江澹秋色。",
      "客心贫易动，日入愁未息。"
    ]
  },
  {
    "volume": 436,
    "sequence": 68,
    "title": "旅次景空寺宿幽上人院",
    "author": "白居易",
    "content": [
      "不与人境接，寺门开向山。",
      "暮钟寒鸟聚，秋雨病僧闲。",
      "月隐云树外，萤飞廊宇间。",
      "幸投花界宿，暂得静心颜。"
    ]
  },
  {
    "volume": 436,
    "sequence": 69,
    "title": "长安正月十五日",
    "author": "白居易",
    "content": [
      "喧喧车骑帝王州，羁病无心逐胜游。",
      "明月春风三五夜，万人行乐一人愁。"
    ]
  },
  {
    "volume": 436,
    "sequence": 70,
    "title": "过高将军墓",
    "author": "白居易",
    "content": [
      "原上新坟委一身，城中旧宅有何人。",
      "妓堂宾阁无归日，野草山花又欲春。",
      "门客空将感恩泪，白杨风里一沾巾。"
    ]
  },
  {
    "volume": 436,
    "sequence": 71,
    "title": "寒食卧病",
    "author": "白居易",
    "content": [
      "病逢佳节长叹息，春雨濛濛榆柳色。",
      "羸坐全非旧日容，扶行半是他人力。",
      "喧喧里巷蹋青归，笑闭柴门度寒食。"
    ]
  },
  {
    "volume": 436,
    "sequence": 72,
    "title": "宿桐庐馆，同崔存度醉后作",
    "author": "白居易",
    "content": [
      "江海漂漂共旅游，一尊相劝散穷愁。",
      "夜深醒后愁还在，雨滴梧桐山馆秋。"
    ]
  },
  {
    "volume": 436,
    "sequence": 73,
    "title": "江楼望归（时避难在越中）",
    "author": "白居易",
    "content": [
      "满眼云水色，月明楼上人。",
      "旅愁春入越，乡梦夜归秦。",
      "道路通荒服，田园隔虏尘。",
      "悠悠沧海畔，十载避黄巾。"
    ]
  },
  {
    "volume": 436,
    "sequence": 74,
    "title": "除夜寄弟妹",
    "author": "白居易",
    "content": [
      "感时思弟妹，不寐百忧生。",
      "万里经年别，孤灯此夜情。",
      "病容非旧日，归思逼新正。",
      "早晚重欢会，羁离各长成。"
    ]
  },
  {
    "volume": 436,
    "sequence": 75,
    "title": "寒食月夜",
    "author": "白居易",
    "content": [
      "风香露重梨花湿，草舍无灯愁未入。",
      "南邻北里歌吹时，独倚柴门月中立。"
    ]
  },
  {
    "volume": 436,
    "sequence": 76,
    "title": "感芍药花，寄正一上人",
    "author": "白居易",
    "content": [
      "今日阶前红芍药，几花欲老几花新。",
      "开时不解比色相，落后始知如幻身。",
      "空门此去几多地，欲把残花问上人。"
    ]
  },
  {
    "volume": 436,
    "sequence": 77,
    "title": "晚秋闲居",
    "author": "白居易",
    "content": [
      "地僻门深少送迎，披衣闲坐养幽情。",
      "秋庭不扫携藤杖，闲蹋梧桐黄叶行。"
    ]
  },
  {
    "volume": 436,
    "sequence": 78,
    "title": "秋暮郊居书怀",
    "author": "白居易",
    "content": [
      "郊居人事少，昼卧对林峦。",
      "穷巷厌多雨，贫家愁早寒。",
      "葛衣秋未换，书卷病仍看。",
      "若问生涯计，前溪一钓竿。"
    ]
  },
  {
    "volume": 436,
    "sequence": 79,
    "title": "为薛台悼亡",
    "author": "白居易",
    "content": [
      "半死梧桐老病身，重泉一念一伤神。",
      "手携稚子夜归院，月冷空房不见人。"
    ]
  },
  {
    "volume": 436,
    "sequence": 80,
    "title": "途中寒食",
    "author": "白居易",
    "content": [
      "路旁寒食行人尽，独占春愁在路旁。",
      "马上垂鞭愁不语，风吹百草野田香。"
    ]
  },
  {
    "volume": 436,
    "sequence": 81,
    "title": "题流沟寺古松",
    "author": "白居易",
    "content": [
      "烟叶葱茏苍麈尾，霜皮剥落紫龙鳞。",
      "欲知松老看尘壁，死却题诗几许人。"
    ]
  },
  {
    "volume": 436,
    "sequence": 82,
    "title": "感月悲逝者",
    "author": "白居易",
    "content": [
      "存亡感月一潸然，月色今宵似往年。",
      "何处曾经同望月，樱桃树下后堂前。"
    ]
  },
  {
    "volume": 436,
    "sequence": 83,
    "title": "代邻叟言怀",
    "author": "白居易",
    "content": [
      "人生何事心无定，宿昔如今意不同。",
      "宿昔愁身不得老，如今恨作白头翁。"
    ]
  },
  {
    "volume": 436,
    "sequence": 84,
    "title": "自河南经乱关内阻饥兄弟离散各在一处…符离及下邽弟妹",
    "author": "白居易",
    "content": [
      "时难年饥世业空，弟兄羁旅各西东。",
      "田园寥落干戈后，骨肉流离道路中。",
      "吊影分为千里雁，辞根散作九秋蓬。",
      "共看明月应垂泪，一夜乡心五处同。"
    ]
  },
  {
    "volume": 436,
    "sequence": 85,
    "title": "长安早春旅怀",
    "author": "白居易",
    "content": [
      "轩车歌吹喧都邑，中有一人向隅立。",
      "夜深明月卷帘愁，日暮青山望乡泣。",
      "风吹新绿草芽坼，雨洒轻黄柳条湿。",
      "此生知负少年春，不展愁眉欲三十。"
    ]
  },
  {
    "volume": 436,
    "sequence": 86,
    "title": "寒闺夜",
    "author": "白居易",
    "content": [
      "夜半衾裯冷，孤眠懒未能。",
      "笼香销尽火，巾泪滴成冰。",
      "为惜影相伴，通宵不灭灯。"
    ]
  },
  {
    "volume": 436,
    "sequence": 87,
    "title": "寄湘灵",
    "author": "白居易",
    "content": [
      "泪眼凌寒冻不流，每经高处即回头。",
      "遥知别后西楼上，应凭栏干独自愁。"
    ]
  },
  {
    "volume": 436,
    "sequence": 88,
    "title": "冬至宿杨梅馆",
    "author": "白居易",
    "content": [
      "十一月中长至夜，三千里外远行人。",
      "若为独宿杨梅馆，冷枕单床一病身。"
    ]
  },
  {
    "volume": 436,
    "sequence": 89,
    "title": "临江送夏瞻（瞻年七十馀）",
    "author": "白居易",
    "content": [
      "悲君老别我沾巾，七十无家万里身。",
      "愁见舟行风又起，白头浪里白头人。"
    ]
  },
  {
    "volume": 436,
    "sequence": 90,
    "title": "冬夜示敏巢（时在东都宅）",
    "author": "白居易",
    "content": [
      "炉火欲销灯欲尽，夜长相对百忧生。",
      "他时诸处重相见，莫忘今宵灯下情。"
    ]
  },
  {
    "volume": 436,
    "sequence": 91,
    "title": "客中守岁（在柳家庄）",
    "author": "白居易",
    "content": [
      "守岁尊无酒，思乡泪满巾。",
      "始知为客苦，不及在家贫。",
      "畏老偏惊节，防愁预恶春。",
      "故园今夜里，应念未归人。"
    ]
  },
  {
    "volume": 436,
    "sequence": 92,
    "title": "问淮水",
    "author": "白居易",
    "content": [
      "自嗟名利客，扰扰在人间。",
      "何事长淮水，东流亦不闲。"
    ]
  },
  {
    "volume": 436,
    "sequence": 93,
    "title": "宿樟亭驿",
    "author": "白居易",
    "content": [
      "夜半樟亭驿，愁人起望乡。",
      "月明何所见，潮水白茫茫。"
    ]
  },
  {
    "volume": 436,
    "sequence": 94,
    "title": "及第后忆旧山",
    "author": "白居易",
    "content": [
      "偶献子虚登上第，却吟招隐忆中林。",
      "春萝秋桂莫惆怅，纵有浮名不系心。"
    ]
  },
  {
    "volume": 436,
    "sequence": 95,
    "title": "题李次云窗竹",
    "author": "白居易",
    "content": [
      "不用裁为鸣凤管，不须截作钓鱼竿。",
      "千花百草凋零后，留向纷纷雪里看。"
    ]
  },
  {
    "volume": 436,
    "sequence": 96,
    "title": "花下自劝酒",
    "author": "白居易",
    "content": [
      "酒盏酌来须满满，花枝看即落纷纷。",
      "莫言三十是年少，百岁三分已一分。"
    ]
  },
  {
    "volume": 436,
    "sequence": 97,
    "title": "题李十一东亭",
    "author": "白居易",
    "content": [
      "相思夕上松台立，蛩思蝉声满耳秋。",
      "惆怅东亭风月好，主人今夜在鄜州。"
    ]
  },
  {
    "volume": 436,
    "sequence": 98,
    "title": "春村",
    "author": "白居易",
    "content": [
      "二月村园暖，桑间戴胜飞。",
      "农夫舂旧谷，蚕妾捣新衣。",
      "牛马因风远，鸡豚过社稀。",
      "黄昏林下路，鼓笛赛神归。"
    ]
  },
  {
    "volume": 436,
    "sequence": 99,
    "title": "题施山人野居",
    "author": "白居易",
    "content": [
      "得道应无著，谋生亦不妨。",
      "春泥秧稻暖，夜火焙茶香。",
      "水巷风尘少，松斋日月长。",
      "高闲真是贵，何处觅侯王。"
    ]
  }
]