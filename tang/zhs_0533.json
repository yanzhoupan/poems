[
  {
    "volume": 533,
    "sequence": 1,
    "title": "金陵怀古",
    "author": "许浑",
    "content": [
      "玉树歌残王气终，景阳兵合戍楼空。",
      "松楸远近千官冢，禾黍高低六代宫。",
      "石燕拂云晴亦雨，江豚吹浪夜还风。",
      "英雄一去豪华尽，唯有青山似洛中。"
    ]
  },
  {
    "volume": 533,
    "sequence": 2,
    "title": "姑苏怀古",
    "author": "许浑",
    "content": [
      "宫馆余基辍棹过，黍苗无限独悲歌。",
      "荒台麋鹿争新草，空苑凫鹥占浅莎。",
      "吴岫雨来虚槛冷，楚江风急远帆多。",
      "可怜国破忠臣死，日日东流生白波。"
    ]
  },
  {
    "volume": 533,
    "sequence": 3,
    "title": "凌歊台（台在当涂县北，宋高祖所筑）",
    "author": "许浑",
    "content": [
      "宋祖凌高乐未回，三千歌舞宿层台。",
      "湘潭云尽暮山出，巴蜀雪消春水来。",
      "行殿有基荒荠合，寝园无主野棠开。",
      "百年便作万年计，岩畔古碑空绿苔。"
    ]
  },
  {
    "volume": 533,
    "sequence": 4,
    "title": "骊山（一作途经骊山（一作望华清宫感事）",
    "author": "许浑",
    "content": [
      "闻说先皇醉碧桃，日华浮动郁金袍。",
      "风随玉辇笙歌迥，云卷珠帘剑佩高。",
      "凤驾北归山寂寂，龙旟西幸水滔滔。",
      "贵妃没后巡游少，瓦落宫墙见野蒿。"
    ]
  },
  {
    "volume": 533,
    "sequence": 5,
    "title": "咸阳城东楼（一作咸阳城西楼晚眺，一作西门）",
    "author": "许浑",
    "content": [
      "一上高城万里愁，蒹葭杨柳似汀洲。",
      "溪云初起日沈阁，山雨欲来风满楼。",
      "鸟下绿芜秦苑夕，蝉鸣黄叶汉宫秋。",
      "行人莫问当年事，故国东来渭水流。"
    ]
  },
  {
    "volume": 533,
    "sequence": 6,
    "title": "京口闲居寄京洛友人（一作两都亲友）",
    "author": "许浑",
    "content": [
      "吴门烟月昔同游，枫叶芦花并客舟。",
      "聚散有期云北去，浮沈无计水东流。",
      "一尊酒尽青山暮，千里书回碧树秋。",
      "何处相思不相见，凤城龙阙楚江头。"
    ]
  },
  {
    "volume": 533,
    "sequence": 7,
    "title": "冬日登越王台怀归",
    "author": "许浑",
    "content": [
      "月沉高岫宿云开，万里归心独上来。",
      "河畔雪飞扬子宅，海边花盛越王台。",
      "泷分桂岭鱼难过，瘴近衡峰雁却回。",
      "乡信渐稀人渐老，只应频看一枝梅。"
    ]
  },
  {
    "volume": 533,
    "sequence": 8,
    "title": "对雪",
    "author": "许浑",
    "content": [
      "云度龙山暗倚城，先飞淅沥引轻盈。",
      "素娥冉冉拜瑶阙，皓鹤纷纷朝玉京。",
      "阴岭有风梅艳散，寒林无月桂华生。",
      "剡溪一醉十年事，忽忆棹回天未明。"
    ]
  },
  {
    "volume": 533,
    "sequence": 9,
    "title": "送萧处士归缑岭别业",
    "author": "许浑",
    "content": [
      "醉斜乌帽发如丝，曾看仙人一局棋。",
      "宾馆有鱼为客久，乡书无雁到家迟。",
      "缑山住近吹笙庙，湘水行逢鼓瑟祠。",
      "今夜月明何处宿，九疑云尽碧参差。"
    ]
  },
  {
    "volume": 533,
    "sequence": 10,
    "title": "与郑二秀才同舟东下洛中，亲朋送至景云寺",
    "author": "许浑",
    "content": [
      "三十六峰横一川，绿波无路草芊芊。",
      "牛羊晚食铺平地，雕鹗晴飞摩远天。",
      "洛客尽回临水寺，楚人皆逐下江船。",
      "东西未有相逢日，更把繁华共醉眠。"
    ]
  },
  {
    "volume": 533,
    "sequence": 11,
    "title": "长安岁暮",
    "author": "许浑",
    "content": [
      "独望天门倚剑歌，干时无计老关河。",
      "东归万里惭张翰，西上四年羞卞和。",
      "花暗楚城春醉少，月凉秦塞夜愁多。",
      "三山岁岁有人去，唯恐海风生白波。"
    ]
  },
  {
    "volume": 533,
    "sequence": 12,
    "title": "赠茅山高拾遗",
    "author": "许浑",
    "content": [
      "谏猎归来绮季歌，大茅峰影满秋波。",
      "山斋留客扫红叶，野艇送僧披绿莎。",
      "长覆旧图棋势尽，遍添新品药名多。",
      "云中黄鹄日千里，自宿自飞无网罗。"
    ]
  },
  {
    "volume": 533,
    "sequence": 13,
    "title": "李秀才近自涂口迁居新安适枉缄书见宽悲戚因以此答",
    "author": "许浑",
    "content": [
      "远书开罢更依依，晨坐高台竟落晖。",
      "颜巷雪深人已去，庾楼花盛客初归。",
      "东堂望绝迁莺起，南国哀余候雁飞。",
      "今日劳君犹问讯，一官唯长故山薇。"
    ]
  },
  {
    "volume": 533,
    "sequence": 14,
    "title": "赠萧兵曹先辈",
    "author": "许浑",
    "content": [
      "广陵堤上昔离居，帆转潇湘万里余。",
      "楚客病时无鵩鸟，越乡归处有鲈鱼。",
      "潮生水郭蒹葭响，雨过山城橘柚疏。",
      "闻说携琴兼载酒，邑人争识马相如。"
    ]
  },
  {
    "volume": 533,
    "sequence": 15,
    "title": "题舒女庙",
    "author": "许浑",
    "content": [
      "山乐来迎去不言，庙前高柳水禽喧。",
      "绮罗无色雨侵帐，珠翠有声风绕幡。",
      "妆镜尚疑山月满，寝屏犹认野花繁。",
      "孤舟梦断行云散，何限离心寄晓猿。"
    ]
  },
  {
    "volume": 533,
    "sequence": 16,
    "title": "姑孰官舍",
    "author": "许浑",
    "content": [
      "草生宫舍似闲居，雪照南窗满素书。",
      "贫后始知为吏拙，病来还喜识人疏。",
      "青云岂有窥梁燕，浊水应无避钓鱼。",
      "不待秋风便归去，紫阳山下是吾庐。"
    ]
  },
  {
    "volume": 533,
    "sequence": 17,
    "title": "凌歊台送韦（一作韩）秀才",
    "author": "许浑",
    "content": [
      "云起高台日未沉，数村残照半岩阴，野蚕成茧桑柘尽，溪鸟引雏蒲稗深。",
      "帆势依依投极浦，钟声杳杳隔前林。",
      "故山迢递故人去，一夜月明千里心。"
    ]
  },
  {
    "volume": 533,
    "sequence": 18,
    "title": "送岭南卢判官罢职归华阴山居",
    "author": "许浑",
    "content": [
      "曾事刘琨雁塞空，十年书剑任飘蓬。",
      "东堂旧屈移山志，南国新留煮海功。",
      "还挂一帆青海上，更开三径碧莲中。",
      "关西旧友如相问，已许沧浪伴钓翁。"
    ]
  },
  {
    "volume": 533,
    "sequence": 19,
    "title": "将度故城湖阻风夜泊永阳戍",
    "author": "许浑",
    "content": [
      "行尽青溪日已蹉，云容山影水嵯峨。",
      "楼前归客怨清梦，楼上美人凝夜歌。",
      "独树高高风势急，平湖渺渺月明多。",
      "终期一艇载樵去，来往使帆凌白波。"
    ]
  },
  {
    "volume": 533,
    "sequence": 20,
    "title": "郑侍御厅玩鹤",
    "author": "许浑",
    "content": [
      "碧天飞舞下晴莎，金阁瑶池绝网罗。",
      "岩响数声风满树，岸移孤影雪凌波。",
      "缑山去远云霄迥，辽海归迟岁月多。",
      "双翅一开千万里，只应栖隐恋乔柯。"
    ]
  },
  {
    "volume": 533,
    "sequence": 21,
    "title": "南亭夜坐，贻开元禅定二道者",
    "author": "许浑",
    "content": [
      "暮暮焚香何处宿，西岩一室映疏藤。",
      "光阴难驻迹如客，寒暑不惊心似僧。",
      "高树有风闻夜磬，远山无月见秋灯。",
      "身闲境静日为乐，若问其余非我能。"
    ]
  },
  {
    "volume": 533,
    "sequence": 22,
    "title": "朱坡故少保杜公池亭",
    "author": "许浑",
    "content": [
      "杜陵池榭绮城东，孤岛回汀路不穷。",
      "高岫乍疑三峡近，远波初似五湖通。",
      "楸梧叶暗潇潇雨，菱荇花香淡淡风。",
      "还有昔时巢燕在，飞来飞去画堂中。"
    ]
  },
  {
    "volume": 533,
    "sequence": 23,
    "title": "秋日早朝（一作秋日候扇）",
    "author": "许浑",
    "content": [
      "宵衣应待绝更筹，环佩锵锵月下楼。",
      "井转辘轳千树晓，锁开阊阖万山秋。",
      "龙旗尽列趋金殿，雉扇才分见玉旒。",
      "虚戴铁冠无一事，沧江归去老渔舟。"
    ]
  },
  {
    "volume": 533,
    "sequence": 24,
    "title": "沧浪峡",
    "author": "许浑",
    "content": [
      "缨带流尘发半霜，独寻残月下沧浪。",
      "一声溪鸟暗云散，万片野花流水香。",
      "昔日未知方外乐，暮年初信梦中忙。",
      "红虾青鲫紫芹脆，归去不辞来路长。"
    ]
  },
  {
    "volume": 533,
    "sequence": 25,
    "title": "故洛城（一作登故洛阳城）",
    "author": "许浑",
    "content": [
      "禾黍离离半野蒿，昔人城此岂知劳。",
      "水声东去市朝变，山势北来宫殿高。",
      "鸦噪暮云归古堞，雁迷寒雨下空壕。",
      "可怜缑岭登仙子，犹自吹笙醉碧桃。"
    ]
  },
  {
    "volume": 533,
    "sequence": 26,
    "title": "闻释子栖玄欲奉道因寄",
    "author": "许浑",
    "content": [
      "欲求真诀恋禅扃，羽帔方袍尽有情。",
      "仙骨本微灵鹤远，法心潜动毒龙惊。",
      "三山未有偷桃计，四海初传问菊名。",
      "今日劝师师莫惑，长生难学证无生。"
    ]
  },
  {
    "volume": 533,
    "sequence": 27,
    "title": "南海府罢南康阻浅行侣稍稍登陆…主人燕饯至频暮宿东溪",
    "author": "许浑",
    "content": [
      "暗滩水落涨虚沙，滩去秦吴万里赊。",
      "马上折残江北柳，舟中开尽岭南花。",
      "离歌不断如留客，归梦初惊似到家。",
      "山鸟一声人未起，半床春月在天涯。"
    ]
  },
  {
    "volume": 533,
    "sequence": 28,
    "title": "秋晚云阳驿西亭莲池",
    "author": "许浑",
    "content": [
      "心忆莲池秉烛游，叶残花败尚维舟。",
      "烟开翠扇清风晓，水泥红衣白露秋。",
      "神女暂来云易散，仙娥初去月难留。",
      "空怀远道难持赠，醉倚阑干尽日愁。"
    ]
  },
  {
    "volume": 533,
    "sequence": 29,
    "title": "题勤尊师历阳山居",
    "author": "许浑",
    "content": [
      "二十知兵在羽林，中年潜识子房心。",
      "苍鹰出塞胡尘灭。",
      "白鹤还乡楚水深。",
      "春坼酒瓶浮药气，晚携棋局带松阴。",
      "鸡笼山上云多处，自劚黄精不可寻。"
    ]
  },
  {
    "volume": 533,
    "sequence": 30,
    "title": "怀旧居",
    "author": "许浑",
    "content": [
      "兵书一箧老无功，故国郊扉在梦中。",
      "藤蔓覆梨张谷暗。",
      "草花侵菊庾园空。",
      "朱门迹忝登龙客，白屋心期失马翁。",
      "楚水吴山何处是，北窗残月照屏风。"
    ]
  },
  {
    "volume": 533,
    "sequence": 31,
    "title": "祗命许昌自郊居，移就公馆秋日寄茅山高拾遗",
    "author": "许浑",
    "content": [
      "一笛迎风万叶飞，强携刀笔换荷衣。",
      "潮寒水国秋砧早，月暗山城夜漏稀。",
      "岩响远闻樵客过，浦深遥送钓童归。",
      "中年未识从军乐，虚近三茅望少微。"
    ]
  },
  {
    "volume": 533,
    "sequence": 32,
    "title": "伤虞将军（一作伤河东虞押衙）",
    "author": "许浑",
    "content": [
      "白首从军未有名，近将孤剑到江城。",
      "巴童戍久能番语，胡马调多解汉行。",
      "对雪夜穷黄石略，望云秋计黑山程。",
      "可怜身死家犹远，汴水东流无哭声。"
    ]
  },
  {
    "volume": 533,
    "sequence": 33,
    "title": "晚自朝台津至韦隐居郊园",
    "author": "许浑",
    "content": [
      "秋来凫雁下方塘，系马朝台步夕阳。",
      "村径绕山松叶暗，野门临水稻花香。",
      "云连海气琴书润，风带潮声枕簟凉。",
      "西下磻溪犹万里，可能垂白待文王。"
    ]
  },
  {
    "volume": 533,
    "sequence": 34,
    "title": "寓居开元精舍，酬薛秀才见贻",
    "author": "许浑",
    "content": [
      "知己萧条信陆沉，茂陵扶疾卧西林。",
      "芰荷风起客堂静，松桂月高僧院深。",
      "清露下时伤旅鬓，白云归处寄乡心。",
      "怜君诗句犹相忆，题在空斋夜夜吟。"
    ]
  },
  {
    "volume": 533,
    "sequence": 35,
    "title": "别刘秀才（一作留别裴秀才）",
    "author": "许浑",
    "content": [
      "三献无功玉有瑕，更携书剑客天涯。",
      "孤帆夜别潇湘雨，广陌春期鄠杜花。",
      "灯照水萤千点灭，棹惊滩雁一行斜。",
      "关河万里秋风急，望见乡山不到家。"
    ]
  },
  {
    "volume": 533,
    "sequence": 36,
    "title": "早发天台中岩寺度关岭次天姥岑",
    "author": "许浑",
    "content": [
      "来往天台天姥间，欲求真诀驻衰颜。",
      "星河半落岩前寺，云雾初开岭上关。",
      "丹壑树多风浩浩，碧溪苔浅水潺潺。",
      "可知刘阮逢人处，行尽深山又是山。"
    ]
  },
  {
    "volume": 533,
    "sequence": 37,
    "title": "游钱塘青山李隐居西斋（一作李郢诗）",
    "author": "许浑",
    "content": [
      "小隐西亭为客开，翠萝深处遍苍苔。",
      "林间扫石安棋局，岩下分泉递酒杯。",
      "兰叶露光秋月上，芦花风起夜潮来。",
      "云山绕屋犹嫌浅，欲棹渔舟近钓台。"
    ]
  },
  {
    "volume": 533,
    "sequence": 38,
    "title": "春日郊园戏赠杨嘏评事",
    "author": "许浑",
    "content": [
      "十里蒹葭入薜萝，春风谁许暂鸣珂。",
      "相如渴后狂还减，曼倩归来语更多。",
      "门枕碧溪冰皓耀，槛齐青嶂雪嵯峨。",
      "野桥沽酒茅檐醉，谁羡红楼一曲歌。"
    ]
  },
  {
    "volume": 533,
    "sequence": 39,
    "title": "晚自东郭回留一二游侣",
    "author": "许浑",
    "content": [
      "乡心迢递宦情微，吏散寻幽竟落晖。",
      "林下草腥巢鹭宿，洞前云湿雨龙归。",
      "钟随野艇回孤棹，鼓绝山城掩半扉。",
      "今夜西斋好风月，一瓢春酒莫相违。"
    ]
  },
  {
    "volume": 533,
    "sequence": 40,
    "title": "与郑秀才叔侄会送杨秀才昆仲东归",
    "author": "许浑",
    "content": [
      "书剑功迟白发新，异乡仍送故乡人。",
      "阮公留客竹林晚，田氏到家荆树春。",
      "雪尽塞鸿南翥少，风来胡马北嘶频。",
      "洞庭烟月如终老，谁是长杨谏猎臣。"
    ]
  },
  {
    "volume": 533,
    "sequence": 41,
    "title": "送郭秀才游天台",
    "author": "许浑",
    "content": [
      "云埋阴壑雪凝峰，半壁天台已万重。",
      "人度碧溪疑辍棹，僧归苍岭似闻钟。",
      "暖眠鸂鶒晴滩草，高挂猕猴暮涧松。",
      "曾约共游今独去，赤城西面水溶溶。"
    ]
  },
  {
    "volume": 533,
    "sequence": 42,
    "title": "送张尊师归洞庭",
    "author": "许浑",
    "content": [
      "能琴道士洞庭西，风满归帆路不迷。",
      "对岸水花霜后浅，傍檐山果雨来低。",
      "杉松近晚移茶灶，岩谷初寒盖药畦。",
      "他日相思两行字，无人知处武陵溪。"
    ]
  },
  {
    "volume": 533,
    "sequence": 43,
    "title": "移摄太平寄前李明府",
    "author": "许浑",
    "content": [
      "病移岩邑称闲身，何处风光贳酒频。",
      "溪柳绕门彭泽令，野花连洞武陵人。",
      "娇歌自驻壶中景，艳舞长留海上春。",
      "早晚高台更同醉，绿萝如帐草如茵。"
    ]
  }
]