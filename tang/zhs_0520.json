[
  {
    "volume": 520,
    "sequence": 1,
    "title": "感怀诗一首（时沧州用兵）",
    "author": "杜牧",
    "content": [
      "高文会隋季，提剑徇天意。",
      "扶持万代人，步骤三皇地。",
      "圣云继之神，神仍用文治。",
      "德泽酌生灵，沉酣薰骨髓。",
      "旄头骑箕尾，风尘蓟门起。",
      "胡兵杀汉兵，尸满咸阳市。",
      "宣皇走豪杰，谈笑开中否。",
      "蟠联两河间，烬萌终不弭。",
      "号为精兵处，齐蔡燕赵魏。",
      "合环千里疆，争为一家事。",
      "逆子嫁虏孙，西邻聘东里。",
      "急热同手足，唱和如宫徵。",
      "法制自作为，礼文争僭拟。",
      "压阶螭斗角，画屋龙交尾。",
      "署纸日替名，分财赏称赐。",
      "刳隍咸欠万寻，缭垣叠千雉。",
      "誓将付孱孙，血绝然方已。",
      "九庙仗神灵，四海为输委。",
      "如何七十年，汗赩含羞耻。",
      "韩彭不再生，英卫皆为鬼。",
      "凶门爪牙辈，穰穰如儿戏。",
      "累圣但日吁，阃外将谁寄。",
      "屯田数十万，堤防常慑惴。",
      "急征赴军须，厚赋资凶器。",
      "因隳画一法，且逐随时利。",
      "流品极蒙尨，网罗渐离弛。",
      "夷狄日开张，黎元愈憔悴。",
      "邈矣远太平，萧然尽烦费。",
      "至于贞元末，风流恣绮靡。",
      "艰极泰循来，元和圣天子。",
      "元和圣天子，英明汤武上。",
      "茅茨覆宫殿，封章绽帷帐。",
      "伍旅拔雄儿，梦卜庸真相。",
      "勃云走轰霆，河南一平荡。",
      "继于长庆初，燕赵终舁襁。",
      "携妻负子来，北阙争顿颡。",
      "故老抚儿孙，尔生今有望。",
      "茹鲠喉尚隘，负重力未壮。",
      "坐幄无奇兵，吞舟漏疏网。",
      "骨添蓟垣沙，血涨滹沱浪。",
      "只云徒有征，安能问无状。",
      "一日五诸侯，奔亡如鸟往。",
      "取之难梯天，失之易反掌。",
      "苍然太行路，翦翦还榛莽。",
      "关西贱男子，誓肉虏杯羹。",
      "请数系虏事，谁其为我听。",
      "荡荡乾坤大，曈曈日月明。",
      "叱起文武业，可以豁洪溟。",
      "安得封域内，长有扈苗征。",
      "七十里百里，彼亦何尝争。",
      "往往念所至，得醉愁苏醒。",
      "韬舌辱壮心，叫阍无助声。",
      "聊书感怀韵，焚之遗贾生。"
    ]
  },
  {
    "volume": 520,
    "sequence": 2,
    "title": "杜秋娘诗",
    "author": "杜牧",
    "content": [
      "京江水清滑，生女白如脂。",
      "其间杜秋者，不劳朱粉施。",
      "老濞即山铸，后庭千双眉。",
      "秋持玉斝醉，与唱金缕衣。",
      "濞既白首叛，秋亦红泪滋。",
      "吴江落日渡，灞岸绿杨垂。",
      "联裾见天子，盼眄独依依。",
      "椒壁悬锦幕，镜奁蟠蛟螭。",
      "低鬟认新宠，窈袅复融怡。",
      "月上白璧门，桂影凉参差。",
      "金阶露新重，闲捻紫箫吹。",
      "莓苔夹城路，南苑雁初飞。",
      "红粉羽林杖，独赐辟邪旗。",
      "归来煮豹胎，餍饫不能饴。",
      "咸池升日庆，铜雀分香悲。",
      "雷音后车远，事往落花时。",
      "燕禖得皇子，壮发绿緌緌。",
      "画堂授傅姆，天人亲捧持。",
      "虎睛珠络褓，金盘犀镇帷。",
      "长杨射熊罴，武帐弄哑咿。",
      "渐抛竹马剧，稍出舞鸡奇。",
      "崭崭整冠珮，侍宴坐瑶池。",
      "眉宇俨图画，神秀射朝辉。",
      "一尺桐偶人，江充知自欺。",
      "王幽茅土削，秋放故乡归。",
      "觚棱拂斗极，回首尚迟迟。",
      "四朝三十载，似梦复疑非。",
      "潼关识旧吏，吏发已如丝。",
      "却唤吴江渡，舟人那得知。",
      "归来四邻改，茂苑草菲菲。",
      "清血洒不尽，仰天知问谁。",
      "寒衣一匹素，夜借邻人机。",
      "我昨金陵过，闻之为歔欷。",
      "自古皆一贯，变化安能推。",
      "夏姬灭两国，逃作巫臣姬。",
      "西子下姑苏，一舸逐鸱夷。",
      "织室魏豹俘，作汉太平基。",
      "误置代籍中，两朝尊母仪。",
      "光武绍高祖，本系生唐儿。",
      "珊瑚破高齐，作婢舂黄糜。",
      "萧后去扬州，突厥为阏氏。",
      "女子固不定，士林亦难期。",
      "射钩后呼父，钓翁王者师。",
      "无国要孟子，有人毁仲尼。",
      "秦因逐客令，柄归丞相斯。",
      "安知魏齐首，见断箦中尸。",
      "给丧蹶张辈，廊庙冠峨危。",
      "珥貂七叶贵，何妨戎虏支。",
      "苏武却生返，邓通终死饥。",
      "主张既难测，翻覆亦其宜。",
      "地尽有何物，天外复何之。",
      "指何为而捉，足何为而驰。",
      "耳何为而听，目何为而窥。",
      "已身不自晓，此外何思惟。",
      "因倾一樽酒，题作杜秋诗。",
      "愁来独长咏，聊可以自怡。"
    ]
  },
  {
    "volume": 520,
    "sequence": 3,
    "title": "郡斋独酌（黄州作）",
    "author": "杜牧",
    "content": [
      "前年鬓生雪，今年须带霜。",
      "时节序鳞次，古今同雁行。",
      "甘英穷西海，四万到洛阳。",
      "东南我所见，北可计幽荒。",
      "中画一万国，角角棋布方。",
      "地顽压不穴，天迥老不僵。",
      "屈指百万世，过如霹雳忙。",
      "人生落其内，何者为彭殇？",
      "促束自系缚，儒衣宽且长。",
      "旗亭雪中过，敢问当垆娘。",
      "我爱李侍中，标标七尺强。",
      "白羽八扎弓，髀压绿檀枪。",
      "风前略横阵，紫髯分两傍。",
      "淮西万虎士，怒目不敢当。",
      "功成赐宴麟德殿，猿超鹘掠广球场。",
      "三千宫女侧头看，相排踏碎双明珰。",
      "旌竿幖幖旗火霍火霍，意气横鞭归故乡。",
      "我爱朱处士，三吴当中央。",
      "罢亚百顷稻，西风吹半黄。",
      "尚可活乡里，岂唯满囷仓？",
      "后岭翠扑扑，前溪碧泱泱。",
      "雾晓起凫雁，日晚下牛羊。",
      "叔舅欲饮我，社瓮尔来尝。",
      "伯姊子欲归，彼亦有壶浆。",
      "西阡下柳坞，东陌绕荷塘。",
      "姻亲骨肉舍，烟火遥相望。",
      "太守政如水，长官贪似狼。",
      "征输一云毕，任尔自存亡。",
      "我昔造其室，羽仪鸾鹤翔。",
      "交横碧流上，竹映琴书床。",
      "出语无近俗，尧舜禹武汤。",
      "问今天子少，谁人为栋梁？",
      "我曰天子圣，晋公提纪纲。",
      "联兵数十万，附海正诛沧。",
      "谓言大义小不义，取易卷席如探囊。",
      "犀甲吴兵斗弓弩，蛇矛燕戟驰锋铓。",
      "岂知三载几百战，钩车不得望其墙！",
      "答云此山外，有事同胡羌。",
      "谁将国伐叛，话与钓鱼郎？",
      "溪南重回首，一径出修篁。",
      "尔来十三岁，斯人未曾忘。",
      "往往自抚己，泪下神苍茫。",
      "御史诏分洛，举趾何猖狂！",
      "阙下谏官业，拜疏无文章。",
      "寻僧解忧梦，乞酒缓愁肠。",
      "岂为妻子计，未去山林藏。",
      "平生五色线，愿补舜衣裳。",
      "弦歌教燕赵，兰芷浴河湟。",
      "腥膻一扫洒，凶狠皆披攘。",
      "生人但眠食，寿域富农桑。",
      "孤吟志在此，自亦笑荒唐。",
      "江郡雨初霁，刀好截秋光。",
      "池边成独酌，拥鼻菊枝香。",
      "醺酣更唱太平曲，仁圣天子寿无疆。"
    ]
  },
  {
    "volume": 520,
    "sequence": 4,
    "title": "张好好诗",
    "author": "杜牧",
    "content": [
      "君为豫章姝，十三才有余。",
      "翠茁凤生尾，丹叶莲含跗。",
      "高阁倚天半，章江联碧虚。",
      "此地试君唱，特使华筵铺。",
      "主人顾四座，始讶来踟蹰。",
      "吴娃起引赞，低徊映长裾。",
      "双鬟可高下，才过青罗襦。",
      "盼盼乍垂袖，一声雏凤呼。",
      "繁弦迸关纽，塞管裂圆芦。",
      "众音不能逐，袅袅穿云衢。",
      "主人再三叹，谓言天下殊。",
      "赠之天马锦，副以水犀梳。",
      "龙沙看秋浪，明月游朱湖。",
      "自此每相见，三日已为疏。",
      "玉质随月满，艳态逐春舒。",
      "绛唇渐轻巧，云步转虚徐。",
      "旌旆忽东下，笙歌随舳舻。",
      "霜凋谢楼树，沙暖句溪蒲。",
      "身外任尘土，樽前极欢娱。",
      "飘然集仙客，讽赋欺相如。",
      "聘之碧瑶珮，载以紫云车。",
      "洞闭水声远，月高蟾影孤。",
      "尔来未几岁，散尽高阳徒。",
      "洛城重相见，婥婥为当垆。",
      "怪我苦何事，少年垂白须。",
      "朋游今在否，落拓更能无。",
      "门馆恸哭后，水云秋景初。",
      "斜日挂衰柳，凉风生座隅。",
      "洒尽满襟泪，短歌聊一书。"
    ]
  },
  {
    "volume": 520,
    "sequence": 5,
    "title": "冬至日寄小侄阿宜诗",
    "author": "杜牧",
    "content": [
      "小侄名阿宜，未得三尺长。",
      "头圆筋骨紧，两眼明且光。",
      "去年学官人，竹马绕四廊。",
      "指挥群儿辈，意气何坚刚。",
      "今年始读书，下口三五行。",
      "随兄旦夕去，敛手整衣裳。",
      "去岁冬至日，拜我立我旁。",
      "祝尔愿尔贵，仍且寿命长。",
      "今年我江外，今日生一阳。",
      "忆尔不可见，祝尔倾一觞。",
      "阳德比君子，初生甚微茫。",
      "排阴出九地，万物随开张。",
      "一似小儿学，日就复月将。",
      "勤勤不自已，二十能文章。",
      "仕宦至公相，致君作尧汤。",
      "我家公相家，剑佩尝丁当。",
      "旧第开朱门，长安城中央。",
      "第中无一物，万卷书满堂。",
      "家集二百编，上下驰皇王。",
      "多是抚州写，今来五纪强。",
      "尚可与尔读，助尔为贤良。",
      "经书括根本，史书阅兴亡。",
      "高摘屈宋艳，浓薰班马香。",
      "李杜泛浩浩，韩柳摩苍苍。",
      "近者四君子，与古争强梁。",
      "愿尔一祝后，读书日日忙。",
      "一日读十纸，一月读一箱。",
      "朝廷用文治，大开官职场。",
      "愿尔出门去，取官如驱羊。",
      "吾兄苦好古，学问不可量。",
      "昼居府中治，夜归书满床。",
      "后贵有金玉，必不为汝藏。",
      "崔昭生崔芸，李兼生窟郎。",
      "堆钱一百屋，破散何披猖。",
      "今虽未即死，饿冻几欲僵。",
      "参军与县尉，尘土惊劻勷。",
      "一语不中治，笞箠身满疮。",
      "官罢得丝发，好买百树桑。",
      "税钱未输足，得米不敢尝。",
      "愿尔闻我语，欢喜入心肠。",
      "大明帝宫阙，杜曲我池塘。",
      "我若自潦倒，看汝争翱翔。",
      "总语诸小道，此诗不可忘。"
    ]
  },
  {
    "volume": 520,
    "sequence": 6,
    "title": "李甘诗",
    "author": "杜牧",
    "content": [
      "太和八九年，训注极虓虎。",
      "潜身九地底，转上青天去。",
      "四海镜清澄，千官云片缕。",
      "公私各闲暇，追游日相伍。",
      "岂知祸乱根，枝叶潜滋莽。",
      "九年夏四月，天诫若言语。",
      "烈风驾地震，狞雷驱猛雨。",
      "夜于正殿阶，拔去千年树。",
      "吾君不省觉，二凶日威武。",
      "操持北斗柄，开闭天门路。",
      "森森明庭士，缩缩循墙鼠。",
      "平生负奇节，一旦如奴虏。",
      "指名为锢党，状迹谁告诉。",
      "喜无李杜诛，敢惮髡钳苦。",
      "时当秋夜月，日值曰庚午。",
      "喧喧皆传言，明晨相登注。",
      "予时与和鼎，官班各持斧。",
      "和鼎顾予言，我死知处所。",
      "当庭裂诏书，退立须鼎俎。",
      "君门晓日开，赭案横霞布。",
      "俨雅千官容，勃郁吾累怒。",
      "适属命鄜将，昨之传者误。",
      "明日诏书下，谪斥南荒去。",
      "夜登青泥坂，坠车伤左股。",
      "病妻尚在床，稚子初离乳。",
      "幽兰思楚泽，恨水啼湘渚。",
      "怳怳三闾魂，悠悠一千古。",
      "其冬二凶败，涣汗开汤罟。",
      "贤者须丧亡，谗人尚堆堵。",
      "予于后四年，谏官事明主。",
      "常欲雪幽冤，于时一裨补。",
      "拜章岂艰难，胆薄多忧惧。",
      "如何干斗气，竟作炎荒土。",
      "题此涕滋笔，以代投湘赋。"
    ]
  },
  {
    "volume": 520,
    "sequence": 7,
    "title": "洛中送冀处士东游",
    "author": "杜牧",
    "content": [
      "处士有儒术，走可挟车輈。",
      "坛宇宽帖帖，符彩高酋酋。",
      "不爱事耕稼，不乐干王侯。",
      "四十馀年中，超超为浪游。",
      "元和五六岁，客于幽魏州。",
      "幽魏多壮士，意气相淹留。",
      "刘济愿跪履，田兴请建筹。",
      "处士拱两手，笑之但掉头。",
      "自此南走越，寻山入罗浮。",
      "愿学不死药，粗知其来由。",
      "却于童顶上，萧萧玄发抽。",
      "我作八品吏，洛中如系囚。",
      "忽遭冀处士，豁若登高楼。",
      "拂榻与之坐，十日语不休。",
      "论今星璨璨，考古寒飕飕。",
      "治乱掘根本，蔓延相牵钩。",
      "武事何骏壮，文理何优柔。",
      "颜回捧俎豆，项羽横戈矛。",
      "祥云绕毛发，高浪开咽喉。",
      "但可感神鬼，安能为献酬。",
      "好入天子梦，刻像来尔求。",
      "胡为去吴会，欲浮沧海舟。",
      "赠以蜀马箠，副之胡罽裘。",
      "饯酒载三斗，东郊黄叶稠。",
      "我感有泪下，君唱高歌酬。",
      "嵩山高万尺，洛水流千秋。",
      "往事不可问，天地空悠悠。",
      "四百年炎汉，三十代宗周。",
      "二三里遗堵，八九所高丘。",
      "人生一世内，何必多悲愁。",
      "歌阕解携去，信非吾辈流。"
    ]
  },
  {
    "volume": 520,
    "sequence": 8,
    "title": "送沈士赴苏州，李中丞招以诗赠行",
    "author": "杜牧",
    "content": [
      "山城树叶红，下有碧溪水。",
      "溪桥向吴路，酒旗夸酒美。",
      "下马此送君，高歌为君醉。",
      "念君苞材能，百工在城垒。",
      "空山三十年，鹿裘挂窗睡。",
      "自言陇西公，飘然我知己。",
      "举酒属吴门，今朝为君起。",
      "悬弓三百斤，囊书数万纸。",
      "战贼即战贼，为吏即为吏。",
      "尽我所有无，惟公之指使。",
      "予曰陇西公，滔滔大君子。",
      "常思抡群材，一为国家治。",
      "譬如匠见木，碍眼皆不弃。",
      "大者粗十围，小者细一指。",
      "扌屑橛与栋梁，施之皆有位。",
      "忽然竖明堂，一挥立能致。",
      "予亦何为者，亦受公恩纪。",
      "处士有常言，残虏为犬豕。",
      "常恨两手空，不得一马箠。",
      "今依陇西公，如虎傅两翅。",
      "公非刺史材，当坐岩廊地。",
      "处士魁奇姿，必展平生志。",
      "东吴饶风光，翠巘多名寺。",
      "疏烟亹亹秋，独酌平生思。",
      "因书问故人，能忘批纸尾。",
      "公或忆姓名，为说都憔悴。"
    ]
  },
  {
    "volume": 520,
    "sequence": 9,
    "title": "长安送友人游湖南（一作长安送人）",
    "author": "杜牧",
    "content": [
      "子性剧弘和，愚衷深褊狷。",
      "相舍嚣譊中，吾过何由鲜。",
      "楚南饶风烟，湘岸苦萦宛。",
      "山密夕阳多，人稀芳草远。",
      "青梅繁枝低，斑笋新梢短。",
      "莫哭葬鱼人，酒醒且眠饭。"
    ]
  },
  {
    "volume": 520,
    "sequence": 10,
    "title": "皇风",
    "author": "杜牧",
    "content": [
      "仁圣天子神且武，内兴文教外披攘。",
      "以德化人汉文帝，侧身修道周宣王。",
      "迒蹊巢穴尽窒塞，礼乐刑政皆弛张。",
      "何当提笔侍巡狩，前驱白旆吊河湟。"
    ]
  },
  {
    "volume": 520,
    "sequence": 11,
    "title": "雪中书怀",
    "author": "杜牧",
    "content": [
      "腊雪一尺厚，云冻寒顽痴。",
      "孤城大泽畔，人疏烟火微。",
      "愤悱欲谁语，忧愠不能持。",
      "天子号仁圣，任贤如事师。",
      "凡称曰治具，小大无不施。",
      "明庭开广敞，才隽受羁维。",
      "如日月縆升，若鸾凤葳蕤。",
      "人才自朽下，弃去亦其宜。",
      "北虏坏亭障，闻屯千里师。",
      "牵连久不解，他盗恐旁窥。",
      "臣实有长策，彼可徐鞭笞。",
      "如蒙一召议，食肉寝其皮。",
      "斯乃庙堂事，尔微非尔知。",
      "向来躐等语，长作陷身机。",
      "行当腊欲破，酒齐不可迟。",
      "且想春候暖，瓮间倾一卮。"
    ]
  },
  {
    "volume": 520,
    "sequence": 12,
    "title": "雨中作",
    "author": "杜牧",
    "content": [
      "贱子本幽慵，多为隽贤侮。",
      "得州荒僻中，更值连江雨。",
      "一褐拥秋寒，小窗侵竹坞。",
      "浊醪气色严，皤腹瓶罂古。",
      "酣酣天地宽，怳怳嵇刘伍。",
      "但为适性情，岂是藏鳞羽。",
      "一世一万朝，朝朝醉中去。"
    ]
  },
  {
    "volume": 520,
    "sequence": 13,
    "title": "偶游石盎僧舍（宣州作）",
    "author": "杜牧",
    "content": [
      "敬岑草浮光，句沚水解脉。",
      "益郁乍怡融，凝严忽颓坼。",
      "梅颣暖眠酣，风绪和无力。",
      "凫浴涨汪汪，雏娇村幂幂。",
      "落日美楼台，轻烟饰阡陌。",
      "潋绿古津远，积润苔基释。",
      "孰谓汉陵人，来作江汀客。",
      "载笔念无能，捧筹惭所画。",
      "任辔偶追闲，逢幽果遭适。",
      "僧语淡如云，尘事繁堪织。",
      "今古几辈人，而我何能息。"
    ]
  },
  {
    "volume": 520,
    "sequence": 14,
    "title": "赴京初入汴口，晓景即事，先寄兵部李郎中",
    "author": "杜牧",
    "content": [
      "清淮控隋漕，北走长安道。",
      "樯形栉栉斜，浪态迤迤好。",
      "初旭红可染，明河澹如扫。",
      "泽阔鸟来迟，村饥人语早。",
      "露蔓虫丝多，风蒲燕雏老。",
      "秋思高萧萧，客愁长袅袅。",
      "因怀京洛间，宦游何戚草。",
      "什伍持津梁，澒涌争追讨。",
      "翾便讵可寻，几秘安能考。",
      "小人乏馨香，上下将何祷。",
      "唯有君子心，显豁知幽抱。"
    ]
  },
  {
    "volume": 520,
    "sequence": 15,
    "title": "独酌",
    "author": "杜牧",
    "content": [
      "长空碧杳杳，万古一飞鸟。",
      "生前酒伴闲，愁醉闲多少。",
      "烟深隋家寺，殷叶暗相照。",
      "独佩一壶游，秋毫泰山小。"
    ]
  },
  {
    "volume": 520,
    "sequence": 16,
    "title": "惜春",
    "author": "杜牧",
    "content": [
      "春半年已除，其余强为有。",
      "即此醉残花，便同尝腊酒。",
      "怅望送春杯，殷勤扫花帚。",
      "谁为驻东流，年年长在手。"
    ]
  },
  {
    "volume": 520,
    "sequence": 17,
    "title": "题安州浮云寺楼寄湖州张郎中",
    "author": "杜牧",
    "content": [
      "去夏疏雨余，同倚朱阑语。",
      "当时楼下水，今日到何处。",
      "恨如春草多，事与孤鸿去。",
      "楚岸柳何穷，别愁纷若絮。"
    ]
  },
  {
    "volume": 520,
    "sequence": 18,
    "title": "过骊山作",
    "author": "杜牧",
    "content": [
      "始皇东游出周鼎，刘项纵观皆引颈。",
      "削平天下实辛勤，却为道傍穷百姓。",
      "黔首不愚尔益愚，千里函关囚独夫。",
      "牧童火入九泉底，烧作灰时犹未枯。"
    ]
  },
  {
    "volume": 520,
    "sequence": 19,
    "title": "池州送孟迟先辈",
    "author": "杜牧",
    "content": [
      "昔子来陵阳，时当苦炎热。",
      "我虽在金台，头角长垂折。",
      "奉披尘意惊，立语平生豁。",
      "寺楼最鶱轩，坐送飞鸟没。",
      "一樽中夜酒，半破前峰月。",
      "烟院松飘萧，风廊竹交戛。",
      "时步郭西南，缭径苔圆折。",
      "好鸟响丁丁，小溪光汃汃。",
      "篱落见娉婷，机丝弄哑轧。",
      "烟湿树姿娇，雨馀山态活。",
      "仲秋往历阳，同上牛矶歇。",
      "大江吞天去，一练横坤抹。",
      "千帆美满风，晓日殷鲜血。",
      "历阳裴太守，襟韵苦超越。",
      "鞔鼓画麒麟，看君击狂节。",
      "离袖飐应劳，恨粉啼还咽。",
      "明年忝谏官，绿树秦川阔。",
      "子提健笔来，势若夸父渴。",
      "九衢林马挝，千门织车辙。",
      "秦台破心胆，黥阵惊毛发。",
      "子既屈一鸣，余固宜三刖。",
      "慵忧长者来，病怯长街喝。",
      "僧炉风雪夜，相对眠一褐。",
      "暖灰重拥瓶，晓粥还分钵。",
      "青云马生角，黄州使持节。",
      "秦岭望樊川，只得回头别。",
      "商山四皓祠，心与樗蒲说。",
      "大泽蒹葭风，孤城狐兔窟。",
      "且复考诗书，无因见簪笏。",
      "古训屹如山，古风冷刮骨。",
      "周鼎列瓶罂，荆璧横抛摋。",
      "力尽不可取，忽忽狂歌发。",
      "三年未为苦，两郡非不达。",
      "秋浦倚吴江，去楫飞青鹘。",
      "溪山好画图，洞壑深闺闼。",
      "竹冈森羽林，花坞团宫缬。",
      "景物非不佳，独坐如鞲绁。",
      "丹鹊东飞来，喃喃送君札。",
      "呼儿旋供衫，走门空踏袜。",
      "手把一枝物，桂花香带雪。",
      "喜极至无言，笑余翻不悦。",
      "人生直作百岁翁，亦是万古一瞬中。",
      "我欲东召龙伯翁，上天揭取北斗柄。",
      "蓬莱顶上斡海水，水尽到底看海空。",
      "月于何处去，日于何处来？",
      "跳丸相趁走不住，尧舜禹汤文武周孔皆为灰。",
      "酌此一杯酒，与君狂且歌。",
      "离别岂足更关意，衰老相随可奈何。"
    ]
  },
  {
    "volume": 520,
    "sequence": 20,
    "title": "重送",
    "author": "杜牧",
    "content": [
      "手撚金仆姑，腰悬玉辘轳。",
      "爬头峰北正好去，系取可汗钳作奴。",
      "六宫虽念相如赋，其那防边重武夫。"
    ]
  },
  {
    "volume": 520,
    "sequence": 21,
    "title": "题池州弄水亭",
    "author": "杜牧",
    "content": [
      "弄水亭前溪，飐滟翠绡舞。",
      "绮席草芊芊，紫岚峰伍伍。",
      "螭蟠得形势，翚飞如轩户。",
      "一镜奁曲堤，万丸跳猛雨。",
      "槛前燕雁栖，枕上巴帆去。",
      "丛筠侍修廊，密蕙媚幽圃。",
      "杉树碧为幢，花骈红作堵。",
      "停樽迟晚月，咽咽上幽渚。",
      "客舟耿孤灯，万里人夜语。",
      "漫流罥苔槎，饥凫晒雪羽。",
      "玄丝落钩饵，冰鳞看吞吐。",
      "断霓天帔垂，狂烧汉旗怒。",
      "旷朗半秋晓，萧瑟好风露。",
      "光洁疑可揽，欲以襟怀贮。",
      "幽抱吟九歌，羁情思湘浦。",
      "四时皆异状，终日为良遇。",
      "小山浸石棱，撑舟入幽处。",
      "孤歌倚桂岩，晚酒眠松坞。",
      "纡馀带竹村，蚕乡足砧杵。",
      "塍泉落环珮，畦苗差纂组。",
      "风俗知所尚，豪强耻孤侮。",
      "邻丧不相舂，公租无诟负。",
      "农时贵伏腊，簪瑱事礼赂。",
      "乡校富华礼，征行产强弩。",
      "不能自勉去，但愧来何暮。",
      "故园汉上林，信美非吾土。"
    ]
  },
  {
    "volume": 520,
    "sequence": 22,
    "title": "题宣州开元寺（寺置于东晋时）",
    "author": "杜牧",
    "content": [
      "南朝谢脁城，东吴最深处。",
      "亡国去如鸿，遗寺藏烟坞。",
      "楼飞九十尺，廊环四百柱。",
      "高高下下中，风绕松桂树。",
      "青苔照朱阁，白鸟两相语。",
      "溪声入僧梦，月色晖粉堵。",
      "阅景无旦夕，凭阑有今古。",
      "留我酒一樽，前山看春雨。"
    ]
  },
  {
    "volume": 520,
    "sequence": 23,
    "title": "大雨行（开成三年宣州开元寺作）",
    "author": "杜牧",
    "content": [
      "东垠黑风驾海水，海底卷上天中央。",
      "三吴六月忽凄惨，晚后点滴来苍茫。",
      "铮栈雷车轴辙壮，矫躩蛟龙爪尾长。",
      "神鞭鬼驭载阴帝，来往喷洒何颠狂。",
      "四面崩腾玉京仗，万里横互羽林枪。",
      "云缠风束乱敲磕，黄帝未胜蚩尤强。",
      "百川气势苦豪俊，坤关密锁愁开张。",
      "太和六年亦如此，我时壮气神洋洋。",
      "东楼耸首看不足，恨无羽翼高飞翔。",
      "尽召邑中豪健者，阔展朱盘开酒场。",
      "奔觥槌鼓助声势，眼底不顾纤腰娘。",
      "今年闒茸鬓已白，奇游壮观唯深藏。",
      "景物不尽人自老，谁知前事堪悲伤。"
    ]
  },
  {
    "volume": 520,
    "sequence": 24,
    "title": "自宣州赴官入京，路逢裴坦判官归宣州，因题赠",
    "author": "杜牧",
    "content": [
      "敬亭山下百顷竹，中有诗人小谢城。",
      "城高跨楼满金碧，下听一溪寒水声。",
      "梅花落径香缭绕，雪白玉珰花下行。",
      "萦风酒旆挂朱阁，半醉游人闻弄笙。",
      "我初到此未三十，头脑钐利筋骨轻。",
      "画堂檀板秋拍碎，一引有时联十觥。",
      "老闲腰下丈二组，尘土高悬千载名。",
      "重游鬓白事皆改，唯见东流春水平。",
      "对酒不敢起，逢君还眼明。",
      "云罍看人捧，波脸任他横。",
      "一醉六十日，古来闻阮生。",
      "是非离别际，始见醉中情。",
      "今日送君话前事，高歌引剑还一倾。",
      "江湖酒伴如相问，终老烟波不计程。"
    ]
  },
  {
    "volume": 520,
    "sequence": 25,
    "title": "赠宣州元处士",
    "author": "杜牧",
    "content": [
      "陵阳北郭隐，身世两忘者。",
      "蓬蒿三亩居，宽于一天下。",
      "樽酒对不酌，默与玄相话。",
      "人生自不足，爱叹遭逢寡。"
    ]
  },
  {
    "volume": 520,
    "sequence": 26,
    "title": "村行",
    "author": "杜牧",
    "content": [
      "春半南阳西，柔桑过村坞。",
      "袅袅垂柳风，点点回塘雨。",
      "蓑唱牧牛儿，篱窥蒨裙女。",
      "半湿解征衫，主人馈鸡黍。"
    ]
  },
  {
    "volume": 520,
    "sequence": 27,
    "title": "史将军二首",
    "author": "杜牧",
    "content": [
      "长鉟周都尉，闲如秋岭云。",
      "取蝥弧登垒，以骈邻翼军。",
      "百战百胜价，河南河北闻。",
      "今遇太平日，老去谁怜君。",
      "壮气盖燕赵，耽耽魁杰人。",
      "弯弧五百步，长戟八十斤。",
      "河湟非内地，安史有遗尘。",
      "何日武台坐，兵符授虎臣。"
    ]
  }
]