[
  {
    "volume": 610,
    "sequence": 1,
    "title": "太湖诗·初入太湖（自胥口入，去州五十里）",
    "author": "皮日休",
    "content": [
      "闻有太湖名，十年未曾识。",
      "今朝得游泛，大笑称平昔。",
      "一舍行胥塘，尽日到震泽。",
      "三万六千顷，千顷颇黎色。",
      "连空淡无颣，照野平绝隙。",
      "好放青翰舟，堪弄白玉笛。",
      "疏岑七十二，山雙山雙露矛戟。",
      "悠然啸傲去，天上摇画艗。",
      "西风乍猎猎，惊波罨涵碧。",
      "倏忽雷阵吼，须臾玉崖坼。",
      "树动为蜃尾，山浮似鳌脊。",
      "落照射鸿溶，清辉荡抛扌雹。",
      "云轻似可染，霞烂如堪摘。",
      "渐暝无处泊，挽帆从所适。",
      "枕下闻澎湃，肌上生瘮□。",
      "讨异足邅回，寻幽多阻隔。",
      "愿风与良便，吹入神仙宅。",
      "甘将一蕴书，永事嵩山伯。"
    ]
  },
  {
    "volume": 610,
    "sequence": 2,
    "title": "太湖诗·晓次神景宫",
    "author": "皮日休",
    "content": [
      "夜半幽梦中，扁舟似凫跃。",
      "晓来到何许，俄倚包山脚。",
      "三百六十丈，攒空利如削。",
      "遐瞻但徙倚，欲上先矍铄。",
      "浓露湿莎裳，浅泉渐草屩。",
      "行行未一里，节境转寂寞。",
      "静径侵泬寥，仙扉傍岩崿。",
      "松声正凊绝，海日方照灼。",
      "欻临幽虚天，万想皆摆落。",
      "坛灵有芝菌，殿圣无鸟雀。",
      "琼帏自回旋，锦旌空粲错。",
      "鼎气为龙虎，香烟混丹雘。",
      "凝看出次云，默听语时鹤。",
      "绿书不可注，云笈应无钥。",
      "晴来鸟思喜，崦里花光弱。",
      "天籁如击琴，泉声似摐铎。",
      "清斋洞前院，敢负玄科约。",
      "空中悉羽章，地上皆灵药。",
      "金醴可酣畅，玉豉堪咀嚼。",
      "存心服燕胎，叩齿读龙蹻。",
      "福地七十二，兹焉永堪托。",
      "在兽乏虎貙，于虫不毒蠚。",
      "尝闻择骨录，仙志非可作。",
      "绿肠既朱髓，青肝复紫络。",
      "伊余乏此相，天与形貌恶。",
      "每嗟原宪瘇，常苦齐侯疟。",
      "终然合委顿，刚亦慕寥廓。",
      "三茅亦常住，竟与珪组薄。",
      "欲问包山神，来赊少岩壑。"
    ]
  },
  {
    "volume": 610,
    "sequence": 3,
    "title": "太湖诗·入林屋洞",
    "author": "皮日休",
    "content": [
      "斋心已三日，筋骨如烟轻。",
      "腰下佩金兽，手中持火铃。",
      "幽塘四百里，中有日月精。",
      "连亘三十六，各各为玉京。",
      "自非心至诚，必被神物烹。",
      "顾余慕大道，不能惜微生。",
      "遂招放旷侣，同作幽忧行。",
      "其门才函丈，初若盘薄硎。",
      "洞气黑昳目穴，苔发红鬇鬡。",
      "试足值坎窞，低头避峥嵘。",
      "攀缘不知倦，怪异焉敢惊。",
      "匍匐一百步，稍稍策可横。",
      "忽然白蝙蝠，来扑松炬明。",
      "人语散澒洞，石响高玲玎。",
      "脚底龙蛇气，头上波涛声。",
      "有时若服匿，偪仄如见绷。",
      "俄尔造平淡，豁然逢光晶。",
      "金堂似镌出，玉座如琢成。",
      "前有方丈沼，凝碧融人睛。",
      "云浆湛不动，璚露涵而馨。",
      "漱之恐减算，酌之必延龄。",
      "愁为三官责，不敢携一罂瓦。",
      "昔云夏后氏，于此藏真经。",
      "刻之以紫琳，秘之以丹琼。",
      "期之以万祀，守之以百灵。",
      "焉得彼丈人，窃之不加刑。",
      "石匮一以出，左神俄不扃。",
      "禹书既云得，吴国由是倾。",
      "藓缝才半尺，中有怪物腥。",
      "欲去既嚄唶，将回又伶俜。",
      "却遵旧时道，半日出杳冥。",
      "屦泥惹石髓，衣湿沾云英。",
      "玄箓乏仙骨，青文无绛名。",
      "虽然入阴宫，不得朝上清。",
      "对彼神仙窟，自厌浊俗形。",
      "却憎造物者，遣我骑文星。"
    ]
  },
  {
    "volume": 610,
    "sequence": 4,
    "title": "太湖诗·雨中游包山精舍",
    "author": "皮日休",
    "content": [
      "松门亘五里，彩碧高下绚。",
      "幽人共跻攀，胜事颇清便。",
      "翣翣林上雨，隐隐湖中电。",
      "薜带轻束腰，荷笠低遮面。",
      "湿屦黏烟雾，穿衣落霜霰。",
      "笑次度岩壑，困中遇台殿。",
      "老僧三四人，梵字十数卷。",
      "施稀无夏屋，境僻乏朝膳。",
      "散发抵泉流，支颐数云片。",
      "坐石忽忘起，扪萝不知倦。",
      "异蝶时似锦，幽禽或如钿。",
      "篥簩还戛刃，栟榈自摇扇。",
      "俗态既斗薮，野情空眷恋。",
      "道人摘芝菌，为予备午馔。",
      "渴兴石榴羹，饥惬胡麻饭。",
      "如何事于役，兹游急于传。",
      "却将尘土衣，一任瀑丝溅。"
    ]
  },
  {
    "volume": 610,
    "sequence": 5,
    "title": "太湖诗·游毛公坛",
    "author": "皮日休",
    "content": [
      "却上南山路，松行俨如庑。",
      "松根碍幽径，孱颜不能斧。",
      "摆履跨乱云，侧巾蹲怪树。",
      "三休且半日，始到毛公坞。",
      "两水合一涧，潈崖却为浦。",
      "相敌百千戟，共攂十万鼓。",
      "喷散日月精，射破神仙府。",
      "唯愁绝地脉，又恐折天柱。",
      "一窥耳目眩，再听云发竖。",
      "次到炼丹井，井干翳宿莽。",
      "下有蕊刚丹，勺之百疾愈。",
      "凝于白獭髓，湛似桐马乳。",
      "黄露醒齿牙，碧黏甘肺腑。",
      "桧异松复怪，枯疏互撑拄。",
      "乾蛟一百丈，髐然半天舞。",
      "下有毛公坛，坛方不盈亩。",
      "当时云龙篆，一片苔藓古。",
      "时时仙禽来，忽忽祥烟聚。",
      "我爱周息元，忽起应明主。",
      "三谏却归来，回头唾圭组。",
      "伊余何不幸，斯人不复睹。",
      "如何大开口，与世争枯腐。",
      "将山待夸娥，以肉投猰貐。",
      "欻坐侵桂阴，不知巳与午。",
      "兹地足灵境，他年终结宇。",
      "敢道万石君，轻于一丝缕。"
    ]
  },
  {
    "volume": 610,
    "sequence": 6,
    "title": "太湖诗·三宿神景宫",
    "author": "皮日休",
    "content": [
      "古观岑且寂，幽人情自怡。",
      "一来包山下，三宿湖之湄。",
      "况此深夏夕，不逢清月姿。",
      "玉泉浣衣后，金殿添香时。",
      "客省高且敞，客床蟠复奇。",
      "石枕冷入脑，笋席寒侵肌。",
      "气清寐不著，起坐临阶墀。",
      "松阴忽微照，独见萤火芝。",
      "素鹤警微露，白莲明暗池。",
      "窗棂带乳藓，壁缝含云蕤。",
      "闻磬走魍魉，见烛奔羁雌。",
      "沆瀣欲滴沥，芭蕉未离披。",
      "五更山蝉响，醒发如吹篪。",
      "杉风忽然起，飘破步虚词。",
      "道客巾屦样，上清朝礼仪。",
      "明发作此事，岂复甘趋驰。"
    ]
  },
  {
    "volume": 610,
    "sequence": 7,
    "title": "太湖诗·以毛公泉一瓶献上谏议因寄",
    "author": "皮日休",
    "content": [
      "刘根昔成道，兹坞四百年。",
      "毿毿被其体，号为绿毛仙。",
      "因思清泠汲，凿彼岝峉巅。",
      "五色既炼矣，一勺方铿然。",
      "既用文武火，俄穷雌雄篇。",
      "赤盐扑红雾，白华飞素烟。",
      "服之生羽翼，倏尔冲玄天。",
      "真隐尚有迹，厥祀将近千。",
      "我来讨灵胜，到此期终焉。",
      "滴苦破窦净，藓深余甃圆。",
      "澄如玉髓洁，泛若金精鲜。",
      "颜色半带乳，气味全和铅。",
      "饮之融痞蹇，濯之伸拘挛。",
      "有时玩者触，倏忽风雷颠。",
      "素绠丝不短，越罂腹甚便。",
      "汲时月液动，担处玉浆旋。",
      "敢献大司谏，置之铃阁前。",
      "清如介洁性，涤比扫荡权。",
      "炙背野人兴，亦思侯伯怜。",
      "也知饮冰苦，愿受一瓶泉。"
    ]
  },
  {
    "volume": 610,
    "sequence": 8,
    "title": "太湖诗·缥缈峰",
    "author": "皮日休",
    "content": [
      "头戴华阳帽，手拄大夏筇。",
      "清晨陪道侣，来上缥缈峰。",
      "带露嗅药蔓，和云寻鹿踪。",
      "时惊鼠回鼠令鼠，飞上千丈松。",
      "翠壁内有室，叩之虚石宫隆石。",
      "古穴下彻海，视之寒鸿濛。",
      "遇歇有佳思，缘危无倦容。",
      "须臾到绝顶，似鸟穿樊笼。",
      "恐足蹈海日，疑身凌天风。",
      "众岫点巨浸，四方接圆穹。",
      "似将青螺髻，撒在明月中。",
      "片白作越分，孤岚为吴宫。",
      "一阵叆叇气，隐隐生湖东。",
      "激雷与波起，狂电将日红。",
      "礊礊雨点大，金髇轰下空。",
      "暴光隔云闪，仿佛亘天龙。",
      "连拳百丈尾，下拔湖之洪。",
      "捽为一雪山，欲与昭回通。",
      "移时却扌窟下，细碎衡与嵩。",
      "神物谅不测，绝景尤难穷。",
      "杖策下返照，渐闻仙观钟。",
      "烟波濆肌骨，云壑阗心胸。",
      "竟死爱未足，当生且欢逢。",
      "不然把天爵，自拜太湖公。"
    ]
  },
  {
    "volume": 610,
    "sequence": 9,
    "title": "太湖诗·桃花坞",
    "author": "皮日休",
    "content": [
      "夤缘度南岭，尽日穿林樾。",
      "穷深到兹坞，逸兴转超忽。",
      "坞名虽然在，不见桃花发。",
      "恐是武陵溪，自闭仙日月。",
      "倚峰小精舍，当岭残耕垡。",
      "将洞任回环，把云恣披拂。",
      "闲禽啼叫窕，险狖眠硉矹。",
      "微风吹重岚，碧埃轻勃勃。",
      "清阴减鹤睡，秀色治人渴。",
      "敲竹斗铮摐，弄泉争咽嗢。",
      "空斋蒸柏叶，野饭调石发。",
      "空羡坞中人，终身无履袜。"
    ]
  },
  {
    "volume": 610,
    "sequence": 10,
    "title": "太湖诗·明月湾",
    "author": "皮日休",
    "content": [
      "晓景澹无际，孤舟恣回环。",
      "试问最幽处，号为明月湾。",
      "半岩翡翠巢，望见不可攀。",
      "柳弱下丝网，藤深垂花鬘。",
      "松瘿忽似狖，石文或如虥。",
      "钓坛两三处，苔老腥斒斑。",
      "沙雨几处霁，水禽相向闲。",
      "野人波涛上，白屋幽深间。",
      "晓培橘栽去，暮作鱼梁还。",
      "清泉出石砌，好树临柴关。",
      "对此老且死，不知忧与患。",
      "好境无处住，好处无境删。",
      "赧然不自适，脉脉当湖山。"
    ]
  },
  {
    "volume": 610,
    "sequence": 11,
    "title": "太湖诗·练渎（吴王所开）",
    "author": "皮日休",
    "content": [
      "吴王厌得国，所玩终不足。",
      "一上姑苏台，犹自嫌局促。",
      "艅艎六宫闹，艨冲后军肃。",
      "一阵水麝风，空中荡平渌。",
      "鸟困避锦帆，龙跧防铁轴。",
      "流苏惹烟浪，羽葆飘岩谷。",
      "灵境太蹂践，因兹塞林屋。",
      "空阔嫌太湖，崎岖开练渎。",
      "三寻齾石齿，数里穿山腹。",
      "底静似金膏，砾碎如丹粟。",
      "波殿郑妲醉，蟾阁西施宿。",
      "几转含烟舟，一唱来云曲。",
      "不知阑楯上，夜有越人镞。",
      "君王掩面死，嫔御不敢哭。",
      "艳魄逐波涛，荒宫养麋鹿。",
      "国破沟亦浅，代变草空绿。",
      "白鸟都不知，朝眠还暮浴。"
    ]
  },
  {
    "volume": 610,
    "sequence": 12,
    "title": "太湖诗·投龙潭（在龟山）",
    "author": "皮日休",
    "content": [
      "龟山下最深，恶气何洋溢？",
      "涎水瀑龙巢，腥风卷蛟室。",
      "晓来林岑静，狞色如怒日。",
      "气涌扑炱煤，波澄扫纯漆。",
      "下有水君府，贝阙光比栉。",
      "左右列介臣，纵横守鳞卒。",
      "月中珠母见，烟际枫人出。",
      "生犀不敢烧，水怪恐摧捽。",
      "时有慕道者，作彼投龙术。",
      "端严持碧简，斋戒挥紫笔。",
      "兼以金蜿蜒，投之光焌律。",
      "琴高坐赤鲤，何许纵仙逸。",
      "我愿与之游，兹焉托灵质。"
    ]
  },
  {
    "volume": 610,
    "sequence": 13,
    "title": "太湖诗·孤园寺（梁散骑常侍吴猛宅）",
    "author": "皮日休",
    "content": [
      "艇子小且兀，缘湖荡白芷。",
      "萦纡泊一碕，宛到孤园寺。",
      "萝岛凝清阴，松门湛虚翠。",
      "寒泉飞碧螭，古木斗苍兕。",
      "钟梵在水魄，楼台入云肆。",
      "岩边足鸣钱虫，树杪多飞鸓。",
      "香莎满院落，风泛金靃靡。",
      "静鹤啄柏蠹，闲猱弄揾虫奇。",
      "小殿熏陆香，古经贝多纸。",
      "老僧方瞑坐，见客还强起。",
      "指兹正险绝，何以来到此。",
      "先言洞壑数，次话真如理。",
      "磬韵醒闲心，茶香凝皓齿。",
      "巾之劫贝布，馔以栴檀饵。",
      "数刻得清净，终身欲依止。",
      "可怜陶侍读，身列丹台位。",
      "雅号曰胜力，亦闻师佛氏。",
      "今日到孤园，何妨称弟子。"
    ]
  },
  {
    "volume": 610,
    "sequence": 14,
    "title": "太湖诗·上真观",
    "author": "皮日休",
    "content": [
      "径盘在山肋，缭绕穷云端。",
      "摘菌杖头紫，缘崖屐齿刓。",
      "半日到上真，洞宫知造难。",
      "双户启真景，斋心方可观。",
      "天钧鸣响亮，天禄行蹒跚。",
      "琪树夹一径，万条青琅玕。",
      "两松峙庭际，怪状吁可叹。",
      "大螾腾共结，修蛇飞相盘。",
      "皮肤坼甲胄，枝节擒貙犴。",
      "罅处似天裂，朽中如井眢。",
      "褵褷风声癣，跁跒地方痑。",
      "根上露钳釱，空中狂波澜。",
      "合时若莽苍，辟处如轘辕。",
      "俨对无霸阵，静问严陵滩。",
      "灵飞一以护，山都焉敢干？",
      "两廊洁寂历，中殿高巑岏。",
      "静架九色节，闲悬十绝幡。",
      "微风时一吹，百宝清阑珊。",
      "昔有叶道士，位当升灵官。",
      "欲笺紫微志，唯食虹影丹。",
      "既逐隐龙去，道风由此残。",
      "犹闻绛目草，往往生空坛。",
      "羽客两三人，石上谭泥丸。",
      "谓我或龙胄，粲然与之欢。",
      "衣巾紫华冷，食次白芝寒。",
      "自觉有真气，恐随风力抟。",
      "明朝若更住，必拟隳儒冠。"
    ]
  },
  {
    "volume": 610,
    "sequence": 15,
    "title": "太湖诗·销夏湾",
    "author": "皮日休",
    "content": [
      "太湖有曲处，其门为两崖。",
      "当中数十顷，别如一天池。",
      "号为销夏湾，此名无所私。",
      "赤日莫斜照，清风多遥吹。",
      "沙屿扫粉墨，松竹调埙篪。",
      "山果红靺鞨，水苔青髤髵。",
      "木阴厚若瓦，岩磴滑如饴。",
      "我来此游息，夏景方赫曦。",
      "一坐盘石上，肃肃寒生肌。",
      "小艖或可泛，短策或可支。",
      "行惊翠羽起，坐见白莲披。",
      "敛袖弄轻浪，解巾敌凉飔。",
      "但有水云见，更余沙禽知。",
      "京洛往来客，暍死缘奔驰。",
      "此中便可老，焉用名利为。"
    ]
  },
  {
    "volume": 610,
    "sequence": 16,
    "title": "太湖诗·包山祠",
    "author": "皮日休",
    "content": [
      "白云最深处，像设盈岩堂。",
      "村祭足茗粣，水奠多桃浆。",
      "箘竿突古砌，薜荔绷颓墙。",
      "炉灰寂不然，风送杉桂香。",
      "积雨晦州里，流波漂稻粱。",
      "恭惟大司谏，悯此如发狂。",
      "命予传明祷，祗事实不遑。",
      "一奠若肸蚃，再祝如激扬。",
      "出庙未半日，隔云逢澹光。",
      "山雙山雙雨点少，渐收羽林枪。",
      "忽然山家犬，起吠白日傍。",
      "公心与神志，相向如玄黄。",
      "我愿作一疏，奏之于穹苍。",
      "留神千万祀，永福吴封疆。"
    ]
  },
  {
    "volume": 610,
    "sequence": 17,
    "title": "太湖诗·圣姑庙（在大姑山）",
    "author": "皮日休",
    "content": [
      "洛神有灵逸，古庙临空渚。",
      "暴雨驳丹青，荒萝绕梁梠。",
      "野风旋芝盖，饥乌衔椒糈。",
      "寂寂落枫花，时时斗鼯鼠。",
      "常云三五夕，尽会妍神侣。",
      "月下留紫姑，霜中召青女。",
      "俄然响环佩，倏尔鸣机杼。",
      "乐至有闻时，香来无定处。",
      "目瞪如有待，魂断空无语。",
      "云雨竟不生，留情在何处。"
    ]
  },
  {
    "volume": 610,
    "sequence": 18,
    "title": "太湖诗·太湖石（出鼋头山）",
    "author": "皮日休",
    "content": [
      "兹山有石岸，抵浪如受屠。",
      "雪阵千万战，藓岩高下刳。",
      "乃是天诡怪，信非人功夫。",
      "白丁一云取，难甚网珊瑚。",
      "厥状复若何，鬼工不可图。",
      "或拳若虺蜴，或蹲如虎貙。",
      "连络若钩锁，重叠如萼跗。",
      "或若巨人骼，或如太帝符。",
      "胮肛筼筜笋，格磔琅玕株。",
      "断处露海眼，移来和沙须。",
      "求之烦耄倪，载之劳舳舻。",
      "通侯一以眄，贵却骊龙珠。",
      "厚赐以賝赆，远去穷京都。",
      "五侯土山下，要尔添岩龉。",
      "赏玩若称意，爵禄行斯须。",
      "苟有王佐士，崛起于太湖。",
      "试问欲西笑，得如兹石无。"
    ]
  },
  {
    "volume": 610,
    "sequence": 19,
    "title": "太湖诗·崦里（傍龟山下有良田二十顷）",
    "author": "皮日休",
    "content": [
      "崦里何幽奇，膏腴二十顷。",
      "风吹稻花香，直过龟山顶。",
      "青苗细腻卧，白羽悠溶静。",
      "塍畔起鸊鹈，田中通舴艋。",
      "几家傍潭洞，孤戍当林岭。",
      "罢钓时煮菱，停缲或焙茗。",
      "峭然八十翁，生计于此永。",
      "苦力供征赋，怡颜过朝暝。",
      "洞庭取异事，包山极幽景。",
      "念尔饱得知，亦是遗民幸。"
    ]
  },
  {
    "volume": 610,
    "sequence": 20,
    "title": "太湖诗·石板（在石公山前）",
    "author": "皮日休",
    "content": [
      "翠石数百步，如板漂不流。",
      "空疑水妃意，浮出青玉洲。",
      "中若莹龙剑，外唯叠蛇矛。",
      "狂波忽然死，浩气清且浮。",
      "似将翠黛色，抹破太湖秋。",
      "安得三五夕，携酒棹扁舟。",
      "召取月夫人，啸歌于上头。",
      "又恐霄景阔，虚皇拜仙侯。",
      "欲建九锡碑，当立十二楼。",
      "琼文忽然下，石板谁能留？",
      "此事少知者，唯应波上鸥。"
    ]
  }
]