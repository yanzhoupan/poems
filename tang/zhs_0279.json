[
  {
    "volume": 279,
    "sequence": 1,
    "title": "过司空曙村居",
    "author": "卢纶",
    "content": [
      "南北与山邻，蓬庵庇一身。",
      "繁霜疑有雪，枯草似无人。",
      "遂性在耕稼，所交唯贱贫。",
      "何言张掾傲，每重德璋亲。"
    ]
  },
  {
    "volume": 279,
    "sequence": 2,
    "title": "题念济寺晕上人院",
    "author": "卢纶",
    "content": [
      "泉响竹潇潇，潜公居处遥。",
      "虚空闻偈夜，清净雨花朝。",
      "放鹤临山阁，降龙步石桥。",
      "世尘徒委积，劫火定焚烧。",
      "苔壁云难聚，风篁露易摇。",
      "浮生亦无著，况乃是芭蕉。"
    ]
  },
  {
    "volume": 279,
    "sequence": 3,
    "title": "题杨虢县竹亭",
    "author": "卢纶",
    "content": [
      "夜宿密公室，话馀将昼兴。",
      "绕阶三径雪，当户一池冰。",
      "家训资风化，心源隐政能。",
      "明朝复何见，莱草古沟塍。"
    ]
  },
  {
    "volume": 279,
    "sequence": 4,
    "title": "过楼观李尊师（一作过李尊师院）",
    "author": "卢纶",
    "content": [
      "城阙望烟霞，常悲仙路赊。",
      "宁知樵子径，得到葛洪家。",
      "犬吠松间月，人行洞里花。",
      "留诗千岁鹤，送客五云车。",
      "访世山空在，观棋日未斜。",
      "不知尘俗士，谁解种胡麻。"
    ]
  },
  {
    "volume": 279,
    "sequence": 5,
    "title": "雪谤后逢李叔度",
    "author": "卢纶",
    "content": [
      "相逢空握手，往事不堪思。",
      "见少情难尽，愁深语自迟。",
      "草生分路处，雨散出山时。",
      "强得宽离恨，唯当说后期。"
    ]
  },
  {
    "volume": 279,
    "sequence": 6,
    "title": "春日过李侍御",
    "author": "卢纶",
    "content": [
      "高柳满春城，东园有鸟声。",
      "折花朝露滴，漱石野泉清。",
      "心许陶家醉，诗逢谢客呈。",
      "应怜末行吏，曾是鲁诸生。"
    ]
  },
  {
    "volume": 279,
    "sequence": 7,
    "title": "出山逢耿湋",
    "author": "卢纶",
    "content": [
      "云雪离披山万里，别来曾住最高峰。",
      "暂到人间归不得，长安陌上又相逢。"
    ]
  },
  {
    "volume": 279,
    "sequence": 8,
    "title": "题金吾郭将军石伏茅堂（一作常衮诗）",
    "author": "卢纶",
    "content": [
      "云戟曙沈沈，轩墀清且深。",
      "家传成栋美，尧宠结茅心。",
      "玉佩多依石，油幢亦在林。",
      "炉香诸洞暖，殿影众山阴。",
      "草奏风生笔，筵开雪满琴。",
      "客从龙阙至，僧自虎溪寻。",
      "萧洒延清赏，风流会素襟。",
      "终朝息尘步，一醉间华簪。"
    ]
  },
  {
    "volume": 279,
    "sequence": 9,
    "title": "题贾山人园林",
    "author": "卢纶",
    "content": [
      "竹影朦胧松影长，素琴清簟好风凉。",
      "连春诗会烟花满，半夜酒醒兰蕙香。",
      "五字每将称玉友，一尊曾不顾金囊。",
      "长沙流谪君非远，莫遣英名负洛阳。"
    ]
  },
  {
    "volume": 279,
    "sequence": 10,
    "title": "秋夜同畅当宿藏公院",
    "author": "卢纶",
    "content": [
      "礼足一垂泪，医王知病由。",
      "风萤方喜夜，露槿已伤秋。",
      "顾以儿童爱，每从仁者求。",
      "将祈竟何得，灭迹在缁流。"
    ]
  },
  {
    "volume": 279,
    "sequence": 11,
    "title": "重同畅当奘公院闻琴",
    "author": "卢纶",
    "content": [
      "误以音声祈远公，请将徽轸付秋风。",
      "漾漾硖流吹不尽，月华如在白波中。"
    ]
  },
  {
    "volume": 279,
    "sequence": 12,
    "title": "同耿湋宿陆澧旅舍",
    "author": "卢纶",
    "content": [
      "当轩云月开，清夜故人杯。",
      "拥褐觉霜下，抱琴闻雁来。",
      "迎风君顾步，临路我迟回。",
      "双鬓共如此，此欢非易陪。"
    ]
  },
  {
    "volume": 279,
    "sequence": 13,
    "title": "题苗员外竹间亭",
    "author": "卢纶",
    "content": [
      "高甃绝行尘，开帘似有春。",
      "风倾竹上雪，山对酒边人。",
      "步暖先逢日，书空远见邻。",
      "还同内斋暇，登赏及诸姻。"
    ]
  },
  {
    "volume": 279,
    "sequence": 14,
    "title": "奉陪侍中登白楼（一作奉陪浑侍中五日登白鹤楼）",
    "author": "卢纶",
    "content": [
      "高楼倚玉梯，朱槛与云齐。",
      "顾盼亲霄汉，谈谐息鼓鼙。",
      "洪河斜更直，野雨急仍低。",
      "今日陪尊俎，唯当醉似泥。"
    ]
  },
  {
    "volume": 279,
    "sequence": 15,
    "title": "九日奉陪侍郎登白楼",
    "author": "卢纶",
    "content": [
      "碧霄孤鹤发清音，上宰因添望阙心。",
      "睥睨三层连步障，茱萸一朵映华簪。",
      "红霞似绮河如带，白露团珠菊散金。",
      "此日所从何所问，俨然冠剑拥成林。"
    ]
  },
  {
    "volume": 279,
    "sequence": 16,
    "title": "春日喜雨奉和马侍中宴白楼",
    "author": "卢纶",
    "content": [
      "鹳鹤相呼绿野宽，鼎臣闲倚玉栏干。",
      "洪河拥沫流仍急，苍岭和云色更寒。",
      "艳艳风光呈瑞岁，泠泠歌颂振雕盘。",
      "今朝醉舞共乡老，不觉倾欹獬豸冠。"
    ]
  },
  {
    "volume": 279,
    "sequence": 17,
    "title": "奉陪侍中游石笋溪十二韵",
    "author": "卢纶",
    "content": [
      "朝日照灵山，山溪浩纷错。",
      "图书无旧记，鲧禹应新凿。",
      "双壁泻天河，一峰吐莲萼。",
      "潭心乱雪卷，岩腹繁珠落。",
      "彩蛤攒锦囊，芳萝袅花索。",
      "猿群曝阳岭，龙穴腥阴壑。",
      "静得渔者言，闲闻洞仙博。",
      "欹松倚朱幰，广石屯油幕。",
      "国泰事留侯，山春纵康乐。",
      "间关殊状鸟，烂熳无名药。",
      "欲验少君方，还吟大隐作。",
      "旌幢不可驻，古塞新沙漠。"
    ]
  },
  {
    "volume": 279,
    "sequence": 18,
    "title": "九日奉陪侍中宴白楼",
    "author": "卢纶",
    "content": [
      "露白菊氛氲，西楼盛袭文。",
      "玉筵秋令节，金钺汉元勋。",
      "说剑风生座，抽琴鹤绕云。",
      "謏儒无以答，愿得备前军。"
    ]
  },
  {
    "volume": 279,
    "sequence": 19,
    "title": "九日奉陪侍中宴后亭",
    "author": "卢纶",
    "content": [
      "玉壶倾菊酒，一顾得淹留。",
      "彩笔征枚叟，花筵舞莫愁。",
      "管弦能驻景，松桂不停秋。",
      "为谢蓬蒿辈，如何霜霰稠。"
    ]
  },
  {
    "volume": 279,
    "sequence": 20,
    "title": "九日奉陪令公登白楼同咏菊",
    "author": "卢纶",
    "content": [
      "琼尊犹有菊，可以献留侯。",
      "愿比三花秀，非同百卉秋。",
      "金英分蕊细，玉露结房稠。",
      "黄雀知恩在，衔飞亦上楼。"
    ]
  },
  {
    "volume": 279,
    "sequence": 21,
    "title": "奉陪浑侍中上巳日泛渭河",
    "author": "卢纶",
    "content": [
      "青舸锦帆开，浮天接上台。",
      "晚莺和玉笛，春浪动金罍。",
      "舟楫方朝海，鲸鲵自曝腮。",
      "应怜似萍者，空逐榜人回。"
    ]
  },
  {
    "volume": 279,
    "sequence": 22,
    "title": "奉陪侍中春日过武安君庙",
    "author": "卢纶",
    "content": [
      "长裾间貔虎，遗庙盛攀登。",
      "白羽三千骑，红林一万层。",
      "元臣达幽契，祝史告明征。",
      "抚坐悲今古，瞻容感废兴。",
      "回风卷丛柏，骤雨湿诸陵。",
      "倏忽烟花霁，当营看月生。"
    ]
  },
  {
    "volume": 279,
    "sequence": 23,
    "title": "过玉真公主影殿",
    "author": "卢纶",
    "content": [
      "夕照临窗起暗尘，青松绕殿不知春。",
      "君看白发诵经者，半是宫中歌舞人。"
    ]
  },
  {
    "volume": 279,
    "sequence": 24,
    "title": "题嘉祥殿南溪印禅师壁画影堂",
    "author": "卢纶",
    "content": [
      "双屐参差锡杖斜，衲衣交膝对天花。",
      "瞻容悟问修持劫，似指前溪无数沙。"
    ]
  },
  {
    "volume": 279,
    "sequence": 25,
    "title": "题伯夷庙",
    "author": "卢纶",
    "content": [
      "中条山下黄礓石，垒作夷齐庙里神。",
      "落叶满阶尘满座，不知浇酒为何人。"
    ]
  },
  {
    "volume": 279,
    "sequence": 26,
    "title": "早春游樊川野居却寄李端校书兼呈…司空曙主簿耿湋拾遗",
    "author": "卢纶",
    "content": [
      "白水遍沟塍，青山对杜陵。",
      "晴明人望鹤，旷野鹿随僧。",
      "古柳连巢折，荒堤带草崩。",
      "阴桥全覆雪，瀑溜半垂冰。",
      "斗鼠摇松影，游龟落石层。",
      "韶光偏不待，衰败巧相仍。",
      "桂树曾争折，龙门几共登。",
      "琴师阮校尉，诗和柳吴兴。",
      "舐笔求书扇，张屏看画蝇。",
      "卜邻空遂约，问卦独无征。",
      "投足经危路，收才遇直绳。",
      "守农穷自固，行乐病何能。",
      "掩帙蓬蒿晚，临川景气澄。",
      "飒然成一叟，谁更慕鶱腾。"
    ]
  },
  {
    "volume": 279,
    "sequence": 27,
    "title": "同钱郎中晚春过慈恩寺",
    "author": "卢纶",
    "content": [
      "不见僧中旧，仍逢雨后春。",
      "惜花将爱寺，俱是白头人。"
    ]
  },
  {
    "volume": 279,
    "sequence": 28,
    "title": "曲江春望",
    "author": "卢纶",
    "content": [
      "菖蒲翻叶柳交枝，暗上莲舟鸟不知。",
      "更到无花最深处，玉楼金殿影参差。",
      "翠黛红妆画鹢中，共惊云色带微风。",
      "箫管曲长吹未尽，花南水北雨濛濛。",
      "泉声遍野入芳洲，拥沫吹花草上流。",
      "落日行人渐无路，巢乌乳燕满高楼。"
    ]
  },
  {
    "volume": 279,
    "sequence": 29,
    "title": "春日陪李庶子遵善寺东院晓望",
    "author": "卢纶",
    "content": [
      "映竹水田分，当山起雁群。",
      "阳峰高对寺，阴井下通云。",
      "雪昼唯逢鹤，花时此见君。",
      "由来禅诵地，多有谢公文。"
    ]
  },
  {
    "volume": 279,
    "sequence": 30,
    "title": "华清宫",
    "author": "卢纶",
    "content": [
      "汉家天子好经过，白日青山宫殿多。",
      "见说只今生草处，禁泉荒石已相和。",
      "水气朦胧满画梁，一回开殿满山香。",
      "宫娃几许经歌舞，白首翻令忆建章。"
    ]
  },
  {
    "volume": 279,
    "sequence": 31,
    "title": "题兴善寺后池",
    "author": "卢纶",
    "content": [
      "隔窗栖白鹤，似与镜湖邻。",
      "月照何年树，花逢几遍人。",
      "岸莎青有路，苔径绿无尘。",
      "永愿容依止，僧中老此身。"
    ]
  },
  {
    "volume": 279,
    "sequence": 32,
    "title": "陪中书李纾舍人夜泛东池",
    "author": "卢纶",
    "content": [
      "看月复听琴，移舟出树阴。",
      "夜村机杼急，秋水芰荷深。",
      "石静龟潜上，萍开果暗沈。",
      "何言奉杯酒，得见五湖心。"
    ]
  },
  {
    "volume": 279,
    "sequence": 33,
    "title": "宴赵氏昆季书院因与会文并率尔投赠",
    "author": "卢纶",
    "content": [
      "诗礼挹馀波，相欢在琢磨。",
      "琴尊方会集，珠玉忽骈罗。",
      "谢族风流盛，于门福庆多。",
      "花攒骐骥枥，锦绚凤凰窠。",
      "咏雪因饶妹，书经为爱鹅。",
      "仍闻广练被，更有远儒过。"
    ]
  },
  {
    "volume": 279,
    "sequence": 34,
    "title": "题天华观",
    "author": "卢纶",
    "content": [
      "峰嶂徘徊霞景新，一潭寒水绝纤鳞。",
      "朱字灵书千万轴，苍髯道士两三人。",
      "芝童解说壶中事，玉管能留天上春。",
      "眼见仙丹求不得，汉家簪绂在羸身。"
    ]
  },
  {
    "volume": 279,
    "sequence": 35,
    "title": "宿石瓮寺",
    "author": "卢纶",
    "content": [
      "殿有寒灯草有萤，千林万壑寂无声。",
      "烟凝积水龙蛇蛰，露湿空山星汉明。",
      "昏霭雾中悲世界，曙霞光里见王城。",
      "回瞻相好因垂泪，苦海波涛何日平。"
    ]
  },
  {
    "volume": 279,
    "sequence": 36,
    "title": "题悟真寺",
    "author": "卢纶",
    "content": [
      "万峰交掩一峰开，晓色常从天上来。",
      "似到西方诸佛国，莲花影里数楼台。"
    ]
  },
  {
    "volume": 279,
    "sequence": 37,
    "title": "题云际寺上方",
    "author": "卢纶",
    "content": [
      "松高萝蔓轻，中有石床平。",
      "下界水长急，上方灯自明。",
      "空门不易启，初地本无程。",
      "回步忽山尽，万缘从此生。"
    ]
  },
  {
    "volume": 279,
    "sequence": 38,
    "title": "九日同司直九叔崔侍御登宝鸡南楼",
    "author": "卢纶",
    "content": [
      "把菊叹将老，上楼悲未还。",
      "短长新白发，重叠旧青山。",
      "霜气清襟袖，琴声引醉颜。",
      "竹林唯七友，何幸亦登攀。"
    ]
  },
  {
    "volume": 279,
    "sequence": 39,
    "title": "同王员外雨后登开元寺南楼因寄西岩警上人",
    "author": "卢纶",
    "content": [
      "过雨开楼看晚虹，白云相逐水相通。",
      "寒蝉噪暮野无日，古树伤秋天有风。",
      "数穗远烟凝垄上，一枝繁果忆山中。",
      "何言暂别东林友，惆怅人间事不同。"
    ]
  },
  {
    "volume": 279,
    "sequence": 40,
    "title": "同赵进马元阳春日登长春宫古城望河中因寄郑损仓曹",
    "author": "卢纶",
    "content": [
      "城头春霭晓濛濛，指望关桥满袖风。",
      "云骑闲嘶宫柳外，玉人愁立草花中。",
      "钟分寺路山光绿，河绕军州日气红。",
      "迹忝已成方恋赏，此时离恨与君同。"
    ]
  },
  {
    "volume": 279,
    "sequence": 41,
    "title": "同崔峒补阙慈恩寺避暑",
    "author": "卢纶",
    "content": [
      "寺凉高树合，卧石绿阴中。",
      "伴鹤惭仙侣，依僧学老翁。",
      "鱼沉荷叶露，鸟散竹林风。",
      "始悟尘居者，应将火宅同。"
    ]
  },
  {
    "volume": 279,
    "sequence": 42,
    "title": "春日登楼有怀",
    "author": "卢纶",
    "content": [
      "花正浓时人正愁，逢花却欲替花羞。",
      "年来笑伴皆归去，今日晴明独上楼。"
    ]
  },
  {
    "volume": 279,
    "sequence": 43,
    "title": "长安春望",
    "author": "卢纶",
    "content": [
      "东风吹雨过青山，却望千门草色闲。",
      "家在梦中何日到，春生江上几人还。",
      "川原缭绕浮云外，宫阙参差落照间。",
      "谁念为儒逢世难，独将衰鬓客秦关。"
    ]
  },
  {
    "volume": 279,
    "sequence": 44,
    "title": "冬日登城楼有怀因赠程腾",
    "author": "卢纶",
    "content": [
      "生涯何事多羁束，赖此登临畅心目。",
      "郭南郭北无数山，万井逶迤流水间。",
      "弹琴对酒不知暮，岸帻题诗身自闲。",
      "风声肃肃雁飞绝，云色茫茫欲成雪。",
      "遥思海客天外归，坐想征人两头别。",
      "世情多以风尘隔，泣尽无因画筹策。",
      "谁知白首窗下人，不接朱门坐中客。",
      "贱亦不足叹，贵亦不足陈。",
      "长卿未遇杨朱泣，蔡泽无媒原宪贫。",
      "如今万乘方用武，国命天威借貔虎。",
      "穷达皆为身外名，公侯可废刀头取。",
      "君不见汉家边将在边庭，白羽三千出井陉。",
      "当风看猎拥珠翠，岂在终年穷一经。"
    ]
  },
  {
    "volume": 279,
    "sequence": 45,
    "title": "过仙游寺",
    "author": "卢纶",
    "content": [
      "上方下方雪中路，白云流水如闲步。",
      "数峰行尽犹未归，寂寞经声竹阴暮。"
    ]
  },
  {
    "volume": 279,
    "sequence": 46,
    "title": "同路郎中韩侍御春日题野寺",
    "author": "卢纶",
    "content": [
      "寺前山远古陂宽，寺里人稀春草寒。",
      "何事最堪悲色相，折花将与老僧看。"
    ]
  },
  {
    "volume": 279,
    "sequence": 47,
    "title": "奉和李益游栖岩寺（一作登西岩寺，一作常衮诗）",
    "author": "卢纶",
    "content": [
      "林香雨气新，山寺绿无尘。",
      "遂结云外赏，共游天上春。",
      "鹤鸣金阙丽，僧语竹房邻。",
      "待月水流急，惜花风起频。",
      "何方非坏境，此地有归人。",
      "回首空门路，皤然一幻身。"
    ]
  },
  {
    "volume": 279,
    "sequence": 48,
    "title": "秋夜同畅当宿潭上西亭",
    "author": "卢纶",
    "content": [
      "圆月出山头，七贤林下游。",
      "梢梢寒叶坠，滟滟月波流。",
      "凫鹄共思晓，菰蒲相与秋。",
      "明当此中别，一为望汀洲。"
    ]
  },
  {
    "volume": 279,
    "sequence": 49,
    "title": "山中一绝",
    "author": "卢纶",
    "content": [
      "饥食松花渴饮泉，偶从山后到山前。",
      "阳坡软草厚如织，因与鹿麛相伴眠。"
    ]
  },
  {
    "volume": 279,
    "sequence": 50,
    "title": "与畅当夜泛秋潭",
    "author": "卢纶",
    "content": [
      "萤火飏莲丛，水凉多夜风。",
      "离人将落叶，俱在一船中。"
    ]
  },
  {
    "volume": 279,
    "sequence": 51,
    "title": "秋夜宴集陈翃郎中圃亭美校书郎张正元归乡",
    "author": "卢纶",
    "content": [
      "泉清兰菊稠，红果落城沟。",
      "保庆台榭古，感时琴瑟秋。",
      "硕儒欢颇至，名士礼能周。",
      "为谢邑中少，无惊池上鸥。"
    ]
  },
  {
    "volume": 279,
    "sequence": 52,
    "title": "春游东潭",
    "author": "卢纶",
    "content": [
      "移舟试望家，漾漾似天涯。",
      "日暮满潭雪，白鸥和柳花。"
    ]
  },
  {
    "volume": 279,
    "sequence": 53,
    "title": "同薛存诚登栖岩寺",
    "author": "卢纶",
    "content": [
      "衰蹇步难前，上山如上天。",
      "尘泥来自晚，猿鹤到何先。",
      "万壑应孤磬，百花通一泉。",
      "苍苍此明月，下界正沈眠。"
    ]
  },
  {
    "volume": 279,
    "sequence": 54,
    "title": "河中府崇福寺看花",
    "author": "卢纶",
    "content": [
      "闻道山花如火红，平明登寺已经风。",
      "老僧无见亦无说，应与看人心不同。"
    ]
  },
  {
    "volume": 279,
    "sequence": 55,
    "title": "冬日宴郭监林亭",
    "author": "卢纶",
    "content": [
      "玉勒聚如云，森森鸾鹤群。",
      "据梧花罽接，沃盥石泉分。",
      "华味惭初识，新声喜尽闻。",
      "此山招老贱，敢不谢夫君。"
    ]
  },
  {
    "volume": 279,
    "sequence": 56,
    "title": "奉和李舍人昆季咏玫瑰花寄赠徐侍郎（一作常衮诗）",
    "author": "卢纶",
    "content": [
      "独鹤寄烟霜，双鸾思晚芳。",
      "旧阴依谢宅，新艳出萧墙。",
      "蝶散摇轻露，莺衔入夕阳。",
      "雨朝胜濯锦，风夜剧焚香。",
      "断日千层艳，孤霞一片光。",
      "密来惊叶少，动处觉枝长。",
      "布影期高赏，留春为远方。",
      "尝闻赠琼玖，叨和愧升堂。"
    ]
  },
  {
    "volume": 279,
    "sequence": 57,
    "title": "同耿湋、司空曙二拾遗题韦员外东斋花树",
    "author": "卢纶",
    "content": [
      "绿砌红花树，狂风独未吹。",
      "光中疑有焰，密处似无枝。",
      "鸟动香轻发，人愁影屡移。",
      "今朝数片落，为报汉郎知。"
    ]
  },
  {
    "volume": 279,
    "sequence": 58,
    "title": "观袁修侍郎涨新池",
    "author": "卢纶",
    "content": [
      "引水香山近，穿云复绕林。",
      "才闻篱外响，已觉石边深。",
      "满处侵苔色，澄来见柳阴。",
      "微风月明夜，知有五湖心。"
    ]
  },
  {
    "volume": 279,
    "sequence": 59,
    "title": "和徐法曹赠崔洛阳斑竹杖以诗见答",
    "author": "卢纶",
    "content": [
      "玉干一寻馀，苔花锦不如。",
      "劲堪和醉倚，轻好向空书。",
      "采拂稽山曲，因依释氏居。",
      "方辰将独步，岂与此君疏。"
    ]
  },
  {
    "volume": 279,
    "sequence": 60,
    "title": "早秋望华清宫中树因以成咏（一作常衮诗）",
    "author": "卢纶",
    "content": [
      "可怜云木丛，满禁碧濛濛。",
      "色润灵泉近，阴清辇路通。",
      "玉坛标八桂，金井识双桐。",
      "交映凝寒露，相和起夜风。",
      "数枝盘石上，几叶落云中。",
      "燕拂宜秋霁，蝉鸣觉昼空。",
      "翠屏更隐见，珠缀共玲珑。",
      "雷雨生成早，樵苏禁令雄。",
      "野藤高助绿，仙果迥呈红。",
      "惆怅缭垣暮，兹山闻暗蛩。"
    ]
  },
  {
    "volume": 279,
    "sequence": 61,
    "title": "小鱼咏寄泾州杨侍郎",
    "author": "卢纶",
    "content": [
      "莲花影里暂相离，才出浮萍值罟师。",
      "上得龙门还失浪，九江何处是归期。"
    ]
  },
  {
    "volume": 279,
    "sequence": 62,
    "title": "贼中与严越卿曲江看花",
    "author": "卢纶",
    "content": [
      "红枝欲折紫枝殷，隔水连宫不用攀。",
      "会待长风吹落尽，始能开眼向青山。"
    ]
  },
  {
    "volume": 279,
    "sequence": 63,
    "title": "同畅当咏蒲团",
    "author": "卢纶",
    "content": [
      "团团锦花结，乃是前溪蒲。",
      "拥坐称儒褐，倚眠宜病夫。",
      "唯当学禅寂，终老与之俱。"
    ]
  },
  {
    "volume": 279,
    "sequence": 64,
    "title": "焦篱店醉题（时看弄邵翁伯）",
    "author": "卢纶",
    "content": [
      "洛下渠头百卉新，满筵歌笑独伤春。",
      "何须更弄邵翁伯，即我此身如此人。"
    ]
  },
  {
    "volume": 279,
    "sequence": 65,
    "title": "陈翃中丞东斋赋白玉簪",
    "author": "卢纶",
    "content": [
      "美矣新成太华峰，翠莲枝折叶重重。",
      "松阴满涧闲飞鹤，潭影通云暗上龙。",
      "漠漠水香风颇馥，涓涓乳溜味何浓。",
      "因声远报浮丘子，不奏登封时不容。"
    ]
  },
  {
    "volume": 279,
    "sequence": 66,
    "title": "新茶咏寄上西川相公二十三舅大夫二十舅",
    "author": "卢纶",
    "content": [
      "三献蓬莱始一尝，日调金鼎阅芳香。",
      "贮之玉合才半饼，寄与阿连题数行。"
    ]
  },
  {
    "volume": 279,
    "sequence": 67,
    "title": "泊扬子江岸",
    "author": "卢纶",
    "content": [
      "山映南徐暮，千帆入古津。",
      "鱼惊出浦火，月照渡江人。",
      "清镜催双鬓，沧波寄一身。",
      "空怜莎草色，长接故园春。"
    ]
  },
  {
    "volume": 279,
    "sequence": 68,
    "title": "晚次鄂州（至德中作）",
    "author": "卢纶",
    "content": [
      "云开远见汉阳城，犹是孤帆一日程。",
      "估客昼眠知浪静，舟人夜语觉潮生。",
      "三湘衰鬓逢秋色，万里归心对月明。",
      "旧业已随征战尽，更堪江上鼓鼙声。"
    ]
  },
  {
    "volume": 279,
    "sequence": 69,
    "title": "夜投丰德寺谒海上人（一作李端诗）",
    "author": "卢纶",
    "content": [
      "半夜中峰有磬声，偶逢樵者问山名。",
      "上方月晓闻僧语，下路林疏见客行。",
      "野鹤巢边松最老，毒龙潜处水偏清。",
      "愿得远公知姓字，焚香洗钵过浮生。"
    ]
  },
  {
    "volume": 279,
    "sequence": 70,
    "title": "江行次武昌县",
    "author": "卢纶",
    "content": [
      "家寄五湖间，扁舟往复还。",
      "年年生白发，处处上青山。",
      "去国空知远，安身竟不闲。",
      "更悲江畔柳，长是北人攀。"
    ]
  },
  {
    "volume": 279,
    "sequence": 71,
    "title": "夜泊金陵",
    "author": "卢纶",
    "content": [
      "圆月出高城，苍苍照水营。",
      "江中正吹笛，楼上又无更。",
      "洛下仍传箭，关西欲进兵。",
      "谁知五湖外，诸将但争名。"
    ]
  },
  {
    "volume": 279,
    "sequence": 72,
    "title": "渡浙江",
    "author": "卢纶",
    "content": [
      "前船后船未相及，五两头平北风急。",
      "飞沙卷地日色昏，一半征帆浪花湿。"
    ]
  }
]