[
  {
    "volume": 900,
    "sequence": 1,
    "title": "梧桐影",
    "author": "吕岩",
    "content": [
      "落日斜，秋风冷。",
      "今夜故人来不来，教人立尽梧桐影。"
    ]
  },
  {
    "volume": 900,
    "sequence": 2,
    "title": "忆江南",
    "author": "吕岩",
    "content": [
      "淮南法，秋石最堪夸。",
      "位应乾坤白露节，象移寅卯紫河车。",
      "子午结朝霞。",
      "王阳术，得秘是黄牙。",
      "万蕊初生将此类，黄钟应律始归家。",
      "十月定君夸。",
      "黄帝术，玄妙美金花。",
      "玉液初凝红粉见，乾坤覆载暗交加。",
      "龙虎变成砂。",
      "长生术，玄要补泥丸。",
      "彭祖得之年八百，世人因此转伤残。",
      "谁是识阴丹。",
      "阴丹诀，三五合玄图。",
      "二八应机堪采运，玉琼回首免荣枯。",
      "颜貌胜凡姝。",
      "长生术，初九秘潜龙。",
      "慎勿从高宜作客，丹田流注气交通。",
      "耆老反婴童。",
      "修身客，莫误入迷津。",
      "气术金丹传在世，象天象地象人身。",
      "不用问东邻。",
      "还丹诀，九九最幽玄。",
      "三性本同一体内，要烧灵药切寻铅。",
      "寻得是神仙。",
      "长生药，不用问他人。",
      "八卦九宫看掌上，五行四象在人身。",
      "明了自通神。",
      "学道客，修养莫迟迟。",
      "光景斯须如梦里，还丹粟粒变金姿。",
      "死去莫回归。",
      "治生客，审细察微言。",
      "百岁梦中看即过，劝君修炼保尊年。",
      "不久是神仙。",
      "瑶池上，瑞雾霭群仙。",
      "素练金童锵凤板，青衣玉女啸鸾弦。",
      "身在大罗天。",
      "沉醉处，缥渺玉京山。",
      "唱彻步虚清燕罢，不知今夕是何年。",
      "海水又桑田。"
    ]
  },
  {
    "volume": 900,
    "sequence": 3,
    "title": "西江月",
    "author": "吕岩",
    "content": [
      "著意黄庭岁久，留心金碧年深。",
      "为忧白发鬓相侵，仙诀朝朝讨论。",
      "秘要俱皆览过，神仙奥旨重吟。",
      "至人亲指水中金，不负平生志性。",
      "任是聪明志士，常迷东灶黄庭。",
      "参同大易事分明，不晓醉眠难醒。",
      "若遇高人指引，都来不费功程。",
      "北方坎子是金精，认得黄牙方盛。"
    ]
  },
  {
    "volume": 900,
    "sequence": 4,
    "title": "沁园春",
    "author": "吕岩",
    "content": [
      "七返还丹，在我先须，炼已待时。",
      "正一阳初动，中宵漏永，温温铅鼎，光透帘帏。",
      "造化争驰，虎龙交媾，进火功夫牛斗危。",
      "曲江上，看月华莹净，有个乌飞。",
      "当时，自饮刀圭，又谁信无中就养儿。",
      "辨水源清浊，木金间隔。",
      "不因师指，此事难知。",
      "道要玄微，天机深远，下手忙修犹太迟。",
      "蓬莱路，待三千行满，独步云归。",
      "火宅牵缠，夜去明来，早晚担忧。",
      "奈今日茫然，不知明日，波波劫劫，有甚来由？",
      "人世风灯，草头珠露，我见伤心眼泪流。",
      "不坚久，似石中迸火，水上浮沤。",
      "休休，及早回头，把往日风流一笔钩。",
      "但粗衣淡饭，随缘度日，任人笑我，我又何求？",
      "限到头来，不论贫富，著甚干忙日夜忧。",
      "劝年少，把家缘弃了，海上来游。",
      "诗曲文章，任汝空留，数千万篇。",
      "奈日推一日，月推一月，今年不了，又待来年。",
      "有限光阴，无涯火院，只恐蹉跎老却贤。",
      "贪痴汉，望成家学道，两事双全。",
      "凡间，只恋尘缘，又谁信壶中别有天。",
      "这道本无情，不亲富贵，不疏贫贱，只要心坚。",
      "不在劳神，不须苦行，息虑忘机合自然。",
      "长生事，待明公放下，方可相传。"
    ]
  },
  {
    "volume": 900,
    "sequence": 5,
    "title": "卜算子",
    "author": "吕岩",
    "content": [
      "心空道亦空，风静林还静。",
      "卷尽浮云月自明，中有山河影。",
      "供养及修行，旧话成重省。",
      "豆爆生莲火里时，痛拨寒灰冷。"
    ]
  },
  {
    "volume": 900,
    "sequence": 6,
    "title": "步蟾宫",
    "author": "吕岩",
    "content": [
      "坎离乾兑逢子午，须认取，自家根祖。",
      "地雷震动山头雨，要洗濯黄牙土。",
      "捉得金精牢闭锢，炼甲庚，要生龙虎。",
      "待他问汝甚人传，但说道，先生姓吕。"
    ]
  },
  {
    "volume": 900,
    "sequence": 7,
    "title": "满庭芳",
    "author": "吕岩",
    "content": [
      "大道渊源，高真隐秘，风流岂可知闻。",
      "先天一气，清浊自然分。",
      "不识坎离颠倒，谁能辨、金木浮沉？",
      "幽微处，无中产有，涧畔虎龙吟。",
      "壶中，真造化，天精地髓，阴魄阳魂。",
      "运周天水火，燮理寒温。",
      "十月脱胎丹就，除此外、皆是傍门。",
      "君知否，尘寰走遍，端的少知音。"
    ]
  },
  {
    "volume": 900,
    "sequence": 8,
    "title": "酹江月",
    "author": "吕岩",
    "content": [
      "仙风道骨，颠倒运乾坤，平分时节。",
      "金木相交坎离位，一粒刀圭凝结。",
      "水虎潜形，火龙伏体，万丈毫光烈。",
      "仙花朵秀，圣男灵女扳折。",
      "霄汉此夜中秋，银蟾离海，浪卷千层雪。",
      "此是天关地轴，谁解推穷圆缺。",
      "片晌功夫，霎时丹聚，到此凭何诀？",
      "倚天长啸，洞中无限风月。"
    ]
  },
  {
    "volume": 900,
    "sequence": 9,
    "title": "水龙吟",
    "author": "吕岩",
    "content": [
      "目前咫尺长生路，多少愚人不悟。",
      "爱河浪阔，洪波风紧，舟船难渡。",
      "略听仙师语，到彼岸，只消一句。",
      "炼金丹换了，凡胎浊骨。",
      "免轮回，三涂苦。",
      "万事澄心定意，聚真阳、都归一处。",
      "分明认得，灵光真趣，本来面目。",
      "此个幽微理，莫容易，等闲分付。",
      "知蓬莱自有，神仙伴侣。",
      "同携手，朝天去。"
    ]
  },
  {
    "volume": 900,
    "sequence": 10,
    "title": "豆叶黄",
    "author": "吕岩",
    "content": [
      "二月江南山水路，李花零落春无主。",
      "一个鱼儿无觅处，风和雨，玉龙生甲归天去。"
    ]
  },
  {
    "volume": 900,
    "sequence": 11,
    "title": "浪淘沙",
    "author": "吕岩",
    "content": [
      "我有屋三椽，住在灵源。",
      "无遮四壁任萧然。",
      "万象森罗为斗拱，瓦盖青天。",
      "无漏得多年，结就因缘。",
      "修成功行满三千。",
      "降得火龙伏得虎，陆路神仙。"
    ]
  },
  {
    "volume": 900,
    "sequence": 12,
    "title": "苏幕遮",
    "author": "吕岩",
    "content": [
      "天不高，地不大。",
      "惟有真心，物物俱含载。",
      "不用之时全体在。",
      "用即拈来，万象周沙界。",
      "虚无中，尘色内。",
      "尽是还丹，历历堪收采。",
      "这个鼎炉解不解。",
      "养就灵乌，飞出光明海。"
    ]
  },
  {
    "volume": 900,
    "sequence": 13,
    "title": "雨中花",
    "author": "吕岩",
    "content": [
      "三百年间，功标青史，几多俱委埃尘。",
      "悟黄粱弃事，厌世藏身。",
      "将我一枝丹桂，换他千载青春。",
      "岳阳楼上，纶巾羽扇，谁识天人。",
      "蓬莱愿应仙举，谁知会合仙宾。",
      "遥想望，吹笙玉殿，奏舞鸾裀。",
      "风驭云輧不散，碧桃紫奈长新。",
      "愿逢一粒，九霞光里，相继朝真。"
    ]
  },
  {
    "volume": 900,
    "sequence": 14,
    "title": "促拍满路花",
    "author": "吕岩",
    "content": [
      "西风吹渭水，落叶满长安。",
      "茫茫尘世里，独清闲。",
      "自然炉鼎，虎绕与龙盘。",
      "九转丹砂就，一粒刀圭，便成陆地神仙。",
      "任万钉宝带貂蝉，富贵欲熏天。",
      "黄粱炊未熟，梦惊残。",
      "是非海里，直道作人难。",
      "袖手江南去，白蘋红蓼，又寻湓浦庐山。"
    ]
  },
  {
    "volume": 900,
    "sequence": 15,
    "title": "六么令",
    "author": "吕岩",
    "content": [
      "东与西，眼与眉。",
      "偃月炉中运坎离，灵砂且上飞。",
      "最幽微，是天机，你休痴，你不知。"
    ]
  },
  {
    "volume": 900,
    "sequence": 16,
    "title": "汉宫春",
    "author": "吕岩",
    "content": [
      "横笛声沉，倚危楼红日，江转天斜。",
      "黄尘边火澒洞，何处吾家。",
      "胎禽怨夜，来乘风、玄露丹霞。",
      "先生笑、飞空一剑，东风犹自天涯。",
      "情知道山中好，早翠嚣含隐，瑶草新芽。",
      "青溪故人信断，梦逐飙车。",
      "乾坤星火，归来了、煮石煎沙。",
      "回首处，幅巾蒲帐，云边独是桃花。"
    ]
  },
  {
    "volume": 900,
    "sequence": 17,
    "title": "忆江南",
    "author": "伊用昌",
    "content": [
      "江南鼓，梭肚两头栾。",
      "钉著不知侵骨髓，打来只是没心肝。",
      "空腹被人谩。"
    ]
  },
  {
    "volume": 900,
    "sequence": 18,
    "title": "句",
    "author": "伊用昌",
    "content": [
      "暂游大庾，白鹤飞来谁共语？",
      "岭畔人家，曾见寒梅几度花。",
      "春来春去，人在落花流水处。",
      "花满前蹊，藏尽神仙人不知。"
    ]
  }
]