[
  {
    "volume": 288,
    "sequence": 1,
    "title": "晓过南宫闻太常清乐",
    "author": "陆贽",
    "content": [
      "南宫闻古乐，拂曙听初惊。",
      "烟霭遥迷处，丝桐暗辨名。",
      "节随新律改，声带绪风轻。",
      "合雅将移俗，同和自感情。",
      "远音兼晓漏，馀响过春城。",
      "九奏明初日，寥寥天地清。"
    ]
  },
  {
    "volume": 288,
    "sequence": 2,
    "title": "禁中春松",
    "author": "陆贽",
    "content": [
      "阴阴清禁里，苍翠满春松。",
      "雨露恩偏近，阳和色更浓。",
      "高枝分晓日，虚吹杂宵钟。",
      "香助炉烟远，形疑盖影重。",
      "愿符千载寿，不羡五株封。",
      "倘得回天眷，全胜老碧峰。"
    ]
  },
  {
    "volume": 288,
    "sequence": 3,
    "title": "赋得御园芳草",
    "author": "陆贽",
    "content": [
      "阴阴御园里，瑶草日光长。",
      "靃靡含烟雾，依稀带夕阳。",
      "雨馀荑更密，风暖蕙初香。",
      "拥杖缘驰道，乘舆入建章。",
      "湿烟摇不散，细影乱无行。",
      "恒恐韶光晚，何人辨早芳。"
    ]
  },
  {
    "volume": 288,
    "sequence": 4,
    "title": "句",
    "author": "陆贽",
    "content": [
      "绕阶流氵虢氵虢，来砌树阴阴。",
      "（任江淮尉题厅，《语林》）"
    ]
  },
  {
    "volume": 288,
    "sequence": 5,
    "title": "晓过南宫闻太常清乐",
    "author": "张濛",
    "content": [
      "玉珂经礼寺，金奏过南宫。",
      "雅调乘清晓，飞声向远空。",
      "慢随飘去雪，轻逐度来风。",
      "迥出重城里，傍闻九陌中。",
      "应将肆夏比，更与五英同。",
      "一听南薰曲，因知大舜功。"
    ]
  },
  {
    "volume": 288,
    "sequence": 6,
    "title": "禁中春松",
    "author": "常沂",
    "content": [
      "映殿松偏好，森森列禁中。",
      "攒柯沾圣泽，疏盖引皇风。",
      "晚色连秦苑，春香满汉宫。",
      "操将金石固，材与直臣同。",
      "翠影宜青琐，苍枝秀碧空。",
      "还知沐天眷，千载更葱茏。"
    ]
  },
  {
    "volume": 288,
    "sequence": 7,
    "title": "禁中春松",
    "author": "周存",
    "content": [
      "几岁含贞节，青青紫禁中。",
      "日华留偃盖，雉尾转春风。",
      "不为繁霜改，那将众木同。",
      "千条攒翠色，百尺澹晴空。",
      "影密金茎近，花明凤沼通。",
      "安知幽涧侧，独与散樗丛。"
    ]
  },
  {
    "volume": 288,
    "sequence": 8,
    "title": "西戎献马",
    "author": "周存",
    "content": [
      "天马从东道，皇威被远戎。",
      "来参八骏列，不假贰师功。",
      "影别流沙路，嘶流上苑风。",
      "望云时蹀足，向月每争雄。",
      "禀异才难状，标奇志岂同。",
      "驱驰如见许，千里一朝通。"
    ]
  },
  {
    "volume": 288,
    "sequence": 9,
    "title": "小苑春望宫池柳色",
    "author": "黎逢",
    "content": [
      "上林新柳变，小苑暮天晴。",
      "始望和烟密，遥怜拂水轻。",
      "色承阳气暖，阴带御沟清。",
      "不厌随风弱，仍宜向日明。",
      "垂丝遍阁榭，飞絮触帘旌。",
      "渐到依依处，思闻出谷莺。"
    ]
  },
  {
    "volume": 288,
    "sequence": 10,
    "title": "夏首犹清和（一作张聿诗）",
    "author": "黎逢",
    "content": [
      "早夏宜初景，和光起禁城。",
      "祝融将御节，炎帝启朱明。",
      "日送残花晚，风过御苑清。",
      "郊原浮麦气，池沼发荷英。",
      "树影临山动，禽飞入汉轻。",
      "幸逢尧禹化，全胜谷中情。"
    ]
  },
  {
    "volume": 288,
    "sequence": 11,
    "title": "小苑春望宫池柳色",
    "author": "张昔",
    "content": [
      "小苑春初至，皇衢日更清。",
      "遥分万条柳，回出九重城。",
      "隐映龙池润，参差凤阙明。",
      "影宜宫雪曙，色带禁烟晴。",
      "深浅残阳变，高低晓吹轻。",
      "年光正堪折，欲寄一枝荣。"
    ]
  },
  {
    "volume": 288,
    "sequence": 12,
    "title": "小苑春望宫池柳色",
    "author": "丁位",
    "content": [
      "小苑宜春望，宫池柳色轻。",
      "低昂含晓景，萦转带新晴。",
      "似盖芳初合，如丝荫渐成。",
      "依依连水暗，袅袅出墙明。",
      "虽以阳和发，能令旅思生。",
      "他时花满路，从此接迁莺。"
    ]
  },
  {
    "volume": 288,
    "sequence": 13,
    "title": "小苑春望宫池柳色",
    "author": "元友直",
    "content": [
      "柳色新池遍，春光御苑晴。",
      "叶依青阁密，条向碧流倾。",
      "路暗阴初重，波摇影转清。",
      "风从垂处度，烟就望中生。",
      "断续游蜂聚，飘飖戏蝶轻。",
      "怡然变芳节，愿及一枝荣。"
    ]
  },
  {
    "volume": 288,
    "sequence": 14,
    "title": "小苑春望宫池柳色",
    "author": "杨系",
    "content": [
      "胜游从小苑，宫柳望春晴。",
      "拂地青丝嫩，萦风绿带轻。",
      "光含烟色远，影透水文清。",
      "玉笛吟何得，金闺画岂成。",
      "皇风吹欲断，圣日映逾明。",
      "愿驻高枝上，还同出谷莺。"
    ]
  },
  {
    "volume": 288,
    "sequence": 15,
    "title": "小苑春望宫池柳色",
    "author": "崔绩",
    "content": [
      "帝京春气早，御柳已先荣。",
      "嫩叶随风散，浮光向日明。",
      "悠扬生别意，断续引芳声。",
      "积翠连驰道，飘花出禁城。",
      "柔条依水弱，远色带烟轻。",
      "南望龙池畔，斜光照晚晴。"
    ]
  },
  {
    "volume": 288,
    "sequence": 16,
    "title": "小苑春望宫池柳色",
    "author": "张季略",
    "content": [
      "韶光归汉苑，柳色发春城。",
      "半见离宫出，才分远水明。",
      "青葱当淑景，隐映媚新晴。",
      "积翠烟初合，微黄叶未生。",
      "迎春看尚嫩，照日见先荣。",
      "倘得辞幽谷，高枝寄一名。"
    ]
  },
  {
    "volume": 288,
    "sequence": 17,
    "title": "小苑春望宫池柳色",
    "author": "裴达",
    "content": [
      "胜游经小苑，闲望上春城。",
      "御路韶光发，宫池柳色轻。",
      "乍浓含雨润，微澹带云晴。",
      "幂历残烟敛，摇扬落照明。",
      "几条垂广殿，数树影高旌。",
      "独有风尘客，思同雨露荣。"
    ]
  },
  {
    "volume": 288,
    "sequence": 18,
    "title": "南至日太史登台书云物",
    "author": "裴逵",
    "content": [
      "圆丘才展礼，佳气近初分。",
      "太史新簪笔，高台纪彩云。",
      "烟空和缥缈，晓色共氛氲。",
      "道泰资贤辅，年丰荷圣君。",
      "恭惟司国瑞，兼用察人文。",
      "应念怀铅客，终朝望碧雰。"
    ]
  },
  {
    "volume": 288,
    "sequence": 19,
    "title": "小苑春望宫池柳色",
    "author": "沈回",
    "content": [
      "今来游上苑，春染柳条轻。",
      "濯濯方含色，依依若有情。",
      "分行临曲沼，先发媚重城。",
      "拂水枝偏弱，摇风丝已生。",
      "变黄随淑景，吐翠逐新晴。",
      "伫立徒延首，裴回欲寄诚。"
    ]
  }
]