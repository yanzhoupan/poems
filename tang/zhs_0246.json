[
  {
    "volume": 246,
    "sequence": 1,
    "title": "海上寄萧立",
    "author": "独孤及",
    "content": [
      "朔风剪塞草，寒露日夜结。",
      "行行到瀛壖，归思生暮节。",
      "驿楼见万里，延首望辽碣。",
      "远海入大荒，平芜际穷发。",
      "旧国在梦想，故人胡且越。",
      "契阔阻风期，荏苒成雨别。",
      "海西望京口，两地各天末。",
      "索居动经秋，再笑知曷月。",
      "日南望中尽，唯见飞鸟灭。",
      "音尘未易得，何由慰饥渴。"
    ]
  },
  {
    "volume": 246,
    "sequence": 2,
    "title": "三月三日，自京到华阴，于水亭独酌，寄裴六、薛八",
    "author": "独孤及",
    "content": [
      "祗役匪遑息，经时客三秦。",
      "还家问节候，知到上巳辰。",
      "山县何所有，高城闭青春。",
      "和风不吾欺，桃杏满四邻。",
      "旧友适远别，谁当接欢欣。",
      "呼儿命长瓢，独酌湘吴醇。",
      "一酌一朗咏，既酣意亦申。",
      "言筌暂两忘，霞月只相新。",
      "裴子尘表物，薛侯席上珍。",
      "寄书二傲吏，何日同车茵。",
      "讵肯使空名，终然羁此身。",
      "他年解桎梏，长作海上人。"
    ]
  },
  {
    "volume": 246,
    "sequence": 3,
    "title": "代书寄上裴六冀、刘二颍",
    "author": "独孤及",
    "content": [
      "昔余马首东，君在海北汭。",
      "尽屏簿领书，相与议岩穴。",
      "载来诣佳境，每山有车辙。",
      "长啸林木动，高歌唾壶缺。",
      "此辞月未周，虏马嘶绛阙。",
      "猛虎踞大道，九州当中裂。",
      "闻君弃孤城，犹自握汉节。",
      "耻栖恶木影，忍与故山别。",
      "脱舄挂岭云，冏然若鸟逝。",
      "唯留潺湲水，分付练溪月。",
      "尔来大谷梨，白花再成雪。",
      "关梁限天险，欢乐竟两绝。",
      "大盗近削平，三川今底宁。",
      "句芒布春令，屏翳收雷霆。",
      "伊洛日夜涨，鸣皋兰杜青。",
      "鶱鶱两黄鹄，何处游青冥。",
      "畴昔切玉刃，应如新发硎。",
      "及时当树勋，高悬景钟铭。",
      "莫抱白云意，径往丹丘庭。",
      "功成傥长揖，然后谋沧溟。"
    ]
  },
  {
    "volume": 246,
    "sequence": 4,
    "title": "客舍月下对酒，醉后寄毕四耀",
    "author": "独孤及",
    "content": [
      "乡路风雪深，生事忧患迫。",
      "天长波澜广，高举无六翮。",
      "独立寒夜移，幽境思弥积。",
      "霜月照胆净，银河入檐白。",
      "沽酒聊自劳，开樽坐檐隙。",
      "主人奏丝桐，能使高兴剧。",
      "清机暂无累，献酢更络绎。",
      "慷慨葛天歌，愔愔广陵陌。",
      "既醉万事遗，耳热心亦适。",
      "视身兀如泥，瞪目傲今昔。",
      "故人间城阙，音信两脉脉。",
      "别时前盟在，寸景莫自掷。",
      "心与白日斗，十无一满百。",
      "寓形薪火内，甘作天地客。",
      "与物无亲疏，斗酒胜竹帛。",
      "何必用自苦，将贻古贤责。"
    ]
  },
  {
    "volume": 246,
    "sequence": 5,
    "title": "下弋阳江舟中代书寄裴侍御",
    "author": "独孤及",
    "content": [
      "故乡隔西日，水去连长天。",
      "前路知几许，但指天南边。",
      "怆恨极浦外，隐映青山连。",
      "东风满帆来，五两如弓弦。",
      "遥羡绣衣客，冏然马首先。",
      "得餐武昌鱼，不顾浔阳田。",
      "屈指数别日，忽乎成两年。",
      "百花已满眼，春草渐碧鲜。",
      "岂是离居时，奈何于役牵。",
      "洞庭有深涉，曷日期归旋。",
      "且作异乡料，讵知携手缘。",
      "离忧未易销，莫道樽酒贤。"
    ]
  },
  {
    "volume": 246,
    "sequence": 6,
    "title": "癸卯岁赴南丰道中闻京师失守寄权士繇韩幼深",
    "author": "独孤及",
    "content": [
      "种田不遇岁，策名不遭时。",
      "胡尘晦落日，西望泣路岐。",
      "猛虎啸北风，麇麚皆载驰。",
      "深泥架疲牛，踸踔余何之。",
      "诘屈白道转，缭绕清溪随。",
      "荒谷啸山鬼，深林啼子规。",
      "长叹指故山，三奏归来词。",
      "不逢眼中人，调苦车逶迟。",
      "士繇松筠操，幼深琼树姿。",
      "别来平安否，何阶一申眉。",
      "白云失帝乡，远水恨天涯。",
      "昂藏双威凤，曷月还西枝。",
      "努力爱华发，盛年振羽仪。",
      "但令迍难康，不负沧洲期。",
      "莫作新亭泣，徒使夷吾嗤。"
    ]
  },
  {
    "volume": 246,
    "sequence": 7,
    "title": "贾员外处见中书贾舍人巴陵诗集览之怀旧代书寄赠",
    "author": "独孤及",
    "content": [
      "海岸望青琐，云长天漫漫。",
      "十年不一展，知有关山难。",
      "适逢阮始平，立马问长安。",
      "取公咏怀诗，示我江海澜。",
      "暂若窥武库，森然矛戟寒。",
      "眼明遗头风，心悦忘朝餐。",
      "大驾今返正，熊罴扈鸣銮。",
      "公游凤凰沼，献可在笔端。",
      "系越有长缨，封关只一丸。",
      "冏然翔寥廓，仰望惭羽翰。",
      "嘉会不我与，相思岁云殚。",
      "唯当袖佳句，持比青琅玕。"
    ]
  },
  {
    "volume": 246,
    "sequence": 8,
    "title": "代书寄上李广州",
    "author": "独孤及",
    "content": [
      "皖水望番禺，迢迢青天末。",
      "鸿雁飞不到，音尘何由达。",
      "独有舆人歌，隔云声喧聒。",
      "皆称府君仁，百越赖全活。",
      "推诚鱼鳖信，持正魑魅怛。",
      "疲民保中和，性足无夭阏。",
      "天子咨四岳，伫公济方割。",
      "几时复旋归，入践青琐闼。",
      "贱子托明德，缭若松上葛。",
      "别离鄙吝生，结念思所豁。",
      "门栏关山阻，岐路天地阔。",
      "唯凭万里书，持用慰饥渴。"
    ]
  },
  {
    "volume": 246,
    "sequence": 9,
    "title": "夏中酬于逖毕耀问病见赠",
    "author": "独孤及",
    "content": [
      "救物智所昧，学仙愿未从。",
      "行藏两乖角，蹭蹬风波中。",
      "薄宦耻降志，卧疴非养蒙。",
      "闭关涉两旬，羁思浩无穷。",
      "鸑鷟何处来，双舞下碧空。",
      "离别隔云雨，惠然此相逢。",
      "把手贺疾间，举杯欣酒浓。",
      "新诗见久要，清论激深衷。",
      "高馆舒夜簟，开门延微风。",
      "火云赫嵯峨，日暮千万峰。",
      "遥指故山笑，相看抚号钟。",
      "声和由心清，事感知气同。",
      "出处未易料，且歌缓愁容。",
      "愿君崇明德，岁暮如青松。"
    ]
  },
  {
    "volume": 246,
    "sequence": 10,
    "title": "酬梁二十宋中所赠兼留别梁少府",
    "author": "独孤及",
    "content": [
      "少读黄帝书，肯不笑机事。",
      "意犹负深衷，未免名迹累。",
      "厌贫学干禄，欲徇宾王利。",
      "甘为风波人，岂复江海意。",
      "担簦平台下，是日饮羁思。",
      "逢君道寸心，暂喜一交臂。",
      "绪言未及竟，离念已复至。",
      "甯陵望南丘，云雨成两地。",
      "途殊迹方间，河广流且驶。",
      "暮帆望不及，览赠心欲醉。",
      "爱君如金锡，昆弟皆茂异。",
      "奕赫连丝衣，荣养能锡类。",
      "君子道未长，深藏青云器。",
      "巨鳞有纵时，今日不足议。",
      "唯当加餐饭，好我袖中字。",
      "别离动经年，莫道分首易。"
    ]
  },
  {
    "volume": 246,
    "sequence": 11,
    "title": "庚子岁避地至玉山，酬韩司马所赠",
    "author": "独孤及",
    "content": [
      "沧海疾风起，洪波骇恬鳞。",
      "已无济川分，甘作乘桴人。",
      "挥手谢秣陵，举帆指瓯闽。",
      "安和风尘表，偶与琼瑶亲。",
      "共悲行路难，况逢江南春。",
      "故园忽如梦，返复知何辰。",
      "旷野豺虎满，深山兰蕙新。",
      "枉君灞陵什，回首徒酸辛。"
    ]
  },
  {
    "volume": 246,
    "sequence": 12,
    "title": "奉和李大夫同吕评事太行苦热行兼寄院中诸公",
    "author": "独孤及",
    "content": [
      "驷马上太行，修途亘辽碣。",
      "王程无留驾，日昃未遑歇。",
      "请问此何时，恢台朱明月。",
      "长蛇稽天讨，上将方北伐。",
      "明主命使臣，皇华得时杰。",
      "已忘羊肠险，岂惮湿风热。",
      "摇策汗滂沧，登岸思纡结。",
      "炎云如烟火，谿谷将恐竭。",
      "昼景赩可畏，凉飙何由发。",
      "山长飞鸟堕，目极行车绝。",
      "赵魏方俶扰，安危俟明哲。",
      "归路岂不怀，饮冰有苦节。",
      "会同传檄至，疑议立谈决。",
      "况有阮元瑜，翩翩秉书札。",
      "起予歌赤坂，永好逾白雪。",
      "谁念剖竹人，无因执羁绁。"
    ]
  },
  {
    "volume": 246,
    "sequence": 13,
    "title": "酬皇甫侍御望天灊山见示之作",
    "author": "独孤及",
    "content": [
      "早岁慕五岳，尝为尘机碍。",
      "孰知天柱峰，今与郡斋对。",
      "隐嶙抱元气，氤氲含青霭。",
      "云崖媚远空，石壁寒古塞。",
      "汉皇南游日，望秩此昭配。",
      "法驾到谷口，礼容振荒外。",
      "焚柴百神趋，执玉万方会。",
      "天旋物顺动，德布泽滂霈。",
      "讲武威已耀，学仙功未艾。",
      "黄金竟何成，洪业遽沦昧。",
      "度世若一瞬，昨朝已千载。",
      "如今封禅坛，唯见云雨晦。",
      "长望哀往古，劳生惭大块。",
      "清晖幸相娱，幽独知所赖。",
      "寒城春方正，初日明可爱。",
      "万殊喜阳和，余亦荷时泰。",
      "山色日夜绿，下有清浅濑。",
      "愧作拳偻人，沈迷簿书内。",
      "登临叹拘限，出处悲老大。",
      "况听郢中曲，复识湘南态。",
      "思免物累牵，敢令道机退。",
      "瞒然诵佳句，持此秋兰佩。"
    ]
  },
  {
    "volume": 246,
    "sequence": 14,
    "title": "送陈兼应辟兼寄高適、贾至",
    "author": "独孤及",
    "content": [
      "结绿处燕石，卞和不必知。",
      "所以王佐才，未能忘茅茨。",
      "罢官梁山外，获稻楚水湄。",
      "适会傅岩人，虚舟济川时。",
      "天网忽摇顿，公才难弃遗。",
      "凤凰翔千仞，今始一鸣岐。",
      "上马指国门，举鞭谢书帷。",
      "预知大人赋，掩却归来词。",
      "天子方在宥，朝廷张四维。",
      "料君能献可，努力副畴咨。",
      "旧友满皇州，高冠飞翠蕤。",
      "相逢绛阙下，应道轩车迟。",
      "高侯秉戎翰，策马观西夷。",
      "方从幕中事，参谋王者师。",
      "贾生去洛阳，焜耀琳琅姿。",
      "芳名动北步，逸韵凌南皮。",
      "肃肃举鸿毛，冷然顺风吹。",
      "波流有同异，由是限别离。",
      "汉塞隔陇底，秦川连镐池。",
      "白云日夜满，道里安可思。",
      "梦想浩盈积，物华愁变衰。",
      "因君附错刀，送远益凄其。",
      "四海各横绝，九霄应易期。",
      "不知故巢燕，决起栖何枝。"
    ]
  },
  {
    "volume": 246,
    "sequence": 15,
    "title": "送相里郎中赴江西",
    "author": "独孤及",
    "content": [
      "君把一尺诏，南游济沧浪。",
      "受恩忘险艰，不道歧路长。",
      "戎狄方构患，休牛殊未遑。",
      "三秦千仓空，战卒如饿狼。",
      "委输资外府，诹谋寄贤良。",
      "有才当陈力，安得遂翱翔。",
      "岂不慎井赋，赋均人亦康。",
      "遥知轩车到，万室安耕桑。",
      "火伏金气腾，昊天欲苍茫。",
      "寒蝉惨巴邓，秋色愁沅湘。",
      "昨日携手西，于今芸再黄。",
      "欢娱讵几许，复向天一方。",
      "蹢躅话世故，惆怅举离觞。",
      "共求数刻欢，戏谑君此堂。",
      "今日把手笑，少时各他乡。",
      "身名同风波，聚散未易量。",
      "曷月还朝天，及时开智囊。",
      "前期傥犹阔，加饭勉自强。"
    ]
  },
  {
    "volume": 246,
    "sequence": 16,
    "title": "观海",
    "author": "独孤及",
    "content": [
      "北登渤澥岛，回首秦东门。",
      "谁尸造物功，凿此天池源。",
      "澒洞吞百谷，周流无四垠。",
      "廓然混茫际，望见天地根。",
      "白日自中吐，扶桑如可扪。",
      "超遥蓬莱峰，想像金台存。",
      "秦帝昔经此，登临冀飞翻。",
      "扬旌百神会，望日群山奔。",
      "徐福竟何成，羡门徒空言。",
      "唯见石桥足，千年潮水痕。"
    ]
  },
  {
    "volume": 246,
    "sequence": 17,
    "title": "初晴抱琴登马退山对酒望远醉后作",
    "author": "独孤及",
    "content": [
      "年长心易感，况为忧患缠。",
      "壮图迫世故，行止两茫然。",
      "王旅方伐叛，虎臣皆被坚。",
      "鲁人著儒服，甘就南山田。",
      "挈榼上高磴，超遥望平川。",
      "沧江大如綖，隐映入远天。",
      "荒服何所有，山花雪中然。",
      "寒泉得日景，吐霤鸣湔湔。",
      "举酒劝白云，唱歌慰颓年。",
      "微风度竹来，韵我号钟弦。",
      "一弹一引满，耳热知心宣。",
      "曲终余亦酣，起舞山水前。",
      "人生几何时，太半百忧煎。",
      "今日羁愁破，始知浊酒贤。"
    ]
  },
  {
    "volume": 246,
    "sequence": 18,
    "title": "同徐侍郎五云溪新庭重阳宴集作",
    "author": "独孤及",
    "content": [
      "万峰苍翠色，双溪清浅流。",
      "已符东山趣，况值江南秋。",
      "白露天地肃，黄花门馆幽。",
      "山公惜美景，肯为芳樽留。",
      "五马照池塘，繁弦催献酬。",
      "临风孟嘉帽，乘兴李膺舟。",
      "骋望傲千古，当歌遗四愁。",
      "岂令永和人，独擅山阴游。"
    ]
  },
  {
    "volume": 246,
    "sequence": 19,
    "title": "雨晴后陪王员外泛后湖得溪字",
    "author": "独孤及",
    "content": [
      "远山媚平楚，宿雨涨清溪。",
      "沿溯任舟楫，欢言无町畦。",
      "酒酣相视笑，心与白鸥齐。"
    ]
  },
  {
    "volume": 246,
    "sequence": 20,
    "title": "题思禅寺上方",
    "author": "独孤及",
    "content": [
      "溪口闻法鼓，停桡登翠屏。",
      "攀云到金界，合掌开禅扃。",
      "郁律众山抱，空濛花雨零。",
      "老僧指香楼，云是不死庭。",
      "眇眇於越路，茫茫春草青。",
      "远山喷百谷，缭绕驰东溟。",
      "目极道何在，境照心亦冥。",
      "騞然诸根空，破结如破瓶。",
      "下视三界狭，但闻五浊腥。",
      "山中有良药，吾欲隳天形。"
    ]
  },
  {
    "volume": 246,
    "sequence": 21,
    "title": "季冬自嵩山赴洛道中作",
    "author": "独孤及",
    "content": [
      "皇运偶中变，长蛇食中土。",
      "天盖西北倾，众星陨如雨。",
      "胡尘动地起，千里闻战鼓。",
      "死人成为阜，流血涂草莽。",
      "策马何纷纷，捐躯抗豺虎。",
      "甘心赴国难，谁谓荼叶苦。",
      "天子初受命，省方造区宇。",
      "斩鲸安溟波，截鳌作天柱。",
      "三微复正统，五玉归文祖。",
      "不图汉官仪，今日忽再睹。",
      "升高望京邑，佳气连海浦。",
      "宝鼎歊景云，明堂舞干羽。",
      "虎臣□激昂，□□□御侮。",
      "腐儒著缝掖，何处议邹鲁。",
      "西上轘辕山，丘陵横今古。",
      "和气蒸万物，腊月春霭吐。",
      "得为太平人，穷达不足数。",
      "他日遇封禅，著书继三五。"
    ]
  },
  {
    "volume": 246,
    "sequence": 22,
    "title": "早发若岘驿望庐山",
    "author": "独孤及",
    "content": [
      "雨罢山翠鲜，泠泠东风好。",
      "断崖云生处，是向峰顶道。",
      "谁谓峰顶远，跂予可瞻讨。",
      "忘缘祛天机，脱屣恨不早。",
      "只恐岁云暮，遂与空名老。",
      "心往迹未并，惭愧山上草。"
    ]
  },
  {
    "volume": 246,
    "sequence": 23,
    "title": "寒夜溪行舟中作",
    "author": "独孤及",
    "content": [
      "日沉诸山昏，寂历群动宿。",
      "孤舟独不系，风水夜相逐。",
      "云归恒星白，霜下天地肃。",
      "月轮大如盘，金波入空谷。",
      "魏阙万里道，羁念千虑束。",
      "倦飞思故巢，敢望桐与竹。",
      "沉吟登楼赋，中夜起三复。",
      "忧来无良方，归候春酒熟。"
    ]
  },
  {
    "volume": 246,
    "sequence": 24,
    "title": "壬辰岁过旧居",
    "author": "独孤及",
    "content": [
      "少年事远游，出入燕与秦。",
      "离居岁周天，犹作劳歌人。",
      "负剑渡颍水，归马自知津。",
      "缘源到旧庐，揽涕寻荒榛。",
      "邻里喜相劳，壶觞展殷勤。",
      "酒阑击筑语，及此离会因。",
      "丈夫随世波，岂料百年身。",
      "今日负鄙愿，多惭故山春。"
    ]
  },
  {
    "volume": 246,
    "sequence": 25,
    "title": "丙戌岁正月出洛阳书怀",
    "author": "独孤及",
    "content": [
      "往岁衣褐见，受服金马门。",
      "拟将忠与贞，来酬主人恩。",
      "天地暂雷雨，洪波生平原。",
      "穷鳞遂蹭蹬，夙昔事罕存。",
      "幸逢帝出震，授钺清东藩。",
      "白日忽再中，万方咸骏奔。",
      "王风从西来，春光满乾坤。",
      "蛰虫竞飞动，余亦辞笼樊。",
      "遭遇思自强，宠辱安足言。",
      "唯将四方志，回首谢故园。"
    ]
  },
  {
    "volume": 246,
    "sequence": 26,
    "title": "伤春怀归",
    "author": "独孤及",
    "content": [
      "谁谓乡可望，望在天地涯。",
      "但有时命同，万里共岁华。",
      "昨夜南山雨，殷雷坼萌芽。",
      "源桃不余欺，先发秦人家。",
      "寂寂户外掩，迟迟春日斜。",
      "源桃默无言，秦人独长嗟。",
      "不惜中肠苦，但言会合赊。",
      "思归吾谁诉，笑向南枝花。"
    ]
  },
  {
    "volume": 246,
    "sequence": 27,
    "title": "杂诗",
    "author": "独孤及",
    "content": [
      "百花结成子，春物舍我去。",
      "流年惜不得，独坐空闺暮。",
      "心自有所待，甘为物华误。",
      "未必千黄金，买得一人顾。"
    ]
  },
  {
    "volume": 246,
    "sequence": 28,
    "title": "山中春思",
    "author": "独孤及",
    "content": [
      "獭祭川水大，人家春日长。",
      "独谣昼不暮，搔首惭年芳。",
      "靡草知节换，含葩向新阳。",
      "不嫌三径深，为我生池塘。",
      "亭午井灶闲，雀声响空仓。",
      "花落没屐齿，风动群木香。",
      "归路云水外，天涯杳茫茫。",
      "独卷万里心，深入山鸟行。",
      "芳景勿相迫，春愁未遽忘。"
    ]
  }
]