[
  {
    "volume": 242,
    "sequence": 1,
    "title": "郢城西楼吟（一作郎士元诗）",
    "author": "张继",
    "content": [
      "连山尽塞水萦回，山上戍门临水开。",
      "珠帘直下一百丈，日暖游鳞自相向。",
      "昔人爱险闭层城，今人复爱闲江清。",
      "沙洲枫岸无来客，草绿花开山鸟鸣。"
    ]
  },
  {
    "volume": 242,
    "sequence": 2,
    "title": "登丹阳楼（一作郎士元诗）",
    "author": "张继",
    "content": [
      "寒皋那可望，旅客又初还。",
      "迢递高楼上，萧疏凉野间。",
      "暮晴依远水，秋兴属连山。",
      "浮客时相见，霜凋朱翠颜。"
    ]
  },
  {
    "volume": 242,
    "sequence": 3,
    "title": "春夜皇甫冉宅欢宴（一作对酒）",
    "author": "张继",
    "content": [
      "流落时相见，悲欢共此情。",
      "兴因尊酒洽，愁为故人轻。",
      "暗滴花茎露，斜晖月过城。",
      "那知横吹笛，江外作边声。"
    ]
  },
  {
    "volume": 242,
    "sequence": 4,
    "title": "会稽秋晚奉呈于太守",
    "author": "张继",
    "content": [
      "寂寂讼庭幽，森森戟户秋。",
      "山光隐危堞，湖色上高楼。",
      "禹穴探书罢，天台作赋游。",
      "云浮将越客，岁晚共淹留。"
    ]
  },
  {
    "volume": 242,
    "sequence": 5,
    "title": "题严陵钓台",
    "author": "张继",
    "content": [
      "旧隐人如在，清风亦似秋。",
      "客星沈夜壑，钓石俯春流。",
      "鸟向乔枝聚，鱼依浅濑游。",
      "古来芳饵下，谁是不吞钩。"
    ]
  },
  {
    "volume": 242,
    "sequence": 6,
    "title": "清明日自西午桥至瓜岩村有怀",
    "author": "张继",
    "content": [
      "晚霁龙门雨，春生汝穴风。",
      "鸟啼官路静，花发毁垣空。",
      "鸣玉惭时辈，垂丝学老翁。",
      "旧游人不见，惆怅洛城东。"
    ]
  },
  {
    "volume": 242,
    "sequence": 7,
    "title": "洛阳作（一作初出徽安门）",
    "author": "张继",
    "content": [
      "洛阳天子县，金谷石崇乡。",
      "草色侵官道，花枝出苑墙。",
      "书成休逐客，赋罢遂为郎。",
      "贫贱非吾事，西游思自强。"
    ]
  },
  {
    "volume": 242,
    "sequence": 8,
    "title": "晚次淮阳",
    "author": "张继",
    "content": [
      "微凉风叶下，楚俗转清闲。",
      "候馆临秋水，郊扉掩暮山。",
      "月明潮渐近，露湿雁初还。",
      "浮客了无定，萍流淮海间。"
    ]
  },
  {
    "volume": 242,
    "sequence": 9,
    "title": "送窦十九判官使江南",
    "author": "张继",
    "content": [
      "游客淹星纪，裁诗炼土风。",
      "今看乘传去，那与问津同。",
      "南郡迎徐子，临川谒谢公。",
      "思归一惆怅，於越古亭中。"
    ]
  },
  {
    "volume": 242,
    "sequence": 10,
    "title": "江上送客游庐山",
    "author": "张继",
    "content": [
      "楚客自相送，沾裳春水边。",
      "晚来风信好，并发上江船。",
      "花映新林岸，云开瀑布泉。",
      "惬心应在此，佳句向谁传。"
    ]
  },
  {
    "volume": 242,
    "sequence": 11,
    "title": "酬张二十员外前国子博士窦叔向",
    "author": "张继",
    "content": [
      "故交日零落，心赏寄何人。",
      "幸与冯唐遇，心同迹复亲。",
      "语言未终夕，离别又伤春。",
      "结念湓城下，闻猿诗兴新。"
    ]
  },
  {
    "volume": 242,
    "sequence": 12,
    "title": "会稽郡楼雪霁（一作望雪）",
    "author": "张继",
    "content": [
      "江城昨夜雪如花，郢客登楼齐望华。",
      "夏禹坛前仍聚玉，西施浦上更飞沙。",
      "帘栊向晚寒风度，睥睨初晴落景斜。",
      "数处微明销不尽，湖山清映越人家。"
    ]
  },
  {
    "volume": 242,
    "sequence": 13,
    "title": "冯翊西楼（一作郎士元诗）",
    "author": "张继",
    "content": [
      "城上西楼倚暮天，楼中归望正凄然。",
      "近郭乱山横古渡，野庄乔木带新烟。",
      "北风吹雁声能苦，远客辞家月再圆。",
      "陶令好文常对酒，相招那惜醉为眠。"
    ]
  },
  {
    "volume": 242,
    "sequence": 14,
    "title": "送邹判官往陈留（一作洪州送郄绍充河南租庸判官）",
    "author": "张继",
    "content": [
      "齐宋伤心地，频年此用兵。",
      "女停襄邑杼，农废汶阳耕。",
      "国使乘轺去，诸侯拥节迎。",
      "深仁荷君子，薄赋恤黎甿。",
      "火燎原犹热，波摇海未平。",
      "应将否泰理，一问鲁诸生。"
    ]
  },
  {
    "volume": 242,
    "sequence": 15,
    "title": "酬李书记校书越城秋夜见赠",
    "author": "张继",
    "content": [
      "东越秋城夜，西人白发年。",
      "寒城警刁斗，孤愤抱龙泉。",
      "凤辇栖岐下，鲸波斗洛川。",
      "量空海陵粟，赐乏水衡钱。",
      "投阁嗤扬子，飞书代鲁连。",
      "苍苍不可问，余亦赋思玄。"
    ]
  },
  {
    "volume": 242,
    "sequence": 16,
    "title": "感怀（一作陆沈诗，题作上礼部杨侍郎）",
    "author": "张继",
    "content": [
      "调与时人背，心将静者论。",
      "终年帝城里，不识五侯门。"
    ]
  },
  {
    "volume": 242,
    "sequence": 17,
    "title": "长相思",
    "author": "张继",
    "content": [
      "辽阳望河县，白首无由见。",
      "海上珊瑚枝，年年寄春燕。"
    ]
  },
  {
    "volume": 242,
    "sequence": 18,
    "title": "奉寄皇甫补阙",
    "author": "张继",
    "content": [
      "京口情人别久，扬州估客来疏。",
      "潮至浔阳回去，相思无处通书。"
    ]
  },
  {
    "volume": 242,
    "sequence": 19,
    "title": "枫桥夜泊（一作夜泊枫江）",
    "author": "张继",
    "content": [
      "月落乌啼霜满天，江枫渔火对愁眠。",
      "姑苏城外寒山寺，夜半钟声到客船。"
    ]
  },
  {
    "volume": 242,
    "sequence": 20,
    "title": "阊门即事",
    "author": "张继",
    "content": [
      "耕夫召募逐楼船，春草青青万顷田。",
      "试上吴门窥郡郭，清明几处有新烟。"
    ]
  },
  {
    "volume": 242,
    "sequence": 21,
    "title": "安公房问法",
    "author": "张继",
    "content": [
      "流年一日复一日，世事何时是了时。",
      "试向东林问禅伯，遣将心地学琉璃。"
    ]
  },
  {
    "volume": 242,
    "sequence": 22,
    "title": "上清词",
    "author": "张继",
    "content": [
      "紫阳宫女捧丹砂，王母令过汉帝家。",
      "春风不肯停仙驭，却向蓬莱看杏花。"
    ]
  },
  {
    "volume": 242,
    "sequence": 23,
    "title": "送顾况泗上觐叔父",
    "author": "张继",
    "content": [
      "吴乡岁贡足嘉宾，后进之中见此人。",
      "别业更临洙泗上，拟将书卷对残春。"
    ]
  },
  {
    "volume": 242,
    "sequence": 24,
    "title": "留别（一作皇甫冉诗，题作又得云字）",
    "author": "张继",
    "content": [
      "何事千年遇圣君，坐令双鬓老江云。",
      "南行更入山深浅，岐路悠悠水自分。"
    ]
  },
  {
    "volume": 242,
    "sequence": 25,
    "title": "送张中丞归使幕（一作韩翃诗）",
    "author": "张继",
    "content": [
      "独受主恩归，当朝似者稀。",
      "玉壶分御酒，金殿赐春衣。",
      "拂席流莺醉，鸣鞭骏马肥。",
      "满台簪白笔，捧手恋清辉。"
    ]
  },
  {
    "volume": 242,
    "sequence": 26,
    "title": "华州夜宴庾侍御宅（一作韩翃诗）",
    "author": "张继",
    "content": [
      "世故他年别，心期此夜同。",
      "千峰孤烛外，片雨一更中。",
      "酒客逢山简，诗人得谢公。",
      "自怜驱匹马，拂曙向关东。"
    ]
  },
  {
    "volume": 242,
    "sequence": 27,
    "title": "赠章八元",
    "author": "张继",
    "content": [
      "相见谈经史，江楼坐夜阑。",
      "风声吹户响，灯影照人寒。",
      "俗薄交游尽，时危出处难。",
      "衰年逢二妙，亦得闷怀宽。"
    ]
  },
  {
    "volume": 242,
    "sequence": 28,
    "title": "城西虎跑寺",
    "author": "张继",
    "content": [
      "石势虎蹲伏，山形龙屈盘。",
      "寺开梁殿阁，坟掩晋衣冠。",
      "出涧泉声细，斜阳塔影寒。",
      "近城多□□，栖息此中安。"
    ]
  },
  {
    "volume": 242,
    "sequence": 29,
    "title": "褚主簿宅会毕庶子钱员外郎使君（一作韩翃诗）",
    "author": "张继",
    "content": [
      "开瓮腊酒熟，主人心赏同。",
      "斜阳疏竹上，残雪乱山中。",
      "更喜宣城印，朝廷与谢公。"
    ]
  },
  {
    "volume": 242,
    "sequence": 30,
    "title": "奉送王相公赴幽州（一作韩翃诗，题下有巡边二字）",
    "author": "张继",
    "content": [
      "黄阁开帏幄，丹墀拜冕旒。",
      "位高汤左相，权总汉诸侯。",
      "不改周南化，仍分赵北忧。",
      "双旌过易水，千骑入幽州。",
      "塞草连天暮，边风动地愁。",
      "无因随远道，结束佩吴钩。"
    ]
  },
  {
    "volume": 242,
    "sequence": 31,
    "title": "重经巴丘",
    "author": "张继",
    "content": [
      "昔年高接李膺欢，日泛仙舟醉碧澜。",
      "诗句乱随青草落，酒肠俱逐洞庭宽。",
      "浮生聚散云相似，往事冥微梦一般。",
      "今日片帆城下去，秋风回首泪阑干。"
    ]
  },
  {
    "volume": 242,
    "sequence": 32,
    "title": "九日巴丘杨公台上宴集",
    "author": "张继",
    "content": [
      "凄凄霜日上高台，水国秋凉客思哀。",
      "万叠银山寒浪起，一行斜字早鸿来。",
      "谁家捣练孤城暮，何处题衣远信回。",
      "江汉路长身不定，菊花三笑旅怀开。"
    ]
  },
  {
    "volume": 242,
    "sequence": 33,
    "title": "游灵岩",
    "author": "张继",
    "content": [
      "灵岩有路入烟霞，台殿高低释子家。",
      "风满回廊飘坠叶，水流绝涧泛秋花。",
      "青松阅世风霜古，翠竹题诗岁月赊。",
      "谁谓无生真可学，山中亦自有年华。"
    ]
  },
  {
    "volume": 242,
    "sequence": 34,
    "title": "河间献王墓",
    "author": "张继",
    "content": [
      "汉家宗室独称贤，遗事闲中见旧编。",
      "偶过河间寻往迹，却怜荒冢带寒烟。",
      "频求千古书连帙，独对三雍策几篇。",
      "雅乐未兴人已逝，雄歌依旧大风传。"
    ]
  },
  {
    "volume": 242,
    "sequence": 35,
    "title": "秋日道中",
    "author": "张继",
    "content": [
      "齐鲁西风草树秋，川原高下过东州。",
      "道边白鹤来华表，陌上苍麟卧古丘。",
      "九曲半应非禹迹，三山何处是仙洲。",
      "径行俯仰成今古，却忆当年赋远游。"
    ]
  },
  {
    "volume": 242,
    "sequence": 36,
    "title": "华清宫",
    "author": "张继",
    "content": [
      "天宝承平奈乐何，华清宫殿郁嵯峨。",
      "朝元阁峻临秦岭，羯鼓楼高俯渭河。",
      "玉树长飘云外曲，霓裳闲舞月中歌。",
      "只今惟有温泉水，呜咽声中感慨多。"
    ]
  },
  {
    "volume": 242,
    "sequence": 37,
    "title": "春申君祠",
    "author": "张继",
    "content": [
      "春申祠宇空山里，古柏阴阴石泉水。",
      "日暮江南无主人，弥令过客思公子。",
      "萧条寒景傍山村，寂寞谁知楚相尊。",
      "当时珠履三千客，赵使怀惭不敢言。"
    ]
  },
  {
    "volume": 242,
    "sequence": 38,
    "title": "人日代客子是日立春",
    "author": "张继",
    "content": [
      "人日兼春日，长怀复短怀。",
      "遥知双彩胜，并在一金钗。"
    ]
  },
  {
    "volume": 242,
    "sequence": 39,
    "title": "寄郑员外",
    "author": "张继",
    "content": [
      "经月愁闻雨，新年苦忆君。",
      "何时共登眺，整屐待晴云。"
    ]
  },
  {
    "volume": 242,
    "sequence": 40,
    "title": "饮李十二宅",
    "author": "张继",
    "content": [
      "重门敞春夕，灯烛霭馀辉。",
      "醉我百尊酒，留连夜未归。"
    ]
  },
  {
    "volume": 242,
    "sequence": 41,
    "title": "山家",
    "author": "张继",
    "content": [
      "板桥人渡泉声，茅檐日午鸡鸣。",
      "莫嗔焙茶烟暗，却喜晒谷天晴。"
    ]
  },
  {
    "volume": 242,
    "sequence": 42,
    "title": "归山",
    "author": "张继",
    "content": [
      "心事数茎白发，生涯一片青山。",
      "空林有雪相待，古道无人独还。"
    ]
  },
  {
    "volume": 242,
    "sequence": 43,
    "title": "金谷园",
    "author": "张继",
    "content": [
      "彩楼歌馆正融融，一骑星飞锦帐空。",
      "老尽名花春不管，年年啼鸟怨东风。"
    ]
  },
  {
    "volume": 242,
    "sequence": 44,
    "title": "邮亭",
    "author": "张继",
    "content": [
      "云淡山横日欲斜，邮亭下马对残花。",
      "自从身逐征西府，每到开时不在家。"
    ]
  },
  {
    "volume": 242,
    "sequence": 45,
    "title": "宿白马寺",
    "author": "张继",
    "content": [
      "白马驮经事已空，断碑残刹见遗踪。",
      "萧萧茅屋秋风起，一夜雨声羁思浓。"
    ]
  },
  {
    "volume": 242,
    "sequence": 46,
    "title": "明德宫",
    "author": "张继",
    "content": [
      "碧瓦朱楹白昼闲，金衣宝扇晓风寒。",
      "摩云观阁高如许，长对河流出断山。"
    ]
  },
  {
    "volume": 242,
    "sequence": 47,
    "title": "读峄山碑",
    "author": "张继",
    "content": [
      "六国平来四海家，相君当代擅才华。",
      "谁知颂德山头石，却与他人戒后车。"
    ]
  },
  {
    "volume": 242,
    "sequence": 48,
    "title": "句",
    "author": "张继",
    "content": [
      "汉月经时掩，胡尘与岁深。",
      "（《咏镜》，见《诗式》）。"
    ]
  }
]