[
  {
    "volume": 341,
    "sequence": 1,
    "title": "符读书城南（符，愈之子·城南，愈别墅）",
    "author": "韩愈",
    "content": [
      "木之就规矩，在梓匠轮舆。",
      "人之能为人，由腹有诗书。",
      "诗书勤乃有，不勤腹空虚。",
      "欲知学之力，贤愚同一初。",
      "由其不能学，所入遂异闾。",
      "两家各生子，提孩巧相如。",
      "少长聚嬉戏，不殊同队鱼。",
      "年至十二三，头角稍相疏。",
      "二十渐乖张，清沟映污渠。",
      "三十骨骼成，乃一龙一猪。",
      "飞黄腾踏去，不能顾蟾蜍。",
      "一为马前卒，鞭背生虫蛆。",
      "一为公与相，潭潭府中居。",
      "问之何因尔，学与不学欤。",
      "金璧虽重宝，费用难贮储。",
      "学问藏之身，身在则有余。",
      "君子与小人，不系父母且。",
      "不见公与相，起身自犁鉏。",
      "不见三公后，寒饥出无驴。",
      "文章岂不贵，经训乃菑畬。",
      "潢潦无根源，朝满夕已除。",
      "人不通古今，马牛而襟裾。",
      "行身陷不义，况望多名誉。",
      "时秋积雨霁，新凉入郊墟。",
      "灯火稍可亲，简编可卷舒。",
      "岂不旦夕念，为尔惜居诸。",
      "恩义有相夺，作诗劝踌躇。"
    ]
  },
  {
    "volume": 341,
    "sequence": 2,
    "title": "示爽",
    "author": "韩愈",
    "content": [
      "宣城去京国，里数逾三千。",
      "念汝欲别我，解装具盘筵。",
      "日昏不能散，起坐相引牵。",
      "冬夜岂不长，达旦灯烛然。",
      "座中悉亲故，谁肯舍汝眠。",
      "念汝将一身，西来曾几年。",
      "名科掩众俊，州考居吏前。",
      "今从府公召，府公又时贤。",
      "时辈千百人，孰不谓汝妍。",
      "汝来江南近，里闾故依然。",
      "昔日同戏儿，看汝立路边。",
      "人生但如此，其实亦可怜。",
      "吾老世味薄，因循致留连。",
      "强颜班行内，何实非罪愆。",
      "才短难自力，惧终莫洗湔。",
      "临分不汝诳，有路即归田。"
    ]
  },
  {
    "volume": 341,
    "sequence": 3,
    "title": "人日城南登高",
    "author": "韩愈",
    "content": [
      "初正候才兆，涉七气已弄。",
      "霭霭野浮阳，晖晖水披冻。",
      "圣朝身不废，佳节古所用。",
      "亲交既许来，子妷亦可从。",
      "盘蔬冬春杂，尊酒清浊共。",
      "令征前事为，觞咏新诗送。",
      "扶杖凌圯阯，刺船犯枯葑。",
      "恋池群鸭回，释峤孤云纵。",
      "人生本坦荡，谁使妄倥偬。",
      "直指桃李阑，幽寻宁止重。"
    ]
  },
  {
    "volume": 341,
    "sequence": 4,
    "title": "病鸱",
    "author": "韩愈",
    "content": [
      "屋东恶水沟，有鸱堕鸣悲。",
      "青泥掩两翅，拍拍不得离。",
      "君童叫相召，瓦砾争先之。",
      "计校生平事，杀却理亦宜。",
      "夺攘不愧耻，饱满盘天嬉。",
      "晴日占光景，高风恣追随。",
      "遂凌鸾凤群，肯顾鸿鹄卑。",
      "今者命运穷，遭逢巧丸儿。",
      "中汝要害处，汝能不得施。",
      "于吾乃何有，不忍乘其危。",
      "丐汝将死命，浴以清水池。",
      "朝餐辍鱼肉，暝宿防狐狸。",
      "自知无以致，蒙德久犹疑。",
      "饱入深竹丛，饥来傍阶基。",
      "亮无责报心，固以听所为。",
      "昨日有气力，飞跳弄藩篱。",
      "今晨忽径去，曾不报我知。",
      "侥幸非汝福，天衢汝休窥。",
      "京城事弹射，竖子不易欺。",
      "勿讳泥坑辱，泥坑乃良规。"
    ]
  },
  {
    "volume": 341,
    "sequence": 5,
    "title": "华山女",
    "author": "韩愈",
    "content": [
      "街东街西讲佛经，撞钟吹螺闹宫庭。",
      "广张罪福资诱胁，听众狎恰排浮萍。",
      "黄衣道士亦讲说，座下寥落如明星。",
      "华山女儿家奉道，欲驱异教归仙灵。",
      "洗妆拭面著冠帔，白咽红颊长眉青。",
      "遂来升座演真诀，观门不许人开扃。",
      "不知谁人暗相报，訇然振动如雷霆。",
      "扫除众寺人迹绝，骅骝塞路连辎輧。",
      "观中人满坐观外，后至无地无由听。",
      "抽簪脱钏解环佩，堆金叠玉光青荧。",
      "天门贵人传诏召，六宫愿识师颜形。",
      "玉皇颔首许归去，乘龙驾鹤来青冥。",
      "豪家少年岂知道，来绕百匝脚不停。",
      "云窗雾阁事恍惚，重重翠幕深金屏。",
      "仙梯难攀俗缘重，浪凭青鸟通丁宁。"
    ]
  },
  {
    "volume": 341,
    "sequence": 6,
    "title": "读皇甫湜公安园池诗书其后二首",
    "author": "韩愈",
    "content": [
      "晋人目二子，其犹吹一吷。",
      "区区自其下，顾肯挂牙舌。",
      "春秋书王法，不诛其人身。",
      "尔雅注虫鱼，定非磊落人。",
      "湜也困公安，不自闲穷年。",
      "枉智思掎抚，粪壤污秽岂有臧。",
      "诚不如两忘，但以一概量。",
      "我有一池水，蒲苇生其间。",
      "虫鱼沸相嚼，日夜不得闲。",
      "我初往观之，其后益不观。",
      "观之乱我意，不如不观完。",
      "用将济诸人，舍得业孔颜。",
      "百年讵几时，君子不可闲。"
    ]
  },
  {
    "volume": 341,
    "sequence": 7,
    "title": "路傍堠（以下四篇并元和十四年出为潮州作）",
    "author": "韩愈",
    "content": [
      "堆堆路傍堠，一双复一只。",
      "迎我出秦关，送我入楚泽。",
      "千以高山遮，万以远水隔。",
      "吾君勤听治，照与日月敌。",
      "臣愚幸可哀，臣罪庶可释。",
      "何当迎送归，缘路高历历。"
    ]
  },
  {
    "volume": 341,
    "sequence": 8,
    "title": "食曲河驿（驿在商邓间）",
    "author": "韩愈",
    "content": [
      "晨及曲河驿，凄然自伤情。",
      "群乌巢庭树，乳燕飞檐楹。",
      "而我抱重罪，孑孑万里程。",
      "亲戚顿乖角，图史弃纵横。",
      "下负明义重，上孤朝命荣。",
      "杀身谅无补，何用答生成。"
    ]
  },
  {
    "volume": 341,
    "sequence": 9,
    "title": "过南阳",
    "author": "韩愈",
    "content": [
      "南阳郭门外，桑下麦青青。",
      "行子去未已，春鸠鸣不停。",
      "秦商邈既远，湖海浩将经。",
      "孰忍生以戚，吾其寄余龄。"
    ]
  },
  {
    "volume": 341,
    "sequence": 10,
    "title": "泷吏",
    "author": "韩愈",
    "content": [
      "南行逾六旬，始下昌乐泷。",
      "险恶不可状，船石相舂撞。",
      "往问泷头吏，潮州尚几里。",
      "行当何时到，土风复何似。",
      "泷吏垂手笑，官何问之愚。",
      "譬官居京邑，何由知东吴。",
      "东吴游宦乡，官知自有由。",
      "潮州底处所，有罪乃窜流。",
      "侬幸无负犯，何由到而知。",
      "官今行自到，那遽妄问为。",
      "不虞卒见困，汗出愧且骇。",
      "吏曰聊戏官，侬尝使往罢。",
      "岭南大抵同，官去道苦辽。",
      "下此三千里，有州始名潮。",
      "恶溪瘴毒聚，雷电常汹汹。",
      "鳄鱼大于船，牙眼怖杀侬。",
      "州南数十里，有海无天地。",
      "飓风有时作，掀簸真差事。",
      "圣人于天下，于物无不容。",
      "比闻此州囚，亦有生还侬。",
      "官无嫌此州，固罪人所徙。",
      "官当明时来，事不待说委。",
      "官不自谨慎，宜即引分往。",
      "胡为此水边，神色久戃慌。",
      "亢瓦大瓶罂小，所任自有宜。",
      "官何不自量，满溢以取斯。",
      "工农虽小人，事业各有守。",
      "不知官在朝，有益国家不。",
      "得无虱其间，不武亦不文。",
      "仁义饬其躬，巧奸败群伦。",
      "叩头谢吏言，始惭今更羞。",
      "历官二十余，国恩并未酬。",
      "凡吏之所诃，嗟实颇有之。",
      "不即金木诛，敢不识恩私。",
      "潮州虽云远，虽恶不可过。",
      "于身实已多，敢不持自贺。"
    ]
  },
  {
    "volume": 341,
    "sequence": 11,
    "title": "赠别元十八协律六首（桂林伯，桂管观察使裴行立也）",
    "author": "韩愈",
    "content": [
      "知识久去眼，吾行其既远。",
      "瞢瞢莫訾省，默默但寝饭。",
      "子兮何为者，冠珮立宪宪。",
      "何氏之从学，兰蕙已满畹。",
      "于何玩其光，以至岁向晚。",
      "治惟尚和同，无俟于謇謇。",
      "或师绝学贤，不以艺自车免。",
      "子兮独如何，能自媚婉娩。",
      "金石出声音，宫室发关楗。",
      "何人识章甫，而知骏蹄踠。",
      "惜乎吾无居，不得留息偃。",
      "临当背面时，裁诗示缱绻。",
      "英英桂林伯，实惟文武特。",
      "远劳从事贤，来吊逐臣色。",
      "南裔多山海，道里屡纡直。",
      "风波无程期，所忧动不测。",
      "子行诚艰难，我去未穷极。",
      "临别且何言，有泪不可拭。",
      "吾友柳子厚，其人艺且贤。",
      "吾未识子时，已览赠子篇。",
      "寤寐想风采，于今已三年。",
      "不意流窜路，旬日同食眠。",
      "所闻昔已多，所得今过前。",
      "如何又须别，使我抱悁悁。",
      "势要情所重，排斥则埃尘。",
      "骨肉未免然，又况四海人。",
      "嶷嶷桂林伯，矫矫义勇身。",
      "生平所未识，待我逾交亲。",
      "遗我数幅书，继以药物珍。",
      "药物防瘴疠，书劝养形神。",
      "不知四罪地，岂有再起辰。",
      "穷途致感激，肝胆还轮囷。",
      "读书患不多，思义患不明。",
      "患足已不学，既学患不行。",
      "子今四美具，实大华亦荣。",
      "王官不可阙，未宜后诸生。",
      "嗟我摈南海，无由助飞鸣。",
      "寄书龙城守，君骥何时秣。",
      "峡山逢飓风，雷电助撞捽。",
      "乘潮簸扶胥，近岸指一发。",
      "两岩虽云牢，水石互飞发。",
      "屯门虽云高，亦映波浪没。",
      "余罪不足惜，子生未宜忽。",
      "胡为不忍别，感谢情至骨。"
    ]
  },
  {
    "volume": 341,
    "sequence": 12,
    "title": "初南食贻元十八协律",
    "author": "韩愈",
    "content": [
      "鲎实如惠文，骨眼相负行。",
      "蠔相黏为山，百十各自生。",
      "蒲鱼尾如蛇，口眼不相营。",
      "蛤即是虾蟆，同实浪异名。",
      "章举马甲柱，斗以怪自呈。",
      "其余数十种，莫不可叹惊。",
      "我来御魑魅，自宜味南烹。",
      "调以咸与酸，芼以椒与橙。",
      "腥臊始发越，咀吞面汗騂。",
      "惟蛇旧所识，实惮口眼狞。",
      "开笼听其去，郁屈尚不平。",
      "卖尔非我罪，不屠岂非情。",
      "不祈灵珠报，幸无嫌怨并。",
      "聊歌以记之，又以告同行。"
    ]
  },
  {
    "volume": 341,
    "sequence": 13,
    "title": "宿曾江口示侄孙湘二首（湘，字北渚，老成之子）",
    "author": "韩愈",
    "content": [
      "云昏水奔流，天水漭相围。",
      "三江灭无口，其谁识涯圻。",
      "暮宿投民村，高处水半扉。",
      "犬鸡俱上屋，不复走与飞。",
      "篙舟入其家，暝闻屋中唏。",
      "问知岁常然，哀此为生微。",
      "海风吹寒晴，波扬众星辉。",
      "仰视北斗高，不知路所归。",
      "舟行忘故道，屈曲高林间。",
      "林间无所有，奔流但潺潺。",
      "嗟我亦拙谋，致身落南蛮。",
      "茫然失所诣，无路何能还。"
    ]
  },
  {
    "volume": 341,
    "sequence": 14,
    "title": "答柳柳州食虾蟆",
    "author": "韩愈",
    "content": [
      "虾蟆虽水居，水特变形貌。",
      "强号为蛙哈，于实无所校。",
      "虽然两股长，其奈脊皴皰。",
      "跳踯虽云高，意不离泞淖。",
      "鸣声相呼和，无理只取闹。",
      "周公所不堪，洒灰垂典教。",
      "我弃愁海滨，恒愿眠不觉。",
      "叵堪朋类多，沸耳作惊爆。",
      "端能败笙磬，仍工乱学校。",
      "虽蒙勾践礼，竟不闻报效。",
      "大战元鼎年，孰强孰败桡。",
      "居然当鼎味，岂不辱钓罩。",
      "余初不下喉，近亦能稍稍。",
      "常惧染蛮夷，失平生好乐。",
      "而君复何为，甘食比豢豹。",
      "猎较务同俗，全身斯为孝。",
      "哀哉思虑深，未见许回棹。"
    ]
  },
  {
    "volume": 341,
    "sequence": 15,
    "title": "别赵子（赵子名德，潮州人）",
    "author": "韩愈",
    "content": [
      "我迁于揭阳，君先揭阳居。",
      "揭阳去京华，其里万有余。",
      "不谓小郭中，有子可与娱。",
      "心平而行高，两通诗与书。",
      "婆娑海水南，簸弄明月珠。",
      "及我迁宜春，意欲携以俱。",
      "摆头笑且言，我岂不足欤。",
      "又奚为于北，往来以纷如。",
      "海中诸山中，幽子颇不无。",
      "相期风涛观，已久不可渝。",
      "又尝疑龙虾，果谁雄牙须。",
      "蚌蠃鱼鳖虫，瞿瞿以狙狙。",
      "识一已忘十，大同细自殊。",
      "欲一穷究之，时岁屡谢除。",
      "今子南且北，岂非亦有图。",
      "人心未尝同，不可一理区。",
      "宜各从所务，未用相贤愚。"
    ]
  },
  {
    "volume": 341,
    "sequence": 16,
    "title": "除官赴阙至江州寄鄂岳李大夫（李程也）",
    "author": "韩愈",
    "content": [
      "盆城去鄂渚，风便一日耳。",
      "不枉故人书，无因帆江水。",
      "故人辞礼闱，旌节镇江圻。",
      "而我窜逐者，龙钟初得归。",
      "别来已三岁，望望长迢递。",
      "咫尺不相闻，平生那可计。",
      "我齿落且尽，君鬓白几何。",
      "年皆过半百，来日苦无多。",
      "少年乐新知，衰暮思故友。",
      "譬如亲骨肉，宁免相可不。",
      "我昔实愚蠢，不能降色辞。",
      "子犯亦有言，臣犹自知之。",
      "公其务贳过，我亦请改事。",
      "桑榆倘可收，愿寄相思字。"
    ]
  },
  {
    "volume": 341,
    "sequence": 17,
    "title": "南山有高树行赠李宗闵",
    "author": "韩愈",
    "content": [
      "南山有高树，花叶何衰衰。",
      "上有凤凰巢，凤凰乳且栖。",
      "四旁多长枝，群鸟所托依。",
      "黄鹄据其高，众鸟接其卑。",
      "不知何山鸟，羽毛有光辉。",
      "飞飞择所处，正得众所希。",
      "上承凤凰恩，自期永不衰。",
      "中与黄鹄群，不自隐其私。",
      "下视众鸟群，汝徒竟何为。",
      "不知挟丸子，心默有所规。",
      "弹汝枝叶间，汝翅不觉摧。",
      "或言由黄鹄，黄鹄岂有之。",
      "慎勿猜众鸟，众鸟不足猜。",
      "无人语凤凰，汝屈安得知。",
      "黄鹄得汝去，婆娑弄毛衣。",
      "前汝下视鸟，各议汝瑕疵。",
      "汝岂无朋匹，有口莫肯开。",
      "汝落蒿艾间，几时复能飞。",
      "哀哀故山友，中夜思汝悲。",
      "路远翅翎短，不得持汝归。"
    ]
  },
  {
    "volume": 341,
    "sequence": 18,
    "title": "猛虎行（诸本有赠李宗闵字）",
    "author": "韩愈",
    "content": [
      "猛虎虽云恶，亦各有匹侪。",
      "群行深谷间，百兽望风低。",
      "身食黄熊父，子食赤豹麛。",
      "择肉于熊豹，肯视兔与狸。",
      "正昼当谷眠，眼有百步威。",
      "自矜无当对，气性纵以乖。",
      "朝怒杀其子，暮还食其妃。",
      "匹侪四散走，猛虎还孤栖。",
      "狐鸣门两旁，乌鹊从噪之。",
      "出逐猴入居，虎不知所归。",
      "谁云猛虎恶，中路正悲啼。",
      "豹来衔其尾，熊来攫其颐。",
      "猛虎死不辞，但惭前所为。",
      "虎坐无助死，况如汝细微。",
      "故当结以信，亲当结以私。",
      "亲故且不保，人谁信汝为。"
    ]
  }
]