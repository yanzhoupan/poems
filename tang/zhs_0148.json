[
  {
    "volume": 148,
    "sequence": 1,
    "title": "夏口送徐郎中归朝",
    "author": "刘长卿",
    "content": [
      "星象南宫远，风流上客稀。",
      "九重思晓奏，万里见春归。",
      "棹发空江响，城孤落日晖。",
      "离心与杨柳，临水更依依。"
    ]
  },
  {
    "volume": 148,
    "sequence": 2,
    "title": "鄂渚听杜别驾弹胡琴",
    "author": "刘长卿",
    "content": [
      "文姬留此曲，千载一知音。",
      "不解胡人语，空留楚客心。",
      "声随边草动，意入陇云深。",
      "何事长江上，萧萧出塞吟。"
    ]
  },
  {
    "volume": 148,
    "sequence": 3,
    "title": "过鹦鹉洲王处士别业",
    "author": "刘长卿",
    "content": [
      "白首此为渔，青山对结庐。",
      "问人寻野笋，留客馈家蔬。",
      "古柳依沙发，春苗带雨锄。",
      "共怜芳杜色，终日伴闲居。"
    ]
  },
  {
    "volume": 148,
    "sequence": 4,
    "title": "寄万州崔使君（令钦）",
    "author": "刘长卿",
    "content": [
      "时艰方用武，儒者任浮沈。",
      "摇落秋江暮，怜君巴峡深。",
      "丘门多白首，蜀郡满青襟。",
      "自解书生咏，愁猿莫夜吟。"
    ]
  },
  {
    "volume": 148,
    "sequence": 5,
    "title": "送马秀才移家京洛便赴举",
    "author": "刘长卿",
    "content": [
      "自从为楚客，不复扫荆扉。",
      "剑共丹诚在，书随白发归。",
      "旧游经乱静，后进识君稀。",
      "空把相如赋，何人荐礼闱。"
    ]
  },
  {
    "volume": 148,
    "sequence": 6,
    "title": "送南特进赴归行营",
    "author": "刘长卿",
    "content": [
      "闻道军书至，扬鞭不问家。",
      "虏云连白草，汉月到黄沙。",
      "汗马河源饮，烧羌陇坻遮。",
      "翩翩新结束，去逐李轻车。"
    ]
  },
  {
    "volume": 148,
    "sequence": 7,
    "title": "送道标上人归南岳",
    "author": "刘长卿",
    "content": [
      "悠然倚孤棹，却忆卧中林。",
      "江草将归远，湘山独往深。",
      "白云留不住，渌水去无心。",
      "衡岳千峰乱，禅房何处寻。"
    ]
  },
  {
    "volume": 148,
    "sequence": 8,
    "title": "送梁侍御巡永州",
    "author": "刘长卿",
    "content": [
      "萧萧江雨暮，客散野亭空。",
      "忧国天涯去，思乡岁暮同。",
      "到时猿未断，回处水应穷。",
      "莫望零陵路，千峰万木中。"
    ]
  },
  {
    "volume": 148,
    "sequence": 9,
    "title": "岁夜喜魏万成、郭夏雪中相寻",
    "author": "刘长卿",
    "content": [
      "新年欲变柳，旧客共沾衣。",
      "岁夜犹难尽，乡春又独归。",
      "寒灯映虚牖，暮雪掩闲扉。",
      "且莫乘船去，平生相访稀。"
    ]
  },
  {
    "volume": 148,
    "sequence": 10,
    "title": "送蔡侍御赴上都",
    "author": "刘长卿",
    "content": [
      "迟迟立驷马，久客恋潇湘。",
      "明日谁同路，新年独到乡。",
      "孤烟向驿远，积雪去关长。",
      "秦地看春色，南枝不可忘。"
    ]
  },
  {
    "volume": 148,
    "sequence": 11,
    "title": "晦日陪辛大夫宴南亭",
    "author": "刘长卿",
    "content": [
      "月晦逢休浣，年光逐宴移。",
      "早莺留客醉，春日为人迟。",
      "蓂草全无叶，梅花遍压枝。",
      "政闲风景好，莫比岘山时。"
    ]
  },
  {
    "volume": 148,
    "sequence": 12,
    "title": "送独孤判官赴岭",
    "author": "刘长卿",
    "content": [
      "伏波初树羽，待尔静川鳞。",
      "岭海看飞鸟，天涯问远人。",
      "苍梧云里夕，青草嶂中春。",
      "遥想文身国，迎舟拜使臣。"
    ]
  },
  {
    "volume": 148,
    "sequence": 13,
    "title": "长沙馆中与郭夏对雨",
    "author": "刘长卿",
    "content": [
      "长沙积雨晦，深巷绝人幽。",
      "润上春衣冷，声连暮角愁。",
      "云横全楚地，树暗古湘洲。",
      "杳蔼江天外，空堂生百忧。"
    ]
  },
  {
    "volume": 148,
    "sequence": 14,
    "title": "陪辛大夫西亭宴观妓",
    "author": "刘长卿",
    "content": [
      "歌舞怜迟日，旄麾映早春。",
      "莺窥陇西将，花对洛阳人。",
      "醉罢知何事，恩深忘此身。",
      "任他行雨去，归路裛香尘。"
    ]
  },
  {
    "volume": 148,
    "sequence": 15,
    "title": "题魏万成江亭",
    "author": "刘长卿",
    "content": [
      "萧条方岁晏，牢落对空洲。",
      "才出时人右，家贫湘水头。",
      "苍山隐暮雪，白鸟没寒流。",
      "不是莲花府，冥冥不可求。"
    ]
  },
  {
    "volume": 148,
    "sequence": 16,
    "title": "春过裴虬郊园（时裴不在，因以寄之）",
    "author": "刘长卿",
    "content": [
      "郊原春欲暮，桃杏落纷纷。",
      "何处随芳草，留家寄白云。",
      "听莺情念友，看竹恨无君。",
      "长啸高台上，南风冀尔闻。"
    ]
  },
  {
    "volume": 148,
    "sequence": 17,
    "title": "送韦赞善使岭南",
    "author": "刘长卿",
    "content": [
      "欲逐楼船将，方安卉服夷。",
      "炎洲经瘴远，春水上泷迟。",
      "岁贡随重译，年芳遍四时。",
      "番禺静无事，空咏饮泉诗。"
    ]
  },
  {
    "volume": 148,
    "sequence": 18,
    "title": "送乔判官赴福州",
    "author": "刘长卿",
    "content": [
      "扬帆向何处，插羽逐征东。",
      "夷落人烟迥，王程鸟路通。",
      "江流回涧底，山色聚闽中。",
      "君去凋残后，应怜百越空。"
    ]
  },
  {
    "volume": 148,
    "sequence": 19,
    "title": "送李补阙之上都",
    "author": "刘长卿",
    "content": [
      "独归西掖去，难接后尘游。",
      "向日三千里，朝天十二楼。",
      "路看新柳夕，家对旧山秋。",
      "惆怅离心远，沧江空自流。"
    ]
  },
  {
    "volume": 148,
    "sequence": 20,
    "title": "送袁明府之任",
    "author": "刘长卿",
    "content": [
      "既有亲人术，还逢试吏年。",
      "蓬蒿千里闭，村树几家全。",
      "雪覆淮南道，春生颍谷烟。",
      "何时当莅政，相府待闻天。"
    ]
  },
  {
    "volume": 148,
    "sequence": 21,
    "title": "海盐官舍早春",
    "author": "刘长卿",
    "content": [
      "小邑沧洲吏，新年白首翁。",
      "一官如远客，万事极飘蓬。",
      "柳色孤城里，莺声细雨中。",
      "羁心早已乱，何事更春风。"
    ]
  },
  {
    "volume": 148,
    "sequence": 22,
    "title": "南湖送徐二十七西上",
    "author": "刘长卿",
    "content": [
      "家在横塘曲，那能万里违。",
      "门临秋水掩，帆带夕阳飞。",
      "傲俗宜纱帽，干时倚布衣。",
      "独将湖上月，相逐去还归。"
    ]
  },
  {
    "volume": 148,
    "sequence": 23,
    "title": "曲阿对月别岑况、徐说",
    "author": "刘长卿",
    "content": [
      "金陵已芜没，函谷复烟尘。",
      "犹见南朝月，还随上国人。",
      "白云心自远，沧海意相亲。",
      "何事须成别，汀洲欲暮春。"
    ]
  },
  {
    "volume": 148,
    "sequence": 24,
    "title": "送李侍御贬鄱阳",
    "author": "刘长卿",
    "content": [
      "回车仍昨日，谪去已秋风。",
      "干越知何处，云山只向东。",
      "暮天江色里，田鹤稻花中。",
      "却见鄱阳吏，犹应旧马骢。"
    ]
  },
  {
    "volume": 148,
    "sequence": 25,
    "title": "送路少府使东京便应制举",
    "author": "刘长卿",
    "content": [
      "故人西奉使，胡骑正纷纷。",
      "旧国无来信，春江独送君。",
      "五言凌白雪，六翮向青云。",
      "谁念沧洲吏，忘机鸥鸟群。"
    ]
  },
  {
    "volume": 148,
    "sequence": 26,
    "title": "松江独宿",
    "author": "刘长卿",
    "content": [
      "洞庭初下叶，孤客不胜愁。",
      "明月天涯夜，青山江上秋。",
      "一官成白首，万里寄沧洲。",
      "久被浮名系，能无愧海鸥。"
    ]
  },
  {
    "volume": 148,
    "sequence": 27,
    "title": "寻白石山真禅师旧草堂",
    "author": "刘长卿",
    "content": [
      "惆怅云山暮，闲门独不开。",
      "何时飞杖锡，终日闭苍苔。",
      "隔岭春犹在，无人燕亦来。",
      "谁堪暝投处，空复一猿哀。"
    ]
  },
  {
    "volume": 148,
    "sequence": 28,
    "title": "送行军张司马罢使回",
    "author": "刘长卿",
    "content": [
      "时危身赴敌，事往任浮沈。",
      "末路三江去，当时百战心。",
      "春风吴苑绿，古木剡山深。",
      "千里沧波上，孤舟不可寻。"
    ]
  },
  {
    "volume": 148,
    "sequence": 29,
    "title": "喜李翰自越至",
    "author": "刘长卿",
    "content": [
      "南浮沧海上，万里到吴台。",
      "久别长相忆，孤舟何处来。",
      "春风催客醉，江月向人开。",
      "羡尔无羁束，沙鸥独不猜。"
    ]
  },
  {
    "volume": 148,
    "sequence": 30,
    "title": "罪所留系寄张十四",
    "author": "刘长卿",
    "content": [
      "不见君来久，冤深意未传。",
      "冶长空得罪，夷甫岂言钱。",
      "直道天何在，愁容镜亦怜。",
      "因书欲自诉，无泪可潸然。"
    ]
  },
  {
    "volume": 148,
    "sequence": 31,
    "title": "送勤照和尚往睢阳赴太守请",
    "author": "刘长卿",
    "content": [
      "燃灯传七祖，杖锡为诸侯。",
      "来去云无意，东西水自流。",
      "青山春满目，白日夜随舟。",
      "知到梁园下，苍生赖此游。"
    ]
  },
  {
    "volume": 148,
    "sequence": 32,
    "title": "长门怨",
    "author": "刘长卿",
    "content": [
      "何事长门闭，珠帘只自垂。",
      "月移深殿早，春向后宫迟。",
      "蕙草生闲地，梨花发旧枝。",
      "芳菲自恩幸，看著被风吹。"
    ]
  },
  {
    "volume": 148,
    "sequence": 33,
    "title": "过横山顾山人草堂",
    "author": "刘长卿",
    "content": [
      "只见山相掩，谁言路尚通。",
      "人来千嶂外，犬吠百花中。",
      "细草香飘雨，垂杨闲卧风。",
      "却寻樵径去，惆怅绿溪东。"
    ]
  },
  {
    "volume": 148,
    "sequence": 34,
    "title": "送李校书适越谒杜中丞",
    "author": "刘长卿",
    "content": [
      "江风处处尽，旦暮水空波。",
      "摇落行人去，云山向越多。",
      "陈蕃悬榻待，谢客枉帆过。",
      "相见耶溪路，逶迤入薜萝。"
    ]
  },
  {
    "volume": 148,
    "sequence": 35,
    "title": "秋夜雨中，诸公过灵光寺所居",
    "author": "刘长卿",
    "content": [
      "晤语青莲舍，重门闭夕阴。",
      "向人寒烛静，带雨夜钟沈。",
      "流水从他事，孤云任此心。",
      "不能捐斗粟，终日愧瑶琴。"
    ]
  },
  {
    "volume": 148,
    "sequence": 36,
    "title": "西庭夜燕，喜评事兄拜会",
    "author": "刘长卿",
    "content": [
      "犹是南州吏，江城又一春。",
      "隔帘湖上月，对酒眼中人。",
      "棘寺初衔命，梅仙已误身。",
      "无心羡荣禄，唯待却垂纶。"
    ]
  },
  {
    "volume": 148,
    "sequence": 37,
    "title": "寻南溪常山道人隐居",
    "author": "刘长卿",
    "content": [
      "一路经行处，莓苔见履痕。",
      "白云依静渚，春草闭闲门。",
      "过雨看松色，随山到水源。",
      "溪花与禅意，相对亦忘言。"
    ]
  },
  {
    "volume": 148,
    "sequence": 38,
    "title": "扬州雨中张十宅观妓（一作张谓诗）",
    "author": "刘长卿",
    "content": [
      "夜色带春烟，灯花拂更燃。",
      "残妆添石黛，艳舞落金钿。",
      "掩笑频欹扇，迎歌乍动弦。",
      "不知巫峡雨，何事海西边。"
    ]
  },
  {
    "volume": 148,
    "sequence": 39,
    "title": "赴宣州使院，夜宴寂上人房，留辞前苏州韦使君",
    "author": "刘长卿",
    "content": [
      "白云乖始愿，沧海有微波。",
      "恋旧争趋府，临危欲负戈。",
      "春归花殿暗，秋傍竹房多。",
      "耐可机心息，其如羽檄何。"
    ]
  },
  {
    "volume": 148,
    "sequence": 40,
    "title": "送薛承矩秩满北游",
    "author": "刘长卿",
    "content": [
      "匹马向何处，北游殊未还。",
      "寒云带飞雪，日暮雁门关。",
      "一路傍汾水，数州看晋山。",
      "知君喜初服，只爱此身闲。"
    ]
  },
  {
    "volume": 148,
    "sequence": 41,
    "title": "饯别王十一南游",
    "author": "刘长卿",
    "content": [
      "望君烟水阔，挥手泪沾巾。",
      "飞鸟没何处，青山空向人。",
      "长江一帆远，落日五湖春。",
      "谁见汀洲上，相思愁白蘋。"
    ]
  },
  {
    "volume": 148,
    "sequence": 42,
    "title": "送严维尉诸暨（严即越州人）",
    "author": "刘长卿",
    "content": [
      "爱尔文章远，还家印绶荣。",
      "退公兼色养，临下带乡情。",
      "乔木映官舍，春山宜县城。",
      "应怜钓台石，闲却为浮名。"
    ]
  },
  {
    "volume": 148,
    "sequence": 43,
    "title": "送李七之笮水谒张相公",
    "author": "刘长卿",
    "content": [
      "惆怅青春晚，殷勤浊酒垆。",
      "后时长剑涩，斜日片帆孤。",
      "东阁邀才子，南昌老腐儒。",
      "梁园旧相识，谁忆卧江湖。"
    ]
  },
  {
    "volume": 148,
    "sequence": 44,
    "title": "送崔处士先适越",
    "author": "刘长卿",
    "content": [
      "山阴好云物，此去又春风。",
      "越鸟闻花里，曹娥想镜中。",
      "小江潮易满，万井水皆通。",
      "徒羡扁舟客，微官事不同。"
    ]
  },
  {
    "volume": 148,
    "sequence": 45,
    "title": "奉陪使君西庭送淮西魏判官（得山字）",
    "author": "刘长卿",
    "content": [
      "羽檄催归恨，春风醉别颜。",
      "能邀五马送，自逐一星还。",
      "破竹从军乐，看花听讼闲。",
      "遥知用兵处，多在八公山。"
    ]
  },
  {
    "volume": 148,
    "sequence": 46,
    "title": "狱中见壁画佛",
    "author": "刘长卿",
    "content": [
      "不谓衔冤处，而能窥大悲。",
      "独栖丛棘下，还见雨花时。",
      "地狭青莲小，城高白日迟。",
      "幸亲方便力，犹畏毒龙欺。"
    ]
  },
  {
    "volume": 148,
    "sequence": 47,
    "title": "送许拾遗还京",
    "author": "刘长卿",
    "content": [
      "万里辞三殿，金陵到旧居。",
      "文星出西掖，卿月在南徐。",
      "故里惊朝服，高堂捧诏书。",
      "暂容乘驷马，谁许恋鲈鱼。"
    ]
  },
  {
    "volume": 148,
    "sequence": 48,
    "title": "送张七判官还京觐省",
    "author": "刘长卿",
    "content": [
      "春兰方可采，此去叶初齐。",
      "函谷莺声里，秦山马首西。",
      "庭闱新柏署，门馆旧桃蹊。",
      "春色长安道，相随入禁闺。"
    ]
  },
  {
    "volume": 148,
    "sequence": 49,
    "title": "送孙莹京监擢第归蜀觐省",
    "author": "刘长卿",
    "content": [
      "适贺一枝新，旋惊万里分。",
      "礼闱称独步，太学许能文。",
      "征马望春草，行人看暮云。",
      "遥知倚门处，江树正氛氲。"
    ]
  },
  {
    "volume": 148,
    "sequence": 50,
    "title": "送史九赴任宁陵，兼呈单父史八时监察五兄初入台",
    "author": "刘长卿",
    "content": [
      "趋府弟联兄，看君此去荣。",
      "春随千里道，河带万家城。",
      "绣服棠花映，青袍草色迎。",
      "梁园修竹在，持赠结交情。"
    ]
  },
  {
    "volume": 148,
    "sequence": 51,
    "title": "卧病喜田九见寄",
    "author": "刘长卿",
    "content": [
      "卧来能几日，春事已依然。",
      "不解谢公意，翻令静者便。",
      "庭阴残旧雪，柳色带新年。",
      "寂寞深村里，唯君相访偏。"
    ]
  },
  {
    "volume": 148,
    "sequence": 52,
    "title": "重过宣峰寺山房，寄灵一上人",
    "author": "刘长卿",
    "content": [
      "西陵潮信满，岛屿入中流。",
      "越客依风水，相思南渡头。",
      "寒光生极浦，暮雪映沧洲。",
      "何事扬帆去，空惊海上鸥。"
    ]
  },
  {
    "volume": 148,
    "sequence": 53,
    "title": "云门寺访灵一上人",
    "author": "刘长卿",
    "content": [
      "所思劳日夕，惆怅去西东。",
      "禅客知何在，春山到处同。",
      "独行残雪里，相见白云中。",
      "请近东林寺，穷年事远公。"
    ]
  },
  {
    "volume": 148,
    "sequence": 54,
    "title": "送陆羽之茅山，寄李延陵",
    "author": "刘长卿",
    "content": [
      "延陵衰草遍，有路问茅山。",
      "鸡犬驱将去，烟霞拟不还。",
      "新家彭泽县，旧国穆陵关。",
      "处处逃名姓，无名亦是闲。"
    ]
  },
  {
    "volume": 148,
    "sequence": 55,
    "title": "寄灵一上人初还云门（一作皇甫曾诗）",
    "author": "刘长卿",
    "content": [
      "寒霜白云里，法侣自相携。",
      "竹径通城下，松风隔水西。",
      "方同沃洲去，不作武陵迷。",
      "仿佛知心处，高峰是会稽。"
    ]
  },
  {
    "volume": 148,
    "sequence": 56,
    "title": "寄灵一上人（一作皇甫冉诗，一作郎士元诗）",
    "author": "刘长卿",
    "content": [
      "高僧本姓竺，开士旧名林。",
      "一去春山里，千峰不可寻。",
      "新年芳草遍，终日白云深。",
      "欲徇微官去，悬知讶此心。"
    ]
  },
  {
    "volume": 148,
    "sequence": 57,
    "title": "送韩司直",
    "author": "刘长卿",
    "content": [
      "游吴还入越，来往任风波。",
      "复送王孙去，其如春草何。",
      "岸明残雪在，潮满夕阳多。",
      "季子杨柳庙，停舟试一过。"
    ]
  },
  {
    "volume": 148,
    "sequence": 58,
    "title": "酬李郎中夜登苏州城楼见寄",
    "author": "刘长卿",
    "content": [
      "辛勤万里道，萧索九秋残。",
      "日照闽中夜，天凝海上寒。",
      "客程无地远，主意在人安。",
      "遥寄登楼作，空知行路难。"
    ]
  },
  {
    "volume": 148,
    "sequence": 59,
    "title": "送人游越（一作郎士元诗）",
    "author": "刘长卿",
    "content": [
      "未习风波事，初为吴越游。",
      "露沾湖色晓，月照海门秋。",
      "梅市门何在，兰亭水尚流。",
      "西陵待潮处，落日满扁舟。"
    ]
  },
  {
    "volume": 148,
    "sequence": 60,
    "title": "赠普门上人",
    "author": "刘长卿",
    "content": [
      "支公身欲老，长在沃洲多。",
      "惠力堪传教，禅心久伏魔。",
      "山云随坐夏，江草伴头陀。",
      "借问回心后，贤愚去几何。"
    ]
  },
  {
    "volume": 148,
    "sequence": 61,
    "title": "送康判官往新安（一作皇甫冉诗）",
    "author": "刘长卿",
    "content": [
      "不向新安去，那知江路长。",
      "猿声近庐霍，水色胜潇湘。",
      "驿路收残雨，渔家带夕阳。",
      "何须愁旅泊，使者有辉光。"
    ]
  },
  {
    "volume": 148,
    "sequence": 62,
    "title": "送顾长",
    "author": "刘长卿",
    "content": [
      "由来山水客，复道向新安。",
      "半是乘槎便，全非行路难。",
      "晨装林月在，野饭浦沙寒。",
      "严子千年后，何人钓旧滩。"
    ]
  },
  {
    "volume": 148,
    "sequence": 63,
    "title": "九日登李明府北楼",
    "author": "刘长卿",
    "content": [
      "九日登高望，苍苍远树低。",
      "人烟湖草里，山翠县楼西。",
      "霜降鸿声切，秋深客思迷。",
      "无劳白衣酒，陶令自相携。"
    ]
  },
  {
    "volume": 148,
    "sequence": 64,
    "title": "同诸公登楼",
    "author": "刘长卿",
    "content": [
      "秋草行将暮，登楼客思惊。",
      "千家同霁色，一雁报寒声。",
      "北望无乡信，东游滞客行。",
      "今君佩铜墨，还有越乡情。"
    ]
  },
  {
    "volume": 148,
    "sequence": 65,
    "title": "送友人南游",
    "author": "刘长卿",
    "content": [
      "不愁寻水远，自爱逐连山。",
      "虽在春风里，犹从芳草间。",
      "去程何用计，胜事且相关。",
      "旅逸同群鸟，悠悠往复还。"
    ]
  },
  {
    "volume": 148,
    "sequence": 66,
    "title": "送裴二十一",
    "author": "刘长卿",
    "content": [
      "多病长无事，开筵暂送君。",
      "正愁帆带雨，莫望水连云。",
      "客思闲偏极，川程远更分。",
      "不须论早晚，惆怅又离群。"
    ]
  },
  {
    "volume": 148,
    "sequence": 67,
    "title": "送张判官罢使东归",
    "author": "刘长卿",
    "content": [
      "白首辞知己，沧洲忆旧居。",
      "落潮回野艇，积雪卧官庐。",
      "范叔寒犹在，周王岁欲除。",
      "春山数亩地，归去带经鉏。"
    ]
  },
  {
    "volume": 148,
    "sequence": 68,
    "title": "早春",
    "author": "刘长卿",
    "content": [
      "微雨夜来歇，江南春色回。",
      "本惊时不住，还恐老相催。",
      "人好千场醉，花无百日开。",
      "岂堪沧海畔，为客十年来。"
    ]
  },
  {
    "volume": 148,
    "sequence": 69,
    "title": "送青苗郑判官归江西",
    "author": "刘长卿",
    "content": [
      "三苗馀古地，五稼满秋田。",
      "来问周公税，归输汉俸钱。",
      "江城寒背日，湓水暮连天。",
      "南楚凋残后，疲民赖尔怜。"
    ]
  },
  {
    "volume": 148,
    "sequence": 70,
    "title": "过包尊师山院",
    "author": "刘长卿",
    "content": [
      "卖药曾相识，吹箫此复闻。",
      "杏花谁是主，桂树独留君。",
      "漱玉临丹井，围棋访白云。",
      "道经今为写，不虑惜鹅群。"
    ]
  },
  {
    "volume": 148,
    "sequence": 71,
    "title": "故女道士婉仪太原郭氏挽歌词",
    "author": "刘长卿",
    "content": [
      "作范宫闱睦，归真道艺超。",
      "驭风仙路远，背日帝宫遥。",
      "鸾殿空留处，霓裳已罢朝。",
      "淮王哀不尽，松柏但萧萧。",
      "宫禁恩长隔，神仙道已分。",
      "人间惊早露，天上失朝云。",
      "逝水年无限，佳城日易曛。",
      "箫声将薤曲，哀断不堪闻。"
    ]
  },
  {
    "volume": 148,
    "sequence": 72,
    "title": "少年行",
    "author": "刘长卿",
    "content": [
      "射飞夸侍猎，行乐爱联镳。",
      "荐枕青蛾艳，鸣鞭白马骄。",
      "曲房珠翠合，深巷管弦调。",
      "日晚春风里，衣香满路飘。"
    ]
  },
  {
    "volume": 148,
    "sequence": 73,
    "title": "归弋阳山居，留别卢、邵二侍御",
    "author": "刘长卿",
    "content": [
      "渺渺归何处，沿流附客船。",
      "久依鄱水住，频税越人田。",
      "偶俗机偏少，安闲性所便。",
      "只应君少惯，又欲寄林泉。"
    ]
  },
  {
    "volume": 148,
    "sequence": 74,
    "title": "赴江西，湖上赠皇甫曾之宣州",
    "author": "刘长卿",
    "content": [
      "莫恨扁舟去，川途我更遥。",
      "东西潮渺渺，离别雨萧萧。",
      "流水通春谷，青山过板桥。",
      "天涯有来客，迟尔访渔樵。"
    ]
  },
  {
    "volume": 148,
    "sequence": 75,
    "title": "湘中纪行十首·湘妃庙",
    "author": "刘长卿",
    "content": [
      "荒祠古木暗，寂寂此江濆。",
      "未作湘南雨，知为何处云。",
      "苔痕断珠履，草色带罗裙。",
      "莫唱迎仙曲，空山不可闻。"
    ]
  },
  {
    "volume": 148,
    "sequence": 76,
    "title": "湘中纪行十首·斑竹岩",
    "author": "刘长卿",
    "content": [
      "苍梧在何处，斑竹自成林。",
      "点点留残泪，枝枝寄此心。",
      "寒山响易满，秋水影偏深。",
      "欲觅樵人路，蒙笼不可寻。"
    ]
  },
  {
    "volume": 148,
    "sequence": 77,
    "title": "湘中纪行十首·洞山阳（一作洞阳山）",
    "author": "刘长卿",
    "content": [
      "旧日仙成处，荒林客到稀。",
      "白云将犬去，芳草任人归。",
      "空谷无行径，深山少落晖。",
      "桃园几家住，谁为扫荆扉。"
    ]
  },
  {
    "volume": 148,
    "sequence": 78,
    "title": "湘中纪行十首·云母溪",
    "author": "刘长卿",
    "content": [
      "云母映溪水，溪流知几春。",
      "深藏武陵客，时过洞庭人。",
      "白发惭皎镜，清光媚奫沦。",
      "寥寥古松下，岁晚挂头巾。"
    ]
  },
  {
    "volume": 148,
    "sequence": 79,
    "title": "湘中纪行十首·赤沙湖",
    "author": "刘长卿",
    "content": [
      "茫茫葭菼外，一望一沾衣。",
      "秋水连天阔，涔阳何处归。",
      "沙鸥积暮雪，川日动寒晖。",
      "楚客来相问，孤舟泊钓矶。"
    ]
  },
  {
    "volume": 148,
    "sequence": 80,
    "title": "湘中纪行十首·秋云岭",
    "author": "刘长卿",
    "content": [
      "山色无定姿，如烟复如黛。",
      "孤峰夕阳后，翠岭秋天外。",
      "云起遥蔽亏，江回频向背。",
      "不知今远近，到处犹相对。"
    ]
  },
  {
    "volume": 148,
    "sequence": 81,
    "title": "湘中纪行十首·花石潭",
    "author": "刘长卿",
    "content": [
      "江枫日摇落，转爱寒潭静。",
      "水色淡如空，山光复相映。",
      "人闲流更慢，鱼戏波难定。",
      "楚客往来多，偏知白鸥性。"
    ]
  },
  {
    "volume": 148,
    "sequence": 82,
    "title": "湘中纪行十首·石围峰（一作石菌山）",
    "author": "刘长卿",
    "content": [
      "前山带秋色，独往秋江晚。",
      "叠嶂入云多，孤峰去人远。",
      "夤缘不可到，苍翠空在眼。",
      "渡口问渔家，桃源路深浅。"
    ]
  },
  {
    "volume": 148,
    "sequence": 83,
    "title": "湘中纪行十首·浮石濑",
    "author": "刘长卿",
    "content": [
      "秋月照潇湘，月明闻荡桨。",
      "石横晚濑急，水落寒沙广。",
      "众岭猿啸重，空江人语响。",
      "清晖朝复暮，如待扁舟赏。"
    ]
  },
  {
    "volume": 148,
    "sequence": 84,
    "title": "湘中纪行十首·横龙渡",
    "author": "刘长卿",
    "content": [
      "空传古岸下，曾见蛟龙去。",
      "秋水晚沈沈，犹疑在深处。",
      "乱声沙上石，倒影云中树。",
      "独见一扁舟，樵人往来渡。"
    ]
  },
  {
    "volume": 148,
    "sequence": 85,
    "title": "杂咏八首上礼部李侍郎·幽琴",
    "author": "刘长卿",
    "content": [
      "月色满轩白，琴声宜夜阑。",
      "飗飗青丝上，静听松风寒。",
      "古调虽自爱，今人多不弹。",
      "向君投此曲，所贵知音难。"
    ]
  },
  {
    "volume": 148,
    "sequence": 86,
    "title": "杂咏八首上礼部李侍郎·晚桃",
    "author": "刘长卿",
    "content": [
      "四月深涧底，桃花方欲然。",
      "宁知地势下，遂使春风偏。",
      "此意颇堪惜，无言谁为传。",
      "过时君未赏，空媚幽林前。"
    ]
  },
  {
    "volume": 148,
    "sequence": 87,
    "title": "杂咏八首上礼部李侍郎·疲马",
    "author": "刘长卿",
    "content": [
      "玄黄一疲马，筋力尽胡尘。",
      "骧首北风夕，徘徊鸣向人。",
      "谁怜弃置久，却与驽骀亲。",
      "犹恋长城外，青青寒草春。"
    ]
  },
  {
    "volume": 148,
    "sequence": 88,
    "title": "杂咏八首上礼部李侍郎·春镜",
    "author": "刘长卿",
    "content": [
      "宝镜凌曙开，含虚净如水。",
      "独悬秦台上，万象清光里。",
      "岂虑高鉴偏，但防流尘委。",
      "不知娉婷色，回照今何似。"
    ]
  },
  {
    "volume": 148,
    "sequence": 89,
    "title": "杂咏八首上礼部李侍郎·古剑",
    "author": "刘长卿",
    "content": [
      "龙泉闲古匣，苔藓沦此地。",
      "何意久藏锋，翻令世人弃。",
      "铁衣今正涩，宝刃犹可试。",
      "倘遇拂拭恩，应知剸犀利。"
    ]
  },
  {
    "volume": 148,
    "sequence": 90,
    "title": "杂咏八首上礼部李侍郎·旧井",
    "author": "刘长卿",
    "content": [
      "旧井依旧城，寒水深洞彻。",
      "下看百馀尺，一镜光不灭。",
      "素绠久未垂，清凉尚含洁。",
      "岂能无汲引，长讶君恩绝。"
    ]
  },
  {
    "volume": 148,
    "sequence": 91,
    "title": "杂咏八首上礼部李侍郎·白鹭",
    "author": "刘长卿",
    "content": [
      "亭亭常独立，川上时延颈。",
      "秋水寒白毛，夕阳吊孤影。",
      "幽姿闲自媚，逸翮思一骋。",
      "如有长风吹，青云在俄顷。"
    ]
  },
  {
    "volume": 148,
    "sequence": 92,
    "title": "杂咏八首上礼部李侍郎·寒釭",
    "author": "刘长卿",
    "content": [
      "向夕灯稍进，空堂弥寂寞。",
      "光寒对愁人，时复一花落。",
      "但恐明见累，何愁暗难托。",
      "恋君秋夜永，无使兰膏薄。"
    ]
  },
  {
    "volume": 148,
    "sequence": 93,
    "title": "寄李侍御",
    "author": "刘长卿",
    "content": [
      "旧国人未归，芳洲草还碧。",
      "年年湖上亭，怅望江南客。",
      "骢马入关西，白云独何适。",
      "相思烟水外，唯有心不隔。"
    ]
  },
  {
    "volume": 148,
    "sequence": 94,
    "title": "晚泊湘江怀故人",
    "author": "刘长卿",
    "content": [
      "天涯片云去，遥指帝乡忆。",
      "惆怅增暮情，潇湘复秋色。",
      "扁舟宿何处，落日羡归翼。",
      "万里无故人，江鸥不相识。"
    ]
  },
  {
    "volume": 148,
    "sequence": 95,
    "title": "过邬三湖上书斋",
    "author": "刘长卿",
    "content": [
      "何事东南客，忘机一钓竿。",
      "酒香开瓮老，湖色对门寒。",
      "向郭青山送，临池白鸟看。",
      "见君能浪迹，予亦厌微官。"
    ]
  },
  {
    "volume": 148,
    "sequence": 96,
    "title": "从军六首",
    "author": "刘长卿",
    "content": [
      "回看虏骑合，城下汉兵稀。",
      "白刃两相向，黄云愁不飞。",
      "手中无尺铁，徒欲突重围。",
      "目极雁门道，青青边草春。",
      "一身事征战，匹马同苦辛。",
      "末路成白首，功归天下人。",
      "倚剑白日暮，望乡登戍楼。",
      "北风吹羌笛，此夜关山愁。",
      "回首不无意，滹河空自流。",
      "黄沙一万里，白首无人怜。",
      "报国剑已折，归乡身幸全。",
      "单于古台下，边色寒苍然。",
      "落日更萧条，北风动枯草。",
      "将军追虏骑，夜失阴山道。",
      "战败仍树勋，韩彭但空老。",
      "草枯秋塞上，望见渔阳郭。",
      "胡马嘶一声，汉兵泪双落。",
      "谁为吮疮者，此事今人薄。"
    ]
  },
  {
    "volume": 148,
    "sequence": 97,
    "title": "龙门八咏·阙口",
    "author": "刘长卿",
    "content": [
      "秋山日摇落，秋水急波澜。",
      "独见鱼龙气，长令烟雨寒。",
      "谁穷造化力，空向两崖看。"
    ]
  },
  {
    "volume": 148,
    "sequence": 98,
    "title": "龙门八咏·水东渡",
    "author": "刘长卿",
    "content": [
      "山叶傍崖赤，千峰秋色多。",
      "夜泉发清响，寒渚生微波。",
      "稍见沙上月，归人争渡河。"
    ]
  },
  {
    "volume": 148,
    "sequence": 99,
    "title": "龙门八咏·福公塔",
    "author": "刘长卿",
    "content": [
      "寂寞对伊水，经行长未还。",
      "东流自朝暮，千载空云山。",
      "谁见白鸥鸟，无心洲渚间。"
    ]
  },
  {
    "volume": 148,
    "sequence": 100,
    "title": "龙门八咏·远公龛",
    "author": "刘长卿",
    "content": [
      "松路向精舍，花龛归老僧。",
      "闲云随锡杖，落日低金绳。",
      "入夜翠微里，千峰明一灯。"
    ]
  },
  {
    "volume": 148,
    "sequence": 101,
    "title": "龙门八咏·石楼",
    "author": "刘长卿",
    "content": [
      "隐隐见花阁，隔河映青林。",
      "水田秋雁下，山寺夜钟深。",
      "寂寞群动息，风泉清道心。"
    ]
  },
  {
    "volume": 148,
    "sequence": 102,
    "title": "龙门八咏·下山",
    "author": "刘长卿",
    "content": [
      "谁识往来意，孤云长自闲。",
      "风寒未渡水，日暮更看山。",
      "木落众峰出，龙宫苍翠间。"
    ]
  },
  {
    "volume": 148,
    "sequence": 103,
    "title": "龙门八咏·水西渡",
    "author": "刘长卿",
    "content": [
      "伊水摇镜光，纤鳞如不隔。",
      "千龛道傍古，一鸟沙上白。",
      "何事还山云，能留向城客。"
    ]
  },
  {
    "volume": 148,
    "sequence": 104,
    "title": "龙门八咏·渡水",
    "author": "刘长卿",
    "content": [
      "日暮下山来，千山暮钟发。",
      "不知波上棹，还弄山中月。",
      "伊水连白云，东南远明灭。"
    ]
  },
  {
    "volume": 148,
    "sequence": 105,
    "title": "月下听砧",
    "author": "刘长卿",
    "content": [
      "夜静掩寒城，清砧发何处。",
      "声声捣秋月，肠断卢龙戍。",
      "未得寄征人，愁霜复愁露。"
    ]
  },
  {
    "volume": 148,
    "sequence": 106,
    "title": "送丘为赴上都（一作送皇甫曾）",
    "author": "刘长卿",
    "content": [
      "帝乡何处是，歧路空垂泣。",
      "楚思愁暮多，川程带潮急。",
      "潮归人不归，独向空塘立。"
    ]
  },
  {
    "volume": 148,
    "sequence": 107,
    "title": "题大理黄主簿湖上高斋",
    "author": "刘长卿",
    "content": [
      "闭门湖水畔，自与白鸥亲。",
      "竟日窗中岫，终年林下人。",
      "俗轻儒服弊，家厌法官贫。",
      "多雨茅檐夜，空洲草径春。",
      "桃源君莫爱，且作汉朝臣。"
    ]
  },
  {
    "volume": 148,
    "sequence": 108,
    "title": "平蕃曲三首",
    "author": "刘长卿",
    "content": [
      "吹角报蕃营，回军欲洗兵。",
      "已教青海外，自筑汉家城。",
      "渺渺戍烟孤，茫茫塞草枯。",
      "陇头那用闭，万里不防胡。",
      "绝漠大军还，平沙独戍闲。",
      "空留一片石，万古在燕山。"
    ]
  },
  {
    "volume": 148,
    "sequence": 109,
    "title": "送郑说之歙州谒薛侍郎",
    "author": "刘长卿",
    "content": [
      "漂泊来千里，讴谣满百城。",
      "汉家尊太守，鲁国重诸生。",
      "俗变人难理，江传水至清。",
      "船经危石住，路入乱山行。",
      "老得沧州趣，春伤白首情。",
      "尝闻马南郡，门下有康成。"
    ]
  },
  {
    "volume": 148,
    "sequence": 110,
    "title": "题独孤使君湖上林亭",
    "author": "刘长卿",
    "content": [
      "出树倚朱阑，吹铙引上官。",
      "老农持锸拜，时稼卷帘看。",
      "水对登龙净，山当建隼寒。",
      "夕阳湖草动，秋色渚田宽。",
      "渤海人无事，荆州客独安。",
      "谢公何足比，来往石门难。"
    ]
  },
  {
    "volume": 148,
    "sequence": 111,
    "title": "酬滁州李十六使君见赠",
    "author": "刘长卿",
    "content": [
      "满镜悲华发，空山寄此身。",
      "白云家自有，黄卷业长贫。",
      "懒任垂竿老，狂因酿黍春。",
      "桃花迷圣代，桂树狎幽人。",
      "幢盖方临郡，柴荆忝作邻。",
      "但愁千骑至，石路却生尘。"
    ]
  },
  {
    "volume": 148,
    "sequence": 112,
    "title": "送严维赴河南充严中丞幕府",
    "author": "刘长卿",
    "content": [
      "久别耶溪客，来乘使者轩。",
      "用才荣入幕，扶病喜同樽。",
      "山屐留何处，江帆去独翻。",
      "暮情辞镜水，秋梦识云门。",
      "莲府开花萼，桃园寄子孙。",
      "何当举严助，遍沐汉朝恩。"
    ]
  },
  {
    "volume": 148,
    "sequence": 113,
    "title": "酬包谏议佶见寄之什",
    "author": "刘长卿",
    "content": [
      "佐郡愧顽疏，殊方亲里闾。",
      "家贫寒未度，身老岁将除。",
      "过雪山僧至，依阳野客舒。",
      "药陈随远宦，梅发对幽居。",
      "落日栖鸮鸟，行人遗鲤鱼。",
      "高文不可和，空愧学相如。"
    ]
  },
  {
    "volume": 148,
    "sequence": 114,
    "title": "栖霞寺东峰寻南齐明征君故居",
    "author": "刘长卿",
    "content": [
      "山人今不见，山鸟自相从。",
      "长啸辞明主，终身卧此峰。",
      "泉源通石径，涧户掩尘容。",
      "古墓依寒草，前朝寄老松。",
      "片云生断壁，万壑遍疏钟。",
      "惆怅空归去，犹疑林下逢。"
    ]
  },
  {
    "volume": 148,
    "sequence": 115,
    "title": "奉和赵给事使君，留赠李婺州舍人兼谢舍人别驾之什",
    "author": "刘长卿",
    "content": [
      "便道访情亲，东方千骑尘。",
      "禁深分直夜，地远独行春。",
      "绛阙辞明主，沧洲识近臣。",
      "云山随候吏，鸡犬逐归人。",
      "庭顾婆娑老，邦传蔽芾新。",
      "玄晖翻佐理，闻到郡斋频。"
    ]
  },
  {
    "volume": 148,
    "sequence": 116,
    "title": "行营酬吕侍御时尚书问罪襄阳军次汉东境上…诗以见谕",
    "author": "刘长卿",
    "content": [
      "不敢淮南卧，来趋汉将营。",
      "受辞瞻左钺，扶疾往前旌。",
      "井税鹑衣乐，壶浆鹤发迎。",
      "水归馀断岸，烽至掩孤城。",
      "晚日归千骑，秋风合五兵。",
      "孔璋才素健，早晚檄书成。"
    ]
  },
  {
    "volume": 148,
    "sequence": 117,
    "title": "登迁仁楼，酬子婿李穆",
    "author": "刘长卿",
    "content": [
      "临风敞丽谯，落日听吹铙。",
      "归路空回首，新章已在腰。",
      "非才受官谤，无政作人谣。",
      "俭岁安三户，馀年寄六条。",
      "春芜生楚国，古树过隋朝。",
      "赖有东床客，池塘免寂寥。"
    ]
  },
  {
    "volume": 148,
    "sequence": 118,
    "title": "别李氏女子",
    "author": "刘长卿",
    "content": [
      "念尔嫁犹近，稚年那别亲。",
      "临歧方教诲，所贵和六姻。",
      "俯首戴荆钗，欲拜凄且嚬。",
      "本来儒家子，莫耻梁鸿贫。",
      "汉川若可涉，水清石磷磷。",
      "天涯远乡妇，月下孤舟人。"
    ]
  },
  {
    "volume": 148,
    "sequence": 119,
    "title": "长沙早春雪后临湘水，呈同游诸子",
    "author": "刘长卿",
    "content": [
      "汀洲暖渐渌，烟景淡相和。",
      "举目方如此，归心岂奈何。",
      "日华浮野雪，春色染湘波。",
      "北渚生芳草，东风变旧柯。",
      "江山古思远，猿鸟暮情多。",
      "君问渔人意，沧浪自有歌。"
    ]
  },
  {
    "volume": 148,
    "sequence": 120,
    "title": "自道林寺西入石路至麓山寺，过法崇禅师故居",
    "author": "刘长卿",
    "content": [
      "山僧候谷口，石路拂莓苔。",
      "深入泉源去，遥从树杪回。",
      "香随青霭散，钟过白云来。",
      "野雪空斋掩，山风古殿开。",
      "桂寒知自发，松老问谁栽。",
      "惆怅湘江水，何人更渡杯。"
    ]
  },
  {
    "volume": 148,
    "sequence": 121,
    "title": "和袁郎中破贼后军行过剡中山水谨上太尉（即李光弼）",
    "author": "刘长卿",
    "content": [
      "剡路除荆棘，王师罢鼓鼙。",
      "农归沧海畔，围解赤城西。",
      "赦罪春阳发，收兵太白低。",
      "远峰来马首，横笛入猿啼。",
      "兰渚催新幄，桃源识故蹊。",
      "已闻开阁待，谁许卧东溪。"
    ]
  },
  {
    "volume": 148,
    "sequence": 122,
    "title": "送郑十二还庐山别业",
    "author": "刘长卿",
    "content": [
      "浔阳数亩宅，归卧掩柴关。",
      "谷口何人待，门前秋草闲。",
      "忘机卖药罢，无语杖藜还。",
      "旧笋成寒竹，空斋向暮山。",
      "水流经舍下，云去到人间。",
      "桂树花应发，因行寄一攀。"
    ]
  },
  {
    "volume": 148,
    "sequence": 123,
    "title": "至饶州寻陶十七不在寄赠",
    "author": "刘长卿",
    "content": [
      "谪宦投东道，逢君已北辕。",
      "孤蓬向何处，五柳不开门。",
      "去国空回首，怀贤欲诉冤。",
      "梅枝横岭峤，竹路过湘源。",
      "月下高秋雁，天南独夜猿。",
      "离心与流水，万里共朝昏。"
    ]
  },
  {
    "volume": 148,
    "sequence": 124,
    "title": "奉陪郑中丞自宣州解印，与诸侄宴馀干后溪",
    "author": "刘长卿",
    "content": [
      "迹远亲鱼鸟，功成厌鼓鼙。",
      "林中阮生集，池上谢公题。",
      "户牖垂藤合，藩篱插槿齐。",
      "夕阳山向背，春草水东西。",
      "度雨诸峰出，看花几路迷。",
      "何劳问秦汉，更入武陵溪。"
    ]
  }
]