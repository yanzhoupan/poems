[
  {
    "volume": 743,
    "sequence": 1,
    "title": "甘露寺",
    "author": "孙鲂",
    "content": [
      "寒暄皆有景，孤绝画难形。",
      "地拱千寻嶮，天垂四面青。",
      "昼灯笼雁塔，夜磬彻渔汀。",
      "最爱僧房好，波光满户庭。"
    ]
  },
  {
    "volume": 743,
    "sequence": 2,
    "title": "题金山寺",
    "author": "孙鲂",
    "content": [
      "万古波心寺，金山名目新。",
      "天多剩得月，地少不生尘。",
      "过橹妨僧定，惊涛溅佛身。",
      "谁言张处士，题后更无人。"
    ]
  },
  {
    "volume": 743,
    "sequence": 3,
    "title": "杨柳枝词五首",
    "author": "孙鲂",
    "content": [
      "灵和风暖太昌春，舞线摇丝向昔人。",
      "何似晓来江雨后，一行如画隔遥津。",
      "彭泽初栽五树时，只应闲看一枝垂。",
      "不知天意风流处，要与佳人学画眉。",
      "暖傍离亭静拂桥，入流穿槛绿阴摇。",
      "不知落日谁相送，魂断千条与万条。",
      "春来绿树遍天涯，未见垂杨未可夸。",
      "晴日万株烟一阵，闲坊兼是莫愁家。",
      "十首当年有旧词，唱青歌翠几无遗。",
      "未曾得向行人道，不谓离情莫折伊。"
    ]
  },
  {
    "volume": 743,
    "sequence": 4,
    "title": "句",
    "author": "孙鲂",
    "content": [
      "游子未归去，野花愁破心。",
      "划多灰渐冷，坐久席成痕。",
      "结宇孤峰上，安禅巨浪间。",
      "分开朝海浪，留住过江云。",
      "划多灰杂苍虬迹，坐久烟消宝鸭香。"
    ]
  },
  {
    "volume": 743,
    "sequence": 5,
    "title": "入塞二首",
    "author": "沈彬",
    "content": [
      "欲为皇王服远戎，万人金甲鼓鼙中。",
      "阵云黯塞三边黑，兵血愁天一片红。",
      "半夜翻营旗搅月，深秋防戍剑磨风。",
      "谤书未及明君爇，卧骨将军已殁功。",
      "苦战沙门卧箭痕，戍楼闲上望星文。",
      "生希国泽分偏将，死夺河源答圣君。",
      "鸢觑败兵眠白草，马惊边鬼哭阴云。",
      "功多地远无人纪，汉阁笙歌日又曛。"
    ]
  },
  {
    "volume": 743,
    "sequence": 6,
    "title": "塞下三首",
    "author": "沈彬",
    "content": [
      "塞叶声悲秋欲霜，寒山数点下牛羊。",
      "映霞旅雁随疏雨，向碛行人带夕阳。",
      "边骑不来沙路失，国恩深后海城荒。",
      "胡儿向化新成长，犹自千回问汉王。",
      "贵主和亲杀气沉，燕山闲猎鼓鼙音。",
      "旗分雪草偷边马，箭入寒云落塞禽。",
      "陇月尽牵乡思动，战衣谁寄泪痕深。",
      "金钗谩作封侯别，劈破佳人万里心。",
      "月冷榆关过雁行，将军寒笛老思乡。",
      "贰师骨恨千夫壮，李广魂飞一剑长。",
      "戍角就沙催落日，阴云分碛护飞霜。",
      "谁知汉武轻中国，闲夺天山草木荒。"
    ]
  },
  {
    "volume": 743,
    "sequence": 7,
    "title": "秋日",
    "author": "沈彬",
    "content": [
      "秋含砧杵捣斜阳，笛引西风颢气凉。",
      "薜荔惹烟笼蟋蟀，芰荷翻雨泼鸳鸯。",
      "当年酒贱何妨醉，今日时难不易狂。",
      "肠断旧游从一别，潘安惆怅满头霜。"
    ]
  },
  {
    "volume": 743,
    "sequence": 8,
    "title": "金陵杂题二首",
    "author": "沈彬",
    "content": [
      "王气生秦四百年，晋元东渡浪花船。",
      "正惭海内皆涂地，来保江南一片天。",
      "古树著行临远岸，暮山相亚出微烟。",
      "千征万战英雄尽，落日牛羊食野田。",
      "暮潮声落草光沉，贾客来帆宿岸阴。",
      "一笛月明何处酒，满城秋色几家砧。",
      "时清曾恶桓温盛，山翠长牵谢傅心。",
      "今日到来何物在，碧烟和雨锁寒林。"
    ]
  },
  {
    "volume": 743,
    "sequence": 9,
    "title": "麻姑山",
    "author": "沈彬",
    "content": [
      "绀殿松萝太古山，仙人曾此话桑田。",
      "闲倾云液十分日，已过浮生一万年。",
      "花洞路中逢鹤信，水帘岩底见龙眠。",
      "我来游礼酬心愿，欲共怡神契自然。"
    ]
  },
  {
    "volume": 743,
    "sequence": 10,
    "title": "题苏仙山（郴州城东有山，为苏耽修真之所，名苏仙山）",
    "author": "沈彬",
    "content": [
      "眼穿林罅见郴州，井里交连侧局楸。",
      "味道不来闲处坐，劳生更欲几时休。",
      "苏仙宅古烟霞老，义帝坟荒草木愁。",
      "千古是非无处问，夕阳西去水东流。"
    ]
  },
  {
    "volume": 743,
    "sequence": 11,
    "title": "洪州解至长安，初举纳省卷梦仙谣",
    "author": "沈彬",
    "content": [
      "□□□□□□□，□□□□□□□。",
      "玉殿大开从客入，金桃烂熟没人偷。",
      "凤惊宝扇频翻翅，龙惧金鞭不转头。",
      "□□□□□□□，□□□□□□□。"
    ]
  },
  {
    "volume": 743,
    "sequence": 12,
    "title": "忆仙谣（第二举）",
    "author": "沈彬",
    "content": [
      "白榆风飒九天秋，王母朝回宴玉楼。",
      "日月渐长双凤睡，桑田欲变六鳌愁。",
      "云翻箫管相随去，星触旌幢各自流。",
      "诗酒近来狂不得，骑龙却忆上清游。"
    ]
  },
  {
    "volume": 743,
    "sequence": 13,
    "title": "纳省卷赠为首刘象（第三举）",
    "author": "沈彬",
    "content": [
      "曾应大中天子举，四朝风月鬓萧疏。",
      "不随世祖重携剑，却为文皇再读书。",
      "十载战尘销旧业，满城春雨坏贫居。",
      "一枝何事于君借，仙桂年年幸有余。"
    ]
  },
  {
    "volume": 743,
    "sequence": 14,
    "title": "赠王定保",
    "author": "沈彬",
    "content": [
      "仙桂曾攀第一枝，薄游湘水阻佳期。",
      "皋桥已失齐眉愿，萧寺行逢落发师。",
      "废苑露寒兰寂寞，丹山云断凤参差。",
      "闻公已有平生约，谢绝女萝依兔丝。"
    ]
  },
  {
    "volume": 743,
    "sequence": 15,
    "title": "结客少年场行",
    "author": "沈彬",
    "content": [
      "重义轻生一剑知，白虹贯日报雠归。",
      "片心惆怅清平世，酒市无人问布衣。"
    ]
  },
  {
    "volume": 743,
    "sequence": 16,
    "title": "阳朔碧莲峰",
    "author": "沈彬",
    "content": [
      "陶潜彭泽五株柳，潘岳河阳一县花。",
      "两处争如阳朔好，碧莲峰里住人家。"
    ]
  },
  {
    "volume": 743,
    "sequence": 17,
    "title": "再过金陵",
    "author": "沈彬",
    "content": [
      "玉树歌终王气收，雁行高送石城秋。",
      "江山不管兴亡事，一任斜阳伴客愁。"
    ]
  },
  {
    "volume": 743,
    "sequence": 18,
    "title": "都门送别",
    "author": "沈彬",
    "content": [
      "岸柳萧疏野荻秋，都门行客莫回头。",
      "一条灞水清如剑，不为离人割断愁。"
    ]
  },
  {
    "volume": 743,
    "sequence": 19,
    "title": "吊边人",
    "author": "沈彬",
    "content": [
      "杀声沈后野风悲，汉月高时望不归。",
      "白骨已枯沙上草，家人犹自寄寒衣。"
    ]
  },
  {
    "volume": 743,
    "sequence": 20,
    "title": "句",
    "author": "沈彬",
    "content": [
      "尺素隐清辉，一毫分险阻。",
      "金翅动身摩日月，银河转浪洗乾坤。",
      "须知手笔安排定，不怕山河整顿难。",
      "九衢冠盖暗争路，四海干戈多异心。",
      "地隈一水巡城转，天约群山附郭来。",
      "数家鱼网疏云外，一岸残阳细雨中。",
      "松欹晚影离坛草，钟撼秋声入殿风。",
      "压低吴楚遥涵水，约破云霞独倚天。",
      "半身落日离秦树，一路平芜入楚烟。",
      "清占月中三峡水，丽偷云外十洲春。",
      "幽鸟唤人穿竹去，野猿寻果出云来。"
    ]
  }
]