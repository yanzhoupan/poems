[
  {
    "volume": 538,
    "sequence": 1,
    "title": "雨后思湖上居（─作雨中忆湖山居）",
    "author": "许浑",
    "content": [
      "前山风雨凉，歇马坐垂杨。",
      "何处芙蓉落，南渠秋水香。"
    ]
  },
  {
    "volume": 538,
    "sequence": 2,
    "title": "闻歌",
    "author": "许浑",
    "content": [
      "新秋弦管清，时转遏云声。",
      "曲尽不知处，月高风满城。"
    ]
  },
  {
    "volume": 538,
    "sequence": 3,
    "title": "思天台",
    "author": "许浑",
    "content": [
      "赤城云雪深，山客负归心。",
      "昨夜西斋宿，月明琪树阴。"
    ]
  },
  {
    "volume": 538,
    "sequence": 4,
    "title": "长安早春怀江南",
    "author": "许浑",
    "content": [
      "云月有归处，故山清洛南。",
      "如何一花发，春梦遍江潭。"
    ]
  },
  {
    "volume": 538,
    "sequence": 5,
    "title": "塞下",
    "author": "许浑",
    "content": [
      "夜战桑干北，秦兵半不归。",
      "朝来有乡信，犹自寄征衣。"
    ]
  },
  {
    "volume": 538,
    "sequence": 6,
    "title": "送客南归（一作寓居崇圣寺送客南浦）",
    "author": "许浑",
    "content": [
      "野寺薜萝晚，官渠杨柳春。",
      "归心已无限，更送洞庭人。"
    ]
  },
  {
    "volume": 538,
    "sequence": 7,
    "title": "寄桐江隐者",
    "author": "许浑",
    "content": [
      "潮去潮来洲渚春，山花如绣草如茵。",
      "严陵台下桐江水，解钓鲈鱼能几人。"
    ]
  },
  {
    "volume": 538,
    "sequence": 8,
    "title": "送曾主簿归楚州省觐，予亦明日归姑孰",
    "author": "许浑",
    "content": [
      "帆转清淮极鸟飞，落帆应换老莱衣。",
      "河亭未醉先惆怅，明日还从此路归。"
    ]
  },
  {
    "volume": 538,
    "sequence": 9,
    "title": "重别（时诸妓同饯，一作重别曾主簿）",
    "author": "许浑",
    "content": [
      "泪沿红粉湿罗巾，重系兰舟劝酒频。",
      "留却一枝河畔柳，明朝犹有远行人。"
    ]
  },
  {
    "volume": 538,
    "sequence": 10,
    "title": "湖上",
    "author": "许浑",
    "content": [
      "仿佛欲当三五夕，万蝉清杂乱泉纹。",
      "钓鱼船上一尊酒，月出渡头零落云。"
    ]
  },
  {
    "volume": 538,
    "sequence": 11,
    "title": "夜泊永乐有怀",
    "author": "许浑",
    "content": [
      "莲渚愁红荡碧波，吴娃齐唱采莲歌。",
      "横塘一别已千里，芦苇萧萧风雨多。"
    ]
  },
  {
    "volume": 538,
    "sequence": 12,
    "title": "宿水阁",
    "author": "许浑",
    "content": [
      "野客从来不解愁，等闲乘月海西头。",
      "未知南陌谁家子，夜半吹笙入水楼。"
    ]
  },
  {
    "volume": 538,
    "sequence": 13,
    "title": "谢亭送别",
    "author": "许浑",
    "content": [
      "劳歌一曲解行舟，红叶青山水急流。",
      "日暮酒醒人已远，满天风雨下西楼。"
    ]
  },
  {
    "volume": 538,
    "sequence": 14,
    "title": "酬李当",
    "author": "许浑",
    "content": [
      "知有瑶华手自开，巴人虚唱懒封回。",
      "山阴一夜满溪雪，借问扁舟来不来。"
    ]
  },
  {
    "volume": 538,
    "sequence": 15,
    "title": "蝉",
    "author": "许浑",
    "content": [
      "噪柳鸣槐晚未休，不知何事爱悲秋。",
      "朱门大有长吟处，刚傍愁人又送愁。"
    ]
  },
  {
    "volume": 538,
    "sequence": 16,
    "title": "夜过松江渡寄友人",
    "author": "许浑",
    "content": [
      "清露白云明月天，与君齐棹木兰船。",
      "南湖风雨一相失，夜泊横塘心渺然。"
    ]
  },
  {
    "volume": 538,
    "sequence": 17,
    "title": "守风淮阴",
    "author": "许浑",
    "content": [
      "遥见江阴夜渔客，因思京口钓鱼时。",
      "一潭明月万株柳，自去自来人不知。"
    ]
  },
  {
    "volume": 538,
    "sequence": 18,
    "title": "亡题",
    "author": "许浑",
    "content": [
      "商岭采芝寻四老，紫阳收朮访三茅。",
      "欲求不死长生诀，骨里无仙不肯教。"
    ]
  },
  {
    "volume": 538,
    "sequence": 19,
    "title": "送杨发东归",
    "author": "许浑",
    "content": [
      "红花半落燕于飞，同客长安今独归。",
      "一纸乡书报兄弟，还家羞著别时衣。"
    ]
  },
  {
    "volume": 538,
    "sequence": 20,
    "title": "寄宋邧（一作寄宋次都，一作寄友人）",
    "author": "许浑",
    "content": [
      "朱槛烟霜夜坐劳，美人南国旧同袍。",
      "山长水远无消息，瑶瑟一弹秋月高。"
    ]
  },
  {
    "volume": 538,
    "sequence": 21,
    "title": "题四老庙二首（一作重经四皓庙）",
    "author": "许浑",
    "content": [
      "峨峨商岭采芝人，雪顶霜髯虎豹茵。",
      "山酒一卮歌一曲，汉家天子忌功臣。",
      "避秦安汉出蓝关，松桂花阴满旧山。",
      "自是无人有归意，白云常在水潺潺。"
    ]
  },
  {
    "volume": 538,
    "sequence": 22,
    "title": "夏日寄江上亲友",
    "author": "许浑",
    "content": [
      "雨过前山日未斜，清蝉嘒嘒落槐花。",
      "车轮南北已无限，江上故人才到家。"
    ]
  },
  {
    "volume": 538,
    "sequence": 23,
    "title": "下第怀友人",
    "author": "许浑",
    "content": [
      "独掩衡门花盛时，一封书信缓归期。",
      "南宗更有潇湘客，夜夜月明闻竹枝。"
    ]
  },
  {
    "volume": 538,
    "sequence": 24,
    "title": "客有卜居不遂薄游汧陇因题",
    "author": "许浑",
    "content": [
      "海燕西飞白日斜，天门遥望五侯家。",
      "楼台深锁无人到，落尽春风第一花。"
    ]
  },
  {
    "volume": 538,
    "sequence": 25,
    "title": "陈宫怨二首",
    "author": "许浑",
    "content": [
      "风暖江城白日迟，昔人遗事后人悲。",
      "草生宫阙国无主，玉树后庭花为谁。",
      "地雄山险水悠悠，不信隋兵到石头。",
      "玉树后庭花一曲，与君同上景阳楼。"
    ]
  },
  {
    "volume": 538,
    "sequence": 26,
    "title": "经故太尉段公庙",
    "author": "许浑",
    "content": [
      "静想追兵缓翠华，古碑荒庙闭松花。",
      "纪生不向荥阳死，争有山河属汉家。"
    ]
  },
  {
    "volume": 538,
    "sequence": 27,
    "title": "途经秦始皇墓",
    "author": "许浑",
    "content": [
      "龙盘虎踞树层层，势入浮云亦是崩。",
      "一种青山秋草里，路人唯拜汉文陵。"
    ]
  },
  {
    "volume": 538,
    "sequence": 28,
    "title": "游楞伽寺",
    "author": "许浑",
    "content": [
      "碧烟秋寺泛潮来，水浸城根古堞摧。",
      "尽日伤心人不见，石榴花满旧琴台。"
    ]
  },
  {
    "volume": 538,
    "sequence": 29,
    "title": "缑山庙",
    "author": "许浑",
    "content": [
      "王子吹箫月满台，玉箫清转鹤裴回。",
      "曲终飞去不知处，山下碧桃春自开。"
    ]
  },
  {
    "volume": 538,
    "sequence": 30,
    "title": "送薛先辈入关",
    "author": "许浑",
    "content": [
      "一卮春酒送离歌，花落敬亭芳草多。",
      "欲问归期已深醉，只应孤梦绕关河。"
    ]
  },
  {
    "volume": 538,
    "sequence": 31,
    "title": "鸿沟",
    "author": "许浑",
    "content": [
      "相持未定各为君，秦政山河此地分。",
      "力尽乌江千载后，古沟芳草起寒云。"
    ]
  },
  {
    "volume": 538,
    "sequence": 32,
    "title": "韩信庙",
    "author": "许浑",
    "content": [
      "朝言云梦暮南巡，已为功名少退身。",
      "尽握兵权犹不得，更将心计托何人。"
    ]
  },
  {
    "volume": 538,
    "sequence": 33,
    "title": "过湘妃庙",
    "author": "许浑",
    "content": [
      "古木苍山掩翠娥，月明南浦起微波。",
      "九疑望断几千载，斑竹泪痕今更多。"
    ]
  },
  {
    "volume": 538,
    "sequence": 34,
    "title": "寄云际寺敬上人",
    "author": "许浑",
    "content": [
      "万山秋雨水萦回，红叶多从紫阁来。",
      "云冷竹斋禅衲薄，已应飞锡过天台。"
    ]
  },
  {
    "volume": 538,
    "sequence": 35,
    "title": "秋思",
    "author": "许浑",
    "content": [
      "琪树西风枕簟秋，楚云湘水忆同游。",
      "高歌一曲掩明镜，昨日少年今白头。"
    ]
  },
  {
    "volume": 538,
    "sequence": 36,
    "title": "送宋处士归山",
    "author": "许浑",
    "content": [
      "卖药修琴归去迟，山风吹尽桂花枝。",
      "世间甲子须臾事，逢著仙人莫看棋。"
    ]
  },
  {
    "volume": 538,
    "sequence": 37,
    "title": "听琵琶",
    "author": "许浑",
    "content": [
      "欲写明妃万里情，紫槽红拨夜丁丁。",
      "胡沙望尽汉宫远，月落天山闻一声。"
    ]
  },
  {
    "volume": 538,
    "sequence": 38,
    "title": "秦楼曲",
    "author": "许浑",
    "content": [
      "秦女梦余仙路遥，月窗风簟夜迢迢。",
      "潘郎翠凤双飞去，三十六宫闻玉箫。"
    ]
  },
  {
    "volume": 538,
    "sequence": 39,
    "title": "旌儒庙",
    "author": "许浑",
    "content": [
      "寒陌阴风万古悲，儒冠相枕死秦时。",
      "庙前亦有商山路，不学老翁歌紫芝。"
    ]
  },
  {
    "volume": 538,
    "sequence": 40,
    "title": "览故人题僧院诗",
    "author": "许浑",
    "content": [
      "高阁清吟寄远公，四时云月一篇中。",
      "今来借问独何处，日暮槿花零落风。"
    ]
  },
  {
    "volume": 538,
    "sequence": 41,
    "title": "楚宫怨二首",
    "author": "许浑",
    "content": [
      "十二山晴花尽开，楚宫双阙对阳台。",
      "细腰争舞君沉醉，白日秦兵天上来。",
      "猎骑秋来在内稀，渚宫云雨湿龙衣。",
      "腾腾战鼓动城阙，江畔射麋殊未归。"
    ]
  },
  {
    "volume": 538,
    "sequence": 42,
    "title": "听唱山鹧鸪（一作听吹鹧鸪）",
    "author": "许浑",
    "content": [
      "金谷歌传第一流，鹧鸪清怨碧烟愁。",
      "夜来省得曾闻处，万里月明湘水秋。"
    ]
  },
  {
    "volume": 538,
    "sequence": 43,
    "title": "晨起西楼",
    "author": "许浑",
    "content": [
      "留情深处驻横波，敛翠凝红一曲歌。",
      "明月下楼人未散，共愁三径是天河。"
    ]
  },
  {
    "volume": 538,
    "sequence": 44,
    "title": "酬江西卢端公蓝口阻风见寄之什",
    "author": "许浑",
    "content": [
      "又携刀笔泛膺舟，蓝口风高桂楫留。",
      "还似郢中歌一曲，夜来春雪照西楼。"
    ]
  },
  {
    "volume": 538,
    "sequence": 45,
    "title": "赠何处士",
    "author": "许浑",
    "content": [
      "东别茅峰北去秦，梅仙书里说真人。",
      "白头主印青山下，虽遇唐生不敢亲。"
    ]
  },
  {
    "volume": 538,
    "sequence": 46,
    "title": "鹭鸶",
    "author": "许浑",
    "content": [
      "西风澹澹水悠悠，雪点丝飘带雨愁。",
      "何限归心倚前閤，绿蒲红蓼练塘秋。"
    ]
  },
  {
    "volume": 538,
    "sequence": 47,
    "title": "学仙二首",
    "author": "许浑",
    "content": [
      "汉武迎仙紫禁秋，玉笙瑶瑟祀昆丘。",
      "年年望断无消息，空闭重城十二楼。",
      "心期仙诀意无穷，采画云车起寿宫。",
      "闻有三山未知处，茂陵松柏满西风。"
    ]
  },
  {
    "volume": 538,
    "sequence": 48,
    "title": "酬康州韦侍御同年",
    "author": "许浑",
    "content": [
      "桂楫美人歌木兰，西风袅袅露漙漙。",
      "夜长曲尽意不尽，月在清湘洲渚寒。"
    ]
  },
  {
    "volume": 538,
    "sequence": 49,
    "title": "紫藤",
    "author": "许浑",
    "content": [
      "绿蔓秾阴紫袖低，客来留坐小堂西。",
      "醉中掩瑟无人会，家近江南罨画溪。"
    ]
  },
  {
    "volume": 538,
    "sequence": 50,
    "title": "宿咸宜观",
    "author": "许浑",
    "content": [
      "羽袖飘飘杳夜风，翠幢归殿玉坛空。",
      "步虚声尽天未晓，露压桃花月满宫。"
    ]
  },
  {
    "volume": 538,
    "sequence": 51,
    "title": "金谷园",
    "author": "许浑",
    "content": [
      "三惑沉身是此园，古藤荒草野禽喧。",
      "二十四友一朝尽，爱妾坠楼何足言。"
    ]
  },
  {
    "volume": 538,
    "sequence": 52,
    "title": "送崔珦入朝",
    "author": "许浑",
    "content": [
      "书剑功迟白发新，强登萧寺送归秦。",
      "月斜松桂倚高阁，明夜江南江北人。"
    ]
  },
  {
    "volume": 538,
    "sequence": 53,
    "title": "病中和大夫玩江月",
    "author": "许浑",
    "content": [
      "江上悬光海上生，仙舟迢递绕军营。",
      "高歌一曲同筵醉，却是刘桢坐到明。"
    ]
  },
  {
    "volume": 538,
    "sequence": 54,
    "title": "读戾太子传",
    "author": "许浑",
    "content": [
      "佞臣巫蛊已相疑，身没湖边筑望思。",
      "今日更归何处是，年年芳草上台基。"
    ]
  },
  {
    "volume": 538,
    "sequence": 55,
    "title": "酬对雪见寄",
    "author": "许浑",
    "content": [
      "飞度龙山下远空，拂檐萦竹昼濛濛。",
      "知君吟罢意无限，曾听玉堂歌北风。"
    ]
  },
  {
    "volume": 538,
    "sequence": 56,
    "title": "王可封临终",
    "author": "许浑",
    "content": [
      "十世为儒少子孙，一生长负信陵恩。",
      "今朝埋骨寒山下，为报慈亲休倚门。"
    ]
  },
  {
    "volume": 538,
    "sequence": 57,
    "title": "僧院影堂",
    "author": "许浑",
    "content": [
      "香销云凝旧僧家，僧刹残灯壁半斜。",
      "日暮松烟空漠漠，秋风吹破妙莲华。"
    ]
  },
  {
    "volume": 538,
    "sequence": 58,
    "title": "记梦",
    "author": "许浑",
    "content": [
      "晓入瑶台露气清，座中唯有许飞琼。",
      "尘心未尽俗缘在，十里下山空月明。"
    ]
  },
  {
    "volume": 538,
    "sequence": 59,
    "title": "三十六湾",
    "author": "许浑",
    "content": [
      "缥缈临风思美人，荻花枫叶带离声。",
      "夜深吹笛移船去，三十六湾秋月明。"
    ]
  },
  {
    "volume": 538,
    "sequence": 60,
    "title": "越中",
    "author": "许浑",
    "content": [
      "石城花暖鹧鸪飞，征客春帆秋不归。",
      "犹自保郎心似石，绫梭夜夜织寒衣。"
    ]
  }
]