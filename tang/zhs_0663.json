[
  {
    "volume": 663,
    "sequence": 1,
    "title": "送顾云下第",
    "author": "罗隐",
    "content": [
      "行行杯酒莫辞频，怨叹劳歌两未伸。",
      "汉帝后宫犹识字，楚王前殿更无人。",
      "年深旅舍衣裳敝，潮打村田活计贫。",
      "百岁都来多几日，不堪相别又伤春。"
    ]
  },
  {
    "volume": 663,
    "sequence": 2,
    "title": "村桥",
    "author": "罗隐",
    "content": [
      "村桥酒旆月明楼，偶逐渔舟系叶舟。",
      "莫学鲁人疑海鸟，须知庄叟恶牺牛。",
      "心寒已分灰无焰，事往曾将水共流。",
      "除却思量太平在，肯抛疏散换公侯。"
    ]
  },
  {
    "volume": 663,
    "sequence": 3,
    "title": "送刘校书之新安寄吴常侍",
    "author": "罗隐",
    "content": [
      "野云如火照行尘，会绩溪边去问津。",
      "才子省衔非幕客，楚君科第是同人。",
      "狂思下国千场醉，病负东堂两度春。",
      "他日酒筵应见问，鹿裘渔艇隔朱轮。"
    ]
  },
  {
    "volume": 663,
    "sequence": 4,
    "title": "官池秋夕",
    "author": "罗隐",
    "content": [
      "池边月影闲婆娑，池上醉来成短歌。",
      "芙渠抵死怨珠露，蟋蟀苦口嫌金波。",
      "往事向人言不得，旧游临老恨空多。",
      "松醪作酒兰为棹，十载烟尘奈尔何。"
    ]
  },
  {
    "volume": 663,
    "sequence": 5,
    "title": "奉使宛陵别二三从事",
    "author": "罗隐",
    "content": [
      "梁王雪里有深知，偶别家乡隔路岐。",
      "官品共传胜曩日，酒杯争肯忍当时。",
      "豫章地暖矜千尺，越峤天寒愧一枝。",
      "还有钓鱼蓑笠在，不堪风雨失归期。"
    ]
  },
  {
    "volume": 663,
    "sequence": 6,
    "title": "金陵思古",
    "author": "罗隐",
    "content": [
      "杜秋在时花解言，杜秋死后花更繁。",
      "柔姿曼态葬何处，天红腻白愁荒原。",
      "高洞紫箫吹梦想，小窗残雨湿精魂。",
      "绮筵金缕无消息，一阵征帆过海门。"
    ]
  },
  {
    "volume": 663,
    "sequence": 7,
    "title": "送王使君赴苏台",
    "author": "罗隐",
    "content": [
      "东南一望可长吁，犹忆王孙领虎符。",
      "两地干戈连越绝，数年麋鹿卧姑苏。",
      "疲甿赋重全家尽，旧族兵侵太半无。",
      "料得伍员兼旅寓，不妨招取好揶揄。"
    ]
  },
  {
    "volume": 663,
    "sequence": 8,
    "title": "忆九华",
    "author": "罗隐",
    "content": [
      "九华巉崒荫柴扉，长忆前时此息机。",
      "黄菊倚风村酒熟，绿蒲低雨钓鱼归。",
      "干戈已是三年别，尘土那堪万事违。",
      "回首佳期恨多少，夜阑霜露又沾衣。"
    ]
  },
  {
    "volume": 663,
    "sequence": 9,
    "title": "送裴饶归会稽",
    "author": "罗隐",
    "content": [
      "金庭路指剡川隈，珍重良朋自此来。",
      "两鬓不堪悲岁月，一卮犹得话尘埃。",
      "家通曩分心空在，世逼横流眼未开。",
      "笑杀山阴雪中客，等闲乘兴又须回。"
    ]
  },
  {
    "volume": 663,
    "sequence": 10,
    "title": "送程尊师之晋陵",
    "author": "罗隐",
    "content": [
      "栋间云出认行轩，郊外阴阴夏木繁。",
      "高道乍为张翰侣，使君兼是世龙孙。",
      "溪含句曲清连底，酒贳余杭渌满樽。",
      "莫见时危便乘兴，人来何处不桃源。"
    ]
  },
  {
    "volume": 663,
    "sequence": 11,
    "title": "吴门晚泊寄句曲道友",
    "author": "罗隐",
    "content": [
      "采香径在人不留，采香径下停叶舟。",
      "桃花李花斗红白，山鸟水鸟自献酬。",
      "十万梅鋗空寸土，三分孙策竟荒丘。",
      "未知到了关身否，笑杀雷平许远游。"
    ]
  },
  {
    "volume": 663,
    "sequence": 12,
    "title": "贵池晓望",
    "author": "罗隐",
    "content": [
      "稂莠参天剪未平，且乘孤棹且行行。",
      "计疏狡兔无三窟，羁甚宾鸿欲一生。",
      "合眼亦知非本意，伤心其奈是多情。",
      "前溪好泊谁为主，昨夜沙禽占月明。"
    ]
  },
  {
    "volume": 663,
    "sequence": 13,
    "title": "寄崔庆孙",
    "author": "罗隐",
    "content": [
      "故人何处又留连，月冷风高镜水边。",
      "文阵解围才昨日，醉乡分袂已三年。",
      "交情澹泊应长在，俗态流离且勉旃。",
      "还拟山阴一乘兴，雪寒难得渡江船。"
    ]
  },
  {
    "volume": 663,
    "sequence": 14,
    "title": "寄杨秘书",
    "author": "罗隐",
    "content": [
      "萧萧檐雪打窗声，因忆江东阮步兵。",
      "两信海潮书不达，数峰稽岭眼长明。",
      "梅繁几处垂鞭看，酒好何人倚槛倾？",
      "会待与君开秫瓮，满船般载镜中行。"
    ]
  },
  {
    "volume": 663,
    "sequence": 15,
    "title": "酬章处士见寄",
    "author": "罗隐",
    "content": [
      "中原甲马未曾安，今日逢君事万端。",
      "乱后几回乡梦隔，别来何处路行难。",
      "霜鳞共落三门浪，雪鬓同归七里滩。",
      "何必新诗更相戏，小楼吟罢暮天寒。"
    ]
  },
  {
    "volume": 663,
    "sequence": 16,
    "title": "送丁明府赴紫溪任",
    "author": "罗隐",
    "content": [
      "金徽玉轸肯躇蹰，偶滞良途半月余。",
      "楼上酒阑梅拆后，马前山好雪晴初。",
      "栾公社在怜乡树，潘令花繁贺版舆。",
      "县谱莫辞留旧本，异时量度更何如。"
    ]
  },
  {
    "volume": 663,
    "sequence": 17,
    "title": "寄前宣州窦常侍",
    "author": "罗隐",
    "content": [
      "往年西谒谢玄晖，樽酒留欢醉始归。",
      "曲槛柳浓莺未老，小园花暖蝶初飞。",
      "喷香瑞兽金三尺，舞雪佳人玉一围。",
      "今日乱罹寻不得，满蓑风雨钓鱼矶。"
    ]
  },
  {
    "volume": 663,
    "sequence": 18,
    "title": "秦望山僧院",
    "author": "罗隐",
    "content": [
      "巉巉危岫倚沧洲，闻说秦皇亦此游。",
      "霸主卷衣才二世，老僧传锡已千秋。",
      "阴崖水赖松梢直，藓壁苔侵画像愁。",
      "各是病来俱未了，莫将烦恼问汤休。"
    ]
  },
  {
    "volume": 663,
    "sequence": 19,
    "title": "送光禄崔卿赴阙",
    "author": "罗隐",
    "content": [
      "一年极目望西辕，此日殷勤圣主恩。",
      "上国已留虞寄命，中朝应听范汪言。",
      "官从府幕归卿寺，路向干戈见禁门。",
      "鹓侣寂寥曹署冷，更堪呜咽问田园。"
    ]
  },
  {
    "volume": 663,
    "sequence": 20,
    "title": "寄程尊师",
    "author": "罗隐",
    "content": [
      "鹤信虽然到五湖，烟波迢递路崎岖。",
      "玉书分薄花生眼，金鼎功迟雪满须。",
      "三秀紫芝劳梦寐，一番红槿恨朝晡。",
      "未知朽败凡间骨，中授先生指教无。"
    ]
  },
  {
    "volume": 663,
    "sequence": 21,
    "title": "定远楼",
    "author": "罗隐",
    "content": [
      "前年上将定妖氛，曾筑岩城驻大军。",
      "近日关防虽弛柝，旧时栏槛尚侵云。",
      "蛮兵绩盛人皆伏，坐石名高世共闻。",
      "唯恐乱来良吏少，不知谁解叙功勋。"
    ]
  },
  {
    "volume": 663,
    "sequence": 22,
    "title": "送程尊师东游有寄",
    "author": "罗隐",
    "content": [
      "华盖峰前拟卜耕，主人无奈又闲行。",
      "且凭鹤驾寻沧海，又恐犀轩过赤城。",
      "绛简便应朝右弼，紫旄兼合见东卿。",
      "劝君莫忘归时节，芝似萤光处处生。"
    ]
  },
  {
    "volume": 663,
    "sequence": 23,
    "title": "江亭别裴饶",
    "author": "罗隐",
    "content": [
      "行杯且待怨歌终，多病怜君事事同。",
      "衰鬓别来光景里，故乡归去乱罹中。",
      "乾坤垫裂三分在，井邑摧残一半空。",
      "日晚长亭问西使，不堪车马尚萍蓬。"
    ]
  },
  {
    "volume": 663,
    "sequence": 24,
    "title": "江南寄所知周仆射",
    "author": "罗隐",
    "content": [
      "曾陪公子醉西园，岘首碑前事懒言。",
      "世乱共嗟王粲老，时危俱受信陵恩。",
      "潮怜把醆吟江徼，雨忆凭阑望海门。",
      "飞盖寂寥清宴罢，不知簪履更谁存？"
    ]
  },
  {
    "volume": 663,
    "sequence": 25,
    "title": "钱唐见芮逢",
    "author": "罗隐",
    "content": [
      "蔡伦池北雁峰前，罹乱相兼十九年。",
      "所喜故人犹会面，不堪良牧已重泉。",
      "醉思把箸欹歌席，狂忆判身入酒船。",
      "今日与君赢得在，戴家湾里两皤然。"
    ]
  },
  {
    "volume": 663,
    "sequence": 26,
    "title": "江都",
    "author": "罗隐",
    "content": [
      "淮王高宴动江都，曾忆狂生亦坐隅。",
      "九里楼台牵翡翠，两行鸳鹭踏真珠。",
      "歌听丽句秦云咽，诗转新题蜀锦铺。",
      "惆怅晋阳星拆后，世间兵革地荒芜。"
    ]
  },
  {
    "volume": 663,
    "sequence": 27,
    "title": "湖上岁暮感怀有寄友人",
    "author": "罗隐",
    "content": [
      "雪天萤席几辛勤，同志当时四五人。",
      "兰版地寒俱受露，桂堂风恶独伤春。",
      "音书久绝应埋玉，编简难言竟委尘。",
      "唯有广都庞令在，白头樽酒忆交亲。"
    ]
  },
  {
    "volume": 663,
    "sequence": 28,
    "title": "送张绾游钟陵",
    "author": "罗隐",
    "content": [
      "南忆龙沙两岸行，当时天下尚清平。",
      "醉眠野寺花方落，吟倚江楼月欲明。",
      "老去亦知难重到，乱来争肯不牵情。",
      "西山十二真人在，从此烦君语姓名。"
    ]
  },
  {
    "volume": 663,
    "sequence": 29,
    "title": "送z6光大师（师以草书应制）",
    "author": "罗隐",
    "content": [
      "禹祠分首戴湾逢，健笔寻知达九重。",
      "圣主赐衣怜绝艺，侍臣摛藻许高踪。",
      "宁亲久别街西寺，待诏初离海上峰。",
      "一种苦心师得了，不须回首笑龙钟。"
    ]
  },
  {
    "volume": 663,
    "sequence": 30,
    "title": "息夫人庙",
    "author": "罗隐",
    "content": [
      "百雉摧残连野青，庙门犹见昔朝廷。",
      "一生虽抱楚王恨，千载终为息地灵。",
      "虫网翠环终缥缈，风吹宝瑟助微冥。",
      "玉颜浑似羞来客，依旧无言照画屏。"
    ]
  },
  {
    "volume": 663,
    "sequence": 31,
    "title": "漂母冢",
    "author": "罗隐",
    "content": [
      "寂寂荒坟一水滨，芦洲绝岛自相亲。",
      "青娥已落淮边月，白骨甘为泉下尘。",
      "原上荻花飘素发，道傍菰叶碎罗巾。",
      "虽然寂寞千秋魄，犹是韩侯旧主人。"
    ]
  },
  {
    "volume": 663,
    "sequence": 32,
    "title": "感怀",
    "author": "罗隐",
    "content": [
      "石径松轩亦自由，谩随浮世逐飘流。",
      "驽骀路结前程恨，蟋蟀床生半夜秋。",
      "掩耳恶闻宫妾语，低颜须向路人羞。",
      "虽教小事相催逼，未到青云拟白头。"
    ]
  },
  {
    "volume": 663,
    "sequence": 33,
    "title": "扇上画牡丹",
    "author": "罗隐",
    "content": [
      "为爱红芳满砌阶，教人扇上画将来。",
      "叶随彩笔参差长，花逐轻风次第开。",
      "闲挂几曾停蛱蝶，频摇不怕落莓苔。",
      "根生无地如仙桂，疑是姮娥月里栽。"
    ]
  },
  {
    "volume": 663,
    "sequence": 34,
    "title": "书怀",
    "author": "罗隐",
    "content": [
      "钓船抛却异乡来，拟向何门用不才。",
      "日晚独登楼上望，马蹄车辙满尘埃。"
    ]
  },
  {
    "volume": 663,
    "sequence": 35,
    "title": "七夕",
    "author": "罗隐",
    "content": [
      "月帐星房次第开，两情惟恐曙光催。",
      "时人不用穿针待，没得心情送巧来。"
    ]
  },
  {
    "volume": 663,
    "sequence": 36,
    "title": "柳",
    "author": "罗隐",
    "content": [
      "一簇青烟锁玉楼，半垂阑畔半垂沟。",
      "明年更有新条在，绕乱春风卒未休。"
    ]
  },
  {
    "volume": 663,
    "sequence": 37,
    "title": "罗敷水",
    "author": "罗隐",
    "content": [
      "雉声角角野田春，试驻征车问水滨。",
      "数树枯桑虽不语，思量应合识秦人。"
    ]
  },
  {
    "volume": 663,
    "sequence": 38,
    "title": "京中正月七日立春",
    "author": "罗隐",
    "content": [
      "一二三四五六七，万木生芽是今日。",
      "远天归雁拂云飞，近水游鱼迸冰出。"
    ]
  },
  {
    "volume": 663,
    "sequence": 39,
    "title": "贵游",
    "author": "罗隐",
    "content": [
      "馆陶园外雨初晴，绣毂香车入凤城。",
      "八尺家僮三尺箠，何知高祖要苍生。"
    ]
  },
  {
    "volume": 663,
    "sequence": 40,
    "title": "严陵滩",
    "author": "罗隐",
    "content": [
      "中都九鼎勤英髦，渔钓牛蓑且遁逃。",
      "世祖升遐夫子死，原陵不及钓台高。"
    ]
  }
]