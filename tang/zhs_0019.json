[
  {
    "volume": 19,
    "sequence": 1,
    "title": "相和歌辞·箜篌引",
    "author": "李贺",
    "content": [
      "公乎公乎，提壶将焉如。",
      "屈平沉湘不足慕，徐衍入海诚为愚。",
      "公乎公乎，床有菅席盘有鱼，北里有贤兄，东邻有小姑，陇亩油油黍与葫，瓦甒浊醪蚁浮浮。",
      "黍可食，醪可饮，公乎公乎其奈居，被发奔流竟何如？",
      "贤兄小姑哭呜呜。"
    ]
  },
  {
    "volume": 19,
    "sequence": 2,
    "title": "相和歌辞·公无渡河",
    "author": "李白",
    "content": [
      "黄河西来决昆仑，咆吼万里触龙门。",
      "波滔天，尧咨嗟，大禹理百川，儿啼不窥家。",
      "杀湍湮洪水，九州始蚕麻。",
      "其害乃去。",
      "茫然风沙，被发之叟狂而痴。",
      "清晨径流欲奚为，旁人不惜妻止之，公无渡河苦渡之。",
      "虎可搏，河难凭，公果溺死流海湄，有长鲸白齿若雪山。",
      "公乎公乎，挂骨于其间，箜篌所悲竟不还。"
    ]
  },
  {
    "volume": 19,
    "sequence": 3,
    "title": "相和歌辞·公无渡河",
    "author": "王建",
    "content": [
      "渡头恶天两岸远，波涛塞川如叠坂。",
      "幸无白刃驱向前，何用将身自弃捐。",
      "蛟龙啮尸鱼食血，黄泥直下无青天。",
      "男儿纵轻妇人语，惜君性命还须取。",
      "妇人无力挽断衣，舟沉身死悔难追。",
      "公无渡河公自为。"
    ]
  },
  {
    "volume": 19,
    "sequence": 4,
    "title": "相和歌辞·公无渡河",
    "author": "温庭筠",
    "content": [
      "黄河怒浪连天来，大响谹谹如殷雷。",
      "龙伯驱风不敢上，百川喷雪高崔嵬。",
      "二十五弦何太哀，请公勿渡立裴回。",
      "下有狂蛟锯为尾，裂帆截棹磨霜齿。",
      "神锥凿石塞神潭，白马趁走覃赤尘起。",
      "公乎跃马扬玉鞭，灭没高蹄日千里。"
    ]
  },
  {
    "volume": 19,
    "sequence": 5,
    "title": "相和歌辞·公无渡河",
    "author": "王睿",
    "content": [
      "浊波洋洋兮凝晓雾，公无渡河兮公苦渡。",
      "风号水激兮呼不闻，提壶看入兮中流去。",
      "浪摆衣裳兮随步没，沉尸深入兮蛟螭窟。",
      "蛟螭尽醉兮君血干，推出黄沙兮泛君骨。",
      "当时君死妾何适，遂就波澜合魂魄。",
      "愿持精卫衔石心，穷取河源塞泉脉。"
    ]
  },
  {
    "volume": 19,
    "sequence": 6,
    "title": "相和歌辞·江南曲",
    "author": "宋之问",
    "content": [
      "妾住越城南，离居不自堪。",
      "采花惊曙鸟，摘叶喂春蚕。",
      "懒结茱萸带，愁安玳瑁簪。",
      "侍臣消瘦尽，日暮碧江潭。"
    ]
  },
  {
    "volume": 19,
    "sequence": 7,
    "title": "相和歌辞·江南曲",
    "author": "刘昚虚",
    "content": [
      "美人何荡漾，湖上风月长。",
      "玉手欲有赠，裴回双鸣珰。",
      "歌声随渌水，怨色起朝阳。",
      "日暮还家望，云波横洞房。"
    ]
  },
  {
    "volume": 19,
    "sequence": 8,
    "title": "相和歌辞·江南曲",
    "author": "丁仙芝",
    "content": [
      "长干斜路北，近浦是儿家。",
      "有意来相访，明朝出浣纱。",
      "发向横塘口，船开值急流。",
      "知郎旧时意，且请拢船头。",
      "昨暝逗南陵，风声波浪阻。",
      "入浦不逢人，归家谁信汝。",
      "未晓已成妆，乘潮去茫茫。",
      "因从京口渡，使报邵陵王。",
      "始下芙蓉楼，言发琅邪岸。",
      "急为打船开，恶许傍人见。"
    ]
  },
  {
    "volume": 19,
    "sequence": 9,
    "title": "相和歌辞·江南曲八首",
    "author": "刘希夷",
    "content": [
      "暮宿南洲草，晨行北岸林。",
      "日悬沧海阔，水隔洞庭深。",
      "烟景无留意，风波有异浔。",
      "岁游难极目，春戏易为心。",
      "朝夕无荣遇，芳菲已满襟。",
      "艳唱潮初落，江花露未晞。",
      "春洲惊翡翠，朱服弄芳菲。",
      "画舫烟中浅，青阳日际微。",
      "锦帆冲浪湿，罗袖拂行衣。",
      "含情罢所采，相叹惜流晖。",
      "君为陇西客，妾遇江南春。",
      "朝游含灵果，夕采弄风蘋。",
      "果气时不歇，蘋花日自新。",
      "以此江南物，持赠陇西人。",
      "空盈万里怀，欲赠竟无因。",
      "皓如楚江月，霭若吴岫云。",
      "波中自皎镜，山上亦氛氲。",
      "明月留照妾，轻云持赠君。",
      "山川各离散，光气乃殊分。",
      "天涯一为别，江北自相闻。",
      "舣舟乘潮去，风帆振草凉。",
      "潮平见楚甸，天际望维扬。",
      "洄溯经千里，烟波接两乡。",
      "云明江屿出，日照海流长。",
      "此中逢岁晏，浦树落花芳。",
      "暮春三月晴，维扬吴楚城。",
      "城临大江汜，回映洞浦清。",
      "晴云曲金阁，珠楼碧烟里。",
      "月明芳树群鸟飞，风过长林杂花起。",
      "可怜离别谁家子，于此一至情何已。",
      "北堂红草盛丰茸，南湖碧水照芙蓉。",
      "朝游暮起金花尽，渐觉罗裳珠露浓。",
      "自惜妍华三五岁，已叹关山千万重。",
      "人情一去无还日，欲赠怀芳怨不逢。",
      "忆昔江南年盛时，平生怨在长洲曲。",
      "冠盖星繁湘水上，冲风摽落洞庭渌，落花舞袖红纷纷，朝霞高阁洗晴云。",
      "谁言此处婵娟子，珠玉为心以奉君。"
    ]
  },
  {
    "volume": 19,
    "sequence": 10,
    "title": "相和歌辞·江南曲",
    "author": "于鹄",
    "content": [
      "偶向江边采白蘋，还随女伴赛江神。",
      "众中不敢分明语，暗掷金钱卜远人。"
    ]
  },
  {
    "volume": 19,
    "sequence": 11,
    "title": "相和歌辞·江南曲",
    "author": "李益",
    "content": [
      "嫁得瞿塘贾，朝朝误妾期。",
      "早知潮有信，嫁与弄潮儿。"
    ]
  },
  {
    "volume": 19,
    "sequence": 12,
    "title": "相和歌辞·江南曲",
    "author": "李贺",
    "content": [
      "汀洲白蘋草，柳恽乘马归。",
      "江头楂树香，岸上蝴蝶飞。",
      "酒杯若叶露，玉轸蜀桐虚。",
      "朱楼通水陌，沙暖一双鱼。"
    ]
  },
  {
    "volume": 19,
    "sequence": 13,
    "title": "相和歌辞·江南曲",
    "author": "李商隐",
    "content": [
      "郎船安两桨，侬舸动双桡。",
      "扫黛开宫额，裁裙约楚腰。",
      "乖期方积思，临醉欲拼娇。",
      "莫以采菱唱，欲羡秦台箫。"
    ]
  },
  {
    "volume": 19,
    "sequence": 14,
    "title": "相和歌辞·江南曲",
    "author": "韩翃",
    "content": [
      "长乐花枝雨点消，江城日暮好相邀。",
      "春楼不闭葳蕤锁，绿水回通宛转桥。"
    ]
  },
  {
    "volume": 19,
    "sequence": 15,
    "title": "相和歌辞·江南曲",
    "author": "温庭筠",
    "content": [
      "妾家白蘋浦，日上芙蓉楫。",
      "轧轧摇桨声，移舟入茭叶。",
      "溪长茭叶深，作底难相寻。",
      "避郎郎不见，鸂鶒自浮沉。",
      "拾萍萍无根，采莲莲有子。",
      "不作浮萍生，宁作藕花死。",
      "岸傍骑马郎，乌帽紫游缰。",
      "含愁复含笑，回首问横塘。",
      "妾住金陵步，门前朱雀航。",
      "流苏持作帐，芙蓉持作梁。",
      "出入金犊幰，兄弟侍中郎。",
      "前年学歌舞，定得郎相许。",
      "连娟眉绕山，依约腰如杵。",
      "凤管悲若咽，鸾弦娇欲语。",
      "扇薄露红铅，罗轻压金缕。",
      "明月西南楼，珠帘玳瑁钩。",
      "横波巧能笑，弯蛾不识愁。",
      "花开子留树，草长根依土。",
      "早闻金沟远，底事归郎许。",
      "不学杨白花，朝朝泪如雨。"
    ]
  },
  {
    "volume": 19,
    "sequence": 16,
    "title": "相和歌辞·江南曲",
    "author": "张籍",
    "content": [
      "江南人家多橘树，吴姬舟上织白纻。",
      "土地卑湿饶虫蛇，连木为牌入江住。",
      "江村亥日长为市，落帆渡桥来浦里。",
      "青莎覆城竹为屋，无井家家饮潮水。",
      "长江午日酤春酒，高高酒旗悬江口。",
      "倡楼两岸悬水栅，夜唱竹枝留北客。",
      "江南风土欢乐多，悠悠处处尽经过。"
    ]
  },
  {
    "volume": 19,
    "sequence": 17,
    "title": "相和歌辞·江南曲",
    "author": "罗隐",
    "content": [
      "江烟湿雨鲛绡软，漠漠远山眉黛浅。",
      "水国多愁又有情，夜槽压酒银船满。",
      "绷丝采怨凝晓空，吴王台榭春梦中。",
      "鸳鸯鸂鶒唤不起，平铺渌水眠东风。",
      "西陵路边月悄悄，油壁轻车嫁苏小。"
    ]
  },
  {
    "volume": 19,
    "sequence": 18,
    "title": "相和歌辞·江南曲",
    "author": "陆龟蒙",
    "content": [
      "为爱江南春，涉江聊采蘋。",
      "水深烟浩浩，空对双车轮。",
      "车轮明月团，车盖浮云盘。",
      "云月徒自好，水中行路难。",
      "遥遥洛阳道，夹岸生春草。",
      "寄语棹船郎，莫夸风浪好。"
    ]
  },
  {
    "volume": 19,
    "sequence": 19,
    "title": "相和歌辞·江南曲",
    "author": "陆龟蒙",
    "content": [
      "鱼戏莲叶间，参差隐叶扇。",
      "䴔䴖鸀鳿窥，潋滟无因见。",
      "鱼戏莲叶东，初霞射红尾。",
      "傍临谢山侧，恰值清风起。",
      "鱼戏莲叶西，盘盘舞波急。",
      "潜依曲岸凉，正对斜光入。",
      "鱼戏莲叶南，欹危午烟叠。",
      "光摇越鸟巢，影乱吴娃楫。",
      "鱼戏莲叶北，澄阳动微涟。",
      "回看帝子渚，稍背鄂君船。"
    ]
  },
  {
    "volume": 19,
    "sequence": 20,
    "title": "相和歌辞·度关山",
    "author": "李端",
    "content": [
      "雁塞日初晴，胡关雪复平。",
      "危竿缘广漠，古窦傍长城。",
      "拔剑金星出，弯弧玉羽鸣。",
      "谁知系虏者，贾谊是书生。"
    ]
  },
  {
    "volume": 19,
    "sequence": 21,
    "title": "相和歌辞·关山曲",
    "author": "马戴",
    "content": [
      "金锁耀兜鍪，黄云拂紫骝。",
      "叛羌旗下戮，陷壁夜中收。",
      "霜霰戎衣故，关河碛气秋。",
      "箭创殊未合，更遣击兰州。",
      "火发龙山北，中宵易左贤。",
      "勒兵临汉水，惊雁散胡天。",
      "木落防河急，军孤受敌偏。",
      "犹闻汉皇怒，按剑待开边。"
    ]
  },
  {
    "volume": 19,
    "sequence": 22,
    "title": "相和歌辞·登高丘而望远",
    "author": "李白",
    "content": [
      "登高丘而望远海，六鳌骨已霜，三山流安在？",
      "扶桑半摧折，白日沉光彩。",
      "银台金阙如梦中，秦皇汉武空相待。",
      "精卫费木石，鼋鼍无所凭。",
      "君不见骊山茂陵尽灰灭，牧羊之子来攀登。",
      "盗贼劫宝玉，精灵竟何能。",
      "穷兵黩武今如此，鼎湖飞龙安可乘？"
    ]
  },
  {
    "volume": 19,
    "sequence": 23,
    "title": "相和歌辞·蒿里",
    "author": "贯休",
    "content": [
      "兔不迟，乌更急，但恐穆王八骏，著鞭不及。",
      "所以蒿里，坟出蕺蕺。",
      "气凌云天，龙腾凤集。",
      "尽为风消土吃，狐掇蚁拾。",
      "黄金不啼玉不泣，白杨骚屑。",
      "乱风愁月，折碑石人，莽秽榛没，牛羊窸窣。",
      "时见牧童儿，弄枯骨。"
    ]
  },
  {
    "volume": 19,
    "sequence": 24,
    "title": "相和歌辞·挽歌",
    "author": "赵微明",
    "content": [
      "寒日蒿上明，凄凄郭东路。",
      "素车谁家子，丹旐引将去。",
      "原下荆棘丛，丛边有新墓。",
      "人间痛伤别，此是长别处。",
      "旷野何萧条，青松白杨树。"
    ]
  },
  {
    "volume": 19,
    "sequence": 25,
    "title": "相和歌辞·挽歌二首",
    "author": "于鹄",
    "content": [
      "阴风吹黄蒿，挽歌渡秋水。",
      "车马却归城，孤坟月明里。",
      "双辙出郭门，绵绵东西道。",
      "送死多于生，几人得终老。",
      "见人切肺肝，不如归山好。",
      "不闻哀哭声，默默安怀抱。",
      "时尽从物化，又免生忧扰。",
      "世间寿者稀，尽为悲伤恼。"
    ]
  },
  {
    "volume": 19,
    "sequence": 26,
    "title": "相和歌辞·挽歌",
    "author": "孟云卿",
    "content": [
      "草草门巷喧，涂车俨成位。",
      "冥寞何所须，尽我生人意。",
      "北邙路非远，此别终天地。",
      "临穴频抚棺，至哀反无泪。",
      "尔形未衰老，尔息犹童稚。",
      "骨肉不可离，皇天若容易。",
      "房帷即虚张，庭宇为哀次。",
      "薤露歌若斯，人生尽如寄。"
    ]
  },
  {
    "volume": 19,
    "sequence": 27,
    "title": "相和歌辞·挽歌",
    "author": "白居易",
    "content": [
      "丹旐何飞扬，素骖亦悲鸣。",
      "晨光照闾巷，輀车俨欲行。",
      "萧条九月天，哀挽出重城。",
      "借问送者谁，妻子与弟兄。",
      "苍苍上古原，峨峨开新茔。",
      "含酸一恸哭，异口同哀声。",
      "旧垄转芜绝，新坟日罗列。",
      "春风草绿北邙山，此地年年生死别。"
    ]
  },
  {
    "volume": 19,
    "sequence": 28,
    "title": "相和歌辞·对酒",
    "author": "崔国辅",
    "content": [
      "行行日将夕，荒村古冢无人迹。",
      "朦胧荆棘一鸟飞，屡唱提壶酤酒吃。",
      "古人不达酒不足，遗恨精灵传此曲。",
      "寄言当代诸少年，平生且尽杯中渌。"
    ]
  },
  {
    "volume": 19,
    "sequence": 29,
    "title": "相和歌辞·对酒二首",
    "author": "李白",
    "content": [
      "松子栖金华，安期入蓬海。",
      "此人古之仙，羽化竟何在。",
      "浮生速流电，倏忽变光彩。",
      "天地无凋换，容颜有迁改。",
      "对酒不肯饮，含情欲谁待。",
      "劝君莫拒杯，春风笑人来。",
      "桃李如旧识，倾花向我开。",
      "流莺啼碧树，明月窥金罍。",
      "昨来朱颜子，今日白发催。",
      "棘生石虎殿，鹿走姑苏台。",
      "自古帝王宅，城阙闭黄埃。",
      "君若不饮酒，昔人安在哉。"
    ]
  },
  {
    "volume": 19,
    "sequence": 30,
    "title": "相和歌辞·陌上桑",
    "author": "李白",
    "content": [
      "美女渭桥东，春还事蚕作。",
      "五马如飞龙，青丝结金络。",
      "不知谁家子，调笑来相谑。",
      "妾本秦罗敷，玉颜艳名都。",
      "绿条映素手，采桑向城隅。",
      "使君且不顾，况复论秋胡。",
      "寒螀爱碧草，鸣凤栖青梧。",
      "托心自有处，但怪傍人愚。",
      "徒令白日暮，高驾空踟蹰。"
    ]
  },
  {
    "volume": 19,
    "sequence": 31,
    "title": "相和歌辞·陌上桑",
    "author": "常建",
    "content": [
      "翳翳陌上桑，南枝交北堂。",
      "美人金梯出，素手自提筐。",
      "非但畏蚕饥，盈盈娇路傍。"
    ]
  },
  {
    "volume": 19,
    "sequence": 32,
    "title": "相和歌辞·陌上桑",
    "author": "陆龟蒙",
    "content": [
      "皓齿还如贝色含，长眉亦似烟华贴。",
      "邻娃尽著绣裆襦，独自提筐采蚕叶。"
    ]
  },
  {
    "volume": 19,
    "sequence": 33,
    "title": "相和歌辞·采桑",
    "author": "郎大家宋氏",
    "content": [
      "郎大家宋氏春来南雁归，日去西蚕远。",
      "妾思纷何极，客游殊未返。"
    ]
  },
  {
    "volume": 19,
    "sequence": 34,
    "title": "相和歌辞·采桑",
    "author": "刘希夷",
    "content": [
      "杨柳送行人，青青西入秦。",
      "秦家采桑女，楼上不胜春。",
      "盈盈灞水曲，步步春芳绿。",
      "红脸耀明珠，绛唇含白玉。",
      "回首渭桥东，遥怜树色同。",
      "青丝娇落日，缃绮弄春风。",
      "携笼长叹息，逶迤恋春色。",
      "看花若有情，倚树疑无力。",
      "薄暮思悠悠，使君南陌头。",
      "相逢不相识，归去梦青楼。"
    ]
  },
  {
    "volume": 19,
    "sequence": 35,
    "title": "相和歌辞·采桑",
    "author": "李彦暐",
    "content": [
      "采桑畏日高，不待春眠足。",
      "攀条有馀愁，那矜貌如玉。",
      "千金岂不赠，五马空踯躅。",
      "何以变真性，幽篁雪中绿。"
    ]
  },
  {
    "volume": 19,
    "sequence": 36,
    "title": "相和歌辞·采桑",
    "author": "王建",
    "content": [
      "鸟鸣桑叶间，叶绿条复柔。",
      "攀看去手近，放下长长钩。",
      "黄花盖野田，白马少年游。",
      "所念岂回顾，良人在高楼。"
    ]
  },
  {
    "volume": 19,
    "sequence": 37,
    "title": "相和歌辞·日出行",
    "author": "李白",
    "content": [
      "日出东方隈，似从地底来。",
      "历天又入海，六龙所舍安在哉？",
      "其始与终古不息。",
      "人非元气安能与之久裴回。",
      "草不谢荣于春风，木不怨落于秋天，谁挥鞭策驱四运，万物兴歇皆自然。",
      "羲和羲和，汝奚汩没于荒淫之波。",
      "鲁阳何德，驻景挥戈，逆道违天，矫诬实多。",
      "吾将囊括大块，浩然与溟涬同科。"
    ]
  },
  {
    "volume": 19,
    "sequence": 38,
    "title": "相和歌辞·日出行",
    "author": "李贺",
    "content": [
      "白日下昆仑，发光如舒丝。",
      "徒照葵藿心，不照游子悲。",
      "折折黄河曲，日从中央转。",
      "旸谷耳曾闻，若木眼不见。",
      "奈何铄石，胡为销人。",
      "羿弯弓属矢那不中，足令久不得奔，讵教晨光夕昏。"
    ]
  },
  {
    "volume": 19,
    "sequence": 39,
    "title": "相和歌辞·王昭君",
    "author": "崔国辅",
    "content": [
      "汉使南还尽，胡中妾独存。",
      "紫台绵望绝，秋草不堪论。"
    ]
  },
  {
    "volume": 19,
    "sequence": 40,
    "title": "相和歌辞·王昭君",
    "author": "崔国辅",
    "content": [
      "一回望月一回悲，望月月移人不移。",
      "何时得见汉朝使，为妾传书斩画师。"
    ]
  },
  {
    "volume": 19,
    "sequence": 41,
    "title": "相和歌辞·王昭君",
    "author": "卢照邻",
    "content": [
      "合殿恩中绝，交河使渐稀。",
      "肝肠辞玉辇，形影向金微。",
      "汉宫草应绿，胡庭沙正飞。",
      "愿逐三秋雁，年年一度归。"
    ]
  },
  {
    "volume": 19,
    "sequence": 42,
    "title": "相和歌辞·王昭君",
    "author": "骆宾王",
    "content": [
      "敛容辞豹尾，缄怨度龙鳞。",
      "金钿明汉月，玉箸染胡尘。",
      "妆镜菱花暗，愁眉柳叶嚬。",
      "惟有清笳曲，时闻芳树春。"
    ]
  },
  {
    "volume": 19,
    "sequence": 43,
    "title": "相和歌辞·王昭君",
    "author": "沈佺期",
    "content": [
      "非君惜鸾殿，非妾妒蛾眉。",
      "薄命由骄虏，无情是画师。",
      "嫁来胡地恶，不并汉宫时。",
      "心苦无聊赖，何堪上马辞。"
    ]
  },
  {
    "volume": 19,
    "sequence": 44,
    "title": "相和歌辞·王昭君",
    "author": "梁献",
    "content": [
      "图画失天真，容华坐误人。",
      "君恩不可再，妾命在和亲。",
      "泪点关山月，衣销边塞尘。",
      "一闻阳鸟至，思绝汉宫春。"
    ]
  },
  {
    "volume": 19,
    "sequence": 45,
    "title": "相和歌辞·王昭君",
    "author": "上官仪",
    "content": [
      "玉关春色晚，金河路几千。",
      "琴悲桂条上，笛怨柳花前。",
      "雾掩临妆月，风惊入鬓蝉。",
      "缄书待还使，泪尽白云天。"
    ]
  },
  {
    "volume": 19,
    "sequence": 46,
    "title": "相和歌辞·王昭君",
    "author": "董思恭",
    "content": [
      "琵琶马上弹，行路曲中难。",
      "汉月正南远，燕山直北寒。",
      "髻鬟风拂散，眉黛雪沾残。",
      "斟酌红颜尽，何劳镜里看。"
    ]
  },
  {
    "volume": 19,
    "sequence": 47,
    "title": "相和歌辞·王昭君",
    "author": "顾朝阳",
    "content": [
      "莫将铅粉匣，不用镜花光。",
      "一去边城路，何情更画妆。",
      "影销胡地月，衣尽汉宫香。",
      "妾死非关命，只缘怨断肠。"
    ]
  },
  {
    "volume": 19,
    "sequence": 48,
    "title": "相和歌辞·王昭君三首",
    "author": "东方虬",
    "content": [
      "汉道初全盛，朝廷足武臣。",
      "何须薄命妾，辛苦远和亲。",
      "掩涕辞丹凤，衔悲向白龙。",
      "单于浪惊喜，无复旧时容。",
      "胡地无花草，春来不似春。",
      "自然衣带缓，非是为腰身。"
    ]
  },
  {
    "volume": 19,
    "sequence": 49,
    "title": "相和歌辞·王昭君三首",
    "author": "郭元振",
    "content": [
      "自嫁单于国，长衔汉掖悲。",
      "容颜日憔悴，有甚画图时。",
      "厌践冰霜域，嗟为边塞人。",
      "思从汉南猎，一见汉家尘。",
      "闻有南河信，传闻杀画师。",
      "始知君惠重，更遣画蛾眉。"
    ]
  },
  {
    "volume": 19,
    "sequence": 50,
    "title": "相和歌辞·王昭君",
    "author": "刘长卿",
    "content": [
      "自矜妖艳色，不顾丹青人。",
      "那知粉缋能相负，却使容华翻误身。",
      "上马辞君嫁骄虏，玉颜对人啼不语。",
      "北风雁急浮清秋，万里独见黄河流。",
      "纤腰不复汉宫宠，双蛾长向胡天愁。",
      "琵琶弦中苦调多，萧萧羌笛声相和。",
      "可怜一曲传乐府，能使千秋伤绮罗。"
    ]
  },
  {
    "volume": 19,
    "sequence": 51,
    "title": "相和歌辞·王昭君二首",
    "author": "李白",
    "content": [
      "汉家秦地月，流影照明妃。",
      "一上玉关道，天涯去不归。",
      "汉月还从东海出，明妃西嫁无来日。",
      "燕支长寒雪作花，蛾眉憔悴没胡沙。",
      "生乏黄金枉图画，死留青冢使人嗟。",
      "昭君拂玉鞍，上马啼红颊。",
      "今日汉宫人，明朝胡地妾。"
    ]
  },
  {
    "volume": 19,
    "sequence": 52,
    "title": "相和歌辞·王昭君",
    "author": "储光羲",
    "content": [
      "日暮惊沙乱雪飞，傍人相劝易罗衣。",
      "强来前帐看歌舞，共待单于夜猎归。"
    ]
  },
  {
    "volume": 19,
    "sequence": 53,
    "title": "相和歌辞·王昭君",
    "author": "皎然",
    "content": [
      "自倚婵娟望主恩，谁知美恶忽相翻。",
      "黄金不买汉宫貌，青冢空埋胡地魂。"
    ]
  },
  {
    "volume": 19,
    "sequence": 54,
    "title": "相和歌辞·王昭君二首",
    "author": "白居易",
    "content": [
      "满面胡沙满鬓风，眉销残黛脸销红。",
      "愁苦辛勤憔悴尽，如今却似画图中。",
      "汉使却回凭寄语，黄金何日赎蛾眉。",
      "君王若问妾颜色，莫道不如宫里时。"
    ]
  },
  {
    "volume": 19,
    "sequence": 55,
    "title": "相和歌辞·王昭君",
    "author": "令狐楚",
    "content": [
      "锦车天外去，毳幕云中开。",
      "魏阙苍龙远，萧关赤雁哀。"
    ]
  },
  {
    "volume": 19,
    "sequence": 56,
    "title": "相和歌辞·王昭君",
    "author": "张仲素",
    "content": [
      "仙娥今下嫁，骄子自同和。",
      "剑戟归田尽，牛羊绕塞多。"
    ]
  },
  {
    "volume": 19,
    "sequence": 57,
    "title": "相和歌辞·王昭君",
    "author": "李商隐",
    "content": [
      "毛延寿画欲通神，忍为黄金不为人。",
      "马上琵琶行万里，汉宫长有隔生春。"
    ]
  },
  {
    "volume": 19,
    "sequence": 58,
    "title": "相和歌辞·明妃曲",
    "author": "王偃",
    "content": [
      "北望单于日半斜，明君马上泣胡沙。",
      "一双泪滴黄河水，应得东流入汉家。"
    ]
  },
  {
    "volume": 19,
    "sequence": 59,
    "title": "相和歌辞·昭君词",
    "author": "张文琮",
    "content": [
      "戒途飞万里，回首望三秦。",
      "忽见天山雪，还疑上苑春。",
      "玉痕垂泪粉，罗袂拂胡尘。",
      "为得胡中曲，还悲远嫁人。"
    ]
  },
  {
    "volume": 19,
    "sequence": 60,
    "title": "相和歌辞·昭君词",
    "author": "陈昭",
    "content": [
      "跨鞍今永诀，垂泪别亲宾。",
      "汉地行将远，胡关逐望新。",
      "交河拥塞路，陇首暗沙尘。",
      "唯有孤明月，犹能远送人。"
    ]
  },
  {
    "volume": 19,
    "sequence": 61,
    "title": "相和歌辞·昭君词",
    "author": "戴叔伦",
    "content": [
      "汉宫若远近，路在沙塞上。",
      "到死不得归，何人共南望。"
    ]
  },
  {
    "volume": 19,
    "sequence": 62,
    "title": "相和歌辞·昭君词",
    "author": "李端",
    "content": [
      "李陵初送子卿回，汉月明明照帐来。",
      "忆著长安旧游处，千门万户玉楼台。"
    ]
  },
  {
    "volume": 19,
    "sequence": 63,
    "title": "相和歌辞·楚妃叹",
    "author": "张籍",
    "content": [
      "湘云初起江沉沉，君王遥在云梦林。",
      "江南雨多旌旗暗，台下朝朝春水深。",
      "章华殿前朝万国，君心独自终无极。",
      "楚兵满地能逐禽，谁用一身继筋力。",
      "西江若翻云梦中，麋鹿死尽应还宫。"
    ]
  },
  {
    "volume": 19,
    "sequence": 64,
    "title": "相和歌辞·楚妃怨",
    "author": "张籍",
    "content": [
      "梧桐叶下黄金井，横架辘轳牵素绠。",
      "美人初起天未明，手拂银瓶秋水冷。"
    ]
  },
  {
    "volume": 19,
    "sequence": 65,
    "title": "相和歌辞·王子乔",
    "author": "宋之问",
    "content": [
      "王子乔，爱神仙，七月七日上宾天。",
      "白虎摇瑟凤吹笙，乘骑云气吸日精。",
      "吸日精，长不归，遗庙今在而人非。",
      "空望山头草，草露湿君衣。"
    ]
  },
  {
    "volume": 19,
    "sequence": 66,
    "title": "相和歌辞·蜀国弦",
    "author": "李贺",
    "content": [
      "枫香晚华静，锦水南山影。",
      "惊石坠猿哀，竹云愁半岭。",
      "凉月生秋浦，玉沙鳞鳞光。",
      "谁家红泪客，不忍过瞿塘。"
    ]
  },
  {
    "volume": 19,
    "sequence": 67,
    "title": "相和歌辞·长歌行",
    "author": "李白",
    "content": [
      "桃李得日开，荣华照当年。",
      "东风动百物，草木尽欲言。",
      "枯枝无丑叶，涸水吐清泉。",
      "大力运天地，羲和无停鞭。",
      "功名不早著，竹帛将何宣。",
      "桃李务青春，谁能贯白日。",
      "富贵与神仙，蹉跎成两失。",
      "金石犹销铄，风霜无久质。",
      "畏落日月后，强欢歌与酒。",
      "秋霜不惜人，倏忽侵蒲柳。"
    ]
  },
  {
    "volume": 19,
    "sequence": 68,
    "title": "相和歌辞·长歌行",
    "author": "王昌龄",
    "content": [
      "旷野饶悲风，飕飕黄蒿草。",
      "系马停白杨，谁知我怀抱。",
      "所是同袍者，相逢尽衰老。",
      "况登汉家陵，南望长安道。",
      "下有枯树根，上有鼷鼠窠。",
      "高皇子孙尽，千古无人过。",
      "宝玉频发掘，精灵其奈何。",
      "人生须达命，有酒且长歌。"
    ]
  },
  {
    "volume": 19,
    "sequence": 69,
    "title": "相和歌辞·短歌行",
    "author": "聂夷中",
    "content": [
      "八月木荫薄，十叶三堕枝。",
      "人生过五十，亦已同此时。",
      "朝出东郭门，嘉树郁参差。",
      "暮出西郭门，原草已离披。",
      "南邻好台榭，北邻善歌吹。",
      "荣华忽消歇，四顾令人悲。",
      "生死与荣辱，四者乃常期。",
      "古人耻其名，没世无人知。",
      "无言鬓似霜，勿谓发如丝。",
      "耆年无一善，何殊食乳儿。"
    ]
  },
  {
    "volume": 19,
    "sequence": 70,
    "title": "相和歌辞·短歌行",
    "author": "李白",
    "content": [
      "白日何短短，百年苦易满。",
      "苍穹浩茫茫，万劫太极长。",
      "麻姑垂两鬓，一半已成霜。",
      "天公见玉女，大笑亿千场。",
      "吾欲揽六龙，回车挂扶桑。",
      "北斗酌美酒，劝龙各一觞。",
      "富贵非所愿，为人驻颓光。"
    ]
  },
  {
    "volume": 19,
    "sequence": 71,
    "title": "相和歌辞·短歌行六首",
    "author": "顾况",
    "content": [
      "城边路，今人犁田昔人墓。",
      "岸上沙，昔时江水今人家。",
      "今人昔人共长叹，四气相催节回换。",
      "明月皎皎入华池，白云离离度清汉。",
      "我欲升天天隔霄，我思渡水水无桥，我欲上山山路险，我欲汲井井泉遥。",
      "越人翠被今何夕，独立沙边江草碧。",
      "紫燕西飞欲寄书，白云何处逢来客。",
      "新系青丝百尺绳，心在君家辘轳上。",
      "我心皎洁君不知，辘轳一转一惆怅。",
      "何处春风吹晓幕，江南绿水通朱阁。",
      "美人二八面如花，泣向东风畏花落。",
      "临春风，听春鸟。",
      "别时多，见时少。",
      "愁人夜永不得眠，瑶井玉绳相向晓。",
      "轩辕皇帝初得仙，鼎湖一去三千年。",
      "周流三十六洞天，洞中日月星辰连。",
      "骑龙驾景游八极，轩辕弓剑无人识，东海青童寄消息。"
    ]
  },
  {
    "volume": 19,
    "sequence": 72,
    "title": "相和歌辞·短歌行",
    "author": "王建",
    "content": [
      "人初生，日初出，上山迟，下山疾。",
      "百年三万六千朝，夜里分将强半日。",
      "有歌有舞间早为，昨日健于今日时。",
      "人家见生男女好，不知男女催人老。",
      "短歌行，无乐声。"
    ]
  },
  {
    "volume": 19,
    "sequence": 73,
    "title": "相和歌辞·短歌行",
    "author": "张籍",
    "content": [
      "青天荡荡高且虚，上有白日无根株。",
      "流光暂出还入地，催我少年不须臾。",
      "与君相逢不寂寞，衰老不复如今乐。",
      "玉卮盛酒置君前，再拜愿君千万年。"
    ]
  },
  {
    "volume": 19,
    "sequence": 74,
    "title": "相和歌辞·短歌行二首",
    "author": "白居易",
    "content": [
      "曈曈太阳如火色，上行千里下一刻。",
      "出为白昼入为夜，圜转如珠住不得。",
      "住不得，可奈何，为君举酒歌短歌。",
      "歌声苦，词亦苦，四座少年君听取。",
      "今夕未竟明夕催，秋风才往春风回。",
      "人无根蒂时不驻，朱颜白日相隳颓。",
      "劝君且强笑一面，劝君复强饮一杯。",
      "人生不得长欢乐，年少须臾老到来。",
      "世人求富贵，多为身嗜欲。",
      "盛衰不自由，得失常相逐。",
      "问君少年日，苦学将干禄。",
      "负笈尘中游，抱书雪前宿。",
      "布衾不周体，藜茄才充腹。",
      "三十登宦途，五十被朝服。",
      "奴温已挟纩，马肥初食粟。",
      "未敢议欢游，尚为名检束。",
      "耳目聋暗后，堂上调丝竹。",
      "牙齿缺落时，盘中堆酒肉。",
      "彼来此已去，外馀中不足。",
      "少壮与荣华，相避如寒燠。",
      "青云去地远，白日终天速。",
      "从古无奈何，短歌听一曲。"
    ]
  },
  {
    "volume": 19,
    "sequence": 75,
    "title": "相和歌辞·短歌行",
    "author": "陆龟蒙",
    "content": [
      "爪牙在身上，陷阱犹可制。",
      "爪牙在胸中，剑戟无所畏。",
      "人言畏猛虎，谁是撩头毙。",
      "只见古来心，奸雄暗相噬。"
    ]
  },
  {
    "volume": 19,
    "sequence": 76,
    "title": "相和歌辞·短歌行",
    "author": "皎然",
    "content": [
      "古人若不死，吾亦何所悲。",
      "萧萧烟雨九原上，白杨青松葬者谁。",
      "贵贱同一尘，死生同一指。",
      "人生在世共如此，何异浮云与流水。",
      "短歌行，短歌无穷日已倾。",
      "邺宫梁苑徒有名，春草秋风伤我情。",
      "何为不学金仙侣，一悟空王无死生。"
    ]
  },
  {
    "volume": 19,
    "sequence": 77,
    "title": "相和歌辞·铜雀台",
    "author": "王无竞",
    "content": [
      "北登铜雀上，西望青松郭。",
      "繐帐空苍苍，陵田纷漠漠。",
      "平生事已变，歌吹宛犹昨。",
      "长袖拂玉尘，遗情结罗幕。",
      "妾怨在朝露，君恩岂中薄。",
      "高台奏曲终，曲终泪横落。"
    ]
  },
  {
    "volume": 19,
    "sequence": 78,
    "title": "相和歌辞·铜雀台",
    "author": "郑愔",
    "content": [
      "日斜漳浦望，风起邺台寒。",
      "玉座平生晚，金尊妓吹阑。",
      "舞馀依帐泣，歌罢向陵看。",
      "萧索松风暮，愁烟入井阑。"
    ]
  },
  {
    "volume": 19,
    "sequence": 79,
    "title": "相和歌辞·铜雀台",
    "author": "刘长卿",
    "content": [
      "娇爱更何日，高台空数层。",
      "含啼映双袖，不忍看西陵。",
      "漳河东流无复来，百花辇路为苍苔。",
      "青楼月夜长寂寞，碧云日暮空裴回。",
      "君不见邺中万事非昔时，古人何在今人悲。",
      "春风不逐君王去，草色年年旧宫路。",
      "宫中歌舞已浮云，空指行人往来处。"
    ]
  },
  {
    "volume": 19,
    "sequence": 80,
    "title": "相和歌辞·铜雀台",
    "author": "贾至",
    "content": [
      "日暮铜雀静，西陵鸟雀归。",
      "抚弦心断绝，听管泪霏霏。",
      "灵几临朝奠，空床卷夜衣。",
      "苍苍川上月，应照妾魂飞。"
    ]
  },
  {
    "volume": 19,
    "sequence": 81,
    "title": "相和歌辞·铜雀台",
    "author": "罗隐",
    "content": [
      "强歌强舞竟难胜，花落花开泪满缯。",
      "只合当年伴君死，免教憔悴望西陵。"
    ]
  },
  {
    "volume": 19,
    "sequence": 82,
    "title": "相和歌辞·铜雀台",
    "author": "薛能",
    "content": [
      "魏帝当时铜雀台，黄花深映棘丛开。",
      "人生富贵须回首，此地岂无歌舞来。"
    ]
  },
  {
    "volume": 19,
    "sequence": 83,
    "title": "相和歌辞·铜雀台",
    "author": "张氏琰",
    "content": [
      "君王冥寞不可见，铜雀歌舞空裴回。",
      "西陵啧啧悲宿鸟，空殿沉沉闭青苔。",
      "青苔无人迹，红粉空相哀。"
    ]
  },
  {
    "volume": 19,
    "sequence": 84,
    "title": "相和歌辞·铜雀台",
    "author": "梁氏琼",
    "content": [
      "歌扇向陵开，齐行奠玉杯。",
      "舞时飞燕列，梦里片云来。",
      "月色空馀恨，松声暮更哀。",
      "谁怜未死妾，掩袂下铜台。"
    ]
  },
  {
    "volume": 19,
    "sequence": 85,
    "title": "相和歌辞·铜雀妓",
    "author": "王勃",
    "content": [
      "妾本深宫妓，曾城闭九重。",
      "君王欢爱尽，歌舞为谁容。",
      "锦衾不复襞，罗衣谁再缝。",
      "高台西北望，流涕向青松。",
      "金凤邻铜雀，漳河望邺城。",
      "君王无处所，台榭若平生。",
      "舞筵纷可就，歌梁俨未倾。",
      "西陵松槚冷，谁见绮罗情。"
    ]
  },
  {
    "volume": 19,
    "sequence": 86,
    "title": "相和歌辞·铜雀妓",
    "author": "沈佺期",
    "content": [
      "昔年分鼎地，今日望陵台。",
      "一旦雄图尽，千秋遗令开。",
      "绮罗君不见，歌舞妾空来。",
      "恩共漳河水，东流无重回。"
    ]
  },
  {
    "volume": 19,
    "sequence": 87,
    "title": "相和歌辞·铜雀妓",
    "author": "乔知之",
    "content": [
      "金阁惜分香，铅华不重妆。",
      "空馀歌舞地，犹是为君王。",
      "哀弦调已绝，艳曲不须长。",
      "共看西陵暮，秋烟生白杨。"
    ]
  },
  {
    "volume": 19,
    "sequence": 88,
    "title": "相和歌辞·铜雀妓",
    "author": "王適",
    "content": [
      "日暮铜雀迥，幽声玉座清。",
      "萧森松柏望，委郁绮罗情。",
      "君恩不再重，妾舞为谁轻。"
    ]
  },
  {
    "volume": 19,
    "sequence": 89,
    "title": "相和歌辞·铜雀妓",
    "author": "欧阳詹",
    "content": [
      "萧条登古台，回首黄金屋。",
      "落叶不归林，高陵永为谷。",
      "妆容徒自丽，舞态阅谁目。",
      "惆怅繐帷前，歌声苦于哭。"
    ]
  },
  {
    "volume": 19,
    "sequence": 90,
    "title": "相和歌辞·铜雀妓",
    "author": "袁晖",
    "content": [
      "君爱本相饶，从来事舞腰。",
      "那堪攀玉座，肠断望陵朝。",
      "怨著情无主，哀凝曲不调。",
      "况临松日暮，悲吹坐萧萧。"
    ]
  },
  {
    "volume": 19,
    "sequence": 91,
    "title": "相和歌辞·铜雀妓",
    "author": "刘商",
    "content": [
      "魏主矜蛾眉，美人美于玉。",
      "高台无昼夜，歌舞竟未足。",
      "盛色如转圜，夕阳落深谷。",
      "仍令身殁后，尚足平生欲。",
      "红粉横泪痕，调弦空向屋。",
      "举头君不在，唯见西陵木。",
      "玉辇岂再来，娇鬟为谁绿。",
      "那堪秋风里，更舞阳春曲。",
      "曲终情不胜，阑干向西哭。",
      "台边生野草，来去罥罗縠。",
      "况复陵寝间，双双见麋鹿。"
    ]
  },
  {
    "volume": 19,
    "sequence": 92,
    "title": "相和歌辞·铜雀妓",
    "author": "李贺",
    "content": [
      "佳人一壶酒，秋容满千里。",
      "石马卧新烟，忧来何所似。",
      "歌声且潜弄，陵树风自起。",
      "长裾压高台，泪眼看花机。"
    ]
  },
  {
    "volume": 19,
    "sequence": 93,
    "title": "相和歌辞·铜雀妓",
    "author": "吴烛",
    "content": [
      "秋色西陵满绿芜，繁弦急管强欢娱。",
      "长舒罗袖不成舞，却向风前承泪珠。"
    ]
  },
  {
    "volume": 19,
    "sequence": 94,
    "title": "相和歌辞·铜雀妓",
    "author": "朱光弼",
    "content": [
      "魏王铜雀妓，日暮管弦清。",
      "一见西陵树，悲心舞不成。"
    ]
  },
  {
    "volume": 19,
    "sequence": 95,
    "title": "相和歌辞·铜雀妓",
    "author": "朱放",
    "content": [
      "恨唱歌声咽，愁翻舞袖迟。",
      "西陵日欲暮，是妾断肠时。"
    ]
  },
  {
    "volume": 19,
    "sequence": 96,
    "title": "相和歌辞·铜雀妓",
    "author": "皎然",
    "content": [
      "强开尊酒向陵看，忆得君王旧日欢。",
      "不觉馀歌悲自断，非关艳曲转声难。"
    ]
  },
  {
    "volume": 19,
    "sequence": 97,
    "title": "相和歌辞·雀台怨",
    "author": "马戴",
    "content": [
      "魏宫歌舞地，蝶戏鸟还鸣。",
      "玉座人难到，铜台雨滴平。",
      "西陵树不见，漳浦草空生。",
      "万恨尽埋此，徒悬千载名。"
    ]
  },
  {
    "volume": 19,
    "sequence": 98,
    "title": "相和歌辞·雀台怨",
    "author": "程氏长文",
    "content": [
      "君王去后行人绝，箫竽不响歌喉咽。",
      "雄剑无威光彩沉，宝琴零落金星灭。",
      "玉阶寂寂坠秋露，月照当时歌舞处。",
      "当时歌舞人不回，化为今日西陵灰。"
    ]
  },
  {
    "volume": 19,
    "sequence": 99,
    "title": "相和歌辞·置酒行",
    "author": "李益",
    "content": [
      "置酒命所欢，凭觞遂为戚。",
      "日往不再来，兹辰坐成昔。",
      "百龄非长久，五十将半百。",
      "胡为劳我形，已须还复白。",
      "西山鸾鹤顾，矫矫烟雾翮。",
      "明霞发金丹，阴洞潜水碧。",
      "安得凌风羽，崦嵫驻灵魄。",
      "兀然坐衰老，惭叹东陵柏。"
    ]
  },
  {
    "volume": 19,
    "sequence": 100,
    "title": "相和歌辞·置酒行",
    "author": "陆龟蒙",
    "content": [
      "落尘花片排香痕，阑珊醉露栖愁魂。",
      "洞庭波色惜不得，东风领入黄金尊。",
      "千筠掷毫春谱大，碧舞红啼相唱和。",
      "安知寂寞西海头，青pF未垂孤凤饿。"
    ]
  },
  {
    "volume": 19,
    "sequence": 101,
    "title": "相和歌辞·长歌续短歌",
    "author": "李贺",
    "content": [
      "长歌破衣襟，短歌断白发。",
      "秦王不可见，旦夕成内热。",
      "渴饮壶中酒，饥拔陇头粟。",
      "凄凄四月兰，千里一时绿。",
      "夜峰何离离，月明落石底。",
      "裴回沿石寻，照出高峰外。",
      "不得与之游，歌成鬓先改。"
    ]
  },
  {
    "volume": 19,
    "sequence": 102,
    "title": "相和歌辞·猛虎行",
    "author": "储光羲",
    "content": [
      "寒亦不忧雪，饥亦不食人。",
      "人血岂不甘，所恶伤明神。",
      "太室为我宅，孟门为我邻。",
      "百兽为我膳，五龙为我宾。",
      "蒙马一何威，浮江亦以仁。",
      "彩章耀朝日，牙爪雄武臣。",
      "高云逐气浮，厚地随声振。",
      "君能贾馀勇，日夕长相亲。"
    ]
  },
  {
    "volume": 19,
    "sequence": 103,
    "title": "相和歌辞·猛虎行",
    "author": "李白",
    "content": [
      "朝作猛虎行，暮作猛虎吟。",
      "肠断非关陇头水，泪下不为雍门琴。",
      "旌旗缤纷两河道，战鼓惊山欲倾倒。",
      "秦人半作燕地囚，胡马翻衔洛阳草。",
      "一输一失关下兵，朝降夕叛幽蓟城。",
      "巨鳌未斩海水动，鱼龙奔走安得宁。",
      "颇似楚汉时，翻覆无定止。",
      "朝过博浪沙，暮入淮阴市。",
      "张良未遇韩信贫，刘项存亡在两臣。",
      "暂到下邳受兵略，来投漂母作主人。",
      "贤哲栖栖古如此，今时亦弃青云士。",
      "有策不敢犯龙鳞，窜身南国避胡尘。",
      "宝书长剑挂高阁，金鞍骏马散故人。",
      "昨日方为宣城客，掣铃交通二千石。",
      "有时六博快壮心，绕床三匝呼一掷。",
      "楚人每道张旭奇，心藏风云世莫知。",
      "三吴邦伯多顾盼，四海雄侠皆相推。",
      "萧曹曾作沛中吏，攀龙附凤当有时。",
      "溧阳酒楼三月春，杨花漠漠愁杀人。",
      "胡人绿眼吹玉笛，吴歌白纻飞梁尘。",
      "丈夫相见且为乐，槌牛挝鼓会众宾。",
      "我从此去钓东海，得鱼笑寄情相亲。"
    ]
  },
  {
    "volume": 19,
    "sequence": 104,
    "title": "相和歌辞·猛虎行",
    "author": "韩愈",
    "content": [
      "猛虎虽云恶，亦各有匹侪。",
      "群行深谷间，百兽望风低。",
      "身食黄熊父，子食赤豹麛。",
      "择肉于熊罴，肯视兔与狸。",
      "正昼当谷眠，眼有百步威。",
      "自矜无当对，气性纵以乖。",
      "朝怒杀其子，暮还飧其妃。",
      "匹侪四散走，猛虎还孤栖。",
      "狐鸣门四旁，乌鹊从噪之。",
      "出逐猴入居，虎不知所归。",
      "谁云猛虎恶，中路正悲啼。",
      "豹来衔其尾，熊来攫其颐。",
      "猛虎死不辞，但惭前所为。",
      "虎坐无助死，况如汝细微。",
      "故当结以信，亲当结以私。",
      "亲故且不保，人谁信汝为。"
    ]
  },
  {
    "volume": 19,
    "sequence": 105,
    "title": "相和歌辞·猛虎行",
    "author": "张籍",
    "content": [
      "南山北山树冥冥，猛虎白日绕林行。",
      "向晚一身当道食，山中麋鹿尽无声。",
      "年年养子在深谷，雌雄上山不相逐。",
      "谷中近窟有山村，长向村家取黄犊。",
      "五陵年少不敢射，空来林下看行迹。"
    ]
  },
  {
    "volume": 19,
    "sequence": 106,
    "title": "相和歌辞·猛虎行",
    "author": "李贺",
    "content": [
      "长戈莫舂，强弩莫烹。",
      "乳孙哺子，教得生狞。",
      "举头为城，掉尾为旌。",
      "东海黄公，愁见夜行。",
      "道逢驺虞，牛哀不平。",
      "生何用尺刀，壁上雷鸣。",
      "泰山之下，妇人哭声。",
      "官家有程，吏不敢听。"
    ]
  },
  {
    "volume": 19,
    "sequence": 107,
    "title": "相和歌辞·猛虎行",
    "author": "齐己",
    "content": [
      "磨尔牙，错尔爪，狐莫威，兔莫狡。",
      "饮来吞噬取肠饱，横行不怕日月明，皇天产尔为生狞。",
      "前村半夜闻吼声，何人按剑灯荧荧。"
    ]
  },
  {
    "volume": 19,
    "sequence": 108,
    "title": "相和歌辞·君子行",
    "author": "齐己",
    "content": [
      "圣人不生，麟龙何瑞；",
      "梧桐不高，凤凰何止。",
      "吾闻古之有君子，行藏以时，进退求己；",
      "荣必为天下荣，耻必为天下耻。",
      "苟进不如此，亦何必用虚伪之文章，取荣名而自美。"
    ]
  },
  {
    "volume": 19,
    "sequence": 109,
    "title": "相和歌辞·燕歌行",
    "author": "高適",
    "content": [
      "汉家烟尘在东北，汉将辞家破残贼。",
      "男儿本自重横行，天子非常赐颜色。",
      "摐金伐鼓下榆关，旌旗逶迤碣石间。",
      "校尉羽书飞瀚海，单于猎火照狼山。",
      "山川萧条极边土，胡骑凭凌杂风雨。",
      "战士军前半死生，美人帐下犹歌舞。",
      "大漠穷秋塞草衰，孤城落日斗兵稀。",
      "身当恩遇常轻敌，力尽关山未解围。",
      "铁衣远戍辛勤久，玉箸应啼别离后。",
      "少妇城南欲断肠。",
      "征人蓟北空回首。",
      "边风飘飘那可度，绝域苍茫更何有。",
      "杀气三日作阵云，寒声一夜传刁斗。",
      "相看白刃血纷纷，死节从来岂顾勋。",
      "君不见沙场征战苦，至今犹忆李将军。"
    ]
  },
  {
    "volume": 19,
    "sequence": 110,
    "title": "相和歌辞·燕歌行",
    "author": "贾至",
    "content": [
      "国之重镇惟幽都，东威九夷制北胡。",
      "五军精卒三十万，百战百胜擒单于。",
      "前临滹沱后沮水，崇山沃野亘千里。",
      "昔时燕王重贤士，黄金筑台从隗始。",
      "倏忽兴王定蓟丘，汉家又以封王侯。",
      "萧条魏晋为横流，鲜卑窃据朝五州。",
      "我唐区夏馀十纪，军容武备赫万祀。",
      "彤弓黄钺授元帅，垦耕大漠为内地。",
      "季秋胶折边草腓，治兵羽猎因出师。",
      "千营万队连旌旗，望之如火忽雷驰。",
      "匈奴慑窜穷发北，大荒万里无尘飞。",
      "隋家昔为天下宰，穷兵黩武征辽海。",
      "南风不竞多死声，鼓卧旗折黄云横。",
      "六军将士皆死尽，战马空鞍归故营。",
      "时迁道革天下平，白环入贡沧海清。",
      "自有农夫已高枕，无劳校尉重横行。"
    ]
  },
  {
    "volume": 19,
    "sequence": 111,
    "title": "相和歌辞·燕歌行",
    "author": "陶翰",
    "content": [
      "请君留楚调，听我吟燕歌。",
      "家在辽水头，边风意气多。",
      "出自为汉将，正值戎未和。",
      "雪中凌天山，冰上渡交河。",
      "大小百馀战，封侯竟蹉跎。",
      "归来霸陵下，故旧无相过。",
      "雄剑委尘匣，空门唯雀罗。",
      "玉簪还赵女，宝瑟付齐娥。",
      "昔日不为乐，时哉今奈何。"
    ]
  },
  {
    "volume": 19,
    "sequence": 112,
    "title": "相和歌辞·从军行二首",
    "author": "虞世南",
    "content": [
      "涂山烽候惊，弭节度龙城。",
      "冀马楼兰将，燕犀上谷兵。",
      "剑寒花不落，弓晓月逾明。",
      "凛凛严霜节，冰壮黄河绝。",
      "蔽日卷征蓬，浮天散飞雪。",
      "全兵值月满，精骑乘胶折。",
      "结发早驱驰，辛苦事旌麾。",
      "马冻重关冷，轮摧九折危。",
      "独有西山将，年年属数奇。",
      "爟火发金微，连营出武威。",
      "孤城寒云起，绝阵虏尘飞。",
      "侠客吸龙剑，恶少缦胡衣。",
      "朝摩骨都垒，夜解谷蠡围。",
      "萧关远无极，蒲海广难依。",
      "沙磴离旌断，晴川候马归。",
      "交河梁已毕，燕山旆欲飞。",
      "方知万里相，侯服有光辉。"
    ]
  },
  {
    "volume": 19,
    "sequence": 113,
    "title": "相和歌辞·从军行",
    "author": "骆宾王",
    "content": [
      "平生一顾念，意气溢三军。",
      "野日分戈影，天星合剑文。",
      "弓弦抱汉月，马足践胡尘。",
      "不求生入塞，唯当死报君。"
    ]
  },
  {
    "volume": 19,
    "sequence": 114,
    "title": "相和歌辞·从军行",
    "author": "刘希夷",
    "content": [
      "秋来风瑟瑟，群马胡行疾。",
      "严城昼不开，伏兵暗相失。",
      "天子庙堂拜，将军玉门出。",
      "纷纷伊洛间，戎马数千匹。",
      "军门压黄河，兵气冲白日。",
      "平生怀伏剑，慷慨既投笔。",
      "南登汉月孤，北走燕云密。",
      "近取韩彭计，早知孙吴术。",
      "丈夫清万里，谁能扫一室。"
    ]
  },
  {
    "volume": 19,
    "sequence": 115,
    "title": "相和歌辞·从军行",
    "author": "乔知之",
    "content": [
      "南庭结白露，北风扫黄叶。",
      "此时鸿雁来，惊鸣催思妾。",
      "曲房理针线，平砧捣文练。",
      "鸳绮裁易成，龙乡信难见。",
      "窈窕九重闺，寂寞十年啼。",
      "纱窗白云宿，罗幌月光栖。",
      "云月晓微微，愁思流黄机。",
      "玉霜冻珠履，金吹薄罗衣。",
      "汉家已得地，君去将何事。",
      "宛转结蚕书，寂寞无雁使。",
      "生平荷恩信，本为容华进。",
      "况复落红颜，蝉声催绿鬓。"
    ]
  },
  {
    "volume": 19,
    "sequence": 116,
    "title": "相和歌辞·从军行",
    "author": "李颀",
    "content": [
      "白日登山望烽火，昏黄饮马傍交河。",
      "行人刁斗风砂暗，公主琵琶幽怨多。",
      "野营万里无城郭，雨雪纷纷连大漠。",
      "胡雁哀鸣夜夜飞，胡儿眼泪双双落。",
      "闻道玉门犹被遮，应将性命逐轻车。",
      "年年战骨埋荒外，空见蒲萄入汉家。"
    ]
  },
  {
    "volume": 19,
    "sequence": 117,
    "title": "相和歌辞·从军行三首",
    "author": "李约",
    "content": [
      "看图闲教阵，画地静论边。",
      "乌垒天西戍，鹰姿塞上川。",
      "路长须算日，书远每题年。",
      "无复生还望，翻思未别前。",
      "栅高三面斗，箭尽举烽频。",
      "营柳和烟暮，关榆带雪春。",
      "边城多老将，碛路少归人。",
      "点尽三河卒，年年添塞尘。",
      "候火起雕城，尘砂拥战声。",
      "游军藏汉帜，降骑说蕃情。",
      "霜降滮池浅，秋深太白明。",
      "嫖姚方虎视，不觉请添兵。"
    ]
  },
  {
    "volume": 19,
    "sequence": 118,
    "title": "相和歌辞·从军行",
    "author": "戎昱",
    "content": [
      "昔从李都尉，双鞬照马蹄。",
      "擒生黑山北，杀敌黄云西。",
      "太白沉虏地，边草复萋萋。",
      "归来邯郸市，百尺青楼梯。",
      "感激然诺重，平生胆力齐。",
      "芳筵暮歌发，艳粉轻鬟低。",
      "半醉秋风起，铁骑门前嘶。",
      "远戍报烽火，孤城严鼓鼙。",
      "挥鞭望尘去，少妇莫含啼。"
    ]
  },
  {
    "volume": 19,
    "sequence": 119,
    "title": "相和歌辞·从军行",
    "author": "厉玄",
    "content": [
      "边草早不春，剑花增泞尘。",
      "广场收骥尾，清瀚怯龙鳞。",
      "帆色已归越，松声厌避秦。",
      "几时逢范蠡，处处是通津。"
    ]
  },
  {
    "volume": 19,
    "sequence": 120,
    "title": "相和歌辞·从军行二首",
    "author": "李白",
    "content": [
      "从军玉门道，逐虏金微山。",
      "笛奏梅花曲，刀开明月环。",
      "鼓声鸣海上，兵气拥云间。",
      "愿斩单于首，长驱静铁关。",
      "百战沙场碎铁衣，城南已合数重围。",
      "突营射杀呼延将，独领残兵千骑归。"
    ]
  },
  {
    "volume": 19,
    "sequence": 121,
    "title": "相和歌辞·从军行",
    "author": "王维",
    "content": [
      "吹角动行人，喧喧行人起。",
      "笳鸣马嘶乱，争渡金河水。",
      "日暮沙漠垂，战声烟尘里。",
      "尽系名王颈，归来报天子。"
    ]
  },
  {
    "volume": 19,
    "sequence": 122,
    "title": "相和歌辞·从军行",
    "author": "王昌龄",
    "content": [
      "向夕临大荒，朔风轸归虑。",
      "平沙万里馀，飞鸟宿何处。",
      "虏骑猎长原，翩翩傍河去。",
      "边声摇白草，海气生黄雾。",
      "百战苦风尘，十年履霜露。",
      "虽投定远笔，未坐将军树。",
      "早知行路难，悔不理章句。",
      "烽火城西百尺楼，黄昏独上海风秋。",
      "更吹横笛关山月，谁解金闺万里愁。",
      "琵琶起舞换新声，总是关山旧别情。",
      "撩乱边愁弹不尽，高高秋月下长城。",
      "青海长云暗雪山，孤城遥望雁门关。",
      "黄沙百战穿金甲，不破楼兰终不还。"
    ]
  },
  {
    "volume": 19,
    "sequence": 123,
    "title": "相和歌辞·从军行",
    "author": "卢纶",
    "content": [
      "二十在边城，军中得勇名。",
      "卷旗收败马，断碛拥残兵。",
      "覆阵乌鸢起，烧山草木明。",
      "塞闲思远猎，师老厌分营。",
      "雪岭无人迹，冰河足雁声。",
      "李陵甘此没，惆怅汉公卿。"
    ]
  },
  {
    "volume": 19,
    "sequence": 124,
    "title": "相和歌辞·从军行六首",
    "author": "刘长卿",
    "content": [
      "回看虏骑合，城下汉兵稀。",
      "白刃两相向，黄云愁不飞。",
      "手中无尺铁，徒欲突重围。",
      "落日更萧条，北方动枯草。",
      "将军追虏骑，夜失阴山道。",
      "战败仍树勋，韩彭但空老。",
      "草枯秋塞上，望见渔阳郭。",
      "胡马嘶一声，汉兵泪双落。",
      "谁为吮痈者，此事令人薄。",
      "目极雁门道，青青边草春。",
      "一身事征战，匹马同辛勤。",
      "末路成白首，功归天下人。",
      "倚剑白日暮，望乡登戍楼。",
      "北风吹羌笛，此夜关山愁。",
      "回首不无意，滹河空自流。",
      "黄沙一万里，白首无人怜。",
      "报国剑已折，归乡身幸全。",
      "单于古台下，边色寒苍然。"
    ]
  },
  {
    "volume": 19,
    "sequence": 125,
    "title": "相和歌辞·从军行",
    "author": "杜頠",
    "content": [
      "秋草马蹄轻，角弓持弦急。",
      "去为龙城候，正值胡兵袭。",
      "军气横大荒，战酣日将入。",
      "长风金鼓动，白雾铁衣湿。",
      "四起愁边声，南辕时伫立。",
      "断蓬孤自转，寒雁飞相及。",
      "万里云沙涨，路平冰霰涩。",
      "夜闻汉使归，独向刀环泣。"
    ]
  },
  {
    "volume": 19,
    "sequence": 126,
    "title": "相和歌辞·从军行",
    "author": "皎然",
    "content": [
      "候骑出纷纷，元戎霍冠军。",
      "汉鞞秋聒地，羌火昼烧云。",
      "万里戍城合，三边羽檄分。",
      "乌孙驱未尽，肯顾辽阳勋。",
      "汉旆拂丹霄，汉军新破辽。",
      "红尘驱卤簿，白羽拥嫖姚。",
      "战苦军犹乐，功高将不骄。",
      "至今丁令塞，朔吹空萧萧。",
      "百万逐呼韩，频年不解鞍。",
      "兵屯绝漠暗，马饮浊河干。",
      "破虏功未录，劳师力已殚。",
      "须防肘腋下，飞祸出无端。",
      "飞将下天来，奇谋阃外裁。",
      "水心龙剑动，地肺雁山开。",
      "望气燕师锐，当锋虏阵摧。",
      "从今射雕骑，不敢过云堆。",
      "黄纸君王诏，青泥校尉书。",
      "誓师张虎落，选将擐犀渠。",
      "雾暗津浦失，天寒塞柳疏。",
      "横行十万骑，欲扫虏尘馀。"
    ]
  },
  {
    "volume": 19,
    "sequence": 127,
    "title": "相和歌辞·从军行",
    "author": "王建",
    "content": [
      "汉军逐单于，日没处河曲。",
      "浮云道傍起，行子车下宿。",
      "枪城围鼓角，毡帐依山谷。",
      "马上悬壶浆，刀头分顿肉。",
      "来时高堂上，父母亲结束。",
      "回首不见家，风吹破衣服。",
      "金创生肢节，相与拔箭镞。",
      "闻道西凉州，家家妇人哭。"
    ]
  },
  {
    "volume": 19,
    "sequence": 128,
    "title": "相和歌辞·从军行",
    "author": "张祜",
    "content": [
      "少年金紫就光辉，直指边城虎翼飞。",
      "一卷旌收千骑虏，万全身出百重围。",
      "黄云断塞寻鹰去，白草连天射雁归。",
      "白首汉廷刀笔吏，丈夫功业本相依。"
    ]
  },
  {
    "volume": 19,
    "sequence": 129,
    "title": "相和歌辞·从军行五首",
    "author": "令狐楚",
    "content": [
      "荒鸡隔水啼，汗马逐风嘶。",
      "终日随旌旆，何时罢鼓鼙。",
      "孤心眠夜雪，满眼是秋沙。",
      "万里犹防塞，三年不见家。",
      "却望冰河阔，前登雪岭高。",
      "征人几多在，又拟战临洮。",
      "胡风千里惊，汉月五更明。",
      "纵有还家梦，犹闻出塞声。",
      "暮雪连青海，阴云覆白山。",
      "可怜班定远，出入玉门关。"
    ]
  },
  {
    "volume": 19,
    "sequence": 130,
    "title": "相和歌辞·从军行三首",
    "author": "王涯",
    "content": [
      "旌甲从军久，风云识阵难。",
      "今朝韩信计，日下斩成安。",
      "燕颔多奇相，狼头敢犯边。",
      "寄言班定远，正是立功年。",
      "旄头夜落捷书飞，来奏金门著赐衣。",
      "白马将军频破敌，黄龙戍卒几时归。"
    ]
  },
  {
    "volume": 19,
    "sequence": 131,
    "title": "相和歌辞·从军有苦乐行",
    "author": "李益",
    "content": [
      "劳者且勿歌，我欲送君觞。",
      "从军有苦乐，此曲乐未央。",
      "仆本居陇上，陇水断人肠。",
      "东过秦宫路，宫路入咸阳。",
      "时逢汉帝出，谏猎至长杨。",
      "讵驰游侠窟，非结少年场。",
      "一旦承嘉惠，轻命重恩光。",
      "秉笔参帷帟，从军至朔方。",
      "边地多阴风，草木自凄凉。",
      "断绝海云去，出没胡沙长。",
      "参差引雁翼，隐辚腾军装。",
      "剑文夜如水，马汗冻成霜。",
      "侠气五都少，矜功六郡良。",
      "山河起目前，睚眦死路傍。",
      "北逐驱獯虏，西临复旧疆。",
      "昔还赋馀资，今出乃赢粮。",
      "一矢弢夏服，我弓不再张。",
      "寄言丈夫雄，苦乐身自当。"
    ]
  },
  {
    "volume": 19,
    "sequence": 132,
    "title": "相和歌辞·苦哉远征人",
    "author": "鲍溶",
    "content": [
      "征人歌古曲，携手上河梁。",
      "李陵死别处，杳杳玄冥乡。",
      "忆昔从此路，连年征鬼方。",
      "久行迷汉历，三洗毡衣裳。",
      "百战身且在，微功信难忘。",
      "远承云台议，非势孰敢当。",
      "落日吊李广，白身过河阳。",
      "闲弓失月影，劳剑无龙光。",
      "去日始束发，今来发成霜。",
      "虚名乃闲事，生见父母乡。",
      "掩抑大风歌，裴回少年场。",
      "诚哉古人言，鸟尽良弓藏。"
    ]
  },
  {
    "volume": 19,
    "sequence": 133,
    "title": "相和歌辞·苦哉行五首",
    "author": "戎昱",
    "content": [
      "彼鼠侵我厨，纵狸授粱肉。",
      "鼠虽为君却，狸食自须足。",
      "冀雪大国耻，翻是大国辱。",
      "膻腥逼绮罗，砖瓦杂珠玉。",
      "登楼非骋望，目笑是心哭。",
      "何意天乐中，至今奏胡曲。",
      "官军收洛阳，家住洛阳里。",
      "夫婿与兄弟，目前见伤死。",
      "吞声不许哭，还遣衣罗绮。",
      "上马随匈奴，数秋黄尘里。",
      "生为名家女，死作塞垣鬼。",
      "乡国无还期，天津哭流水。",
      "登楼望天衢，目极泪盈睫。",
      "强笑无笑容，须妆旧花靥。",
      "昔年买奴仆，奴仆来碎叶。",
      "岂意未死间，自为匈奴妾。",
      "一生忽至此，万事痛苦业。",
      "得出塞垣飞，不如彼蜂蝶。",
      "妾家青河边，七叶承貂蝉。",
      "身为最小女，偏得浑家怜。",
      "亲戚不相识，幽闺十五年。",
      "有时最远出，只到中门前。",
      "前年狂胡来，惧死翻生全。",
      "今秋官军至，岂意遭戈鋋。",
      "匈奴为先锋，长鼻黄发拳。",
      "弯弓猎生人，百步牛羊膻。",
      "脱身落虎口，不及归黄泉。",
      "苦哉难重陈，暗哭苍苍天。",
      "可汗奉亲诏，今月归燕山。",
      "忽如乱刀剑，搅妾心肠间。",
      "出户望北荒，迢迢玉门关。",
      "生人为死别，有去无时还。",
      "汉月割妾心，胡风凋妾颜。",
      "去去断绝魂，叫天天不闻。"
    ]
  },
  {
    "volume": 19,
    "sequence": 134,
    "title": "相和歌辞·鞠歌行",
    "author": "李白",
    "content": [
      "玉不自言如桃李，鱼目笑之卞和耻。",
      "楚国青蝇何太多，连城白璧遭谗毁。",
      "荆山长号泣血人，忠臣死为刖足鬼。",
      "听曲知甯戚，夷吾因小妻。",
      "秦穆五羊皮，买死百里奚。",
      "洗拂青云上，当时贱如泥。",
      "朝歌鼓刀叟，虎变蟠溪中。",
      "一举钓六合，遂荒营丘东。",
      "平生渭水曲，谁识此老翁。",
      "奈何今之人，双目送征鸿。"
    ]
  }
]