[
  {
    "volume": 467,
    "sequence": 1,
    "title": "春日山亭",
    "author": "牟融",
    "content": [
      "醉来重整华阳巾，搔首惊看白发新。",
      "莫道愁多因病酒，只缘命薄不辞贫。",
      "龙鱼失水难为用，龟玉蒙尘未见珍。",
      "正是圣朝全盛日，讵知林下有闲人。"
    ]
  },
  {
    "volume": 467,
    "sequence": 2,
    "title": "寄周韶州",
    "author": "牟融",
    "content": [
      "十年学道困穷庐，空有长才重老儒。",
      "功业要当垂永久，利名那得在须臾。",
      "山中荆璞谁知玉，海底骊龙不见珠。",
      "寄语故人休怅怏，古来贤达事多殊。"
    ]
  },
  {
    "volume": 467,
    "sequence": 3,
    "title": "秋夜醉归，有感而赋",
    "author": "牟融",
    "content": [
      "衔杯谁道易更阑，沉醉归来不自欢。",
      "惆怅后时孤剑冷，寂寥无寐一灯残。",
      "竹窗凉雨鸣秋籁，江郭清砧捣夜寒。",
      "多少客怀消不得，临风搔首浩漫漫。"
    ]
  },
  {
    "volume": 467,
    "sequence": 4,
    "title": "寄范使君",
    "author": "牟融",
    "content": [
      "未秋为别已终秋，咫尺娄江路阻修。",
      "心上惟君知委曲，眼前独我逐漂流。",
      "从来姑息难为好，到底依栖总是诹。",
      "西望家山成浩叹，临风搔首不胜愁。"
    ]
  },
  {
    "volume": 467,
    "sequence": 5,
    "title": "送罗约",
    "author": "牟融",
    "content": [
      "雨晴江馆柳依依，握手那堪此别离。",
      "独鹤孤琴随远旆，红亭绿酒惜分岐。",
      "月明野店闻鸡早，花暗关城匹马迟。",
      "后夜定知相忆处，东风回首不胜悲。"
    ]
  },
  {
    "volume": 467,
    "sequence": 6,
    "title": "题李昭训山水",
    "author": "牟融",
    "content": [
      "卜筑藏修地自偏，尊前诗酒集群贤。",
      "半岩松暝时藏鹤，一枕秋声夜听泉。",
      "风月谩劳酬逸兴，渔樵随处度流年。",
      "南州人物依然在，山水幽居胜辋川。"
    ]
  },
  {
    "volume": 467,
    "sequence": 7,
    "title": "处厚游杭，作诗寄之",
    "author": "牟融",
    "content": [
      "江村摇落暂逢秋，况是闻君独远游。",
      "浙水风烟思吊古，楚乡人物赋登楼。",
      "书沈寒雁云边影，梦绕清猿月下愁。",
      "念我故人劳碌久，不如投老卧沧洲。"
    ]
  },
  {
    "volume": 467,
    "sequence": 8,
    "title": "山中有怀李十二",
    "author": "牟融",
    "content": [
      "林前风景晚苍苍，林下怀人路杳茫。",
      "白发流年淹旧业，碧山茅屋卧斜阳。",
      "客边秋兴悲张翰，病里春情笑沈郎。",
      "何事登楼□□□，几回搔首□思归。"
    ]
  },
  {
    "volume": 467,
    "sequence": 9,
    "title": "客中作",
    "author": "牟融",
    "content": [
      "异乡岁晚怅离怀，游子驱驰愧不才。",
      "夜夜砧声催客去，年年雁影带寒来。",
      "半林残叶迎霜落，三径黄花近节开。",
      "几度无聊倍惆怅，临风搔首独兴哀。"
    ]
  },
  {
    "volume": 467,
    "sequence": 10,
    "title": "山寺律僧画兰竹图",
    "author": "牟融",
    "content": [
      "偶来绝顶兴无穷，独有山僧笔最工。",
      "绿径日长袁户在，紫荃秋晚谢庭空。",
      "离花影度湘江月，遗珮香生洛浦风。",
      "欲结岁寒盟不去，忘机相对画图中。"
    ]
  },
  {
    "volume": 467,
    "sequence": 11,
    "title": "送客之杭",
    "author": "牟融",
    "content": [
      "西风吹冷透貂裘，行色匆匆不暂留。",
      "帆带夕阳投越浦，心随明月到杭州。",
      "风清听漏惊乡梦，灯下闻歌乱别愁。",
      "悬想到杭州兴地，尊前应与话离忧。"
    ]
  },
  {
    "volume": 467,
    "sequence": 12,
    "title": "有感二首",
    "author": "牟融",
    "content": [
      "何事离怀入梦频，贫居寂寞四无邻。",
      "诗因韵险难成律，酒为愁多不顾身。",
      "眼底故人惊岁别，尊前华发逐时新。",
      "十年飘泊如萍迹，一度登临一怅神。",
      "搔首临风独倚栏，客边惊觉岁华残。",
      "栖迟未遇常鋾荐，邂逅宁弹贡禹冠。",
      "有兴不愁诗韵险，无聊只怕酒杯乾。",
      "何如日日长如醉，付与诗人一笑看。"
    ]
  },
  {
    "volume": 467,
    "sequence": 13,
    "title": "送沈侯之京",
    "author": "牟融",
    "content": [
      "悠悠旌旆出东楼，特出仙郎上帝州。",
      "刘旻才高能富国，萧何人杰足封侯。",
      "关河弱柳垂金缕，水驿青帘拂画楼。",
      "欲尽故人尊酒意，春风江上暂停舟。"
    ]
  },
  {
    "volume": 467,
    "sequence": 14,
    "title": "寄羽士",
    "author": "牟融",
    "content": [
      "别来有路隔仙凡，几度临风欲去难。",
      "乐道无时忘鹤伴，谈玄何日到星坛。",
      "山中胜景常留客，林下清风好炼丹。",
      "使我浮生尘鞅脱，相从应得一盘桓。"
    ]
  },
  {
    "volume": 467,
    "sequence": 15,
    "title": "题赵支",
    "author": "牟融",
    "content": [
      "林间曲径掩衡茅，绕屋青青翡翠梢。",
      "一枕秋声鸾舞月，半窗云影鹤归巢。",
      "曾闻贾谊陈奇策，肯学扬雄赋解嘲。",
      "我有清风高节在，知君不负岁寒交。"
    ]
  },
  {
    "volume": 467,
    "sequence": 16,
    "title": "司马迁墓",
    "author": "牟融",
    "content": [
      "落落长才负不羁，中原回首益堪悲。",
      "英雄此日谁能荐，声价当时众所推。",
      "一代高风留异国，百年遗迹剩残碑。",
      "经过词客空惆怅，落日寒烟赋黍离。"
    ]
  },
  {
    "volume": 467,
    "sequence": 17,
    "title": "春游",
    "author": "牟融",
    "content": [
      "锦袍日暖耀冰蚕，上客陪游酒半酣。",
      "笑拂吟鞭邀好兴，醉欹乌帽逞雄谈。",
      "楼前弱柳摇金缕，林外遥山隔翠岚。",
      "正是太平行乐处，春风花下且停骖。"
    ]
  },
  {
    "volume": 467,
    "sequence": 18,
    "title": "水西草堂",
    "author": "牟融",
    "content": [
      "萝径萧然曲业存，闲云流水四无邻。",
      "身留白屋潜踪迹，门□□吟学隐沦。",
      "吟对琴尊江上月，笑看花木镜中春。",
      "遗书自有亲□处，何必驱驰扰世尘。"
    ]
  },
  {
    "volume": 467,
    "sequence": 19,
    "title": "送羽衣之京",
    "author": "牟融",
    "content": [
      "羽衣缥缈拂尘嚣，怅别河梁赠柳条。",
      "阆苑云深孤鹤迥，蓬莱天近一身遥。",
      "香浮宝辇仙风润，花落瑶坛绛雨消。",
      "自是长生林下客，也陪鸳鹭入清朝。"
    ]
  },
  {
    "volume": 467,
    "sequence": 20,
    "title": "题道院壁",
    "author": "牟融",
    "content": [
      "山中旧宅四无邻，草净云和迥绝尘。",
      "神枣胡麻能饭客，桃花流水荫通津。",
      "星坛火伏烟霞暝，林壑春香鸟雀驯。",
      "若使凡缘终可脱，也应从此度闲身。"
    ]
  },
  {
    "volume": 467,
    "sequence": 21,
    "title": "赠欧阳詹",
    "author": "牟融",
    "content": [
      "为客囊无季子金，半生踪迹任浮沉。",
      "服勤因念劬劳重，思养徒怀感慨深。",
      "岛外断云凝远日，天涯芳草动愁心。",
      "家林千里遥相忆，几度停车一怅吟。"
    ]
  },
  {
    "volume": 467,
    "sequence": 22,
    "title": "邵公母",
    "author": "牟融",
    "content": [
      "搔首惊闻楚些歌，拂衣归去泪悬河。",
      "劬劳常想三春恨，思养其如寸草何。",
      "浙水梦怀千里远，苏台愁望白云多。",
      "伤心独有黄堂客，几度临风咏蓼莪。"
    ]
  },
  {
    "volume": 467,
    "sequence": 23,
    "title": "客中作",
    "author": "牟融",
    "content": [
      "千里云山恋旧游，寒窗凉雨夜悠悠。",
      "浮亭花竹频劳梦，别路风烟半是愁。",
      "芳草傍人空对酒，流年多病倦登楼。",
      "一杯重向樽前醉，莫遣相思累白头。"
    ]
  },
  {
    "volume": 467,
    "sequence": 24,
    "title": "赠杨处厚",
    "author": "牟融",
    "content": [
      "十年学道苦劳神，赢得尊前一病身。",
      "天上故人皆自贵，山中明月独相亲。",
      "客心淡泊偏宜静，吾道从容不厌贫。",
      "几度临风一回首，笑看华发及时新。"
    ]
  },
  {
    "volume": 467,
    "sequence": 25,
    "title": "重赠张籍",
    "author": "牟融",
    "content": [
      "旧日仪容只宛然，笑谈不觉度流年。",
      "凡缘未了嗟无子，薄命能孤不怨天。",
      "一醉便同尘外客，百杯疑是酒中仙。",
      "人生随处堪为乐，管甚秋香满鬓边。"
    ]
  },
  {
    "volume": 467,
    "sequence": 26,
    "title": "赠殷以道",
    "author": "牟融",
    "content": [
      "世路红尘懒步趋，长年结屋傍岩隅。",
      "独留乡井诚非隐，老向山林不自愚。",
      "肯信白圭终在璞，谁怜沧海竟遗珠。",
      "闲来抚景穷吟处，尊酒临风不自娱。"
    ]
  },
  {
    "volume": 467,
    "sequence": 27,
    "title": "翁母些",
    "author": "牟融",
    "content": [
      "满头华发向人垂，长逝音容迥莫追。",
      "先垄每怀风木夜，画堂无复彩衣时。",
      "停车遥望孤云影，翘首惊看吊鹤悲。",
      "独有贤人崇孝义，伤心共咏蓼莪诗。"
    ]
  },
  {
    "volume": 467,
    "sequence": 28,
    "title": "题山庄",
    "author": "牟融",
    "content": [
      "萝屋萧萧事事幽，临风搔首远凝眸。",
      "东园松菊存遗业，晚景桑榆乐旧游。",
      "吟对清尊江上月，笑谈华发镜中秋。",
      "床头浊酒时时漉，上客相过一任留。"
    ]
  },
  {
    "volume": 467,
    "sequence": 29,
    "title": "沈存尚林亭夜宴",
    "author": "牟融",
    "content": [
      "草堂寂寂景偏幽，到此令人一纵眸。",
      "松菊寒香三径晚，桑榆烟景两淮秋。",
      "近山红叶堆林屋，隔浦青帘拂画楼。",
      "终日忘情能自乐，清尊应得遣闲愁。"
    ]
  },
  {
    "volume": 467,
    "sequence": 30,
    "title": "题孙君山亭",
    "author": "牟融",
    "content": [
      "长年乐道远尘氛，静筑藏修学隐沦。",
      "吟对琴樽庭下月，笑看花木槛前春。",
      "闲来欲著登山屐，醉里还披漉酒巾。",
      "林壑能忘轩冕贵，白云黄鹤好相亲。"
    ]
  },
  {
    "volume": 467,
    "sequence": 31,
    "title": "题徐俞山居",
    "author": "牟融",
    "content": [
      "青山重叠巧裁攒，引水流泉夜激湍。",
      "岚锁岩扉清昼暝，云归松壑翠阴寒。",
      "不因李相门前见，曾向袁生画里看。",
      "老我不堪诗思杳，几回吟倚曲栏干。"
    ]
  },
  {
    "volume": 467,
    "sequence": 32,
    "title": "送范启东还京",
    "author": "牟融",
    "content": [
      "萧萧行李上征鞍，满目离情欲去难。",
      "客里故人尊酒别，天涯游子弊裘寒。",
      "官桥杨柳和愁折，驿路梅花带雪看。",
      "重到京华旧游处，春风佳丽好盘桓。"
    ]
  },
  {
    "volume": 467,
    "sequence": 33,
    "title": "楼城叙别",
    "author": "牟融",
    "content": [
      "故人为客上神州，倾盖相逢感昔游。",
      "屈指年华嗟远别，对床风雨话离愁。",
      "清樽不负花前约，白发惊看镜里秋。",
      "此际那堪重分手，绿波芳草暂停舟。"
    ]
  },
  {
    "volume": 467,
    "sequence": 34,
    "title": "写意二首",
    "author": "牟融",
    "content": [
      "寂寥荒馆闭闲门，苔径阴阴屐少痕。",
      "白发颠狂尘梦断，青毡泠落客心存。",
      "高山流水琴三弄，明月清风酒一樽。",
      "醉后曲肱林下卧，此生荣辱不须论。",
      "萧萧华发满头生，深远蓬门倦送迎。",
      "独喜冥心无外慕，自怜知命不求荣。",
      "闲情欲赋思陶令。",
      "卧病何人问马卿。",
      "林下贫居甘困守，尽教城市不知名。"
    ]
  },
  {
    "volume": 467,
    "sequence": 35,
    "title": "赠浙西李相公",
    "author": "牟融",
    "content": [
      "长庚烈烈独遥天，盛世应知降谪仙。",
      "月里昔曾分兔药，人间今喜得椿年。",
      "文章政事追先达，冠盖声华羡昔贤。",
      "尊酒与君称寿毕，春风入醉绮罗筵。"
    ]
  },
  {
    "volume": 467,
    "sequence": 36,
    "title": "天台",
    "author": "牟融",
    "content": [
      "碧溪流水泛桃花，树绕天台迥不赊。",
      "洞里无尘通客境，人间有路入仙家。",
      "鸡鸣犬吠三山近，草静云和一径斜。",
      "此地不知何处去，暂留琼珮卧烟霞。"
    ]
  },
  {
    "volume": 467,
    "sequence": 37,
    "title": "送陈衡",
    "author": "牟融",
    "content": [
      "秋江烟景晚苍苍，江上离人促去航。",
      "千里一官嗟独往，十年双鬓付三霜。",
      "云迷楼曲亲庭远，梦绕通山客路长。",
      "不必临风悲冷落，古来白首尚为郎。"
    ]
  },
  {
    "volume": 467,
    "sequence": 38,
    "title": "送沈翔",
    "author": "牟融",
    "content": [
      "江上西风一棹归，故人此别会应稀。",
      "清朝尽道无遗逸，当路谁曾访少微。",
      "谩有才华嗟未达，闲寻鸥鸟暂忘机。",
      "临岐不用空惆怅，未必新丰老布衣。"
    ]
  },
  {
    "volume": 467,
    "sequence": 39,
    "title": "过蠡湖",
    "author": "牟融",
    "content": [
      "东湖烟水浩漫漫，湘浦秋声入夜寒。",
      "风外暗香飘落粉，月中清影舞离鸾。",
      "多情袁尹频移席，有道乔仙独倚阑。",
      "几度篝帘相对处，无边诗思到吟坛。"
    ]
  },
  {
    "volume": 467,
    "sequence": 40,
    "title": "登环翠楼",
    "author": "牟融",
    "content": [
      "山中地僻好藏修，寂寂幽居架小楼。",
      "云树四围当户暝，烟岚一带隔帘浮。",
      "举杯对月邀诗兴，抚景令人豁醉眸。",
      "我亦人间肥遁客，也将踪迹寄林丘。"
    ]
  },
  {
    "volume": 467,
    "sequence": 41,
    "title": "游淮云寺",
    "author": "牟融",
    "content": [
      "白云深锁沃州山，冠盖登临众仰攀。",
      "松径风清闻鹤唳，昙花香暝见僧还。",
      "玄机隐隐应难觉，尘事悠悠了不关。",
      "兴尽凡缘因未晚，裴回依旧到人间。"
    ]
  },
  {
    "volume": 467,
    "sequence": 42,
    "title": "游报本寺",
    "author": "牟融",
    "content": [
      "山房寂寂荜门开，此日相期社友来。",
      "雅兴共寻方外乐，新诗争羡郢中才。",
      "茶烟袅袅笼禅榻，竹影萧萧扫径苔。",
      "醉后不知明月上，狂歌直到夜深回。",
      "了然尘事不相关，锡杖时时独看山。",
      "白发任教双鬓改，黄金难买一生闲。",
      "不留活计存囊底，赢得诗名满世间。",
      "自笑微躯长碌碌，几时来此学无还。"
    ]
  },
  {
    "volume": 467,
    "sequence": 43,
    "title": "题陈侯竹亭",
    "author": "牟融",
    "content": [
      "曾向幽亭一榻分，清风满座绝尘氛。",
      "丹山凤泣钩帘听，沧海龙吟对酒闻。",
      "漠漠暝阴笼砌月，盈盈寒翠动湘云。",
      "岁寒高节谁能识，独有王猷爱此君。"
    ]
  },
  {
    "volume": 467,
    "sequence": 44,
    "title": "送报本寺分韵得通字",
    "author": "牟融",
    "content": [
      "几度乘闲谒梵宫，此郎声价重江东。",
      "贵侯知重曾忘势，闲客频来也悟空。",
      "满地新蔬和雨绿，半林残叶带霜红。",
      "□□□□□□□，□□□□□□□。"
    ]
  },
  {
    "volume": 467,
    "sequence": 45,
    "title": "寄永平友人",
    "author": "牟融",
    "content": [
      "故人千里隔天涯，几度临风动远思。",
      "贾谊上书曾伏阙，仲舒陈策欲匡时。",
      "高风落落谁同调，往事悠悠我独悲。",
      "何日归来话畴昔，一樽重叙旧襟期。",
      "朔风猎猎惨寒沙，关月寥寥咽暮笳。",
      "放逐一心终去国，驱驰千里未还家。",
      "青蝇点玉原非病，沧海遗珠世所嗟。",
      "直道未容淹屈久，暂劳踪迹寄天涯。"
    ]
  },
  {
    "volume": 467,
    "sequence": 46,
    "title": "陈使君山庄",
    "author": "牟融",
    "content": [
      "新卜幽居地自偏，士林争羡使君贤。",
      "数椽潇洒临溪屋，十亩膏腴附郭田。",
      "流水断桥芳草路，淡烟疏雨落花天。",
      "秋成准拟重来此，沉醉何妨一榻眠。"
    ]
  },
  {
    "volume": 467,
    "sequence": 47,
    "title": "题寺壁",
    "author": "牟融",
    "content": [
      "僧家胜景瞰平川，雾重岚深马不前。",
      "宛转数声花外鸟，往来几叶渡头船。",
      "青山远隔红尘路，碧殿深笼绿树烟。",
      "闻道此中堪遁迹，肯容一榻学逃禅。"
    ]
  },
  {
    "volume": 467,
    "sequence": 48,
    "title": "送徐浩",
    "author": "牟融",
    "content": [
      "渡口潮平促去舟，莫辞尊酒暂相留。",
      "弟兄聚散云边雁，踪迹浮沉水上鸥。",
      "千里好山青入楚，几家深树碧藏楼。",
      "知君此去情偏切，堂上椿萱雪满头。"
    ]
  },
  {
    "volume": 467,
    "sequence": 49,
    "title": "谢惠剑",
    "author": "牟融",
    "content": [
      "感君三尺铁，挥攉鬼神惊。",
      "浩气中心发，雄风两腋生。",
      "犬戎从此灭，巢穴不时平。",
      "万里横行去，封侯赖有成。"
    ]
  },
  {
    "volume": 467,
    "sequence": 50,
    "title": "送僧",
    "author": "牟融",
    "content": [
      "梵王生别思，之子事遐征。",
      "烟水浮杯渡，云山只履行。",
      "三生尘梦醒，一锡衲衣轻。",
      "此去家林近，飘飘物外情。"
    ]
  },
  {
    "volume": 467,
    "sequence": 51,
    "title": "送友人",
    "author": "牟融",
    "content": [
      "有客棹扁舟，相逢不暂留。",
      "衣冠重文物，诗酒足风流。",
      "官路生归兴，家林想旧游。",
      "临岐分手后，乘月过苏州。"
    ]
  },
  {
    "volume": 467,
    "sequence": 52,
    "title": "题朱庆馀闲居四首",
    "author": "牟融",
    "content": [
      "潇洒藏修处，琴书与画图。",
      "白丁门外远，俗子眼前无。",
      "楚楚临轩竹，青青映水蒲。",
      "道人能爱静，诸事近清枯。",
      "尽日衡门闭，苍苔一径新。",
      "客心非厌静，悟道不忧贫。",
      "白屋悬尘榻，清樽忆故人。",
      "近来疏懒甚，诗债后吟身。",
      "闲客幽栖处，潇然一草庐。",
      "路通元亮宅，门对子云居。",
      "按剑心犹壮，琴书乐有余。",
      "黄金都散尽，收得邺侯书。",
      "寂寥荒馆下，投老欲何为。",
      "草色凝陈榻，书声出董帷。",
      "闲云长作伴，归鹤独相随。",
      "才薄知无用，安贫不自危。"
    ]
  },
  {
    "volume": 467,
    "sequence": 53,
    "title": "寄张源",
    "author": "牟融",
    "content": [
      "咫尺西江路，悲欢暂莫闻。",
      "青年俱未达，白社独离群。",
      "曲径荒秋草，衡茅掩夕曛。",
      "相思不相见，愁绝赋停云。"
    ]
  },
  {
    "volume": 467,
    "sequence": 54,
    "title": "题竹",
    "author": "牟融",
    "content": [
      "潇洒碧玉枝，清风追晋贤。",
      "数点渭川雨，一缕湘江烟。",
      "不见凤凰尾，谁识珊瑚鞭。",
      "柯亭丁相遇，惊听奏钧天。"
    ]
  },
  {
    "volume": 467,
    "sequence": 55,
    "title": "有感",
    "author": "牟融",
    "content": [
      "盛世嗟沉伏，中情怏未舒。",
      "途穷悲阮籍，病久忆相如。",
      "无客空尘榻，闲门闭草庐。",
      "不胜岑绝处，高卧半床书。"
    ]
  },
  {
    "volume": 467,
    "sequence": 56,
    "title": "题山房壁",
    "author": "牟融",
    "content": [
      "珠林春寂寂，宝地夜沉沉。",
      "玄奥凝神久，禅机入妙深。",
      "参同大块理，窥测至人心。",
      "定处波罗蜜，须从物外寻。"
    ]
  },
  {
    "volume": 467,
    "sequence": 57,
    "title": "访请上人",
    "author": "牟融",
    "content": [
      "曲径绕丛林，钟声杂梵音。",
      "松风吹定衲，萝月照禅心。",
      "抚景吟行远，谈玄入悟深。",
      "不能尘鞅脱，聊复一登临。"
    ]
  },
  {
    "volume": 467,
    "sequence": 58,
    "title": "送范启东",
    "author": "牟融",
    "content": [
      "杨柳春江上，东风一棹轻。",
      "行囊归客兴，尊酒故人情。",
      "画史名当代，声华重两京。",
      "临岐分手处，无奈别离生。"
    ]
  },
  {
    "volume": 467,
    "sequence": 59,
    "title": "客中作",
    "author": "牟融",
    "content": [
      "十年江汉客，几度帝京游。",
      "迹比风前叶，身如水上鸥。",
      "醉吟愁里月，羞对镜中秋。",
      "怅望频回首，西风忆故丘。"
    ]
  },
  {
    "volume": 467,
    "sequence": 60,
    "title": "赠韩翃",
    "author": "牟融",
    "content": [
      "京国久知名，江河近识荆。",
      "不辞今日醉，便有故人情。",
      "细雨孤鸿远，西风一棹轻。",
      "暂时分手去，应不负诗盟。"
    ]
  },
  {
    "volume": 467,
    "sequence": 61,
    "title": "禁烟作",
    "author": "牟融",
    "content": [
      "柳拖金缕拂朱栏，花扑香尘满绣鞍。",
      "尊酒临风酬令节，越罗衣薄觉春寒。"
    ]
  },
  {
    "volume": 467,
    "sequence": 62,
    "title": "闽中回",
    "author": "牟融",
    "content": [
      "帆影随风过富阳，橹声摇月下钱塘。",
      "千山积雪凝寒碧，梦入枫宸绕御床。"
    ]
  }
]