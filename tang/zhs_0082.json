[
  {
    "volume": 82,
    "sequence": 1,
    "title": "将军行",
    "author": "刘希夷",
    "content": [
      "将军辟辕门，耿介当风立。",
      "诸将欲言事，逡巡不敢入。",
      "剑气射云天，鼓声振原隰。",
      "黄尘塞路起，走马追兵急。",
      "弯弓从此去，飞箭如雨集。",
      "截围一百里，斩首五千级。",
      "代马流血死，胡人抱鞍泣。",
      "古来养甲兵，有事常讨袭。",
      "乘我庙堂运，坐使干戈戢。",
      "献凯归京师，军容何翕习。"
    ]
  },
  {
    "volume": 82,
    "sequence": 2,
    "title": "从军行",
    "author": "刘希夷",
    "content": [
      "秋天风飒飒，群胡马行疾。",
      "严城昼不开，伏兵暗相失。",
      "天子庙堂拜，将军凶门出。",
      "纷纷伊洛道，戎马几万匹。",
      "军门压黄河，兵气冲白日。",
      "平生怀仗剑，慷慨即投笔。",
      "南登汉月孤，北走代云密。",
      "近取韩彭计，早知孙吴术。",
      "丈夫清万里，谁能扫一室。"
    ]
  },
  {
    "volume": 82,
    "sequence": 3,
    "title": "春女行",
    "author": "刘希夷",
    "content": [
      "春女颜如玉，怨歌阳春曲。",
      "巫山春树红，沅湘春草绿。",
      "自怜妖艳姿，妆成独见时。",
      "愁心伴杨柳，春尽乱如丝。",
      "目极千馀里，悠悠春江水。",
      "频想玉关人，愁卧金闺里。",
      "尚言春花落，不知秋风起。",
      "娇爱犹未终，悲凉从此始。",
      "忆昔楚王宫，玉楼妆粉红。",
      "纤腰弄明月，长袖舞春风。",
      "容华委西山，光阴不可还。",
      "桑林变东海，富贵今何在。",
      "寄言桃李容，胡为闺阁重。",
      "但看楚王墓，唯有数株松。"
    ]
  },
  {
    "volume": 82,
    "sequence": 4,
    "title": "孤松篇",
    "author": "刘希夷",
    "content": [
      "蚕月桑叶青，莺时柳花白。",
      "澹艳烟雨姿，敷芬阳春陌。",
      "如何秋风起，零落从此始。",
      "独有南涧松，不叹东流水。",
      "玄阴天地冥，皓雪朝夜零。",
      "岂不罹寒暑，为君留青青。",
      "青青好颜色，落落任孤直。",
      "群树遥相望，众草不敢逼。",
      "灵龟卜真隐，仙鸟宜栖息。",
      "耻受秦帝封，愿言唐侯食。",
      "寒山夜月明，山冷气清清。",
      "凄兮归凤集，吹之作琴声。",
      "松子卧仙岑，寂听疑野心。",
      "清泠有真曲，樵采无知音。",
      "美人何时来，幽径委绿苔。",
      "吁嗟深涧底，弃捐广厦材。"
    ]
  },
  {
    "volume": 82,
    "sequence": 5,
    "title": "嵩岳闻笙",
    "author": "刘希夷",
    "content": [
      "月出嵩山东，月明山益空。",
      "山人爱清景，散发卧秋风。",
      "风止夜何清，独夜草虫鸣。",
      "仙人不可见，乘月近吹笙。",
      "绛唇吸灵气，玉指调真声。",
      "真声是何曲，三山鸾鹤情。",
      "昔去落尘俗，愿言闻此曲。",
      "今来卧嵩岑，何幸承幽音。",
      "神仙乐吾事，笙歌铭夙心。"
    ]
  },
  {
    "volume": 82,
    "sequence": 6,
    "title": "秋日题汝阳潭壁",
    "author": "刘希夷",
    "content": [
      "独坐秋阴生，悲来从所适。",
      "行见汝阳潭，飞萝蒙水石。",
      "悬瓢木叶上，风吹何历历。",
      "幽人不耐烦，振衣步闲寂。",
      "回流清见底，金沙覆银砾。",
      "错落非一文，空胧几千尺。",
      "鱼鳞可怜紫，鸭毛自然碧。",
      "吟咏秋水篇，渺然忘损益。",
      "秋水随形影，清浊混心迹。",
      "岁暮归去来，东山余宿昔。"
    ]
  },
  {
    "volume": 82,
    "sequence": 7,
    "title": "采桑",
    "author": "刘希夷",
    "content": [
      "杨柳送行人，青青西入秦。",
      "谁家采桑女，楼上不胜春。",
      "盈盈灞水曲，步步春芳绿。",
      "红脸耀明珠，绛唇含白玉。",
      "回首渭桥东，遥怜春色同。",
      "青丝娇落日，缃绮弄春风。",
      "携笼长叹息，逶迟恋春色。",
      "看花若有情，倚树疑无力。",
      "薄暮思悠悠，使君南陌头。",
      "相逢不相识，归去梦青楼。"
    ]
  },
  {
    "volume": 82,
    "sequence": 8,
    "title": "谒汉世祖庙",
    "author": "刘希夷",
    "content": [
      "舂陵气初发，渐台首未传。",
      "列营百万众，持国十八年。",
      "运开朱旗后，道合赤符先。",
      "宛城剑鸣匣，昆阳镝应弦。",
      "犷兽血涂地，巨人声沸天。",
      "长驱过北赵，短兵出南燕。",
      "太守迎门外，王郎死道边。",
      "升坛九城陌，端拱千秋年。",
      "朝廷方雀跃，剑珮几联翩。",
      "至德刑四海，神仪翳九泉。",
      "宗子行旧邑，恭闻清庙篇。",
      "君容穆而圣，臣像俨犹贤。",
      "攒木承危柱，疏萝挂朽椽。",
      "祠庭巢鸟啄，祭器网虫缘。",
      "怀古江山在，惟新历数迁。",
      "空馀今夜月，长似旧时悬。"
    ]
  },
  {
    "volume": 82,
    "sequence": 9,
    "title": "巫山怀古",
    "author": "刘希夷",
    "content": [
      "巫山幽阴地，神女艳阳年。",
      "襄王伺容色，落日望悠然。",
      "归来高唐夜，金釭焰青烟。",
      "颓想卧瑶席，梦魂何翩翩。",
      "摇落殊未已，荣华倏徂迁。",
      "愁思潇湘浦，悲凉云梦田。",
      "猿啼秋风夜，雁飞明月天。",
      "巴歌不可听，听此益潺湲。"
    ]
  },
  {
    "volume": 82,
    "sequence": 10,
    "title": "归山",
    "author": "刘希夷",
    "content": [
      "归去嵩山道，烟花覆青草。",
      "草绿山无尘，山青杨柳春。",
      "日暮松声合，空歌思杀人。"
    ]
  },
  {
    "volume": 82,
    "sequence": 11,
    "title": "代闺人春日",
    "author": "刘希夷",
    "content": [
      "珠帘的晓光，玉颜艳春彩。",
      "林间鸟鸣唤，户外花相待。",
      "花鸟惜芳菲，鸟鸣花乱飞。",
      "人今伴花鸟，日暮不能归。",
      "池月怜歌扇，山云爱舞衣。",
      "佳期杨柳陌，携手莫相违。"
    ]
  },
  {
    "volume": 82,
    "sequence": 12,
    "title": "蜀城怀古",
    "author": "刘希夷",
    "content": [
      "蜀土绕水竹，吴天积风霜。",
      "穷览通表里，气色何苍苍。",
      "旧国有年代，青楼思艳妆。",
      "古人无岁月，白骨冥丘荒。",
      "寂历弹琴地，幽流读书堂。",
      "玄龟埋卜室，彩凤灭词场。",
      "阵图一一在，柏树双双行。",
      "鬼神清汉庙，鸟雀参秦仓。",
      "叹世已多感，怀心益自伤。",
      "赖蒙灵丘境，时当明月光。"
    ]
  },
  {
    "volume": 82,
    "sequence": 13,
    "title": "洛川怀古",
    "author": "刘希夷",
    "content": [
      "萋萋春草绿，悲歌牧征马。",
      "行见白头翁，坐泣青竹下。",
      "感叹前问之，赠予辛苦词。",
      "岁月移今古，山河更盛衰。",
      "晋家都洛滨，朝廷多近臣。",
      "词赋归潘岳，繁华称季伦。",
      "梓泽春草菲，河阳乱华飞。",
      "绿珠不可夺，白首同所归。",
      "高楼倏冥灭，茂林久摧折。",
      "昔时歌舞台，今成狐兔穴。",
      "人事互消亡，世路多悲伤。",
      "北邙是吾宅，东岳为吾乡。",
      "君看北邙道，髑髅萦蔓草。",
      "芳□□□□，□□□□□。",
      "碑茔或半存，荆棘敛幽魂。",
      "挥涕弃之去，不忍闻此言。"
    ]
  },
  {
    "volume": 82,
    "sequence": 14,
    "title": "春日行歌",
    "author": "刘希夷",
    "content": [
      "山树落梅花，飞落野人家。",
      "野人何所有，满瓮阳春酒。",
      "携酒上春台，行歌伴落梅。",
      "醉罢卧明月，乘梦游天台。"
    ]
  },
  {
    "volume": 82,
    "sequence": 15,
    "title": "江南曲八首",
    "author": "刘希夷",
    "content": [
      "暮宿南洲草，晨行北岸林。",
      "日悬沧海阔，水隔洞庭深。",
      "烟景无留意，风波有异浔。",
      "岁游难极目，春戏易为心。",
      "朝夕无荣遇，芳菲已满襟。",
      "艳唱潮初落，江花露未晞。",
      "春洲惊翡翠，朱服弄芳菲。",
      "画舫烟中浅，青阳日际微。",
      "锦帆冲浪湿，罗袖拂行衣。",
      "含情罢所采，相叹惜流晖。",
      "君为陇西客，妾遇江南春。",
      "朝游含灵果，夕采弄风蘋。",
      "果气时不歇，蘋花日自新。",
      "以此江南物，持赠陇西人。",
      "空盈万里怀，欲赠竟无因。",
      "皓如楚江月，霭若吴岫云。",
      "波中自皎镜，山上亦氤氲。",
      "明月留照妾，轻云持赠君。",
      "山川各离散，光气乃殊分。",
      "天涯一为别，江北不相闻。",
      "舣舟乘潮去，风帆振早凉。",
      "潮平见楚甸，天际望维扬。",
      "洄溯经千里，烟波接两乡。",
      "云明江屿出，日照海流长。",
      "此中逢岁晏，浦树落花芳。",
      "暮春三月晴，维扬吴楚城。",
      "城临大江汜，回映洞浦清。",
      "晴云曲金阁，珠楼碧烟里。",
      "月明芳树群鸟飞，风过长林杂花起。",
      "可怜离别谁家子，于此一至情何已。",
      "北堂红草盛莑茸，南湖碧水照芙蓉。",
      "朝游暮起金花尽，渐觉罗裳珠露浓。",
      "自惜妍华三五岁，已叹关山千万重。",
      "人情一去无还日，欲赠怀芳怨不逢。",
      "忆昔江南年盛时，平生怨在长洲曲。",
      "冠盖星繁江水上，冲风摽落洞庭渌。",
      "落花两袖红纷纷，朝霞高阁洗晴云。",
      "谁言此处婵娟子，珠玉为心以奉君。"
    ]
  },
  {
    "volume": 82,
    "sequence": 16,
    "title": "捣衣篇",
    "author": "刘希夷",
    "content": [
      "秋天瑟瑟夜漫漫，夜白风清玉露漙。",
      "燕山游子衣裳薄，秦地佳人闺阁寒。",
      "欲向楼中萦楚练，还来机上裂齐纨。",
      "揽红袖兮愁徙倚，盼青砧兮怅盘桓。",
      "盘桓徙倚夜已久，萤火双飞入帘牖。",
      "西北风来吹细腰，东南月上浮纤手。",
      "此时秋月可怜明，此时秋风别有情。",
      "君看月下参差影，为听莎间断续声。",
      "绛河转兮青云晓，飞鸟鸣兮行人少。",
      "攒眉缉缕思纷纷，对影穿针魂悄悄。",
      "闻道还家未有期，谁怜登陇不胜悲。",
      "梦见形容亦旧日，为许裁缝改昔时。",
      "缄书远寄交河曲，须及明年春草绿。",
      "莫言衣上有斑斑，只为思君泪相续。"
    ]
  },
  {
    "volume": 82,
    "sequence": 17,
    "title": "公子行",
    "author": "刘希夷",
    "content": [
      "天津桥下阳春水，天津桥上繁华子。",
      "马声回合青云外，人影动摇绿波里。",
      "绿波荡漾玉为砂，青云离披锦作霞。",
      "可怜杨柳伤心树，可怜桃李断肠花。",
      "此日遨游邀美女，此时歌舞入娼家。",
      "娼家美女郁金香，飞来飞去公子傍。",
      "的的珠帘白日映，娥娥玉颜红粉妆。",
      "花际裴回双蛱蝶，池边顾步两鸳鸯。",
      "倾国倾城汉武帝，为云为雨楚襄王。",
      "古来容光人所羡，况复今日遥相见。",
      "愿作轻罗著细腰，愿为明镜分娇面。",
      "与君相向转相亲，与君双栖共一身。",
      "愿作贞松千岁古，谁论芳槿一朝新。",
      "百年同谢西山日，千秋万古北邙尘。"
    ]
  },
  {
    "volume": 82,
    "sequence": 18,
    "title": "代悲白头翁（一作白头吟）",
    "author": "刘希夷",
    "content": [
      "洛阳城东桃李花，飞来飞去落谁家。",
      "洛阳女儿好颜色，坐见落花长叹息。",
      "今年花落颜色改，明年花开复谁在。",
      "已见松柏摧为薪，更闻桑田变成海。",
      "古人无复洛城东，今人还对落花风。",
      "年年岁岁花相似，岁岁年年人不同。",
      "寄言全盛红颜子，应怜半死白头翁。",
      "此翁白头真可怜，伊昔红颜美少年。",
      "公子王孙芳树下，清歌妙舞落花前。",
      "光禄池台开锦绣，将军楼阁画神仙。",
      "一朝卧病无相识，三春行乐在谁边。",
      "宛转蛾眉能几时，须臾鹤发乱如丝。",
      "但看古来歌舞地，惟有黄昏鸟雀悲。"
    ]
  },
  {
    "volume": 82,
    "sequence": 19,
    "title": "代秦女赠行人",
    "author": "刘希夷",
    "content": [
      "鸾镜晓含春，蛾眉向影嚬。",
      "开□衣裳破，那堪粉黛新。",
      "春还洛阳道，为忆春阶草。",
      "杨叶未能攀，梅花待君扫。",
      "今朝喜鹊傍人飞，应是狂夫走马归。",
      "遥想行歌共游乐，迎前含笑著春衣。"
    ]
  },
  {
    "volume": 82,
    "sequence": 20,
    "title": "洛中晴月送殷四入关",
    "author": "刘希夷",
    "content": [
      "清洛浮桥南渡头，天晶万里散华洲。",
      "晴看石濑光无数，晓入寒潭浸不流。",
      "微云一点曙烟起，南陌憧憧遍行子。",
      "欲将此意与君论，复道秦关尚千里。"
    ]
  },
  {
    "volume": 82,
    "sequence": 21,
    "title": "入塞",
    "author": "刘希夷",
    "content": [
      "将军陷虏围，边务息戎机。",
      "霜雪交河尽，旌旗入塞飞。",
      "晓光随马度，春色伴人归。",
      "课绩朝明主，临轩拜武威。"
    ]
  },
  {
    "volume": 82,
    "sequence": 22,
    "title": "览镜",
    "author": "刘希夷",
    "content": [
      "青楼挂明镜，临照不胜悲。",
      "白发今如此，人生能几时。",
      "秋风下山路，明月上春期。",
      "叹息君恩尽，容颜不可思。"
    ]
  },
  {
    "volume": 82,
    "sequence": 23,
    "title": "晚春",
    "author": "刘希夷",
    "content": [
      "佳人眠洞房，回首见垂杨。",
      "寒尽鸳鸯被，春生玳瑁床。",
      "庭阴幕青霭，帘影散红芳。",
      "寄语同心伴，迎春且薄妆。"
    ]
  },
  {
    "volume": 82,
    "sequence": 24,
    "title": "送友人之新丰",
    "author": "刘希夷",
    "content": [
      "日暮秋风起，关山断别情。",
      "泪随黄叶下，愁向绿樽生。",
      "野路归骖转，河洲宿鸟惊。",
      "宾游宽旅宴，王事促严程。"
    ]
  },
  {
    "volume": 82,
    "sequence": 25,
    "title": "饯李秀才赴举",
    "author": "刘希夷",
    "content": [
      "鸿鹄振羽翮，翻飞入帝乡。",
      "朝鸣集银树，暝宿下金塘。",
      "日月天门近，风烟夜路长。",
      "自怜穷浦雁，岁岁不随阳。"
    ]
  },
  {
    "volume": 82,
    "sequence": 26,
    "title": "夜集张諲所居",
    "author": "刘希夷",
    "content": [
      "江南成久客，门馆日萧条。",
      "惟有图书在，多伤鬓发凋。",
      "诸生陪讲诵，稚子给渔樵。",
      "隐室寒灯净，空阶落叶飘。",
      "沧洲自有趣，谁道隐须招。"
    ]
  },
  {
    "volume": 82,
    "sequence": 27,
    "title": "故园置酒",
    "author": "刘希夷",
    "content": [
      "酒熟人须饮，春还鬓已秋。",
      "愿逢千日醉，得缓百年忧。",
      "旧里多青草，新知尽白头。",
      "风前灯易灭，川上月难留。",
      "卒卒周姬旦，栖栖鲁孔丘。",
      "平生能几日，不及且遨游。"
    ]
  },
  {
    "volume": 82,
    "sequence": 28,
    "title": "晚憩南阳旅馆",
    "author": "刘希夷",
    "content": [
      "旅馆何年废，征夫此日过。",
      "途穷人自哭，春至鸟还歌。",
      "行路新知少，荒田古径多。",
      "池篁覆丹谷，坟树绕清波。",
      "日照蓬阴转，风微野气和。",
      "伤心不可去，回首怨如何。"
    ]
  }
]