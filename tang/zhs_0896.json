[
  {
    "volume": 896,
    "sequence": 1,
    "title": "渔父",
    "author": "李珣",
    "content": [
      "水接衡门十里余，信船归去卧看书。",
      "轻爵禄，慕玄虚，莫道渔人只为鱼。",
      "避世垂纶不记年，官高争得似君闲。",
      "倾白酒，对青山，笑指柴门待月还。",
      "棹警鸥飞水溅袍，影随潭面柳垂绦。",
      "终日醉，绝尘劳，曾见钱塘八月涛。"
    ]
  },
  {
    "volume": 896,
    "sequence": 2,
    "title": "南乡子",
    "author": "李珣",
    "content": [
      "烟漠漠，雨凄凄，岸花零落鹧鸪啼。",
      "远客扁舟临野渡，思乡处，潮退水平春色暮。",
      "兰桡举，水文开，竞携藤笼采莲来。",
      "回塘深处遥相见，邀同宴，渌酒一卮红上面。",
      "归路近，扣舷歌，采真珠处水风多。",
      "曲岸小桥山月过，烟深锁，豆蔻花垂千万朵。",
      "乘彩舫，过莲塘，棹歌惊起睡鸳鸯。",
      "带香游女偎伴笑，争窈窕，竞折团荷遮晚照。",
      "倾绿蚁，泛红螺，闲邀女伴簇笙歌。",
      "避暑信船轻浪里，闲游戏，夹岸荔支红蘸水。",
      "云带雨，浪迎风，钓翁回棹碧湾中。",
      "春酒香熟鲈鱼美，谁同醉？",
      "缆却扁舟篷底睡。",
      "沙月静，水烟轻，芰荷香里夜船行。",
      "绿鬟红脸谁家女，遥相顾，缓唱棹歌极浦去。",
      "渔市散，渡船稀，越南云树望中微。",
      "行客待潮天欲暮，送春浦，愁听猩猩啼瘴雨。",
      "拢云髻，背犀梳，焦红衫映绿罗裾。",
      "越王台下春风暖，花盈岸，游赏每邀邻女伴。",
      "相见处，晚晴天，刺桐花下越台前。",
      "暗里回眸深属意，遗双翠，骑象背人先过水。",
      "携笼去，采菱归，碧波风起雨霏霏。",
      "趁岸小船齐棹急，罗衣湿，出向桃榔树下立。",
      "云髻重，葛衣轻，见人微笑亦多情。",
      "拾翠采珠能几许，来还去，争及村居织机女。",
      "登画舸，泛清波，采莲时唱采莲歌。",
      "拦棹声齐罗袖敛，池光飐，惊起沙鸥八九点。",
      "双髻坠，小眉弯，笑随女伴下春山。",
      "玉纤遥指花深处，争回顾，孔雀双双迎日舞。",
      "红豆蔻，紫玫瑰，谢娘家接越王台。",
      "一曲乡歌齐抚掌，堪游赏，酒酌螺杯流水上。",
      "山果熟，水花香，家家风景有池塘。",
      "木兰舟上珠帘卷，歌声远，椰子酒倾鹦鹉盏。",
      "新月上，远烟开，惯随潮水采珠来。",
      "棹穿花过归溪口，酤春酒，小艇缆牵垂岸柳。"
    ]
  },
  {
    "volume": 896,
    "sequence": 3,
    "title": "西溪子",
    "author": "李珣",
    "content": [
      "金缕翠钿浮动，妆罢小窗圆梦。",
      "日高时，春已老，人来到。",
      "满地落花慵扫。",
      "无语倚屏风，泣残红。",
      "马上见时如梦，认得脸波相送。",
      "柳堤长，无限意，夕阳里。",
      "醉把金鞭欲坠。",
      "归去想娇娆，暗魂销。"
    ]
  },
  {
    "volume": 896,
    "sequence": 4,
    "title": "女冠子",
    "author": "李珣",
    "content": [
      "星高月午，丹桂青松深处。",
      "醮坛开，金磬敲清露，珠幢立翠苔。",
      "步虚声缥缈，想像思徘徊。",
      "晓天归去路，指蓬莱。",
      "春山夜静，愁闻洞天疏磬。",
      "玉堂虚，细雾垂珠佩，轻烟曳翠裾。",
      "对花情脉脉，望月步徐徐。",
      "刘阮今何处，绝来书。"
    ]
  },
  {
    "volume": 896,
    "sequence": 5,
    "title": "中兴乐",
    "author": "李珣",
    "content": [
      "后庭寂寂日初长，翩翩蝶舞红芳。",
      "绣帘垂地，金鸭无香。",
      "谁知春思如狂，忆萧郎。",
      "等闲一去，程遥信断，五岭三湘休开鸾镜学宫妆，可能更理笙簧。",
      "倚屏凝睇，泪落成行。",
      "手寻裙带鸳鸯，暗思量。",
      "忍孤前约，教人花貌，虚老风光。"
    ]
  },
  {
    "volume": 896,
    "sequence": 6,
    "title": "酒泉子",
    "author": "李珣",
    "content": [
      "寂寞青楼，风触绣帘珠碎撼。",
      "月朦胧，花暗澹，锁春愁寻思往事依稀梦，泪脸露桃红色重。",
      "鬓欹蝉，钗坠凤，思悠悠。",
      "雨渍花零，红散香凋池两岸。",
      "别情遥，春歌断，掩银屏。",
      "孤帆早晚离三楚，闲理钿筝愁几许。",
      "曲中情，弦上语，不堪听。",
      "秋雨连绵，声散败荷丛里，那堪深夜枕前听，酒初醒。",
      "牵愁惹思更无停，烛暗香凝天欲曙。",
      "细和烟，冷和雨，透帘旌。",
      "秋月婵娟，皎洁碧纱窗外，照花穿竹冷沉沉，印池心。",
      "凝露滴，砌蛩吟。",
      "惊觉谢娘残梦，夜深斜傍枕前来，影徘徊。"
    ]
  },
  {
    "volume": 896,
    "sequence": 7,
    "title": "浣溪沙",
    "author": "李珣",
    "content": [
      "入夏偏宜澹薄妆，越罗衣褪郁金黄，翠钿檀注助容光。",
      "相见无言还有恨，几回判却又思量，月窗香径梦悠飏。",
      "晚出闲庭看海棠，风流学得内家妆，小钗横戴一枝芳。",
      "镂玉梳斜云鬓腻，缕金衣透雪肌香，暗思何事立残阳。",
      "访旧伤离欲断魂，无因重见玉楼人，六街微雨镂香尘。",
      "早为不逢巫峡梦，那堪虚度锦江春，遇花倾酒莫辞频。",
      "红藕花香到槛频，可堪闲忆似花人，旧欢如梦绝音尘。",
      "翠叠画屏山隐隐，冷铺文簟水潾潾，断魂何处一蝉新。"
    ]
  },
  {
    "volume": 896,
    "sequence": 8,
    "title": "巫山一段云",
    "author": "李珣",
    "content": [
      "有客经巫峡，停桡向水湄。",
      "楚王曾此梦瑶姬，一梦杳无期。",
      "尘暗珠帘卷，香销翠幄垂。",
      "西风回首不胜悲，暮雨洒空祠。",
      "古庙依青嶂，行宫枕碧流。",
      "水声山色锁妆楼，往事思悠悠。",
      "云雨朝还暮，烟花春复秋。",
      "啼猿何必近孤舟，行客自多愁。"
    ]
  },
  {
    "volume": 896,
    "sequence": 9,
    "title": "菩萨蛮",
    "author": "李珣",
    "content": [
      "回塘风起波文细，刺桐花里门斜闭。",
      "残日照平芜，双双飞鹧鸪。",
      "征帆何处客，相见还相隔。",
      "不语欲魂销，望中烟水遥。",
      "等闲将度三春景，帘垂碧砌参差影。",
      "曲槛日初斜，杜鹃啼落花。",
      "恨君容易处，又话潇湘去。",
      "凝思倚屏山，泪流红脸斑。",
      "隔帘微雨双飞燕，砌花零落红深浅。",
      "捻得宝筝调，心随征棹遥。",
      "楚天云外路，动便经年去。",
      "香断画屏深，旧欢何处寻。"
    ]
  },
  {
    "volume": 896,
    "sequence": 10,
    "title": "渔歌子",
    "author": "李珣",
    "content": [
      "楚山青，湘水渌，春风澹荡看不足。",
      "草芊芊，花簇簇，渔艇棹歌相续。",
      "信浮沉，无管束，钓回乘月归湾曲。",
      "酒盈尊，云满屋，不见人间荣辱。",
      "荻花秋，潇湘夜，橘洲佳景如屏画。",
      "碧烟中，明月下，小艇垂纶初罢。",
      "水为乡，蓬作舍，鱼羹稻饭常餐也。",
      "酒盈杯，书满架，名利不将心挂。",
      "柳垂丝，花满树，莺啼楚岸春天暮。",
      "棹轻舟，出深浦，缓唱渔郎归去。",
      "罢垂纶，还酌醑，孤村遥指云遮处。",
      "下长汀，临深渡，惊起一行沙鹭。",
      "九疑山，三湘水，芦花时节秋风起。",
      "水云间，山月里，棹月穿云游戏。",
      "鼓清琴，倾渌蚁，扁舟自得逍遥志。",
      "任东西，无定止，不议人间醒醉。"
    ]
  },
  {
    "volume": 896,
    "sequence": 11,
    "title": "望远行",
    "author": "李珣",
    "content": [
      "春日迟迟思寂寥，行客关山路遥。",
      "琼窗时听语莺娇，柳丝牵恨一条条。",
      "休晕绣，罢吹箫，貌逐残花暗凋。",
      "同心犹结旧裙腰，忍孤风月度良宵。",
      "露滴幽庭落叶时，愁聚萧娘柳眉。",
      "玉郎一去负佳期，水云迢递雁书迟。",
      "屏半掩，枕斜欹，蜡泪无言对垂。",
      "吟跫断续漏频移，入窗明月鉴空帏。"
    ]
  },
  {
    "volume": 896,
    "sequence": 12,
    "title": "河传",
    "author": "李珣",
    "content": [
      "去去，何处，迢迢巴楚，山水相连。",
      "朝云暮雨，依旧十二峰前，猿声到客船。",
      "愁肠岂异丁香结，因离别，故国音书绝。",
      "想佳人花下。",
      "对明月春风，恨应同。",
      "春暮，微雨，送君南浦，愁敛双蛾。",
      "落花深处，啼鸟似逐离歌，粉檀珠泪和临流更把同心结。",
      "情哽咽，后会何时节？",
      "不堪回首相望，已隔汀洲，橹声幽。"
    ]
  },
  {
    "volume": 896,
    "sequence": 13,
    "title": "虞美人",
    "author": "李珣",
    "content": [
      "金笼莺报天将曙，惊起分飞处。",
      "夜来潜与玉郎期，多情不觉酒醒迟，失归期。",
      "映花避月遥相送，腻髻偏垂凤。",
      "却回娇步入香闺，倚屏无语撚云篦，翠眉低。"
    ]
  },
  {
    "volume": 896,
    "sequence": 14,
    "title": "临江仙",
    "author": "李珣",
    "content": [
      "帘卷池心小阁虚，暂凉闲步徐徐。",
      "芰荷经雨半凋疏。",
      "拂堤垂柳，蝉噪夕阳余。",
      "不语低鬟幽思远，玉钗斜坠双鱼。",
      "几回偷看寄来书。",
      "离情别恨，相隔欲何如。",
      "莺报帘前暖日红，玉炉残麝犹浓。",
      "起来闺思尚疏慵。",
      "别愁春梦，谁解此情悰？",
      "强整娇姿临宝镜，小池一朵芙蓉。",
      "旧欢无处再寻踪。",
      "更堪回顾，屏画九疑峰。"
    ]
  },
  {
    "volume": 896,
    "sequence": 15,
    "title": "定风波",
    "author": "李珣",
    "content": [
      "志在烟霞慕隐沦，功成归看五湖春。",
      "一叶舟中吟复醉，云水，此时方认自由身。",
      "花岛为邻鸥作侣，深处，经年不见市朝人。",
      "已得希夷微妙旨，潜喜，荷衣蕙带绝纤尘。",
      "十载逍遥物外居，白云流水似相于。",
      "乘兴有时携短棹，江岛，谁知求道不求鱼。",
      "到处等闲邀鹤伴，春岸，野花香气扑琴书。",
      "更饮一杯红霞酒，回首，半钩新月贴清虚。",
      "又见辞巢燕子归，阮郎何事绝音徽。",
      "帘外西风黄叶落，池阁，隐莎蛩叫雨霏霏。",
      "愁坐算程千万里，频跂，等闲经岁两相违。",
      "听鹊凭龟无定处，不知，泪痕流在画罗衣。",
      "雁过秋空夜未央，隔窗烟月锁莲塘。",
      "往事岂堪容易想，惆怅，故人迢递在潇湘。",
      "纵有回文重叠意，谁寄？",
      "解鬟临镜泣残妆。",
      "沉水香消金鸭冷，愁永，候虫声接杵声长。",
      "帘外烟和月满庭，此时闲坐若为情。",
      "小阁拥炉残酒醒，愁听，寒风叶落一声声。",
      "惟恨玉人芳信阻，云雨，屏帷寂寞梦难成。",
      "斗转更阑心杳杳，将晓，银釭斜照绮琴横。"
    ]
  },
  {
    "volume": 896,
    "sequence": 16,
    "title": "南歌子",
    "author": "欧阳炯",
    "content": [
      "锦帐银灯影，纱窗玉漏声。",
      "迢迢永夜梦难成，愁对小庭秋色，月空明。"
    ]
  },
  {
    "volume": 896,
    "sequence": 17,
    "title": "渔父",
    "author": "欧阳炯",
    "content": [
      "摆脱尘机上钓船，免教荣辱有流年。",
      "无系绊，没愁煎，须信船中有散仙。",
      "风浩寒溪照胆明，小君山上玉蟾生。",
      "荷露坠，翠烟轻，拨剌游鱼几个惊。"
    ]
  },
  {
    "volume": 896,
    "sequence": 18,
    "title": "巫山一段云",
    "author": "欧阳炯",
    "content": [
      "绛阙登真子。",
      "飘飘御彩鸾。",
      "碧虚风雨佩光寒，敛袂下云端月帐朝霞薄，星冠玉蕊攒。",
      "远游蓬岛降人间，特地拜龙颜。",
      "春去秋来也，愁心似醉醺。",
      "去时邀约早回轮，及去又何曾。",
      "歌扇花光点，衣珠滴泪新。",
      "恨身翻不作车尘，万里得随君。"
    ]
  },
  {
    "volume": 896,
    "sequence": 19,
    "title": "春光好",
    "author": "欧阳炯",
    "content": [
      "天初暖，日初长，好春光。",
      "万汇此时皆得意，竞芬芳。",
      "笋迸苔钱嫩绿，花偎雪坞浓香。",
      "谁把金丝裁剪却，挂斜阳。",
      "花滴露，柳摇烟，艳阳天。",
      "雨霁山樱红欲烂，谷莺迁。",
      "饮处交飞玉斝，游时倒把金鞭，风飐九衢榆叶动，簇青钱。",
      "胸铺雪，脸分莲，理繁弦。",
      "纤指飞翻金凤语，转婵娟。",
      "嘈囋如敲玉佩，清泠似滴香泉。",
      "曲罢问郎名个甚，想夫怜。",
      "碛香散，渚水融，暖空濛。",
      "飞絮悠扬遍虚空，惹轻风。",
      "柳眼烟来点绿，花心日与妆红。",
      "黄雀锦鸾相对舞，近帘栊。",
      "鸡树绿，凤池清，满神京。",
      "玉兔宫前金榜出，列仙名。",
      "叠雪罗袍接武，团花骏马娇行。",
      "开宴锦江游烂熳，柳烟轻。",
      "芳丛绣，绿筵张，两心狂。",
      "空遣横波传意绪，对笙簧。",
      "虽似安仁掷果，未闻韩寿分香。",
      "流水桃花情不已，待刘郎。",
      "垂绣幔，掩云屏，思盈盈。",
      "双枕珊瑚无限情，翠钗横。",
      "几见纤纤动处，时闻款款娇声。",
      "却出锦屏妆面了，理秦筝。",
      "金辔响，玉鞭长，映垂杨。",
      "堤上采花筵上醉，满衣香。",
      "无处不携弦管，直应占断春光。",
      "年少王孙何处好，竞寻芳。",
      "蘋叶嫩，杏花明，画船轻。",
      "双浴鸳鸯出绿汀，棹歌声。",
      "春水无风无浪，春来半雨半晴。",
      "红粉相随南浦晚，莫辞行。"
    ]
  },
  {
    "volume": 896,
    "sequence": 20,
    "title": "西江月（一名白蘋香，一名步虚词）",
    "author": "欧阳炯",
    "content": [
      "月映长江秋水，分明冷浸星河。",
      "浅沙汀上白云多，雪散几丛芦苇。",
      "扁舟倒影寒潭，烟光远罩轻波。",
      "笛声何处响渔歌，两岸蘋香暗起。",
      "水上鸳鸯比翼，巧将绣作罗衣。",
      "镜中重画远山眉，春睡起来无力。",
      "细雀稳簪云髻，含羞时想佳期。",
      "脸边红艳对花枝，犹占凤楼春色。"
    ]
  },
  {
    "volume": 896,
    "sequence": 21,
    "title": "赤枣子",
    "author": "欧阳炯",
    "content": [
      "夜悄悄，烛荧荧，金炉香尽酒初醒。",
      "春睡起来回雪面，含羞不语倚云屏。",
      "莲脸薄，柳眉长，等闲无事莫思量。",
      "每一见时明月夜，损人情思断人肠。"
    ]
  },
  {
    "volume": 896,
    "sequence": 22,
    "title": "女冠子",
    "author": "欧阳炯",
    "content": [
      "薄妆桃脸，满面纵横花靥。",
      "艳情多，绶带盘金缕，轻裙透碧罗。",
      "含羞眉乍敛，微语笑相和。",
      "不会频偷眼，意如何？",
      "秋宵秋月，一朵荷花初发。",
      "照前池，摇曳熏香夜，婵娟对镜时。",
      "蕊中千点泪，心里万条丝。",
      "恰似轻盈女，好风姿。"
    ]
  },
  {
    "volume": 896,
    "sequence": 23,
    "title": "更漏子",
    "author": "欧阳炯",
    "content": [
      "玉阑干，金甃井，月照碧梧桐影。",
      "独自个，立多时，露华浓湿衣。",
      "一向，凝情望，待得不成模样。",
      "虽叵耐，又寻思，争生嗔得伊。",
      "三十六宫秋夜永，露华点滴高梧。",
      "丁丁玉漏咽铜壶，明月上金铺。",
      "红线毯，博山炉，香风暗触流苏。",
      "羊车一去长青芜，镜尘鸾彩孤。"
    ]
  },
  {
    "volume": 896,
    "sequence": 24,
    "title": "定风波",
    "author": "欧阳炯",
    "content": [
      "暖日闲窗映碧纱，小池春水浸晴霞。",
      "数树海棠红欲尽，争忍，玉闺深掩过年华。",
      "独凭绣床方寸乱，肠断，泪珠穿破脸边花。",
      "邻舍女郎相借问，音信，教人羞道未还家。"
    ]
  },
  {
    "volume": 896,
    "sequence": 25,
    "title": "木兰花",
    "author": "欧阳炯",
    "content": [
      "儿家夫婿心容易，身又不来书不寄。",
      "闲庭独立鸟关关，争忍抛奴深院里。",
      "闷向绿纱窗下睡，睡又不成愁已至。",
      "今年却忆去年春，同在木兰花下醉。",
      "日照玉楼花似锦，楼上醉和春色寝。",
      "绿杨风送小莺声，残梦不成离玉枕。",
      "堪爱晚来韶景甚，宝柱秦筝方再品。",
      "青蛾红脸笑来迎，又向海棠花下饮。",
      "春早玉楼烟雨夜，帘外樱桃花半谢。",
      "锦屏香冷绣衾寒，怊怅忆君无计舍。",
      "侵晓鹊声来砌下，鸾镜残妆红粉罢。",
      "黛眉双点不成描，留待玉郎归日画。"
    ]
  },
  {
    "volume": 896,
    "sequence": 26,
    "title": "清平乐",
    "author": "欧阳炯",
    "content": [
      "春来街砌，春雨如丝细。",
      "春地满飘红杏蒂，春燕舞随风势。",
      "春幡细缕春缯，春闺一点春灯。",
      "自是春心撩乱，非干春梦无凭。"
    ]
  },
  {
    "volume": 896,
    "sequence": 27,
    "title": "菩萨蛮",
    "author": "欧阳炯",
    "content": [
      "晓来中酒和春睡，四支无力云鬟坠。",
      "斜卧脸波春，玉郎休恼人。",
      "日高犹未起，为恋鸳鸯被。",
      "鹦鹉语金笼，道儿还是慵。",
      "红炉暖阁佳人睡，隔帘飞雪添寒气。",
      "小院奏笙歌，香风簇绮罗。",
      "酒倾金盏满，兰烛重开宴。",
      "公子醉如泥，天街闻马嘶。",
      "翠眉双脸新妆薄，幽闺斜卷青罗幕。",
      "寒食百花时，红繁香满枝。",
      "双双梁燕语，蝶舞相随去。",
      "肠断正思君，闲眠冷绣茵。",
      "画屏绣阁三秋雨，香唇腻脸偎人语。",
      "语罢欲天明，娇多梦不成。",
      "晓街钟鼓绝，嗔道如今别。",
      "特地气长吁，倚屏弹泪珠。"
    ]
  },
  {
    "volume": 896,
    "sequence": 28,
    "title": "浣溪沙",
    "author": "欧阳炯",
    "content": [
      "落絮残莺半日天，玉柔花醉只思眠，惹窗映竹满炉烟。",
      "独掩画屏愁不语，斜欹瑶枕髻鬟偏，此时心在阿谁边？",
      "天碧罗衣拂地垂，美人初著更相宜，宛风如舞透香肌。",
      "独坐含嚬吹凤竹，园中缓步折花枝，有情无力泥人时。",
      "相见休言有泪珠，酒阑重得叙欢娱，凤屏鸳枕宿金铺。",
      "兰麝细香闻喘息，绮罗纤缕见肌肤，此时还恨薄情无。"
    ]
  },
  {
    "volume": 896,
    "sequence": 29,
    "title": "三字令",
    "author": "欧阳炯",
    "content": [
      "春欲尽，日迟迟，牡丹时。",
      "罗幌卷，翠帘垂。",
      "彩笺书，红粉泪，两心知。",
      "人不在，燕空归，负佳期。",
      "香烬落，枕函欹。",
      "月分明，花澹薄，惹相思。"
    ]
  },
  {
    "volume": 896,
    "sequence": 30,
    "title": "南乡子",
    "author": "欧阳炯",
    "content": [
      "嫩草如烟，石榴花发海南天。",
      "日暮江亭春影渌，鸳鸯浴，水远山长看不足。",
      "画舸停桡，槿花篱外竹横桥。",
      "水上游上沙上女，回顾，笑指芭蕉林里住。",
      "岸远沙平，日斜归路晚霞明。",
      "孔雀自怜金翠尾，临水，认得行人惊不起。",
      "洞口谁家，木兰船系木兰花。",
      "红袖女郎相引去，游南浦，笑倚春风相对语。",
      "二八花钿，胸前如雪脸如莲。",
      "耳坠金镮穿瑟瑟，霞衣窄，笑倚江头招远客。",
      "路入南中，桄榔叶暗蓼花红。",
      "两岸人家微雨后，收红豆，树底纤纤抬素手。",
      "袖敛鲛绡，采香深洞笑相邀。",
      "藤杖枝头芦酒滴，铺葵席，豆蔻花间走坐晚日。",
      "翡翠䴔䴖，白蘋香里小沙汀。",
      "岛上阴阴秋雨色，芦花扑，数只渔船何处宿。"
    ]
  },
  {
    "volume": 896,
    "sequence": 31,
    "title": "献衷心",
    "author": "欧阳炯",
    "content": [
      "见好花颜色，争笑东风。",
      "双脸上，晚妆同。",
      "闭小楼深閤，春景重重。",
      "三五夜，偏有恨，月明中。",
      "情未已，信曾通，满衣犹自染檀红。",
      "恨不如双燕，飞舞帘栊。",
      "春欲暮，残絮尽，柳条空。"
    ]
  },
  {
    "volume": 896,
    "sequence": 32,
    "title": "贺明朝",
    "author": "欧阳炯",
    "content": [
      "忆昔花间初识面，红袖半遮妆脸。",
      "轻转石榴裙带，故将纤纤玉指，偷拈双凤金线。",
      "碧梧桐锁深深院，谁料得两情，何日教缱绻。",
      "羡春来双燕，飞到玉楼，朝暮相见。",
      "忆昔花间相见后，只凭纤手，暗抛红豆。",
      "人前不解，巧传心事，别来依旧，孤负春昼。",
      "碧罗衣上蹙金绣，睹对对鸳鸯，空裛泪痕透。",
      "想韶颜非久，终是为伊，只恁偷瘦。"
    ]
  },
  {
    "volume": 896,
    "sequence": 33,
    "title": "江城子",
    "author": "欧阳炯",
    "content": [
      "晚日金陵岸草平，落霞明，水无情。",
      "六代繁华，暗逐逝波声。",
      "空有姑苏台上月，如西子镜照江城。"
    ]
  },
  {
    "volume": 896,
    "sequence": 34,
    "title": "凤楼春",
    "author": "欧阳炯",
    "content": [
      "凤髻绿云丛，深掩房栊。",
      "锦书通，梦中相见觉来慵。",
      "匀面泪，脸珠融。",
      "因想玉郎何处去，对淑景谁同？",
      "小楼中，春思无穷。",
      "倚阑凝望，暗牵愁绪，柳花飞起东风。",
      "斜日照帘，罗幌香冷粉屏空。",
      "海棠零落，莺语残红。"
    ]
  },
  {
    "volume": 896,
    "sequence": 35,
    "title": "生查子",
    "author": "欧阳彬2",
    "content": [
      "竟日画堂欢，入夜重开宴。",
      "剪烛蜡烟香，促席花光颤。",
      "待得月华来，满院如铺练。",
      "门外簇骅骝，直待更深散。"
    ]
  }
]