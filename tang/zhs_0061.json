[
  {
    "volume": 61,
    "sequence": 1,
    "title": "人日侍宴大明宫恩赐彩缕人胜应制",
    "author": "李峤",
    "content": [
      "凤城景色已含韶，人日风光倍觉饶。",
      "桂吐半轮迎此夜，蓂开七叶应今朝。",
      "鱼猜水冻行犹涩，莺喜春熙弄欲娇。",
      "愧奉登高摇彩翰，欣逢御气上丹霄。"
    ]
  },
  {
    "volume": 61,
    "sequence": 2,
    "title": "奉和初春幸太平公主南庄应制（景龙三年二月十一日）",
    "author": "李峤",
    "content": [
      "主家山第接云开，天上春游动地来。",
      "羽骑参差花外转，霓旌摇曳日边回。",
      "还将石溜调琴曲，更取峰霞入酒杯。",
      "鸾辂已辞乌鹊渚，箫声犹绕凤凰台。"
    ]
  },
  {
    "volume": 61,
    "sequence": 3,
    "title": "太平公主山亭侍宴应制（景龙三年八月十三日）",
    "author": "李峤",
    "content": [
      "黄金瑞榜绛河隈，白玉仙舆紫禁来。",
      "碧树青岑云外耸，朱楼画阁水中开。",
      "龙舟下瞰鲛人室，羽节高临凤女台。",
      "遽惜欢娱歌吹晚，挥戈更却曜灵回。"
    ]
  },
  {
    "volume": 61,
    "sequence": 4,
    "title": "奉和拜洛应制",
    "author": "李峤",
    "content": [
      "七萃銮舆动，千年瑞检开。",
      "文如龟负出，图似凤衔来。",
      "殷荐三神享，明禋万国陪。",
      "周旗黄鸟集，汉幄紫云回。",
      "日暮钩陈转，清歌上帝台。"
    ]
  },
  {
    "volume": 61,
    "sequence": 5,
    "title": "奉和幸大荐福寺应制（寺即中宗旧宅）",
    "author": "李峤",
    "content": [
      "雁沼开香域，鹦林降彩旃。",
      "还窥图凤宇，更坐跃龙川。",
      "桂舆朝群辟，兰宫列四禅。",
      "半空银阁断，分砌宝绳连。",
      "甘雨苏燋泽，慈云动沛篇。",
      "独惭贤作砺，空喜福成田。"
    ]
  },
  {
    "volume": 61,
    "sequence": 6,
    "title": "奉和幸长安故城未央宫应制",
    "author": "李峤",
    "content": [
      "旧宫贤相筑，新苑圣君来。",
      "运改城隍变，年深栋宇摧。",
      "后池无复水，前殿久成灰。",
      "莫辨祈风观，空传承露杯。",
      "宸心千载合，睿律九韵开。",
      "今日联章处，犹疑上柏台。"
    ]
  },
  {
    "volume": 61,
    "sequence": 7,
    "title": "奉和幸望春宫送朔方总管张仁亶",
    "author": "李峤",
    "content": [
      "玉塞征骄子，金符命老臣。",
      "三军张武旆，万乘饯行轮。",
      "猛气凌玄朔，崇恩降紫宸。",
      "投醪还结士，辞第本忘身。",
      "露下鹰初击，风高雁欲宾。",
      "方销塞北祲，还靖漠南尘。"
    ]
  },
  {
    "volume": 61,
    "sequence": 8,
    "title": "奉和幸三会寺应制",
    "author": "李峤",
    "content": [
      "故台苍颉里，新邑紫泉居。",
      "岁在开金寺，时来降玉舆。",
      "龙形虽近刹，鸟迹尚留书。",
      "竹是蒸青外，池仍点墨馀。",
      "天文光圣草，宝思合真如。",
      "谬奉千龄日，欣陪十地初。"
    ]
  },
  {
    "volume": 61,
    "sequence": 9,
    "title": "奉和天枢成宴夷夏群僚应制",
    "author": "李峤",
    "content": [
      "辙迹光西崦，勋庸纪北燕。",
      "何如万方会，颂德九门前。",
      "灼灼临黄道，迢迢入紫烟。",
      "仙盘正下露，高柱欲承天。",
      "山类丛云起，珠疑大火悬。",
      "声流尘作劫，业固海成田。",
      "帝泽倾尧酒，宸歌掩舜弦。",
      "欣逢下生日，还睹上皇年。"
    ]
  },
  {
    "volume": 61,
    "sequence": 10,
    "title": "皇帝上礼抚事述怀",
    "author": "李峤",
    "content": [
      "配极辉光远，承天顾托隆。",
      "负图济多难，脱履归成功。",
      "圣道昭永锡，邕言让在躬。",
      "还推万方重，咸仰四门聪。",
      "恭已忘自逸，因人体至公。",
      "垂旒沧海晏，解网法星空。",
      "云散天五色，春还日再中。",
      "称觞合缨弁，率舞应丝桐。",
      "凯乐深居镐，传歌盛饮丰。",
      "小臣滥簪笔，无以颂唐风。"
    ]
  },
  {
    "volume": 61,
    "sequence": 11,
    "title": "奉和幸韦嗣立山庄侍宴应制",
    "author": "李峤",
    "content": [
      "南洛师臣契，东岩王佐居。",
      "幽情遗绂冕，宸眷属樵渔。",
      "制下峒山跸，恩回灞水舆。",
      "松门驻旌盖，薜幄引簪裾。",
      "石磴平黄陆，烟楼半紫虚。",
      "云霞仙路近，琴酒俗尘疏。",
      "乔木千龄外，悬泉百丈馀。",
      "崖深经炼药，穴古旧藏书。",
      "树宿抟风鸟，池潜纵壑鱼。",
      "宁知天子贵，尚忆武侯庐。"
    ]
  },
  {
    "volume": 61,
    "sequence": 12,
    "title": "倡妇行",
    "author": "李峤",
    "content": [
      "十年倡家妇，三秋边地人。",
      "红妆楼上歇，白发陇头新。",
      "夜夜风霜苦，年年征戍频。",
      "山西长落日，塞北久无春。",
      "团扇辞恩宠，回文赠苦辛。",
      "胡兵屡攻战，汉使绝和亲。",
      "消息如瓶井，沉浮似路尘。",
      "空馀千里月，照妾两眉嚬。"
    ]
  },
  {
    "volume": 61,
    "sequence": 13,
    "title": "饯薛大夫护边",
    "author": "李峤",
    "content": [
      "荒隅时未通，副相下临戎。",
      "授律星芒动，分兵月晕空。",
      "犀皮拥青橐，象齿饰雕弓。",
      "决胜三河勇，长驱六郡雄。",
      "登山窥代北，屈指计辽东。",
      "伫见燕然上，抽毫颂武功。"
    ]
  },
  {
    "volume": 61,
    "sequence": 14,
    "title": "和杜学士旅次淮口阻风",
    "author": "李峤",
    "content": [
      "夕吹生寒浦，清淮上暝潮。",
      "迎风欲举棹，触浪反停桡。",
      "淼漫烟波阔，参差林岸遥。",
      "日沉丹气敛，天敞白云销。",
      "水雁衔芦叶，沙鸥隐荻苗。",
      "客行殊未已，川路几迢迢。"
    ]
  },
  {
    "volume": 61,
    "sequence": 15,
    "title": "送光禄刘主簿之洛",
    "author": "李峤",
    "content": [
      "函谷双崤右，伊川二陕东。",
      "仙舟窅将隔，芳斝暂云同。",
      "朋席馀欢尽，文房旧侣空。",
      "他乡千里月，岐路九秋风。",
      "背枥嘶班马，分洲叫断鸿。",
      "别后青山外，相望白云中。"
    ]
  },
  {
    "volume": 61,
    "sequence": 16,
    "title": "送骆奉礼从军",
    "author": "李峤",
    "content": [
      "玉塞边烽举，金坛庙略申。",
      "羽书资锐笔，戎幕引英宾。",
      "剑动三军气，衣飘万里尘。",
      "琴尊留别赏，风景惜离晨。",
      "笛梅含晚吹，营柳带馀春。",
      "希君勒石返，歌舞入城闉。"
    ]
  },
  {
    "volume": 61,
    "sequence": 17,
    "title": "王屋山第之侧杂构小亭，暇日与群公同游",
    "author": "李峤",
    "content": [
      "桂亭依绝巘，兰榭俯回溪。",
      "绮栋鱼鳞出，雕甍凤羽栖。",
      "引泉聊涨沼，凿磴且通蹊。",
      "席上山花落，帘前野树低。",
      "弋林开曙景，钓渚发晴霓。",
      "狎水惊梁雁，临风听楚鸡。",
      "复看题柳叶，弥喜荫桐圭。"
    ]
  },
  {
    "volume": 61,
    "sequence": 18,
    "title": "奉和杜员外扈从教阅",
    "author": "李峤",
    "content": [
      "杪冬岩杀气，穷纪送颓光。",
      "薄狩三农隙，大阅五戎场。",
      "菜田初起烧，兰野正开防。",
      "夹岸虹旗转，分朋兽罟张。",
      "燕弧带晓月，吴剑动秋霜。",
      "原启前禽路，山萦后骑行。",
      "云区坠日羽，星苑毙天狼。",
      "礼振军容肃，威宣武节扬。",
      "神心体殷祝，灵兆叶姬祥。",
      "幸陪仙驾末，欣采翰林芳。"
    ]
  },
  {
    "volume": 61,
    "sequence": 19,
    "title": "军师凯旋自邕州顺流舟中",
    "author": "李峤",
    "content": [
      "鸣鞞入嶂口，泛舸历川湄。",
      "尚想江陵阵，犹疑下濑师。",
      "岸回帆影疾，风逆鼓声迟。",
      "萍叶沾兰桨，林花拂桂旗。",
      "弓鸣苍隼落，剑动白猿悲。",
      "芳树吟羌管，幽篁入楚词。",
      "全军多胜策，无战在明时。",
      "寄谢山东妙，长缨徒自欺。"
    ]
  },
  {
    "volume": 61,
    "sequence": 20,
    "title": "夏晚九成宫呈同僚",
    "author": "李峤",
    "content": [
      "碣馆分襄野，平台架射峰。",
      "英藩信炜烨，胜地本从容。",
      "林引梧庭凤，泉归竹沼龙。",
      "小轩恒共处，长坂属相从。",
      "野席兰琴奏，山台桂酒醲。",
      "一枰移昼景，六著尽宵钟。",
      "枚藻清词律，邹谈耀辩锋。",
      "结欢良有裕，联采愧无庸。",
      "暂悦丘中赏，还希物外踪。",
      "风烟远近至，鱼鸟去来逢。",
      "月涧横千丈，云崖列万重。",
      "树红山果熟，崖绿水苔浓。",
      "愿以西园柳，长间北岩松。"
    ]
  },
  {
    "volume": 61,
    "sequence": 21,
    "title": "田假限疾不获还庄载想田园兼思亲友率成短韵…赠杜幽素",
    "author": "李峤",
    "content": [
      "游宦劳牵网，风尘久化衣。",
      "迹驰东苑路，望阻北岩扉。",
      "及此承休告，聊将狎遁肥。",
      "十旬俄委疾，三径且殊归。",
      "茂陵窅难即，灵台暂可依。",
      "疲疴旅城寺，延想属郊畿。",
      "夕梦园林是，晨瞻邑里非。",
      "绿畴良已秽，清濠旷不追。",
      "野花何处落，山月几秋辉。",
      "彼美符商政，优游绝汉机。",
      "高情物累遣，逸气烟霞飞。",
      "乐道方无闷，怀贤独有违。",
      "尊虚旧园酒，琴静故人徽。",
      "夏沼莲初发，秋田麦稍稀。",
      "何当携手去，岁暮采芳菲。"
    ]
  },
  {
    "volume": 61,
    "sequence": 22,
    "title": "刘侍读见和山邸十篇重申此赠",
    "author": "李峤",
    "content": [
      "神岳瑶池圃，仙宫玉树林。",
      "乘时警天御，清暑涤宸襟。",
      "梁驾陪玄赏，淄庭掩翠岑。",
      "对岩龙岫出，分壑雁池深。",
      "檐迥松萝映，窗高石镜临。",
      "落泉奔涧响，惊吹助猿吟。",
      "野气迷凉燠，山花杂古今。",
      "英藩盛宾侣，胜景想招寻。",
      "践径披兰叶，攀崖引桂阴。",
      "穆生时泛醴，邹子或调琴。",
      "雉翳分场合，鱼钩向浦沉。",
      "朝游极斜景，夕宴待横参。",
      "顾己惭铅锷，叨名齿玳簪。",
      "斩依朱邸馆，还畅白云心。",
      "丘壑信多美，烟霞得所钦。",
      "寓言摅宿志，窃吹简知音。",
      "奖价逾珍石，酬文重振金。",
      "方从仁智所，携手濯清浔。"
    ]
  },
  {
    "volume": 61,
    "sequence": 23,
    "title": "晚秋喜雨",
    "author": "李峤",
    "content": [
      "积阳躔首夏，隆旱届徂秋。",
      "炎威振皇服，歊景暴神州。",
      "气涤朝川郎，光澄夕照浮。",
      "草木委林甸，禾黍悴原畴。",
      "国惧流金眚，人深悬磬忧。",
      "紫宸竞履薄，丹扆念推沟。",
      "望肃坛场祀，冤申囹圄囚。",
      "御车迁玉殿，荐菲撤琼羞。",
      "济窘邦储发，蠲穷井赋优。",
      "服闲云骥屏，冗术土龙修。",
      "睿感通三极，天诚贯六幽。",
      "夏祈良未拟，商祷讵为俦。",
      "穴蚁祯符应，山蛇毒影收。",
      "腾云八际满，飞雨四溟周。",
      "聚霭笼仙阙，连霏绕画楼。",
      "旱陂仍积水，涸沼更通流。",
      "晚穗萎还结，寒苗瘁复抽。",
      "九农欢岁阜，万宇庆时休。",
      "野洽如坻咏，途喧击壤讴。",
      "幸闻东李道，欣奉北场游。"
    ]
  },
  {
    "volume": 61,
    "sequence": 24,
    "title": "中秋月二首",
    "author": "李峤",
    "content": [
      "盈缺青冥外，东风万古吹。",
      "何人种丹桂，不长出轮枝。",
      "圆魄上寒空，皆言四海同。",
      "安知千里外，不有雨兼风。"
    ]
  },
  {
    "volume": 61,
    "sequence": 25,
    "title": "侍宴桃花园咏桃花应制",
    "author": "李峤",
    "content": [
      "岁去无言忽憔悴，时来含笑吐氛氲。",
      "不能拥路迷仙客，故欲开蹊待圣君。"
    ]
  },
  {
    "volume": 61,
    "sequence": 26,
    "title": "奉和圣制幸韦嗣立山庄应制",
    "author": "李峤",
    "content": [
      "万骑千官拥帝车，八龙三马访仙家。",
      "凤凰原上开青壁，鹦鹉杯中弄紫霞。"
    ]
  },
  {
    "volume": 61,
    "sequence": 27,
    "title": "游苑遇雪应制",
    "author": "李峤",
    "content": [
      "散漫祥云逐圣回，飘飖瑞雪绕天来。",
      "不能落后争飞絮，故欲迎前赛早梅。"
    ]
  },
  {
    "volume": 61,
    "sequence": 28,
    "title": "送司马先生",
    "author": "李峤",
    "content": [
      "蓬阁桃源两处分，人间海上不相闻。",
      "一朝琴里悲黄鹤，何日山头望白云。"
    ]
  },
  {
    "volume": 61,
    "sequence": 29,
    "title": "风",
    "author": "李峤",
    "content": [
      "解落三秋叶，能开二月花。",
      "过江千尺浪，入竹万竿斜。"
    ]
  },
  {
    "volume": 61,
    "sequence": 30,
    "title": "上清晖閤遇雪",
    "author": "李峤",
    "content": [
      "千钟圣酒御筵披，六出祥英乱绕枝。",
      "即此神仙对琼圃，何须辙迹向瑶池。"
    ]
  },
  {
    "volume": 61,
    "sequence": 31,
    "title": "石淙",
    "author": "李峤",
    "content": [
      "羽盖龙旗下绝冥，兰除薜幄坐云扃。",
      "鸟和百籁疑调管，花发千岩似画屏。",
      "金灶浮烟朝漠漠，石床寒水夜泠泠。",
      "自然碧洞窥仙境，何必丹丘是福庭。"
    ]
  }
]