[
  {
    "volume": 321,
    "sequence": 1,
    "title": "奉和李相公早朝于中书候传点偶书所怀奉呈门…中书相公",
    "author": "权德舆",
    "content": [
      "五更钟漏歇，千门扃钥开。",
      "紫宸残月下，黄道晓光来。",
      "辨色趋中禁，分班列上台。",
      "祥烟初缭绕，威凤正裴回。",
      "斧藻归全德，轮辕适众材。",
      "化成风偃草，道合鼎调梅。",
      "渥命随三接，皇恩畅九垓。",
      "嘉言造膝去，喜气沃心回。",
      "东阁延多士，南山赋有台。",
      "阳春那敢和，空此咏康哉。"
    ]
  },
  {
    "volume": 321,
    "sequence": 2,
    "title": "奉和于司空二十五丈新卜城南郊…奉献兼呈李裴相公",
    "author": "权德舆",
    "content": [
      "一德承昌运，三公翊至尊。",
      "云龙谐理代，鱼水见深恩。",
      "别墅池塘晓，晴郊草木蕃。",
      "沟塍连杜曲，茅土盛于门。",
      "卜筑因登览，经邦每讨论。",
      "退朝鸣玉会，入室断金言。",
      "材俊依东阁，壶觞接后园。",
      "径深云自起，风静叶初翻。",
      "宰物归心匠，虚中即化源。",
      "巴人宁敢和，空此愧游藩。"
    ]
  },
  {
    "volume": 321,
    "sequence": 3,
    "title": "奉和新卜城南郊居得与卫右丞邻舍，因赋诗寄赠",
    "author": "权德舆",
    "content": [
      "上宰坐论道，郊居仍里仁。",
      "七符既昭晰，万象随陶钧。",
      "旭旦下玉墀，鸣驺拂车茵。",
      "轩窗退残暑，风物迎萧辰。",
      "山泽蜃雨出，林塘鱼鸟驯。",
      "岂同求羊径，共是羲皇人。",
      "石君五曹重，左户三壤均。",
      "居止烟火接，逢迎鸡黍频。",
      "大方本无隅，盛德必有邻。",
      "千年郢曲后，复此闻阳春。"
    ]
  },
  {
    "volume": 321,
    "sequence": 4,
    "title": "奉和韦曲庄言怀，贻东曲外族诸弟",
    "author": "权德舆",
    "content": [
      "韦曲冠盖里，鲜原郁青葱。",
      "公台睦中外，墅舍邻西东。",
      "驺驭出国门，晨曦正曈曨。",
      "燕居平外土，野服参华虫。",
      "疆畎分古渠，烟霞连灌丛。",
      "长幼序以齿，欢言无不同。",
      "忆昔全盛时，勋劬播休功。",
      "代业扩宇内，光尘蔼墟中。",
      "慨息多永叹，歌诗厚时风。",
      "小生忝瓜葛，慕义斯无穷。"
    ]
  },
  {
    "volume": 321,
    "sequence": 5,
    "title": "和王侍郎病中领度支，烦迫之馀，过西园书堂闲望",
    "author": "权德舆",
    "content": [
      "凭槛辍繁务，晴光烟树分。",
      "中邦均禹贡，上药验桐君。",
      "满径风转蕙，卷帘山出云。",
      "锵然玉音发，余兴在斯文。"
    ]
  },
  {
    "volume": 321,
    "sequence": 6,
    "title": "奉和度支李侍郎早朝",
    "author": "权德舆",
    "content": [
      "夙驾趋北阙，晓星启东方。",
      "鸣驺分骑吏，列烛散康庄。",
      "照灼华簪并，逶迤绮陌长。",
      "腰金初辨色，喷玉自生光。",
      "献替均三壤，贞明集百祥。",
      "下才叨接武，空此愧文昌。"
    ]
  },
  {
    "volume": 321,
    "sequence": 7,
    "title": "奉和刘侍郎司徒奉诏伐叛书情呈宰相",
    "author": "权德舆",
    "content": [
      "玉帐元侯重，黄枢上宰雄。",
      "缘情词律外，宣力庙谋中。",
      "震耀恭天讨，严凝助岁功。",
      "行看画麟阁，凛凛有英风。"
    ]
  },
  {
    "volume": 321,
    "sequence": 8,
    "title": "奉和鄜州刘大夫麦秋出师遮虏有怀中朝亲故",
    "author": "权德舆",
    "content": [
      "天子爱全才，故人雄外台。",
      "绿油登上将，青绶亚中台。",
      "亭障鸣笳入，风云转旆来。",
      "兰坊分杳杳，麦垄望莓莓。",
      "月向雕弓满，莲依宝剑开。",
      "行师齐鹤列，锡马尽龙媒。",
      "壮志征染甫，嘉招萃楚材。",
      "千寻推直干，百炼去纤埃。",
      "间阔劳相望，欢言幸早陪。",
      "每联花下骑，几泛竹间杯。",
      "芳讯双鱼远，流年两鬓催。",
      "何时介圭觐，携手咏康哉。"
    ]
  },
  {
    "volume": 321,
    "sequence": 9,
    "title": "太原郑尚书远寄新诗，走笔酬赠，因代书贺",
    "author": "权德舆",
    "content": [
      "晓开阊阖出丝言，共喜全才镇北门。",
      "职重油幢推上略，荣兼革履见深恩。",
      "昔岁经过同二仲，登朝并命惭无用。",
      "曲台分季奉斋祠，直笔系年陪侍从。",
      "芬芳鸡舌向南宫，伏奏丹墀迹又同。",
      "公望数承黄纸诏，虚怀自号白云翁。",
      "戎装躞蹀纷出祖，金印煌煌宠司武。",
      "时看介士阅犀渠，每狎儒生冠章甫。",
      "晋祠汾水古并州，千骑双旌居上头。",
      "新握兵符应感激，远缄诗句更风流。",
      "缁衣诸侯谅称美，白衣尚书何可比。",
      "只今麟阁待丹青，努力加餐报天子。"
    ]
  },
  {
    "volume": 321,
    "sequence": 10,
    "title": "奉和许阁老酬淮南崔十七端公见寄",
    "author": "权德舆",
    "content": [
      "文行蕴良图，声华挹大巫。",
      "抡才超粉署，驳议在黄枢。",
      "自得环中辨，偏推席上儒。",
      "八音谐雅乐，七辔骋康衢。",
      "密侍仝锵珮，雄才本弃繻。",
      "炉烟霏琐闼，宫漏滴铜壶。",
      "旧友双鱼至，新文七义敷。",
      "断金挥丽藻，比玉咏生刍。",
      "交辟尝推重，单辞忽受诬。",
      "风波疲贾谊，岐路泣杨朱。",
      "溟涨前程险，炎荒旅梦孤。",
      "空悲鸢跕水，翻羡雁衔芦。",
      "故国方迢递，羁愁自郁纡。",
      "远猷来象魏，霈泽过番禺。",
      "尽室扁舟客，还家万里途。",
      "索居因仕宦，著论拟潜夫。",
      "帆席来应驶，郊园半已芜。",
      "夕阳寻古径，凉吹动纤枯。",
      "忆昔同驱传，忘怀或据梧。",
      "幕庭依古刹，缗税给中都。",
      "瓜步经过惯，龙沙眺听殊。",
      "春山岚漠漠，秋渚露涂涂。",
      "孰谓原思病，非关宁武愚。",
      "方看簪獬豸，俄叹絷騊駼。",
      "芳讯风情在，佳期岁序徂。",
      "二贤欢最久，三益义非无。",
      "柏悦心应尔，松寒志不渝。",
      "子将陪禁掖，亭伯限江湖。",
      "交分终推毂，离忧莫向隅。",
      "分曹日相见，延首忆田苏。"
    ]
  },
  {
    "volume": 321,
    "sequence": 11,
    "title": "奉和李给事省中书情寄刘苗崔三曹长因呈许陈二阁老",
    "author": "权德舆",
    "content": [
      "常寮几处伏明光，新诏联翩夕拜郎。",
      "五夜漏清天欲曙，万年枝暖日初长。",
      "分曹列侍登文石，促膝闲谣接羽觞。",
      "共说汉朝荣上赏，岂令三友滞冯唐。"
    ]
  },
  {
    "volume": 321,
    "sequence": 12,
    "title": "过张监阁老宅对酒奉酬见赠（其年停贡举）",
    "author": "权德舆",
    "content": [
      "里仁无外事，徐步一开颜。",
      "荆玉收难尽，齐竽喜暂闲。",
      "秋风倾菊酒，霁景下蓬山。",
      "不用投车辖，甘从倒载还。"
    ]
  },
  {
    "volume": 321,
    "sequence": 13,
    "title": "奉和张舍人阁老阁中直夜思闻雅琴因以书事通简僚友",
    "author": "权德舆",
    "content": [
      "紫垣宿清夜，蔼蔼复沈沈。",
      "圆月衡汉净，好风松涤深。",
      "轩窗韵虚籁，兰雪怀幽音。",
      "珠露销暑气，玉徽结遐心。",
      "盛才本殊伦，雅诰方在今。",
      "伫见舒彩翮，翻飞归凤林。"
    ]
  },
  {
    "volume": 321,
    "sequence": 14,
    "title": "和兵部李尚书东亭诗",
    "author": "权德舆",
    "content": [
      "三接履声退，东亭斯旷然。",
      "风流披鹤氅，操割佩龙泉。",
      "云卷岩巘叠，雨馀松桂鲜。",
      "岂烦禽尚游，所贵天理全。"
    ]
  },
  {
    "volume": 321,
    "sequence": 15,
    "title": "和司门殷员外早秋省中书直夜，寄荆南卫象端公",
    "author": "权德舆",
    "content": [
      "共嗟王粲滞荆州，才子为郎忆旧游。",
      "凉夜偏宜粉署直，清言远待玉人酬。",
      "风生北渚烟波阔，露下南宫星汉秋。",
      "早晚得为同舍侣，知君两地结离忧。"
    ]
  },
  {
    "volume": 321,
    "sequence": 16,
    "title": "酬陆三十二参浙东见寄",
    "author": "权德舆",
    "content": [
      "骢马别已久，鲤鱼来自烹。",
      "殷勤故人意，怊怅中林情。",
      "茫茫重江外，杳杳一枝琼。",
      "搔首望良觌，为君华发生。"
    ]
  },
  {
    "volume": 321,
    "sequence": 17,
    "title": "奉酬张监阁老雪后过中书见赠加两韵简南省僚旧",
    "author": "权德舆",
    "content": [
      "寓直久叨荣，新恩倍若惊。",
      "风清五夜永，节换一阳生。",
      "潘鬓年空长，齐竽艺本轻。",
      "常时望连茹，今日剧悬旌。",
      "枉步欢方接，含毫思又萦。",
      "烦君白雪句，岁晏若为情。"
    ]
  },
  {
    "volume": 321,
    "sequence": 18,
    "title": "酬主客仲员外见贺正除",
    "author": "权德舆",
    "content": [
      "五年承乏奉如纶，才薄那堪侍从臣。",
      "禁署独闻清漏晓，命书惭对紫泥新。",
      "周班每喜簪裾接，郢曲偏宜讽咏频。",
      "忆昔曲台尝议礼，见君论著最相亲。"
    ]
  },
  {
    "volume": 321,
    "sequence": 19,
    "title": "奉和太府韦卿阁老左藏库中假山之作",
    "author": "权德舆",
    "content": [
      "春山仙掌百花开，九棘腰金有上才。",
      "忽向庭中摹峻极，如从洞里见昭回。",
      "小松已负干霄状，片石皆疑缩地来。",
      "都内今朝似方外，仍传丽曲寄云台。"
    ]
  },
  {
    "volume": 321,
    "sequence": 20,
    "title": "奉和崔评事寄外甥刘同州…杨少尹、李侍御并见寄之作",
    "author": "权德舆",
    "content": [
      "芳讯来江湖，开缄粲瑶碧。",
      "诗因乘黄赠，才擅雕龙格。",
      "深陈名教本，谅以仁义积。",
      "藻思成采章，雅音闻皦绎。",
      "清时左冯翊，贵士二千石。",
      "前日应星文，今兹敞华戟。",
      "谢公尝乞墅，宁氏终相宅。",
      "往岁疲草玄，忘年齐举白。",
      "酒酣吟更苦，夜艾谈方剧。",
      "枣巷风雨秋，石头烟水夕。",
      "多逢长者辙，不屑诸公辟。",
      "酷似仰牢之，雄词挹亭伯。",
      "老骥念千里，饥鹰舒七翮。",
      "叵能舍郊扉，来偶朝中客。"
    ]
  },
  {
    "volume": 321,
    "sequence": 21,
    "title": "和职方殷郎中留滞江汉初至南宫，呈诸公并见寄",
    "author": "权德舆",
    "content": [
      "十载别文昌，藩符寄武当。",
      "师贞上介辟，恩擢正员郎。",
      "藻思烟霞丽，归轩印绶光。",
      "还希驻辇问，莫自叹冯唐。"
    ]
  },
  {
    "volume": 321,
    "sequence": 22,
    "title": "奉酬从兄南仲见示十九韵",
    "author": "权德舆",
    "content": [
      "晋季天下乱，安丘佐关中。",
      "德辉霭家牒，侯籍推时功。",
      "簪缨盛西州，清白传素风。",
      "逢时有舒卷，缮性无穷通。",
      "吾兄挺奇资，向晦道自充。",
      "耕凿汝山下，退然安困蒙。",
      "诗成三百篇，儒有一亩宫。",
      "琴书满座右，芝朮生墙东。",
      "丽藻粲相鲜，晨辉艳芳丛。",
      "清光杳无际，皓魄流霜空。",
      "邦有贤诸侯，主盟词律雄。",
      "荐贤比文举，理郡迈文翁。",
      "楼中赏不独，池畔醉每同。",
      "圣朝辟四门，发迹贵名公。",
      "小生何为者，往岁学雕虫。",
      "华簪映武弁，一年被微躬。",
      "开缄捧新诗，琼玉寒青葱。",
      "谬进空内讼，结怀远忡忡。",
      "时来无自疑，刷翮摩苍穹。"
    ]
  },
  {
    "volume": 321,
    "sequence": 23,
    "title": "酬崔千牛四郎早秋见寄",
    "author": "权德舆",
    "content": [
      "浩歌坐虚室，庭树生凉风。",
      "碧云灭奇彩，白露萎芳丛。",
      "感此时物变，悠然遐想通。",
      "偶来被簪组，自觉如池龙。",
      "少年才藻新，金鼎世业崇。",
      "凤文已彪炳，琼树何青葱。",
      "联镳长安道，接武承明宫。",
      "君登玉墀上，我侍彤庭中。",
      "疲病多内愧，切磋常见同。",
      "起予览新诗，逸韵凌秋空。",
      "相爱每不足，因兹寓深衷。"
    ]
  },
  {
    "volume": 321,
    "sequence": 24,
    "title": "酬灵彻上人以诗代书见寄（时在荐福寺坐夏）",
    "author": "权德舆",
    "content": [
      "莲花出水地无尘，中有南宗了义人。",
      "已取贝多翻半字，还将阳焰谕三身。",
      "碧云飞处诗偏丽，白月圆时信本真。",
      "更喜开缄销热恼，西方社里旧相亲。"
    ]
  },
  {
    "volume": 321,
    "sequence": 25,
    "title": "酬蔡十二博士见寄四韵",
    "author": "权德舆",
    "content": [
      "芜城十年别，蓬转居不定。",
      "终岁白屋贫，独谣清酒圣。",
      "风尘韦带减，霜雪松心劲。",
      "何以浣相思，启元能尽性。"
    ]
  },
  {
    "volume": 321,
    "sequence": 26,
    "title": "戏和三韵",
    "author": "权德舆",
    "content": [
      "墨翟突不黔，范丹甑生尘。",
      "君今复劳歌，鹤发吹湿薪。",
      "前诏许真秩，何如巾软轮。"
    ]
  },
  {
    "volume": 321,
    "sequence": 27,
    "title": "李十韶州寄途中绝句使者取报修书之际口号酬赠",
    "author": "权德舆",
    "content": [
      "诏下忽临山水郡，不妨从事恣攀登。",
      "莫言向北千行雁，别有图南七月鹏。"
    ]
  },
  {
    "volume": 321,
    "sequence": 28,
    "title": "崔四郎协律以诗见寄，兼惠蜀琴，因以酬赠",
    "author": "权德舆",
    "content": [
      "临风结烦想，客至传好音。",
      "白雪缄郢曲，朱弦亘蜀琴。",
      "泠泠响幽韵，款款寄遐心。",
      "岁晚何以报，与君期断金。"
    ]
  },
  {
    "volume": 321,
    "sequence": 29,
    "title": "酬冯绛州早秋绛台感怀见寄",
    "author": "权德舆",
    "content": [
      "良牧闲无事，层台思眇然。",
      "七条萦印绶，三晋辨山川。",
      "洗嫧讴谣合，开襟眺听偏。",
      "秋光连大卤，霁景下新田。",
      "叶落径庭树，人归曲沃烟。",
      "武符颁美化，亥字访疑年。",
      "经术推多识，卿曹亦累迁。",
      "斋祠常并冕，官品每差肩。",
      "接部青丝骑，裁诗白露天。",
      "知音愧相访，商洛正闲眠。"
    ]
  },
  {
    "volume": 321,
    "sequence": 30,
    "title": "酬赵尚书杏园花下醉后见寄（时为太常卿）",
    "author": "权德舆",
    "content": [
      "春光深处曲江西，八座风流信马蹄。",
      "鹤发杏花相映好，羡君终日醉如泥。"
    ]
  },
  {
    "volume": 321,
    "sequence": 31,
    "title": "酬赵尚书城南看花日晚先归见寄",
    "author": "权德舆",
    "content": [
      "杜城韦曲遍寻春，处处繁花满目新。",
      "日暮归鞍不相待，与君同是醉乡人。"
    ]
  }
]