[
  {
    "volume": 36,
    "sequence": 1,
    "title": "从军行二首（一作拟古）",
    "author": "虞世南",
    "content": [
      "涂山烽候惊，弭节度龙城。",
      "冀马楼兰将，燕犀上谷兵。",
      "剑寒花不落，弓晓月逾明。",
      "凛凛严霜节，冰壮黄河绝。",
      "蔽日卷征蓬，浮天散飞雪。",
      "全兵值月满，精骑乘胶折。",
      "结发早驱驰，辛苦事旌麾。",
      "马冻重关冷，轮摧九折危。",
      "独有西山将，年年属数奇。",
      "烽火发金微，连营出武威。",
      "孤城塞云起，绝阵虏尘飞。",
      "侠客吸龙剑，恶少缦胡衣。",
      "朝摩骨都垒，夜解谷蠡围。",
      "萧关远无极，蒲海广难依。",
      "沙磴离旌断，晴川候马归。",
      "交河梁已毕，燕山旆欲挥。",
      "方知万里相，侯服见光辉。"
    ]
  },
  {
    "volume": 36,
    "sequence": 2,
    "title": "拟饮马长城窟",
    "author": "虞世南",
    "content": [
      "驰马渡河干，流深马渡难。",
      "前逢锦车使，都护在楼兰。",
      "轻骑犹衔勒，疑兵尚解鞍。",
      "温池下绝涧，栈道接危峦。",
      "拓地勋未赏，亡城律岂宽。",
      "有月关犹暗，经春陇尚寒。",
      "云昏无复影，冰合不闻湍。",
      "怀君不可遇，聊持报一餐。"
    ]
  },
  {
    "volume": 36,
    "sequence": 3,
    "title": "出塞",
    "author": "虞世南",
    "content": [
      "上将三略远，元戎九命尊。",
      "缅怀古人节，思酬明主恩。",
      "山西多勇气，塞北有游魂。",
      "扬桴上陇坂，勒骑下平原。",
      "誓将绝沙漠，悠然去玉门。",
      "轻赍不遑舍，惊策骛戎轩。",
      "凛凛边风急，萧萧征马烦。",
      "雪暗天山道，冰塞交河源。",
      "雾锋黯无色，霜旗冻不翻。",
      "耿介倚长剑，日落风尘昏。"
    ]
  },
  {
    "volume": 36,
    "sequence": 4,
    "title": "结客少年场行",
    "author": "虞世南",
    "content": [
      "韩魏多奇节，倜傥遗声利。",
      "共矜然诺心，各负纵横志。",
      "结交一言重，相期千里至。",
      "绿沉明月弦，金络浮云辔。",
      "吹箫入吴市，击筑游燕肆。",
      "寻源博望侯，结客远相求。",
      "少年怀一顾，长驱背陇头。",
      "焰焰戈霜动，耿耿剑虹浮。",
      "天山冬夏雪，交河南北流。",
      "云起龙沙暗，木落雁门秋。",
      "轻生殉知己，非是为身谋。"
    ]
  },
  {
    "volume": 36,
    "sequence": 5,
    "title": "怨歌行",
    "author": "虞世南",
    "content": [
      "紫殿秋风冷，雕甍落日沉。",
      "裁纨凄断曲，织素别离心。",
      "掖庭羞改画，长门不惜金。",
      "宠移恩稍薄，情疏恨转深。",
      "香销翠羽帐，弦断凤凰琴。",
      "镜前红粉歇，阶上绿苔侵。",
      "谁言掩歌扇，翻作白头吟。"
    ]
  },
  {
    "volume": 36,
    "sequence": 6,
    "title": "中妇织流黄",
    "author": "虞世南",
    "content": [
      "寒闺织素锦，含怨敛双蛾。",
      "综新交缕涩，经脆断丝多。",
      "衣香逐举袖，钏动应鸣梭。",
      "还恐裁缝罢，无信达交河。"
    ]
  },
  {
    "volume": 36,
    "sequence": 7,
    "title": "门有车马客",
    "author": "虞世南",
    "content": [
      "陈遵重交结，田蚡擅豪华。",
      "曲台临上路，高轩抵狭斜。",
      "赭汗千金马，绣轴五香车。",
      "白鹤随飞盖，朱鹭入鸣笳。",
      "夏莲开剑水，春桃发绶花。",
      "高谈辩飞兔，扌离藻握灵蛇。",
      "逢恩出毛羽，失路委泥沙。",
      "暧暧风烟晚，路长归骑远。",
      "日斜青琐第，尘飞金谷苑。",
      "危弦促柱奏巴渝，遗簪堕珥解罗襦。",
      "如何守直道，翻使谷名愚。"
    ]
  },
  {
    "volume": 36,
    "sequence": 8,
    "title": "飞来双白鹤",
    "author": "虞世南",
    "content": [
      "飞来双白鹤，奋翼远凌烟。",
      "俱栖集紫盖，一举背青田。",
      "扬影过伊洛，流声入管弦。",
      "鸣群倒景外，刷羽阆风前。",
      "映海疑浮雪，拂涧泻飞泉。",
      "燕雀宁知去，蜉蝣不识还。",
      "何言别俦侣，从此间山川。",
      "顾步已相失，裴回各自怜。",
      "危心犹警露，哀响讵闻天。",
      "无因振六翮，轻举复随仙。"
    ]
  },
  {
    "volume": 36,
    "sequence": 9,
    "title": "奉和幽山雨后应令",
    "author": "虞世南",
    "content": [
      "肃城邻上苑，黄山迩桂宫。",
      "雨歇连峰翠，烟开竟野通。",
      "排虚翔戏鸟，跨水落长虹。",
      "日下林全暗，云收岭半空。",
      "山泉鸣石涧，地籁响岩风。"
    ]
  },
  {
    "volume": 36,
    "sequence": 10,
    "title": "赋得吴都",
    "author": "虞世南",
    "content": [
      "画野通淮泗，星躔应斗牛。",
      "玉牒宏图表，黄旗美气浮。",
      "三分开霸业，万里宅神州。",
      "高台临茂苑，飞阁跨澄流。",
      "江涛如素盖，海气似朱楼。",
      "吴趋自有乐，还似镜中游。"
    ]
  },
  {
    "volume": 36,
    "sequence": 11,
    "title": "赋得慎罚",
    "author": "虞世南",
    "content": [
      "帝图光往册，上德表鸿名。",
      "道冠二仪始，风高三代英。",
      "乐和知化洽，讼息表刑清。",
      "罚轻犹在念，勿喜尚留情。",
      "明慎全无枉，哀矜在好生。",
      "五疵过亦察，二辟理弥精。",
      "幪巾示廉耻，嘉石务详平。",
      "每削繁苛性，常深恻隐诚。",
      "政宽思济猛，疑罪必从轻。",
      "于张惩不滥，陈郭宪无倾。",
      "刑措谅斯在，欢然仰颂声。"
    ]
  },
  {
    "volume": 36,
    "sequence": 12,
    "title": "奉和咏日午",
    "author": "虞世南",
    "content": [
      "高天净秋色，长汉转曦车。",
      "玉树阴初正，桐圭影未斜。",
      "翠盖飞圆彩，明镜发轻花。",
      "再中良表瑞，共仰璧晖赊。"
    ]
  },
  {
    "volume": 36,
    "sequence": 13,
    "title": "发营逢雨应诏",
    "author": "虞世南",
    "content": [
      "豫游欣胜地，皇泽乃先天。",
      "油云阴御道，膏雨润公田。",
      "陇麦沾逾翠，山花湿更然。",
      "稼穑良所重，方复悦丰年。"
    ]
  },
  {
    "volume": 36,
    "sequence": 14,
    "title": "赋得临池竹应制",
    "author": "虞世南",
    "content": [
      "葱翠梢云质，垂彩映清池。",
      "波泛含风影，流摇防露枝。",
      "龙鳞漾嶰谷，凤翅拂涟漪。",
      "欲识凌冬性，唯有岁寒知。"
    ]
  },
  {
    "volume": 36,
    "sequence": 15,
    "title": "侍宴应诏赋韵得前字",
    "author": "虞世南",
    "content": [
      "芬芳禁林晚，容与桂舟前。",
      "横空一鸟度，照水百花然。",
      "绿野明斜日，青山澹晚烟。",
      "滥陪终宴赏，握管类窥天。"
    ]
  },
  {
    "volume": 36,
    "sequence": 16,
    "title": "侍宴归雁堂",
    "author": "虞世南",
    "content": [
      "歌堂面渌水，舞馆接金塘。",
      "竹开霜后翠，梅动雪前香。",
      "凫归初命侣，雁起欲分行。",
      "刷羽同栖集，怀恩愧稻粱。"
    ]
  },
  {
    "volume": 36,
    "sequence": 17,
    "title": "凌晨早朝",
    "author": "虞世南",
    "content": [
      "万瓦宵光曙，重檐夕雾收。",
      "玉花停夜烛，金壶送晓筹。",
      "日晖青琐殿，霞生结绮楼。",
      "重门应启路，通籍引王侯。"
    ]
  },
  {
    "volume": 36,
    "sequence": 18,
    "title": "奉和咏风应魏王教",
    "author": "虞世南",
    "content": [
      "逐舞飘轻袖，传歌共绕梁。",
      "动枝生乱影，吹花送远香。"
    ]
  },
  {
    "volume": 36,
    "sequence": 19,
    "title": "初晴应教",
    "author": "虞世南",
    "content": [
      "初日明燕馆，新溜满梁池。",
      "归云半入岭，残滴尚悬枝。"
    ]
  },
  {
    "volume": 36,
    "sequence": 20,
    "title": "春夜",
    "author": "虞世南",
    "content": [
      "春苑月裴回，竹堂侵夜开。",
      "惊鸟排林度，风花隔水来。"
    ]
  },
  {
    "volume": 36,
    "sequence": 21,
    "title": "咏舞",
    "author": "虞世南",
    "content": [
      "繁弦奏渌水，长袖转回鸾。",
      "一双俱应节，还似镜中看。"
    ]
  },
  {
    "volume": 36,
    "sequence": 22,
    "title": "咏萤",
    "author": "虞世南",
    "content": [
      "的历流光小，飘飖弱翅轻。",
      "恐畏无人识，独自暗中明。"
    ]
  },
  {
    "volume": 36,
    "sequence": 23,
    "title": "蝉",
    "author": "虞世南",
    "content": [
      "垂緌饮清露，流响出疏桐。",
      "居高声自远，非是藉秋风。"
    ]
  },
  {
    "volume": 36,
    "sequence": 24,
    "title": "秋雁（一作褚亮诗）",
    "author": "虞世南",
    "content": [
      "日暮霜风急，羽翮转难任。",
      "为有传书意，联翩入上林。"
    ]
  },
  {
    "volume": 36,
    "sequence": 25,
    "title": "奉和月夜观星应令",
    "author": "虞世南",
    "content": [
      "早秋炎景暮，初弦月彩新。",
      "清风涤暑气，零露净嚣尘。",
      "薄雾销轻縠，鲜云卷夕鳞。",
      "休光灼前曜，瑞彩接重轮。",
      "缘情扌离圣藻，并作命徐陈。",
      "宿草诚渝滥，吹嘘偶仆绅。",
      "天文岂易述，徒知仰北辰。"
    ]
  },
  {
    "volume": 36,
    "sequence": 26,
    "title": "和銮舆顿戏下（一作追从銮舆夕顿戏下应令）",
    "author": "虞世南",
    "content": [
      "重轮依紫极，前耀奉丹霄。",
      "天经恋宸扆，帝命扈仙镳。",
      "乘星开鹤禁，带月下虹桥。",
      "银书含晓色，金辂转晨飙。",
      "雾澈轩营近，尘暗苑城遥。",
      "莲花分秀萼，竹箭下惊潮。",
      "抚己惭龙干，承恩集凤条。",
      "瑶山盛风乐，抽简荐徒谣。"
    ]
  },
  {
    "volume": 36,
    "sequence": 27,
    "title": "奉和至寿春应令",
    "author": "虞世南",
    "content": [
      "瑶山盛风乐，南巡务逸游。",
      "如何事巡抚，民瘼谅斯求。",
      "文鹤扬轻盖，苍龙饰桂舟。",
      "泛沫萦沙屿，寒澌拥急流。",
      "路指八仙馆，途经百尺楼。",
      "眷言昔游践，回驾且淹留。",
      "后车喧凤吹，前旌映彩旒。",
      "龙骖驻六马，飞阁上三休。",
      "调谐金石奏，欢洽羽觞浮。",
      "天文徒可仰，何以厕琳球。"
    ]
  },
  {
    "volume": 36,
    "sequence": 28,
    "title": "奉和幸江都应诏",
    "author": "虞世南",
    "content": [
      "南国行周化，稽山秘夏图。",
      "百王岂殊轨，千载协前谟。",
      "肆觐遵时豫，顺动悦来苏。",
      "安流进玉轴，戒道翼金吾。",
      "龙旂焕辰象，凤吹溢川涂。",
      "封唐昔敷锡，分陕被荆吴。",
      "沐道咸知让，慕义久成都。",
      "冬律初飞管，阳鸟正衔芦。",
      "严飙肃林薄，暧景澹江湖。",
      "鸿私浃幽远，厚泽润凋枯。",
      "虞琴起歌咏，汉筑动巴歈。",
      "多幸沾行苇，无庸类散樗。"
    ]
  },
  {
    "volume": 36,
    "sequence": 29,
    "title": "奉和献岁宴宫臣",
    "author": "虞世南",
    "content": [
      "履端初起节，长苑命高筵。",
      "肆夏喧金奏，重润响朱弦。",
      "春光催柳色，日彩泛槐烟。",
      "微臣同滥吹，谬得仰钧天。"
    ]
  },
  {
    "volume": 36,
    "sequence": 30,
    "title": "奉和出颍至淮应令",
    "author": "虞世南",
    "content": [
      "良晨喜利涉，解缆入淮浔。",
      "寒流泛鹢首，霜吹响哀吟。",
      "潜鳞波里跃，水鸟浪前沉。",
      "邗沟非复远，怅望悦宸襟。"
    ]
  },
  {
    "volume": 36,
    "sequence": 31,
    "title": "应诏嘲司花女",
    "author": "虞世南",
    "content": [
      "学画鸦黄半未成，垂肩享单袖太憨生。",
      "缘憨却得君王惜，长把花枝傍辇行。"
    ]
  }
]