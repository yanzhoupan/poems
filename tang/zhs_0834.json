[
  {
    "volume": 834,
    "sequence": 1,
    "title": "寿春进祝圣七首·千载降祥",
    "author": "贯休",
    "content": [
      "九天宫上圣，降世共昭回。",
      "万汇须亭毓，群仙送下来。",
      "承乾当否极，庶事尽康哉。",
      "只有羲轩比，其余不可陪。"
    ]
  },
  {
    "volume": 834,
    "sequence": 2,
    "title": "寿春进祝圣七首·文有武备",
    "author": "贯休",
    "content": [
      "武宿与文星，常如掌上擎。",
      "孙吴机不动，周邵事多行。",
      "旰食炉烟细，宵衣隙月明。",
      "还闻夔进曲，吹出泰阶平。"
    ]
  },
  {
    "volume": 834,
    "sequence": 3,
    "title": "寿春进祝圣七首·从谏如流",
    "author": "贯休",
    "content": [
      "及溜龙鳞动，君臣道义深。",
      "万年轩后镜，一片汉高心。",
      "北狄皆输款，南夷尽贡琛。",
      "从兹千万岁，枝叶玉森森。"
    ]
  },
  {
    "volume": 834,
    "sequence": 4,
    "title": "寿春进祝圣七首·搜扬草泽",
    "author": "贯休",
    "content": [
      "俟时兼待价，垂棘出尘埃。",
      "仄席三旌切，移山万里来。",
      "烟霞衣上落，阊阖雪中开。",
      "寿酒今朝进，无非出世才。"
    ]
  },
  {
    "volume": 834,
    "sequence": 5,
    "title": "寿春进祝圣七首·守在四夷",
    "author": "贯休",
    "content": [
      "天将兴大蜀，有道遂君临。",
      "四塞同诸子，三边共一心。",
      "闍婆香似雪，回鹘马如林。",
      "曾读前皇传，巍巍冠古今。"
    ]
  },
  {
    "volume": 834,
    "sequence": 6,
    "title": "寿春进祝圣七首·大兴三教",
    "author": "贯休",
    "content": [
      "曈曈悬佛日，天俣动云韶。",
      "缝掖诸生集，麟洲羽客朝。",
      "非烟生玉砌，御柳吐金条。",
      "击壤翁知否，吾皇即帝尧。"
    ]
  },
  {
    "volume": 834,
    "sequence": 7,
    "title": "寿春进祝圣七首·山呼万岁",
    "author": "贯休",
    "content": [
      "声教无为日，山呼万岁声。",
      "隆隆如谷响，合合似雷鸣。",
      "翠拔为天柱，根盘倚凤城。",
      "恭唯千万岁，岁岁致升平。"
    ]
  },
  {
    "volume": 834,
    "sequence": 8,
    "title": "早秋夜坐",
    "author": "贯休",
    "content": [
      "微凉砧满城，林下石床平。",
      "发岂无端白，诗须出世清。",
      "邻僧同树影，砌月浸蛩声。",
      "独自更深坐，无人知此情。"
    ]
  },
  {
    "volume": 834,
    "sequence": 9,
    "title": "早起",
    "author": "贯休",
    "content": [
      "夜坐还早起，寂寥多病身。",
      "神清寻梦在，香极觉花新。",
      "树露繁于雨，溪云动似人。",
      "又知何处客，轧轧转征轮。"
    ]
  },
  {
    "volume": 834,
    "sequence": 10,
    "title": "秋晚野步",
    "author": "贯休",
    "content": [
      "闲步不觉远，萧萧木落初。",
      "诗情抛阃阈，江影动襟裾。",
      "阁北鸿行出，霞西雨脚疏。",
      "金峰秋更好，乞取又何如。"
    ]
  },
  {
    "volume": 834,
    "sequence": 11,
    "title": "晚望",
    "author": "贯休",
    "content": [
      "旷望危桥上，微吟落照前。",
      "烟霞浓浸海，川岳阔连天。",
      "白鸟格不俗，孤云态可怜。",
      "终期将尔辈，归去旧江边。"
    ]
  },
  {
    "volume": 834,
    "sequence": 12,
    "title": "寄翰林陆学士",
    "author": "贯休",
    "content": [
      "颜冉商参甲，鸾凰密勿才。",
      "帘垂仙鸟下，吟次圣人来。",
      "宝辇千官捧，宫花九色开。",
      "何时重一见，为我话蓬莱。"
    ]
  },
  {
    "volume": 834,
    "sequence": 13,
    "title": "赠造微禅师院",
    "author": "贯休",
    "content": [
      "薝卜气雍雍，门深圣泽重。",
      "七丝奔小蟹，五字逼雕龙。",
      "药转红金鼎，茶开紫阁封。",
      "圭峰争去得，卿相日憧憧。"
    ]
  },
  {
    "volume": 834,
    "sequence": 14,
    "title": "南海晚望",
    "author": "贯休",
    "content": [
      "海上聊一望，舶帆天际飞。",
      "狂蛮莫挂甲，圣主正垂衣。",
      "风恶巨鱼出，山昏群獠归。",
      "无人知此意，吟到月腾辉。"
    ]
  },
  {
    "volume": 834,
    "sequence": 15,
    "title": "寄庐山大愿和尚",
    "author": "贯休",
    "content": [
      "石上桂成丛，师庵在桂中。",
      "皆云习凿齿，未可扣真风。",
      "雪洗香炉碧，霞藏瀑布红。",
      "何时甘露偈，一寄剡山东。"
    ]
  },
  {
    "volume": 834,
    "sequence": 16,
    "title": "怀薛尚书兼呈东阳王使君",
    "author": "贯休",
    "content": [
      "得力未得力，高吟夏又残。",
      "二毛非自出，万事到诗难。",
      "蝉见木叶落，雷将雨气寒。",
      "何妨槌琢后，更献至公看。"
    ]
  },
  {
    "volume": 834,
    "sequence": 17,
    "title": "上冯使君水晶数珠",
    "author": "贯休",
    "content": [
      "泠泠瀑滴清，贯串有规程。",
      "将讽观空偈，全胜照乘明。",
      "龙神多共惜，金玉比终轻。",
      "愿在玄晖手，常资物外情。"
    ]
  },
  {
    "volume": 834,
    "sequence": 18,
    "title": "送明觉大师兼寄郑山人",
    "author": "贯休",
    "content": [
      "去去楞伽子，春深道路长。",
      "鸟啼青嶂险，花落紫衣香。",
      "此去非余事，还归内道场。",
      "凭师将老倒，一向说荥阳。"
    ]
  },
  {
    "volume": 834,
    "sequence": 19,
    "title": "庐山寻灵纪不遇",
    "author": "贯休",
    "content": [
      "久别稀相见，深山道益孤。",
      "叶全离大朴，君尚在新吴。",
      "钟嗄声飘驿，山顽气喷湖。",
      "留诗如和得，一望寄前途。"
    ]
  },
  {
    "volume": 834,
    "sequence": 20,
    "title": "题曹溪祖师堂",
    "author": "贯休",
    "content": [
      "皎洁曹溪月，嵯峨七宝林。",
      "空传智药记，岂见祖禅心。",
      "信衣非苎麻，白云无知音。",
      "大哉双峰溪，万古青沈沈。"
    ]
  },
  {
    "volume": 834,
    "sequence": 21,
    "title": "怀匡山道侣",
    "author": "贯休",
    "content": [
      "常忆将吾友，穿云过瀑西。",
      "有碑皆读彻，无处不相携。",
      "柽桂株株湿，猿猱个个啼。",
      "等闲成远别，窗月又如珪。"
    ]
  },
  {
    "volume": 834,
    "sequence": 22,
    "title": "怀卢延让（时延让新及第）",
    "author": "贯休",
    "content": [
      "冥搜忍饥冻，嗟尔不能休。",
      "几叹不得力，到头还白头。",
      "姓名归紫府，妻子在沧洲。",
      "又是蝉声也，如今何处游。"
    ]
  },
  {
    "volume": 834,
    "sequence": 23,
    "title": "春晚访镜湖方干",
    "author": "贯休",
    "content": [
      "幽居湖北滨，相访值残春。",
      "路远诸峰雨，时多擉鳖人。",
      "蒸花初酿酒，渔艇劣容身。",
      "莫讶频来此，伊余亦隐沦。"
    ]
  },
  {
    "volume": 834,
    "sequence": 24,
    "title": "秋过相思寺",
    "author": "贯休",
    "content": [
      "见说相思寺，今来似有期。",
      "瘴乡终有出，天意固难欺。",
      "昼雨先花岛，秋云挂戍旗。",
      "故人多在蜀，不去更何之。"
    ]
  }
]