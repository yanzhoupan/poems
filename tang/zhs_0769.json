[
  {
    "volume": 769,
    "sequence": 1,
    "title": "观兄弟同夜成婚",
    "author": "郑轨",
    "content": [
      "棠棣开双萼，夭桃照两花。",
      "分庭含佩响，隔扇偶妆华。",
      "迎风俱似雪，映绮共如霞。",
      "今宵二神女，并在一仙家。"
    ]
  },
  {
    "volume": 769,
    "sequence": 2,
    "title": "夏弹琴（一作刘希戬诗，又作刘希夷诗）",
    "author": "刘戬",
    "content": [
      "碧山本岑寂，素琴何清幽。",
      "弹为风入松，崖谷飒已秋。",
      "庭鹤舞白雪，泉鱼跃洪流。",
      "予欲娱世人，明月难暗投。",
      "感叹未终曲，泪下不可收。",
      "呜呼钟子期，零落归荒丘。",
      "死而若有知，魂兮从我游。"
    ]
  },
  {
    "volume": 769,
    "sequence": 3,
    "title": "过函谷关",
    "author": "杨齐哲",
    "content": [
      "地险崤函北，途经分陕东。",
      "逶迤众山尽，荒凉古塞空。",
      "河光流晓日，树影散朝风。",
      "圣德今无外，何处是关中。"
    ]
  },
  {
    "volume": 769,
    "sequence": 4,
    "title": "伤死奴",
    "author": "刘夷道",
    "content": [
      "丹籍生涯浅，黄泉归路深。",
      "不及江陵树，千秋长作林。"
    ]
  },
  {
    "volume": 769,
    "sequence": 5,
    "title": "侍宴赋得起坐弹鸣琴二首（此下俱互见杨师道集）",
    "author": "杨希道",
    "content": [
      "北林鹊夜飞，南轩月初进。",
      "调弦发清徵，荡心祛褊吝。",
      "变作离鸿声，还入思归引。",
      "长叹未终极，秋风飘素鬓。",
      "丝传园客意，曲奏楚妃情。",
      "罕有知音者，空劳流水声。"
    ]
  },
  {
    "volume": 769,
    "sequence": 6,
    "title": "咏琴",
    "author": "杨希道",
    "content": [
      "久擅龙门质，孤竦峄阳名。",
      "齐娥初发弄，赵女正调声。",
      "嘉客勿遽反，繁弦曲未成。"
    ]
  },
  {
    "volume": 769,
    "sequence": 7,
    "title": "咏笙",
    "author": "杨希道",
    "content": [
      "短长插凤翼，洪细摹鸾音。",
      "能令楚妃叹，复使荆王吟。",
      "切切孤竹管，来应云和琴。"
    ]
  },
  {
    "volume": 769,
    "sequence": 8,
    "title": "咏舞",
    "author": "杨希道",
    "content": [
      "二八如同雪，三春类早花。",
      "分行向烛转，一种逐风斜。"
    ]
  },
  {
    "volume": 769,
    "sequence": 9,
    "title": "咏妓（此下诗俱互见王绩集）",
    "author": "王勣",
    "content": [
      "妖姬饰靓妆，窈窕出兰房。",
      "日照当轩影，风吹满路香。",
      "早时歌扇薄，今日舞衫长。",
      "不应令曲误，持此试周郎。"
    ]
  },
  {
    "volume": 769,
    "sequence": 10,
    "title": "益州城西张超亭观妓",
    "author": "王勣",
    "content": [
      "落日明歌席，行云逐舞人。",
      "江前飞暮雨，梁上下轻尘。",
      "冶服看疑画，妆台望似春。",
      "高车勿遽返，长袖欲相亲。"
    ]
  },
  {
    "volume": 769,
    "sequence": 11,
    "title": "辛司法宅观妓",
    "author": "王勣",
    "content": [
      "南国佳人至，北堂罗荐开。",
      "长裙随凤管，促柱送鸾杯。",
      "云光身后落，雪态掌中回。",
      "到愁金谷晚，不怪玉山颓。"
    ]
  },
  {
    "volume": 769,
    "sequence": 12,
    "title": "秋池一枝莲",
    "author": "郭恭",
    "content": [
      "秋至皆零落，凌波独吐红。",
      "托根方得所，未肯即随风。"
    ]
  },
  {
    "volume": 769,
    "sequence": 13,
    "title": "婕妤怨",
    "author": "张烜",
    "content": [
      "贱妾裁纨扇，初摇明月姿。",
      "君王看舞席，坐起秋风时。",
      "玉树清御路，金陈翳垂丝。",
      "昭阳无分理，愁寂任前期。"
    ]
  },
  {
    "volume": 769,
    "sequence": 14,
    "title": "长门怨（一作张循之诗）",
    "author": "张修之",
    "content": [
      "长门落景尽，洞房秋月明。",
      "玉阶草露积，金屋网尘生。",
      "妾妒今应改，君恩昔未平。",
      "寄语临邛客，何时作赋成。"
    ]
  },
  {
    "volume": 769,
    "sequence": 15,
    "title": "王昭君",
    "author": "梁献",
    "content": [
      "图画失天真，容华坐误人。",
      "君恩不可再，妾命在和亲。",
      "泪点关山月，衣销边塞尘。",
      "一闻阳鸟至，思绝汉宫春。"
    ]
  },
  {
    "volume": 769,
    "sequence": 16,
    "title": "芳树",
    "author": "符子珪",
    "content": [
      "芳树宜三月，曈曈艳绮年。",
      "香交珠箔气，阴占绿庭烟。",
      "小叶风吹长，繁花露濯鲜。",
      "遂令秾李儿，折取簪花钿。"
    ]
  },
  {
    "volume": 769,
    "sequence": 17,
    "title": "观妓",
    "author": "李何",
    "content": [
      "向晚小乘游，朝来新上头。",
      "从来许长袖，未有客难留。"
    ]
  },
  {
    "volume": 769,
    "sequence": 18,
    "title": "邯郸侠少年",
    "author": "郑鏦",
    "content": [
      "夜渡浊河津，衣中剑满身。",
      "兵符劫晋鄙，匕首刺秦人。",
      "执事非无胆，高堂念有亲。",
      "昨缘秦苦赵，来往大梁频。"
    ]
  },
  {
    "volume": 769,
    "sequence": 19,
    "title": "玉阶怨",
    "author": "郑鏦",
    "content": [
      "昔日同飞燕，今朝似伯劳。",
      "情深争掷果，宠罢怨残桃。",
      "别殿春心断，长门夜树高。",
      "虽能不自悔，谁见旧衣褒。"
    ]
  },
  {
    "volume": 769,
    "sequence": 20,
    "title": "婕妤怨",
    "author": "郑鏦",
    "content": [
      "南国承欢日，东方候晓时。",
      "那能妒褒姒，只爱笑唐儿。",
      "宝叶随云髻，珠丝锻履綦。",
      "不知飞燕意，何事苦相疑。"
    ]
  },
  {
    "volume": 769,
    "sequence": 21,
    "title": "入塞曲",
    "author": "郑鏦",
    "content": [
      "留滞边庭久，归思岁月赊。",
      "黄云同入塞，白首独还家。",
      "宛马随秦草，胡人问汉花。",
      "还伤李都尉，独自没黄沙。"
    ]
  },
  {
    "volume": 769,
    "sequence": 22,
    "title": "赏残花",
    "author": "纥干著",
    "content": [
      "零落多依草，芳香散著人。",
      "低檐一枝在，犹占满堂春。"
    ]
  },
  {
    "volume": 769,
    "sequence": 23,
    "title": "古仙词",
    "author": "纥干著",
    "content": [
      "珠幡绛节晓霞中，汉武清斋待少翁。",
      "不向人间恋春色，桃花自满紫阳宫。"
    ]
  },
  {
    "volume": 769,
    "sequence": 24,
    "title": "感春词",
    "author": "纥干著",
    "content": [
      "未得鸣珂谒汉宫，江头寂寞向春风。",
      "悲歌一曲心应醉，万叶千花泪眼中。"
    ]
  },
  {
    "volume": 769,
    "sequence": 25,
    "title": "灞上",
    "author": "纥干著",
    "content": [
      "鸣鞭晚日禁城东，渭水晴烟灞岸风。",
      "都傍柳阴回首望，春天楼阁五云中。"
    ]
  },
  {
    "volume": 769,
    "sequence": 26,
    "title": "凌云寺",
    "author": "李习",
    "content": [
      "古寺临江间碧波，石梯深入白云窠。",
      "僧禅寂寂无人迹，满地落花春又过。"
    ]
  },
  {
    "volume": 769,
    "sequence": 27,
    "title": "凤栖怨",
    "author": "颜舒",
    "content": [
      "佳人名莫愁，珠箔上花钩。",
      "清镜鸳鸯匣，新妆翡翠楼。",
      "捣衣明月夜，吹管白云秋。",
      "惟恨金吾子，年年向陇头。"
    ]
  },
  {
    "volume": 769,
    "sequence": 28,
    "title": "春女怨",
    "author": "朱绛",
    "content": [
      "独坐纱窗刺绣迟，紫荆花下啭黄鹂。",
      "欲知无限伤春意，尽在停针不语时。"
    ]
  },
  {
    "volume": 769,
    "sequence": 29,
    "title": "失题",
    "author": "徐璧",
    "content": [
      "双燕今朝至，何时发海滨。",
      "窥檐向人语，如道故乡春。"
    ]
  },
  {
    "volume": 769,
    "sequence": 30,
    "title": "催妆",
    "author": "徐安期",
    "content": [
      "传闻烛下调红粉，明镜台前别作春。",
      "不须面上浑妆却，留著双眉待画人。"
    ]
  },
  {
    "volume": 769,
    "sequence": 31,
    "title": "隔壁闻奏伎（一作陈萧琳诗）",
    "author": "裴延",
    "content": [
      "徒闻管弦切，不见舞腰回。",
      "赖有歌梁合，尘飞一半来。"
    ]
  },
  {
    "volume": 769,
    "sequence": 32,
    "title": "咏剪花",
    "author": "裴延",
    "content": [
      "花寒未聚蝶，色艳已惊人。",
      "悬知陌上柳，应妒手中春。"
    ]
  },
  {
    "volume": 769,
    "sequence": 33,
    "title": "叹美人照镜",
    "author": "陈述",
    "content": [
      "插花枝共动，含笑靥俱生。",
      "衫分两处色，钏响一边声。",
      "就中还妒影，恐夺可怜名。"
    ]
  },
  {
    "volume": 769,
    "sequence": 34,
    "title": "开缄怨",
    "author": "朱琳",
    "content": [
      "夫婿边庭久，幽闺恨几重。",
      "玉琴知别日，金镜识愁容。",
      "懒寄云中服，慵开海上封。",
      "年年得衣惯，且试莫裁缝。"
    ]
  },
  {
    "volume": 769,
    "sequence": 35,
    "title": "杂言",
    "author": "谢陶",
    "content": [
      "天不与人言，祸福能自至。",
      "水火虽活人，暂不得即死。",
      "蹈之焚斯须，凭之溺容易。",
      "水火与祸福，岂有先言耳。"
    ]
  },
  {
    "volume": 769,
    "sequence": 36,
    "title": "书事",
    "author": "何赞",
    "content": [
      "果决生涯向路中，西投知己话从容。",
      "云遮剑阁三千里，水隔瞿塘十二峰。",
      "阔步文翁坊里月，闲寻杜老宅边松。",
      "到头须卜林泉隐，自愧无能继卧龙。"
    ]
  },
  {
    "volume": 769,
    "sequence": 37,
    "title": "雁塔（开元八年，清河傅岩题此诗于雁塔）",
    "author": "解彦融",
    "content": [
      "峥嵘彻倒景，刻峭俯无地。",
      "勇进攀有缘，即嶮恐迷坠。",
      "窅然丧五蕴，蠢尔怀万类。",
      "实际罔他寻，波罗必可致。",
      "南山缭上苑，祇树连岩翠。",
      "北斗临帝城，扶宫切太清。",
      "餐和裨日用，味道懿天明。",
      "绿野冷风浃，紫微佳气晶。",
      "驯禽演法要，忍草藉经行。",
      "本愿从兹适，方知物世轻。"
    ]
  }
]