[
  {
    "volume": 560,
    "sequence": 1,
    "title": "送刘驾归京",
    "author": "薛能",
    "content": [
      "相逢听一吟，惟我不降心。",
      "在世忧何事，前生得至音。",
      "蒲多南去远，汾尽北游深。",
      "为宿关亭日，苍苍晓欲临。"
    ]
  },
  {
    "volume": 560,
    "sequence": 2,
    "title": "夏日寺中有怀",
    "author": "薛能",
    "content": [
      "亭午四邻睡，院中唯鸟鸣。",
      "当门塞鸿去，欹枕世人情。",
      "地燥苍苔裂，天凉晚月生。",
      "归家岂不愿，辛苦未知名。"
    ]
  },
  {
    "volume": 560,
    "sequence": 3,
    "title": "夏日蒲津寺居二首",
    "author": "薛能",
    "content": [
      "日日闲车马，谁来访此身。",
      "一门兼鹤静，四院与僧邻。",
      "雨室墙穿溜，风窗笔染尘。",
      "空余气长在，天子用平人。",
      "故国有如梦，省来长远游。",
      "清晨起闲院，疏雨似深秋。",
      "宿寝书棱叠，行吟杖迹稠。",
      "天晴岂能出，春暖未更裘。"
    ]
  },
  {
    "volume": 560,
    "sequence": 4,
    "title": "北都题崇福寺（寺即高祖旧宅）",
    "author": "薛能",
    "content": [
      "此地潜龙寺，何基即帝台。",
      "细花庭树荫，清气殿门开。",
      "长老多相识，旬休暂一来。",
      "空空亦拟解，干进幸无媒。"
    ]
  },
  {
    "volume": 560,
    "sequence": 5,
    "title": "题龙兴寺",
    "author": "薛能",
    "content": [
      "高户列禅房，松门到上方。",
      "像开祇树岭，人施蜀城香。",
      "地遍磷磷石，江移孑孑樯。",
      "林僧语不尽，身役事梁王。"
    ]
  },
  {
    "volume": 560,
    "sequence": 6,
    "title": "题大云寺西阁",
    "author": "薛能",
    "content": [
      "阁临偏险寺当山，独坐西城笑满颜。",
      "四野有歌行路乐，五营无战射堂闲。",
      "鼙和调角秋空外，砧办征衣落照间。",
      "方拟杀身酬圣主，敢于高处恋乡关。"
    ]
  },
  {
    "volume": 560,
    "sequence": 7,
    "title": "舟行至平羌",
    "author": "薛能",
    "content": [
      "貔虎直沙壖，严更护早眠。",
      "簇霜孤驿树，落日下江船。",
      "暂去非吴起，终休爱鲁连。",
      "平羌无一术，候吏莫加笾。"
    ]
  },
  {
    "volume": 560,
    "sequence": 8,
    "title": "题开元寺阁",
    "author": "薛能",
    "content": [
      "一阁见一郡，乱流仍乱山。",
      "未能终日住，尤爱暂时闲。",
      "唱棹吴门去，啼林杜宇还。",
      "高僧不可羡，西景掩禅关。"
    ]
  },
  {
    "volume": 560,
    "sequence": 9,
    "title": "凌云寺",
    "author": "薛能",
    "content": [
      "像阁与山齐，何人致石梯。",
      "万烟生聚落，一崦露招提。",
      "斋月人来上，残阳鸽去栖。",
      "从边亦已极，烽火是沈黎。"
    ]
  },
  {
    "volume": 560,
    "sequence": 10,
    "title": "石堂溪",
    "author": "薛能",
    "content": [
      "三面接渔樵，前门向郡桥。",
      "岸沙崩橘树，山径入茶苗。",
      "夜拥军烟合，春浮妓舸邀。",
      "此心无与醉，花影莫相烧。"
    ]
  },
  {
    "volume": 560,
    "sequence": 11,
    "title": "荔枝楼",
    "author": "薛能",
    "content": [
      "高槛起边愁，荔枝谁致楼。",
      "会须教匠坼，不欲见蛮陬。",
      "树痺无春影，天连觉汉流。",
      "仲宣如可拟，即此是荆州。"
    ]
  },
  {
    "volume": 560,
    "sequence": 12,
    "title": "圣冈",
    "author": "薛能",
    "content": [
      "古迹是何王，平身入石房。",
      "远村通后径，一郡隔前冈。",
      "昼静唯禅客，春来有女郎。",
      "独醒回不得，无事可焚香。"
    ]
  },
  {
    "volume": 560,
    "sequence": 13,
    "title": "蜀州郑史君寄鸟觜茶，因以赠答八韵",
    "author": "薛能",
    "content": [
      "鸟觜撷浑牙，精灵胜镆铘。",
      "烹尝方带酒，滋味更无茶。",
      "拒碾乾声细，撑封利颖斜。",
      "衔芦齐劲实，啄木聚菁华。",
      "盐损添常诫，姜宜著更夸。",
      "得来抛道药，携去就僧家。",
      "旋觉前瓯浅，还愁后信赊。",
      "千惭故人意，此惠敌丹砂。"
    ]
  },
  {
    "volume": 560,
    "sequence": 14,
    "title": "暇日寓怀寄朝中亲友",
    "author": "薛能",
    "content": [
      "命与才违岂自由，我身何负我身愁。",
      "临生白发方监郡，遥耻青衣懒上楼。",
      "过客闷嫌疏妓乐，小儿憨爱□貔貅。",
      "闲吟一寄清朝侣，未必淮阴不拜侯。"
    ]
  },
  {
    "volume": 560,
    "sequence": 15,
    "title": "春日寓怀",
    "author": "薛能",
    "content": [
      "幽拙未谋身，无端患不均。",
      "盗憎犹念物，花尽不知春。",
      "井邑常多弊，江山岂有神。",
      "犍为何处在，一拟吊埋轮。"
    ]
  },
  {
    "volume": 560,
    "sequence": 16,
    "title": "监郡犍为舟中寓题寄同舍",
    "author": "薛能",
    "content": [
      "一寝闲身万事空，任天教作假文翁。",
      "旗穿岛树孤舟上，家在山亭每日中。",
      "叠果盘餐丹橘地，若花床席早梅风。",
      "佳期说尽君应笑，刘表尊前且不同。"
    ]
  },
  {
    "volume": 560,
    "sequence": 17,
    "title": "江柳",
    "author": "薛能",
    "content": [
      "条绿似垂缨，离筵日照轻。",
      "向人虽有态，伤我为无情。",
      "桥远孤临水，墙低半出营。",
      "天津曾此见，亦是怆行行。"
    ]
  },
  {
    "volume": 560,
    "sequence": 18,
    "title": "寄吉谏议",
    "author": "薛能",
    "content": [
      "将迎须学返抽身，合致蹉跎敢效颦。",
      "性静拟归无上士，迹疏常负有情人。",
      "终凭二顷谋婚嫁，谬著千篇断斧斤。",
      "闻说旧交贤且达，欲弹章甫自羞贫。"
    ]
  },
  {
    "volume": 560,
    "sequence": 19,
    "title": "江上寄情",
    "author": "薛能",
    "content": [
      "天际归舟浩荡中，我关王泽道何穷。",
      "未为时彦徒经国，尚有边兵耻佐戎。",
      "酿黍气香村欲社，斫桑春尽野无风。",
      "年来断定知休处，一树繁花一亩宫。"
    ]
  },
  {
    "volume": 560,
    "sequence": 20,
    "title": "平盖观",
    "author": "薛能",
    "content": [
      "巨柏与山高，玄门静有猱。",
      "春风开野杏，落日照江涛。",
      "白璧心难说，青云世未遭。",
      "天涯望不极，谁识咏离骚。"
    ]
  },
  {
    "volume": 560,
    "sequence": 21,
    "title": "春霁",
    "author": "薛能",
    "content": [
      "久客孤舟上，天涯漱晓津。",
      "野芳桤似柳，江霁雪和春。",
      "吏叫能惊鹭，官粗实害身。",
      "何当穷蜀境，却忆滞游人。"
    ]
  },
  {
    "volume": 560,
    "sequence": 22,
    "title": "春居即事",
    "author": "薛能",
    "content": [
      "云密露晨晖，西园独掩扉。",
      "雨新临断火，春冷著单衣。",
      "榆荚奔风健，兰芽负土肥。",
      "交亲不是变，自作寄书稀。"
    ]
  },
  {
    "volume": 560,
    "sequence": 23,
    "title": "边城寓题",
    "author": "薛能",
    "content": [
      "孤蹇复飘零，天涯若堕萤。",
      "东风吹痼疾，暖日极青冥。",
      "蚕市归农醉，渔舟钓客醒。",
      "论邦苦不早，只此负王庭。"
    ]
  },
  {
    "volume": 560,
    "sequence": 24,
    "title": "春日江居寓怀",
    "author": "薛能",
    "content": [
      "归兴乍离边，兰桡复锦川。",
      "斫春槎枿树，消雪土膏田。",
      "岸暖寻新菜，舟寒著旧绵。",
      "临邛若个是，欲向酒家眠。"
    ]
  },
  {
    "volume": 560,
    "sequence": 25,
    "title": "边城作",
    "author": "薛能",
    "content": [
      "行止象分符，监州是戏儒。",
      "管排蛮户远，出箐鸟巢孤。",
      "北向秦何在，南来蜀已无。",
      "怀沙悔不及，只有便乘桴。"
    ]
  },
  {
    "volume": 560,
    "sequence": 26,
    "title": "闻李夷遇下第东归因以寄赠",
    "author": "薛能",
    "content": [
      "囊中书是居山写，海畔家贫乞食还。",
      "吾子莫愁登第晚，古人惟爱贱游闲。",
      "舟行散适江亭上，郡宴歌吟蜡烛间。",
      "从此乐章休叙战，汉兵无阵亦无蛮。"
    ]
  },
  {
    "volume": 560,
    "sequence": 27,
    "title": "留题",
    "author": "薛能",
    "content": [
      "茶兴复诗心，一瓯还一吟。",
      "压春甘蔗冷，喧雨荔枝深。",
      "骤去无遗恨，幽栖已遍寻。",
      "蛾眉不可到，高处望千岑。"
    ]
  },
  {
    "volume": 560,
    "sequence": 28,
    "title": "春日北归舟中有怀",
    "author": "薛能",
    "content": [
      "尽日绕盘飧，归舟向蜀门。",
      "雨干杨柳渡，山热杏花村。",
      "净镜空山晓，孤灯极浦昏。",
      "边城不是意，回首未终恩。"
    ]
  },
  {
    "volume": 560,
    "sequence": 29,
    "title": "初发嘉州寓题",
    "author": "薛能",
    "content": [
      "劳我是犍为，南征又北移。",
      "唯闻杜鹃夜，不见海棠时。",
      "在闇曾无负，含灵合有知。",
      "州人若爱树，莫损召南诗。"
    ]
  },
  {
    "volume": 560,
    "sequence": 30,
    "title": "题汉州西湖",
    "author": "薛能",
    "content": [
      "西湖天下名，可以濯吾缨。",
      "况是携家赏，从妨半驿程。",
      "尝茶春味渴，断酒晚怀清。",
      "尽得幽人趣，犹嫌守吏迎。",
      "重餐逢角暮，百事喜诗成。",
      "坐阻湘江谪，谁为话政声。"
    ]
  },
  {
    "volume": 560,
    "sequence": 31,
    "title": "自广汉游三学山",
    "author": "薛能",
    "content": [
      "残阳终日望栖贤，归路携家得访禅。",
      "世缺一来应薄命，雨留三宿是前缘。",
      "诗题不忍离岩下，屐齿难忘在水边。",
      "猿鸟可知僧可会，此心常似有香烟。"
    ]
  },
  {
    "volume": 560,
    "sequence": 32,
    "title": "三学山开照寺",
    "author": "薛能",
    "content": [
      "尽室遍相将，中方上下方。",
      "夜深楠树远，春气陌林香。",
      "圣迹留岩险，灵灯出混茫。",
      "何因将慧剑，割爱事空王。"
    ]
  },
  {
    "volume": 560,
    "sequence": 33,
    "title": "雨霁北归留题三学山",
    "author": "薛能",
    "content": [
      "远树平川半夕阳，锦城遥辨立危墙。",
      "闲思胜事多遗恨，却悔公心是谩忙。",
      "灌口阙寻惭远客，峨嵋乖约负支郎。",
      "灵龛一望终何得，谬有人情满蜀乡。"
    ]
  },
  {
    "volume": 560,
    "sequence": 34,
    "title": "行次灵龛驿寄西蜀尚书",
    "author": "薛能",
    "content": [
      "北客推车指蜀门，乾阳知已近临坤。",
      "从辞府郭常回首，欲别封疆更感恩。",
      "援寡圣朝难望阙，暑催蚕麦得归村。",
      "雷公解劚冲天气，白日何辜遣戴盆。"
    ]
  },
  {
    "volume": 560,
    "sequence": 35,
    "title": "雨霁宿望喜驿",
    "author": "薛能",
    "content": [
      "风雷一罢思何清，江水依然浩浩声。",
      "飞鸟旋生啼鸟在，后人常似古人情。",
      "将来道路终须达，过去山川实不平。",
      "闲想更逢知旧否，馆前杨柳种初成。"
    ]
  },
  {
    "volume": 560,
    "sequence": 36,
    "title": "筹笔驿（余为蜀从事，病武侯非王佐才，因有是题）",
    "author": "薛能",
    "content": [
      "葛相终宜马革还，未开天意便开山。",
      "生欺仲达徒增气，死见王阳合厚颜。",
      "流运有功终是扰，阴符多术得非奸。",
      "当初若欲酬三顾，何不无为似有鳏。"
    ]
  },
  {
    "volume": 560,
    "sequence": 37,
    "title": "通仙洞",
    "author": "薛能",
    "content": [
      "高龛险欲摧，百尺洞门开。",
      "白日仙何在，清风客暂来。",
      "临崖松直上，避石水低回。",
      "贾掾曾空去，题诗岂易哉。"
    ]
  },
  {
    "volume": 560,
    "sequence": 38,
    "title": "嘉陵驿见贾岛旧题",
    "author": "薛能",
    "content": [
      "贾子命堪悲，唐人独解诗。",
      "左迁今已矣，清绝更无之。",
      "毕竟吾犹许，商量众莫疑。",
      "嘉陵四十字，一一是天资。"
    ]
  },
  {
    "volume": 560,
    "sequence": 39,
    "title": "嘉陵驿（一作题嘉陵江驿）",
    "author": "薛能",
    "content": [
      "江涛千叠阁千层，衔尾相随尽室登。",
      "稠树蔽山闻杜宇，午烟薰日食嘉陵。",
      "频题石上程多破，暂歇泉边起不能。",
      "如此幸非名利切，益州来日合携僧。"
    ]
  },
  {
    "volume": 560,
    "sequence": 40,
    "title": "嘉陵驿",
    "author": "薛能",
    "content": [
      "尽室可招魂，蛮余出蜀门。",
      "雹凉随雨气，江热傍山根。",
      "蚕月缲丝路，农时碌碡村。",
      "干将磨欲尽，无位可酬恩。"
    ]
  },
  {
    "volume": 560,
    "sequence": 41,
    "title": "西县途中二十韵",
    "author": "薛能",
    "content": [
      "野客误桑麻，从军带镆铘。",
      "岂论之白帝，未合过黄花。",
      "落日投江县，征尘漱齿牙。",
      "蜀音连井络，秦分隔褒斜。",
      "硖路商逢使，山邮雀啅蛇。",
      "忆归临角黍，良遇得新瓜。",
      "食久庭阴转，行多屐齿洼。",
      "气清岩下瀑，烟漫雨余畬。",
      "黄鸟当蚕候，稀蒿杂麦查。",
      "汗凉风似雪，浆度蜜如沙。",
      "野色生肥芋，乡仪捣散茶。",
      "梯航经杜宇，烽候彻苴咩。",
      "逗石流何险，通关运固赊。",
      "葛侯真竭泽，刘主合亡家。",
      "陷彼贪功吠，贻为黩武夸。",
      "阵图谁许可，庙貌我揄揶。",
      "闲事休征汉，斯行且咏巴。",
      "音繁来有铎，軏尽去无车。",
      "溢目看风景，清怀啸月华。",
      "焰樵烹紫笋，腰簟憩乌纱。",
      "杞国忧寻悟，临邛渴自加。",
      "移文莫有诮，必不滞天涯。"
    ]
  },
  {
    "volume": 560,
    "sequence": 42,
    "title": "西县作",
    "author": "薛能",
    "content": [
      "三年西蜀去如沉，西县西来出万岑。",
      "树石向闻清汉浪，水风初见绿萍阴。",
      "平郊不爱行增气，好井无疑漱入心。",
      "从此渐知光景异，锦都回首尽愁吟。"
    ]
  },
  {
    "volume": 560,
    "sequence": 43,
    "title": "分山岭望灵宝峰",
    "author": "薛能",
    "content": [
      "千寻万仞峰，灵宝号何从。",
      "盛立同吾道，贪程阻圣踪。",
      "岭奇应有药，壁峭尽无松。",
      "那得休于是，蹉跎亦卧龙。"
    ]
  },
  {
    "volume": 560,
    "sequence": 44,
    "title": "水帘吟",
    "author": "薛能",
    "content": [
      "万滴相随万响兼，路尘天产尽旁沾。",
      "源从颢气何因绝，派助前溪岂觉添。",
      "豪客每来清夏葛，愁人才见认秋檐。",
      "嘉名已极终难称，别是风流不是帘。"
    ]
  },
  {
    "volume": 560,
    "sequence": 45,
    "title": "褒斜道中",
    "author": "薛能",
    "content": [
      "十驿褒斜到处慵，眼前常似接灵踪。",
      "江遥旋入旁来水，山豁犹藏向后峰。",
      "鸟径恶时应立虎，畬田闲日自烧松。",
      "行吟却笑公车役，夜发星驰半不逢。"
    ]
  },
  {
    "volume": 560,
    "sequence": 46,
    "title": "褒城驿有故元相公旧题诗，因仰叹而作",
    "author": "薛能",
    "content": [
      "鄂相顷题应好池，题云万竹与千梨。",
      "我来已变当初地，前过应无继此诗。",
      "敢叹临行殊旧境，惟愁后事劣今时。",
      "闲吟四壁堪搔首，频见青蘋白鹭鸶。"
    ]
  },
  {
    "volume": 560,
    "sequence": 47,
    "title": "题褒城驿池",
    "author": "薛能",
    "content": [
      "池馆通秦槛向衢，旧闻佳赏此踟蹰。",
      "清凉不散亭犹在，事力何销舫已无。",
      "钓客坐风临岛屿，牧牛当雨食菰蒲。",
      "西川吟吏偏思葺，只恐归寻水亦枯。"
    ]
  },
  {
    "volume": 560,
    "sequence": 48,
    "title": "送崔学士赴东川",
    "author": "薛能",
    "content": [
      "羽人仙籍冠浮丘，欲作酂侯且蜀侯，导骑已多行剑阁，亲军全到近绵州。",
      "文翁劝学人应恋，魏绛和戎戍自休。",
      "唯有夜樽欢莫厌，庙堂他日少闲游。"
    ]
  },
  {
    "volume": 560,
    "sequence": 49,
    "title": "海棠",
    "author": "薛能",
    "content": [
      "酷烈复离披，玄功莫我知。",
      "青苔浮落处，暮柳间开时。",
      "带醉游人插，连阴被叟移。",
      "晨前清露湿，晏后恶风吹。",
      "香少传何许，妍多画半遗。",
      "岛苏涟水脉，庭绽粒松枝。",
      "偶泛因沉砚，闲飘欲乱棋。",
      "绕山生玉垒，和郡遍坤维。",
      "负赏惭休饮，牵吟分失饥。",
      "明年应不见，留此赠巴儿。"
    ]
  },
  {
    "volume": 560,
    "sequence": 50,
    "title": "咏夹径菊",
    "author": "薛能",
    "content": [
      "夹径尽黄英，不通人并行。",
      "几曾相对绽，元自两行生。",
      "丛比高低等，香连左右并。",
      "畔摇风势断，中夹日华明。",
      "间隔蛩吟隔，交横蝶乱横。",
      "频应泛桑落，摘处近前楹。"
    ]
  },
  {
    "volume": 560,
    "sequence": 51,
    "title": "碧鲜亭春题竹",
    "author": "薛能",
    "content": [
      "竹少竹更重，碧鲜疆更名。",
      "有栏常凭立，无径独穿行。",
      "夕月阴何乱，春风叶尽轻。",
      "已闻图画客，兼写薛先生。"
    ]
  },
  {
    "volume": 560,
    "sequence": 52,
    "title": "行径",
    "author": "薛能",
    "content": [
      "盘径入依依，旋惊幽鸟飞。",
      "寻多苔色古，踏碎箨声微。",
      "鞭节横妨户，枝梢动拂衣。",
      "前溪闻到处，应接钓鱼矶。"
    ]
  },
  {
    "volume": 560,
    "sequence": 53,
    "title": "新柳",
    "author": "薛能",
    "content": [
      "轻轻须重不须轻，众木难成独早成。",
      "柔性定胜刚性立，一枝还引万枝生。",
      "天钟和气元无力，时遇风光别有情。",
      "谁道少逢知己用，将军因此建雄名。"
    ]
  },
  {
    "volume": 560,
    "sequence": 54,
    "title": "牡丹四首",
    "author": "薛能",
    "content": [
      "异色禀陶甄，常疑主者偏。",
      "众芳殊不类，一笑独奢妍。",
      "颗折羞含懒，丛虚隐陷圆。",
      "亚心堆胜被，美色艳于莲。",
      "品格如寒食，精光似少年。",
      "种堪收子子，价合易贤贤。",
      "迥秀应无妒，奇香称有仙。",
      "深阴宜映幕，富贵助开筵。",
      "蜀水争能染，巫山未可怜。",
      "数难忘次第，立困恋傍边。",
      "逐日愁风雨，和星祝夜天。",
      "且从留尽赏，离此便归田。",
      "万朵照初筵，狂游忆少年。",
      "晓光如曲水，颜色似西川。",
      "白向庚辛受，朱从造化研。",
      "众开成伴侣，相笑极神仙。",
      "见焰宁劳火，闻香不带烟。",
      "自高轻月桂，非偶贱池莲。",
      "影接雕盘动，丛遭恶草偏。",
      "招欢忧事阻，就卧觉情牵。",
      "四面宜绨锦，当头称管弦。",
      "泊来莺定忆，粉扰蝶何颠。",
      "苏息承朝露，滋荣仰霁天。",
      "压栏多尽好，敌国贵宜然。",
      "未落须迷醉，因兹任病缠。",
      "人谁知极物，空负感麟篇。",
      "去年零落暮春时，泪湿红笺怨别离。",
      "常恐便随巫峡散，何因重有武陵期。",
      "传情每向馨香得，不语还应彼此知。",
      "欲就栏边安枕席，夜深闲共说相思。",
      "牡丹愁为牡丹饥，自惜多情欲瘦羸。",
      "浓艳冷香初盖后，好风乾雨正开时。",
      "吟蜂遍坐无闲蕊，醉客曾偷有折枝。",
      "京国别来谁占玩，此花光景属吾诗。"
    ]
  },
  {
    "volume": 560,
    "sequence": 55,
    "title": "使院栽苇",
    "author": "薛能",
    "content": [
      "戛戛复差差，一丛千万枝。",
      "格如僧住处，栽得吏闲时。",
      "笋自厅中出，根从府外移。",
      "从军无宿例，空想夜风吹。"
    ]
  },
  {
    "volume": 560,
    "sequence": 56,
    "title": "失鹤二首",
    "author": "薛能",
    "content": [
      "偶背雕笼与我违，四方端伫竟忘归。",
      "谁家白日云间见，何处沧洲雨里飞。",
      "曾啄稻粱残粒在，旧翘泥潦半踪稀。",
      "凭人转觉多相误，尽道皤然作令威。",
      "华表翘风未可期，变丁投卫两堪疑。",
      "应缘失路防人损，空有归心最我知。",
      "但见空笼抛夕月，若何无树宿荒陂。",
      "不然直道高空外，白水青山属腊师。"
    ]
  },
  {
    "volume": 560,
    "sequence": 57,
    "title": "答贾支使寄鹤",
    "author": "薛能",
    "content": [
      "瑞羽奇姿踉跄形，称为仙驭过清冥。",
      "何年厚禄曾居卫，几世前身本姓丁。",
      "幸有远云兼远水，莫临华表望华亭。",
      "劳君赠我清歌侣，将去田园夜坐听。"
    ]
  },
  {
    "volume": 560,
    "sequence": 58,
    "title": "陈州刺史寄鹤",
    "author": "薛能",
    "content": [
      "临风高视耸奇形，渡海冲天想尽经。",
      "因得羽仪来合浦，便无魂梦去华亭。",
      "春飞见境乘桴切，夜唳闻时醉枕醒。",
      "南守欲知多少重，抚毛千万唤丁丁。"
    ]
  },
  {
    "volume": 560,
    "sequence": 59,
    "title": "孔雀",
    "author": "薛能",
    "content": [
      "偶有功名正俗才，灵禽何事降瑶台。",
      "天仙黼黻毛应是，宫后屏帏尾忽开。",
      "曾处嶂中真雾隐，每过庭下似春来。",
      "佳人为我和衫拍，遣作傞傞送一杯。"
    ]
  },
  {
    "volume": 560,
    "sequence": 60,
    "title": "鄜州进白野鹊",
    "author": "薛能",
    "content": [
      "轻毛叠雪翅开霜，红觜能深练尾长。",
      "名应玉符朝北阙，色柔金性瑞西方。",
      "不忧云路填河远，为对天颜送喜忙。",
      "从此定知栖息处，月宫琼树是仙乡。"
    ]
  },
  {
    "volume": 560,
    "sequence": 61,
    "title": "早蝉",
    "author": "薛能",
    "content": [
      "不见上庭树，日高声忽吟。",
      "他人岂无耳，远客自关心。",
      "暂落还因雨，横飞亦向林。",
      "分明去年意，从此渐闻砧。"
    ]
  },
  {
    "volume": 560,
    "sequence": 62,
    "title": "申湖",
    "author": "薛能",
    "content": [
      "昔年依峡寺，每日见申湖。",
      "下泪重来此，知心一已无。",
      "雨霖舟色暗，岸拔木形枯。",
      "旧境深相恼，新春宛不殊。",
      "方来寻熟侣，起去恨惊凫。",
      "忍事花何笑，喧吟瀑正粗。",
      "堪忧从宦到，倍遣曩怀孤。",
      "上马终回首，傍人怪感吁。"
    ]
  },
  {
    "volume": 560,
    "sequence": 63,
    "title": "谢刘相寄天柱茶",
    "author": "薛能",
    "content": [
      "两串春团敌夜光，名题天柱印维扬。",
      "偷嫌曼倩桃无味，捣觉嫦娥药不香。",
      "惜恐被分缘利市，尽应难觅为供堂。",
      "粗官寄与真抛却，赖有诗情合得尝。"
    ]
  },
  {
    "volume": 560,
    "sequence": 64,
    "title": "题后集",
    "author": "薛能",
    "content": [
      "诗源何代失澄清，处处狂波污后生。",
      "常感道孤吟有泪，却缘风坏语无情。",
      "难甘恶少欺韩信，枉被诸侯杀祢衡。",
      "纵到缑山也无益，四方联络尽蛙声。"
    ]
  },
  {
    "volume": 560,
    "sequence": 65,
    "title": "秋晚送无可上人",
    "author": "薛能",
    "content": [
      "半夜觉松雨，照书灯悄然。",
      "河声才淅沥，旧业近潺湲。",
      "坐滴寒更尽，吟惊宿鹤迁。",
      "相思不相见，日短复愁牵。"
    ]
  },
  {
    "volume": 560,
    "sequence": 66,
    "title": "赠源寂禅师",
    "author": "薛能",
    "content": [
      "瓶钵镇随腰，怡然处寂寥。",
      "门禅从北祖，僧格似南朝。",
      "性近徒相许，缘多愧未销。",
      "何传能法慧，此岸要津桥。"
    ]
  },
  {
    "volume": 560,
    "sequence": 67,
    "title": "赠禅师",
    "author": "薛能",
    "content": [
      "嗜欲本无性，此生长在禅。",
      "九州空有路，一室独多年。",
      "鸣磬微尘落，移瓶湿地圆。",
      "相寻偶同宿，星月坐忘眠。"
    ]
  },
  {
    "volume": 560,
    "sequence": 68,
    "title": "夏日青龙寺寻僧二首",
    "author": "薛能",
    "content": [
      "帝里欲何待，人间无阙遗。",
      "不能安旧隐，都属扰明时。",
      "违理须齐辱，雄图岂藉知。",
      "纵横悉已误，斯语是吾师。",
      "得官殊未喜，失计是忘愁。",
      "不是无心速，焉能有自由。",
      "凉风盈夏扇，蜀茗半形瓯。",
      "笑向权门客，应难见道流。"
    ]
  },
  {
    "volume": 560,
    "sequence": 69,
    "title": "寄题巨源禅师",
    "author": "薛能",
    "content": [
      "风雨禅思外，应残木槿花。",
      "何年别乡土，一衲代袈裟。",
      "日气侵瓶暖，雷声动枕斜。",
      "还当扫楼影，天晚自煎茶。"
    ]
  },
  {
    "volume": 560,
    "sequence": 70,
    "title": "题河中亭子",
    "author": "薛能",
    "content": [
      "河擘双流岛在中，岛中亭上正南空，蒲根旧浸临关道，沙色遥飞傍苑风。",
      "晴见树卑知岳大，晚闻车乱觉桥通。",
      "无穷胜事应须宿，霜白蒹葭月在东。"
    ]
  },
  {
    "volume": 560,
    "sequence": 71,
    "title": "逢友人边游回（一作马戴诗）",
    "author": "薛能",
    "content": [
      "游子新从绝塞回，自言曾上李陵台。",
      "尊前语尽北风起，秋色萧条胡雁来。"
    ]
  },
  {
    "volume": 560,
    "sequence": 72,
    "title": "春雨",
    "author": "薛能",
    "content": [
      "电阔照潺潺，惊流往复还。",
      "远声如有洞，迷色似无山。",
      "利物乾坤内，并风竹树间。",
      "静思来朔漠，愁望满柴关。",
      "迸湿消尘虑，吹风触疾颜。",
      "谁知草茅径，沾此尚虚闲。"
    ]
  },
  {
    "volume": 560,
    "sequence": 73,
    "title": "夏雨",
    "author": "薛能",
    "content": [
      "何处发天涯，风雷一道赊。",
      "去声随地急，残势傍楼斜。",
      "透树垂红叶，沾尘带落花。",
      "潇湘无限思，闲看下蒹葭。"
    ]
  },
  {
    "volume": 560,
    "sequence": 74,
    "title": "秋夜山中述事",
    "author": "薛能",
    "content": [
      "初宵门未掩，独坐对霜空。",
      "极目故乡月，满溪寒草风。",
      "樵声当岭上，僧语在云中。",
      "正恨归期晚，萧萧闻塞鸿。"
    ]
  },
  {
    "volume": 560,
    "sequence": 75,
    "title": "长安道",
    "author": "薛能",
    "content": [
      "汲汲复营营，东西连两京。",
      "关繻古若在，山岳累应成。",
      "各自有身事，不相知姓名。",
      "交驰兼众类，分散入重城。",
      "此去应无尽，万方人旋生。",
      "空余片言苦，来往觅刘桢。"
    ]
  },
  {
    "volume": 560,
    "sequence": 76,
    "title": "酬泗州韦中丞埇上日寄赠兼次本韵",
    "author": "薛能",
    "content": [
      "鲁儒相悟欲成空，学尽文章不见功。",
      "官自掖垣飘海上，镇从随岸入山中。",
      "尝遭火发瞿云宅，争得天如老氏弓。",
      "何意杜陵怀宝客，也随迷路出关东。"
    ]
  },
  {
    "volume": 560,
    "sequence": 77,
    "title": "泛觞池",
    "author": "薛能",
    "content": [
      "通咽远华樽，泛觞名自君。",
      "净看筹见影，轻动酒生纹。",
      "细滴随杯落，来声就浦分。",
      "便应半酣后，清冷漱兼云。"
    ]
  }
]