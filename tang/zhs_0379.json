[
  {
    "volume": 379,
    "sequence": 1,
    "title": "感别送从叔校书简再登科东归",
    "author": "孟郊",
    "content": [
      "长安车马道，高槐结浮阴。",
      "下有名利人，一人千万心。",
      "黄鹄多远势，沧溟无近浔。",
      "怡怡静退姿，泠泠思归吟。",
      "菱唱忽生听，芸书回望深。",
      "清风散言笑，余花缀衣襟。",
      "独恨鱼鸟别，一飞将一沉。"
    ]
  },
  {
    "volume": 379,
    "sequence": 2,
    "title": "送玄亮师（一作送道友）",
    "author": "孟郊",
    "content": [
      "兰泉涤我襟，杉月栖我心。",
      "茗啜绿净花，经诵清柔音。",
      "何处笑为别，淡情愁不侵。"
    ]
  },
  {
    "volume": 379,
    "sequence": 3,
    "title": "送李尊师玄",
    "author": "孟郊",
    "content": [
      "口诵碧简文，身是青霞君。",
      "头冠两片月，肩披一条云。",
      "松骨轻自飞，鹤心高不群。"
    ]
  },
  {
    "volume": 379,
    "sequence": 4,
    "title": "同昼上人送郭秀才江南寻兄弟",
    "author": "孟郊",
    "content": [
      "地上春色生，眼前诗彩明。",
      "手携片宝月，言是高僧名。",
      "溪转万曲心，水流千里声。",
      "飞鸣向谁去，江鸿弟与兄。"
    ]
  },
  {
    "volume": 379,
    "sequence": 5,
    "title": "春日同韦郎中使君送邹儒立少府扶侍赴云阳",
    "author": "孟郊",
    "content": [
      "离思著百草，绵绵生无穷。",
      "侧闻畿甸秀，三振词策雄。",
      "太守不韵俗，诸生皆变风。",
      "郡斋敞西清，楚瑟惊南鸿。",
      "海畔帝城望，云阳天色中。",
      "酒酣正芳景，诗缀新碧丛。",
      "服彩老莱并，侍车江革同。",
      "过隋柳憔悴，入洛花蒙笼。",
      "高步讵留足，前程在层空。",
      "独惭病鹤羽，飞送力难崇。"
    ]
  },
  {
    "volume": 379,
    "sequence": 6,
    "title": "送从叔校书简南归（一作东游）",
    "author": "孟郊",
    "content": [
      "长安别离道，宛在东城隅。",
      "寒草根未死，愁人心已枯。",
      "促促水上景，遥遥天际途。",
      "生随昏晓中，皆被日月驱。",
      "北骑达山岳，南帆指江湖。",
      "高踪一超越，千里在须臾。"
    ]
  },
  {
    "volume": 379,
    "sequence": 7,
    "title": "送韩愈从军",
    "author": "孟郊",
    "content": [
      "志士感恩起，变衣非变性。",
      "亲宾改旧观，僮仆生新敬。",
      "坐作群书吟，行为孤剑咏。",
      "始知出处心，不失平生正。",
      "凄凄天地秋，凛凛军马令。",
      "驿尘时一飞，物色极四静。",
      "王师既不战，庙略在无竞。",
      "王粲有所依，元瑜初应命。",
      "一章喻檄明，百万心气定。",
      "今朝旌鼓前，笑别丈夫盛。"
    ]
  },
  {
    "volume": 379,
    "sequence": 8,
    "title": "同茅郎中使君送河南裴文学",
    "author": "孟郊",
    "content": [
      "河南有归客，江风绕行襟。",
      "送君无尘听，舞鹤清瑟音。",
      "菱蔓缀楚棹，日华正嵩岑。",
      "如何谢文学，还起会云吟。"
    ]
  },
  {
    "volume": 379,
    "sequence": 9,
    "title": "送李翱习之",
    "author": "孟郊",
    "content": [
      "习之势翩翩，东南去遥遥。",
      "赠君双履足，一为上皋桥。",
      "皋桥路逶迤，碧水清风飘。",
      "新秋折藕花，应对吴语娇。",
      "千巷分渌波，四门生早潮。",
      "湖榜轻袅袅，酒旗高寥寥。",
      "小时屐齿痕，有处应未销。",
      "旧忆如雾星，怳见于梦消。",
      "言之烧人心，事去不可招。",
      "独孤宅前曲，箜篌醉中谣。",
      "壮年俱悠悠，逮兹各焦焦。",
      "执手复执手，唯道无枯凋。"
    ]
  },
  {
    "volume": 379,
    "sequence": 10,
    "title": "送丹霞子阮芳颜上人归山",
    "author": "孟郊",
    "content": [
      "松色不肯秋，玉性不可柔。",
      "登山须正路，饮水须直流。",
      "倩鹤附书信，索云作衣裘。",
      "仙村莫道远，枉策招交游。"
    ]
  },
  {
    "volume": 379,
    "sequence": 11,
    "title": "送从舅端适楚地",
    "author": "孟郊",
    "content": [
      "归情似泛空，飘荡楚波中。",
      "羽扇扫轻汗，布帆筛细风。",
      "江花折菡萏，岸影泊梧桐。",
      "元舅唱离别，贱生愁不穷。"
    ]
  },
  {
    "volume": 379,
    "sequence": 12,
    "title": "送卢汀侍御归天德幕",
    "author": "孟郊",
    "content": [
      "仲宣领骑射，结束皆少年。",
      "匹马黄河岸，射雕清霜天。",
      "旌旗防日北，道路上云巅。",
      "古雪无销铄，新冰有堆填。",
      "清溪徒耸诮，白璧自招贤。",
      "岂比重恩者，闭门方独全。"
    ]
  },
  {
    "volume": 379,
    "sequence": 13,
    "title": "送草书献上人归庐山",
    "author": "孟郊",
    "content": [
      "狂僧不为酒，狂笔自通天。",
      "将书云霞片，直至清明巅。",
      "手中飞黑电，象外泻玄泉。",
      "万物随指顾，三光为回旋。",
      "聚书云霮洗砚山晴鲜。",
      "，洗砚山晴鲜。",
      "忽怒画蛇虺，喷然生风烟。",
      "江人愿停笔，惊浪恐倾船。"
    ]
  },
  {
    "volume": 379,
    "sequence": 14,
    "title": "和薛先辈送独孤秀才上都赴嘉会得青字",
    "author": "孟郊",
    "content": [
      "秦云攀窈窕，楚桂搴芳馨。",
      "五色岂徒尔，万枝皆有灵。",
      "仙谣天上贵，林咏雪中青。",
      "持此一为赠，送君翔杳冥。"
    ]
  },
  {
    "volume": 379,
    "sequence": 15,
    "title": "送崔爽之湖南",
    "author": "孟郊",
    "content": [
      "江与湖相通，二水洗高空。",
      "定知一日帆，使得千里风。",
      "雪唱与谁和，俗情多不通。",
      "何当逸翮纵，飞起泥沙中。"
    ]
  },
  {
    "volume": 379,
    "sequence": 16,
    "title": "送超上人归天台（一作送天台道士）",
    "author": "孟郊",
    "content": [
      "天台山最高，动蹑赤城霞。",
      "何以静双目，扫山除妄花。",
      "何以洁其性，滤泉去泥沙。",
      "灵境物皆直，万松无一斜。",
      "月中见心近，云外将俗赊。",
      "山兽护方丈，山猿捧袈裟。",
      "遗身独得身，笑我牵名华。"
    ]
  },
  {
    "volume": 379,
    "sequence": 17,
    "title": "同李益、崔放送王炼师还楼观，兼为群公先营山居",
    "author": "孟郊",
    "content": [
      "十年白云士，一卷紫芝书。",
      "来结崆峒侣，还期缥缈居。",
      "霞冠遗彩翠，月帔上空虚。",
      "寄谢泉根水，清泠闲有余。"
    ]
  },
  {
    "volume": 379,
    "sequence": 18,
    "title": "张徐州席送岑秀才",
    "author": "孟郊",
    "content": [
      "振振芝兰步，升自君子堂。",
      "泠泠松桂吟，生自楚客肠。",
      "羁鸟无定栖，惊蓬在他乡。",
      "去兹门馆闲，即彼道路长。",
      "雨馀山川净，麦熟草木凉。",
      "楚泪滴章句，京尘染衣裳。",
      "赠君无馀佗，久要不可忘。"
    ]
  },
  {
    "volume": 379,
    "sequence": 19,
    "title": "送黄构擢第后归江南",
    "author": "孟郊",
    "content": [
      "澹澹沧海气，结成黄香才。",
      "幼龄思奋飞，弱冠游灵台。",
      "一鹗顾乔木，众禽不敢猜。",
      "一骥骋长衢，众兽不敢陪。",
      "遂得会风雨，感通如云雷。",
      "至矣小宗伯，确乎心不回。",
      "能令幽静人，声实喧九垓。",
      "却忆江南道，祖筵花里开。",
      "春风不能别，别罢空徘徊。"
    ]
  },
  {
    "volume": 379,
    "sequence": 20,
    "title": "送道士",
    "author": "孟郊",
    "content": [
      "千年山上行，山上无遗踪。",
      "一日人间游，六合人皆逢。",
      "自有意中侣，白寒徒相从。"
    ]
  },
  {
    "volume": 379,
    "sequence": 21,
    "title": "送孟寂赴举",
    "author": "孟郊",
    "content": [
      "烈士不忧身，为君吟苦辛。",
      "男儿久失意，宝剑亦生尘。",
      "浮俗官是贵，君子道所珍。",
      "况当圣明主，岂乏证玉臣。",
      "浊水无白日，清流鉴苍旻。",
      "贤愚皎然别，结交当有因。"
    ]
  },
  {
    "volume": 379,
    "sequence": 22,
    "title": "同溧阳宰送孙秀才",
    "author": "孟郊",
    "content": [
      "废瑟难为弦，南风难为歌。",
      "幽幽拙疾中，忽忽浮梦多。",
      "清韵始啸侣，雅言相与和。",
      "讼闲每往招，祖送奈若何。",
      "牵苦强为赠，邦邑光峨峨。"
    ]
  },
  {
    "volume": 379,
    "sequence": 23,
    "title": "溧阳唐兴寺观蔷薇花，同诸公饯陈明府",
    "author": "孟郊",
    "content": [
      "忽惊红琉璃，千艳万艳开。",
      "佛火不烧物，净香空徘徊。",
      "花下印文字，林间咏觞杯。",
      "群官饯宰官，此地车马来。"
    ]
  },
  {
    "volume": 379,
    "sequence": 24,
    "title": "送柳淳",
    "author": "孟郊",
    "content": [
      "青山临黄河，下有长安道。",
      "世上名利人，相逢不知老。"
    ]
  },
  {
    "volume": 379,
    "sequence": 25,
    "title": "送殷秀才南游",
    "author": "孟郊",
    "content": [
      "诗句临离袂，酒花薰别颜。",
      "水程千里外，岸泊几宵间。",
      "风叶乱辞木，雪猿清叫山。",
      "南中多古事，咏遍始应还。"
    ]
  },
  {
    "volume": 379,
    "sequence": 26,
    "title": "送青阳上人游越",
    "author": "孟郊",
    "content": [
      "秋风吹白发，微官自萧索。",
      "江僧何用叹，溪县饶寂寞。",
      "楚思物皆清，越山胜非薄。",
      "时看镜中月，独向衣上落。",
      "多谢入冥鸿，笑予在笼鹤。"
    ]
  },
  {
    "volume": 379,
    "sequence": 27,
    "title": "奉同朝贤送新罗使",
    "author": "孟郊",
    "content": [
      "淼淼望远国，一萍秋海中。",
      "恩传日月外，梦在波涛东。",
      "浪兴豁胸臆，泛程舟虚空。",
      "既兹吟仗信，亦以难私躬。",
      "实怪赏不足，异鲜悦多丛。",
      "安危所系重，征役谁能穷。",
      "彼俗媚文史，圣朝富才雄。",
      "送行数百首，各以铿奇工。",
      "冗隶窃抽韵，孤属思将同。"
    ]
  },
  {
    "volume": 379,
    "sequence": 28,
    "title": "留弟郢不得送之江南",
    "author": "孟郊",
    "content": [
      "刚有下水船，白日留不得。",
      "老人独自归，苦泪满眼黑。"
    ]
  },
  {
    "volume": 379,
    "sequence": 29,
    "title": "送陆畅归湖州，因凭题故人皎然塔、陆羽坟",
    "author": "孟郊",
    "content": [
      "淼淼霅寺前，白蘋多清风。",
      "昔游诗会满，今游诗会空。",
      "孤吟玉凄恻，远思景蒙笼。",
      "杼山砖塔禅，竟陵广宵翁。",
      "饶彼草木声，仿佛闻馀聪。",
      "因君寄数句，遍为书其丛。",
      "追吟当时说，来者实不穷。",
      "江调难再得，京尘徒满躬。",
      "送君溪鸳鸯，彩色双飞东。",
      "东多高静乡，芳宅冬亦崇。",
      "手自撷甘旨，供养欢冲融。",
      "待我遂前心，收拾使有终。",
      "不然洛岸亭，归死为大同。"
    ]
  },
  {
    "volume": 379,
    "sequence": 30,
    "title": "送淡公",
    "author": "孟郊",
    "content": [
      "燕本冰雪骨，越淡莲花风。",
      "五言双宝刀，联响高飞鸿。",
      "翰苑钱舍人，诗韵铿雷公。",
      "识本未识淡，仰咏嗟无穷。",
      "清恨生物表，郎玉倾梦中。",
      "常于冷竹坐，相语道意冲。",
      "嵩洛兴不薄，稽江事难同。",
      "明年若不来，我作黄蒿翁。",
      "何以兀其心，为君学虚空。",
      "坐爱青草上，意含沧海滨。",
      "渺渺独见水，悠悠不问人。",
      "镜浪洗手绿，剡花入心春。",
      "虽然防外触，无奈饶衣新。",
      "行当译文字，慰此吟殷勤。",
      "铜斗饮江酒，手拍铜斗歌。",
      "侬是拍浪儿，饮则拜浪婆。",
      "脚踏小船头，独速舞短蓑。",
      "笑伊渔阳操，空恃文章多。",
      "闲倚青竹竿，白日奈我何。",
      "短蓑不怕雨，白鹭相争飞。",
      "短楫画菰蒲，斗作豪横归。",
      "笑伊水健儿，浪战求光辉。",
      "不如竹枝弓，射鸭无是非。",
      "射鸭复射鸭，鸭惊菰蒲头。",
      "鸳鸯亦零落，彩色难相求。",
      "侬是清浪儿，每踏清浪游。",
      "笑伊乡贡郎，踏土称风流。",
      "如何丱角翁，至死不裹头。",
      "师得天文章，所以相知怀。",
      "数年伊雒同，一旦江湖乖。",
      "江湖有故庄，小女啼喈喈。",
      "我忧未相识，乳养难和谐。",
      "幸以片佛衣，诱之令看斋。",
      "斋中百福言，催促西归来。",
      "伊洛气味薄，江湖文章多。",
      "坐缘江湖岸，意识鲜明波。",
      "铜斗短蓑行，新章其奈何。",
      "兹焉激切句，非是等闲歌。",
      "制之附驿回，勿使馀风讹。",
      "都城第一寺，昭成屹嵯峨。",
      "为师书广壁，仰咏时经过。",
      "徘徊相思心，老泪双滂沱。",
      "江南邑中寺，平地生胜山。",
      "开元吴语僧，律韵高且闲。",
      "妙药溪岸平，桂榜往复还。",
      "树石相斗生，红绿各异颜。",
      "风味我遥忆，新奇师独攀。",
      "报恩兼报德，寺与山争鲜。",
      "橙橘金盖槛，竹蕉绿凝禅。",
      "经章音韵细，风磬清泠翩。",
      "离肠绕师足，旧忆随路延。",
      "不知几千尺，至死方绵绵。",
      "乡在越镜中，分明见归心。",
      "镜芳步步绿，镜水日日深。",
      "异刹碧天上，古香清桂岑。",
      "朗约徒在昔，章句忽盈今。",
      "幸因西飞叶，书作东风吟。",
      "落我病枕上，慰此浮恨侵。",
      "牵师袈裟别，师断袈裟归。",
      "问师何苦去，感吃言语稀。",
      "意恐被诗饿，欲住将底依。",
      "卢殷刘言史，饿死君已噫。",
      "不忍见别君，哭君他是非。",
      "诗人苦为诗，不如脱空飞。",
      "一生空鷕气，非谏复非讥。",
      "脱枯挂寒枝，弃如一唾微。",
      "一步一步乞，半片半片衣。",
      "倚诗为活计，从古多无肥。",
      "诗饥老不怨，劳师泪霏霏。"
    ]
  },
  {
    "volume": 379,
    "sequence": 31,
    "title": "送魏端公入朝",
    "author": "孟郊",
    "content": [
      "东洛尚淹玩，西京足芳妍。",
      "大宾威仪肃，上客冠剑鲜。",
      "岂惟空恋阙，亦以将朝天。",
      "局促尘末吏，幽老病中弦。",
      "徒怀青云价，忽至白发年。",
      "何当补风教，为荐三百篇。"
    ]
  },
  {
    "volume": 379,
    "sequence": 32,
    "title": "送卢郎中汀",
    "author": "孟郊",
    "content": [
      "洛水春渡阔，别离心悠悠。",
      "一生空吟诗，不觉成白头。",
      "向事每计较，与山实绸缪。",
      "太华天上开，其下车辙流。",
      "县街无尘土，过客多淹留。",
      "坐饮孤驿酒，行思独山游。",
      "逸关岚气明，照渭空漪浮。",
      "玉珂摆新欢，声与鸾凤俦。",
      "朝谒大家事，唯余去无由。"
    ]
  },
  {
    "volume": 379,
    "sequence": 33,
    "title": "送郑仆射出节山南（一作酬郑兴元仆射招）",
    "author": "孟郊",
    "content": [
      "国老出为将，红旗入青山。",
      "再招门下生，结束馀病孱。",
      "自笑骑马丑，强从驱驰间。",
      "顾顾磨天路，袅袅镜下颜。",
      "文魄既飞越，宦情唯等闲。",
      "羡他白面少，多是清朝班。",
      "惜命非所报，慎行诚独艰。",
      "悠悠去住心，两说何能删。"
    ]
  },
  {
    "volume": 379,
    "sequence": 34,
    "title": "别妻家",
    "author": "孟郊",
    "content": [
      "芙蓉湿晓露，秋别南浦中。",
      "鸳鸯卷新赠，遥恋东床空。",
      "碧水不息浪，清溪易生风。",
      "参差坐成阻，飘飖去无穷。",
      "孤云目虽断，明月心相通。",
      "私情讵销铄，积芳在春丛。"
    ]
  },
  {
    "volume": 379,
    "sequence": 35,
    "title": "赠姚怤别",
    "author": "孟郊",
    "content": [
      "美人废琴瑟，不是无巧弹。",
      "闻君郢中唱，始觉知音难。",
      "惊蓬无还根，驰水多分澜。",
      "倦客厌出门，疲马思解鞍。",
      "何以写此心，赠君握中丹。"
    ]
  },
  {
    "volume": 379,
    "sequence": 36,
    "title": "赠竟陵卢使君虔别",
    "author": "孟郊",
    "content": [
      "赤日千里火，火中行子心。",
      "孰不苦焦灼，所行为贫侵。",
      "山木岂无凉，猛兽蹲清阴。",
      "归人忆平坦，别路多岖。",
      "。",
      "赖得竟陵守，时闻建安吟。",
      "赠别折楚芳，楚芳摇衣襟。"
    ]
  },
  {
    "volume": 379,
    "sequence": 37,
    "title": "与韩愈、李翱、张籍话别",
    "author": "孟郊",
    "content": [
      "朱弦奏离别，华灯少光辉。",
      "物色岂有异，人心顾将违。",
      "客程殊未已，岁华忽然微。",
      "秋桐故叶下，寒露新雁飞。",
      "远游起重恨，送人念先归。",
      "夜集类饥鸟，晨光失相依。",
      "马迹绕川水，雁书还闺闱。",
      "常恐亲朋阻，独行知虑非。"
    ]
  },
  {
    "volume": 379,
    "sequence": 38,
    "title": "监察十五叔东斋招李益端公会别",
    "author": "孟郊",
    "content": [
      "欲知惜别离，泻水还清池。",
      "此地有君子，芳兰步葳蕤。",
      "手掇杂英珮，意摇春夜思。",
      "莫作绕山云，循环无定期。"
    ]
  },
  {
    "volume": 379,
    "sequence": 39,
    "title": "汴州留别韩愈",
    "author": "孟郊",
    "content": [
      "不饮浊水澜，空滞此汴河。",
      "坐见绕岸水，尽为还海波。",
      "四时不在家，弊服断线多。",
      "远客独憔悴，春英落婆娑。",
      "汴水饶曲流，野桑无直柯。",
      "但为君子心，叹息终靡他。"
    ]
  },
  {
    "volume": 379,
    "sequence": 40,
    "title": "赠别殷山人说易后归幽墅",
    "author": "孟郊",
    "content": [
      "夫子说天地，若与灵龟言。",
      "幽幽人不知，一一予所敦。",
      "秋月吐白夜，凉风韵清源。",
      "旁通忽已远，神感寂不喧。",
      "一悟袪万结，夕怀倾朝烦。",
      "旅輈无停波，别马嘶去辕。",
      "殷勤荒草士，会有知己论。"
    ]
  },
  {
    "volume": 379,
    "sequence": 41,
    "title": "寿安西渡奉别郑相公",
    "author": "孟郊",
    "content": [
      "洛河向西道，石波横磷磷。",
      "清风送君子，车远无还尘。",
      "春别亦萧索，况兹冰霜晨。",
      "零落景易入，郁抑抱难申。",
      "百宵华灯宴，一旦星散人。",
      "岁去弦吐箭，忧来蚕抽纶。",
      "绵绵无穷事，各各驰绕身。",
      "徘徊黄缥缈，倏忽春霜宾。",
      "相为物表物，永谢区中姻。",
      "日嗟来教士，仰望无由亲。",
      "东都清风减，君子西归朝。",
      "独抱岁晏恨，泗吟不成谣。",
      "贵游意多味，贱别情易消。",
      "回雁忆前叫，浪凫念后漂。",
      "悠悠孤飞景，耸耸衔霜条。",
      "昧趣多滞涩，懒朋寡新僚。",
      "病深理方悟，悔至心自烧。",
      "寂静道何在，忧勤学空饶。",
      "乃知减闻见，始遂情逍遥。",
      "文字徒营织，声华谅疑骄。",
      "顾惭耕稼士，朴略气韵调。",
      "善士有余食，佳畦冬生苗。",
      "养人在养身，此旨清如韶。",
      "愿贡高古言，敢望锡类招。"
    ]
  }
]