[
  {
    "volume": 539,
    "sequence": 1,
    "title": "锦瑟",
    "author": "李商隐",
    "content": [
      "锦瑟无端五十弦，一弦一柱思华年。",
      "庄生晓梦迷蝴蝶，望帝春心托杜鹃。",
      "沧海月明珠有泪，蓝田日暖玉生烟。",
      "此情可待成追忆，只是当时已惘然。"
    ]
  },
  {
    "volume": 539,
    "sequence": 2,
    "title": "重过圣女祠",
    "author": "李商隐",
    "content": [
      "白石岩扉碧藓滋，上清沦谪得归迟。",
      "一春梦雨常飘瓦，尽日灵风不满旗。",
      "萼绿华来无定所，杜兰香去未移时。",
      "玉郎会此通仙籍，忆向天阶问紫芝。"
    ]
  },
  {
    "volume": 539,
    "sequence": 3,
    "title": "寄罗劭兴",
    "author": "李商隐",
    "content": [
      "棠棣黄花发，忘忧碧叶齐。",
      "人闲微病酒，燕重远兼泥。",
      "混沌何由凿，青冥未有梯。",
      "高阳旧徒侣，时复一相携。"
    ]
  },
  {
    "volume": 539,
    "sequence": 4,
    "title": "令狐舍人说昨夜西掖玩月因戏赠",
    "author": "李商隐",
    "content": [
      "昨夜玉轮明，传闻近太清。",
      "凉波冲碧瓦，晓晕落金茎。",
      "露索秦宫井，风弦汉殿筝。",
      "几时绵竹颂，拟荐子虚名。"
    ]
  },
  {
    "volume": 539,
    "sequence": 5,
    "title": "崔处士",
    "author": "李商隐",
    "content": [
      "真人塞其内，夫子入于机。",
      "未肯投竿起，惟欢负米归。",
      "雪中东郭履，堂上老莱衣。",
      "读遍先贤传，如君事者稀。"
    ]
  },
  {
    "volume": 539,
    "sequence": 6,
    "title": "自喜",
    "author": "李商隐",
    "content": [
      "自喜蜗牛舍，兼容燕子巢。",
      "绿筠遗粉箨，红药绽香苞。",
      "虎过遥知阱，鱼来且佐庖。",
      "慢行成酩酊，邻壁有松醪。"
    ]
  },
  {
    "volume": 539,
    "sequence": 7,
    "title": "题僧壁",
    "author": "李商隐",
    "content": [
      "舍生求道有前踪，乞脑剜身结愿重。",
      "大去便应欺粟颗，小来兼可隐针锋。",
      "蚌胎未满思新桂，琥珀初成忆旧松。",
      "若信贝多真实语，三生同听一楼钟。"
    ]
  },
  {
    "volume": 539,
    "sequence": 8,
    "title": "霜月",
    "author": "李商隐",
    "content": [
      "初闻征雁已无蝉，百尺楼高水接天。",
      "青女素娥俱耐冷，月中霜里斗婵娟。"
    ]
  },
  {
    "volume": 539,
    "sequence": 9,
    "title": "异俗二首（时从事岭南）",
    "author": "李商隐",
    "content": [
      "鬼疟朝朝避，春寒夜夜添。",
      "未惊雷破柱，不报水齐檐。",
      "虎箭侵肤毒，鱼钩刺骨铦。",
      "鸟言成谍诉，多是恨彤幨。",
      "户尽悬秦网，家多事越巫。",
      "未曾容獭祭，只是纵猪都。",
      "点对连鳌饵，搜求缚虎符。",
      "贾生兼事鬼，不信有洪炉。"
    ]
  },
  {
    "volume": 539,
    "sequence": 10,
    "title": "归墅",
    "author": "李商隐",
    "content": [
      "行李逾南极，旬时到旧乡。",
      "楚芝应遍紫，邓橘未全黄。",
      "渠浊村舂急，旗高社酒香。",
      "故山归梦喜，先入读书堂。"
    ]
  },
  {
    "volume": 539,
    "sequence": 11,
    "title": "商於",
    "author": "李商隐",
    "content": [
      "商於朝雨霁，归路有秋光。",
      "背坞猿收果，投岩麝退香。",
      "建瓴真得势，横戟岂能当。",
      "割地张仪诈，谋身绮季长。",
      "清渠州外月，黄叶庙前霜。",
      "今日看云意，依依入帝乡。"
    ]
  },
  {
    "volume": 539,
    "sequence": 12,
    "title": "和孙朴韦蟾孔雀咏",
    "author": "李商隐",
    "content": [
      "此去三梁远，今来万里携。",
      "西施因网得，秦客被花迷。",
      "可在青鹦鹉，非关碧野鸡。",
      "约眉怜翠羽，刮目想金篦。",
      "瘴气笼飞远，蛮花向坐低。",
      "轻于赵皇后，贵极楚悬黎。",
      "都护矜罗幕，佳人炫绣袿。",
      "屏风临烛釦，捍拨倚香脐。",
      "旧思牵云叶，新愁待雪泥。",
      "爱堪通梦寐，画得不端倪。",
      "地锦排苍雁，帘钉镂白犀。",
      "曙霞星斗外，凉月露盘西。",
      "妒好休夸舞，经寒且少啼。",
      "红楼三十级，稳稳上丹梯。"
    ]
  },
  {
    "volume": 539,
    "sequence": 13,
    "title": "人欲",
    "author": "李商隐",
    "content": [
      "人欲天从竟不疑，莫言圆盖便无私。",
      "秦中已久乌头白，却是君王未备知。"
    ]
  },
  {
    "volume": 539,
    "sequence": 14,
    "title": "华山题王母祠",
    "author": "李商隐",
    "content": [
      "莲华峰下锁雕梁，此去瑶池地共长。",
      "好为麻姑到东海，劝栽黄竹莫栽桑。"
    ]
  },
  {
    "volume": 539,
    "sequence": 15,
    "title": "华清宫（天宝六载，改骊山温泉宫曰华清宫）",
    "author": "李商隐",
    "content": [
      "华清恩幸古无伦，犹恐蛾眉不胜人。",
      "未免被他褒女笑，只教天子暂蒙尘。"
    ]
  },
  {
    "volume": 539,
    "sequence": 16,
    "title": "楚泽",
    "author": "李商隐",
    "content": [
      "夕阳归路后，霜野物声干。",
      "集鸟翻渔艇，残虹拂马鞍。",
      "刘桢元抱病，虞寄数辞官。",
      "白袷经年卷，西来及早寒。"
    ]
  },
  {
    "volume": 539,
    "sequence": 17,
    "title": "蝉",
    "author": "李商隐",
    "content": [
      "本以高难饱，徒劳恨费声。",
      "五更疏欲断，一树碧无情。",
      "薄宦梗犹泛，故园芜已平。",
      "烦君最相警，我亦举家清。"
    ]
  },
  {
    "volume": 539,
    "sequence": 18,
    "title": "江亭散席循柳路吟（归官舍）",
    "author": "李商隐",
    "content": [
      "春咏敢轻裁，衔辞入半杯。",
      "已遭江映柳，更被雪藏梅。",
      "寡和真徒尔，殷忧动即来。",
      "从诗得何报，惟感二毛催。"
    ]
  },
  {
    "volume": 539,
    "sequence": 19,
    "title": "潭州",
    "author": "李商隐",
    "content": [
      "潭州官舍暮楼空，今古无端入望中。",
      "湘泪浅深滋竹色，楚歌重叠怨兰丛。",
      "陶公战舰空滩雨，贾傅承尘破庙风。",
      "目断故园人不至，松醪一醉与谁同。"
    ]
  },
  {
    "volume": 539,
    "sequence": 20,
    "title": "赠刘司户（蕡）",
    "author": "李商隐",
    "content": [
      "江风吹浪动云根，重碇危樯白日昏。",
      "已断燕鸿初起势，更惊骚客后归魂。",
      "汉廷急诏谁先入，楚路高歌自欲翻。",
      "万里相逢欢复泣，凤巢西隔九重门。"
    ]
  },
  {
    "volume": 539,
    "sequence": 21,
    "title": "哭刘司户二首",
    "author": "李商隐",
    "content": [
      "离居星岁易，失望死生分。",
      "酒瓮凝余桂，书签冷旧芸。",
      "江风吹雁急，山木带蝉曛。",
      "一叫千回首，天高不为闻。",
      "有美扶皇运，无谁荐直言。",
      "已为秦逐客，复作楚冤魂。",
      "湓浦应分派，荆江有会源。",
      "并将添恨泪，一洒问乾坤。"
    ]
  },
  {
    "volume": 539,
    "sequence": 22,
    "title": "悼伤后赴东蜀辟至散关遇雪",
    "author": "李商隐",
    "content": [
      "剑外从军远，无家与寄衣。",
      "散关三尺雪，回梦旧鸳机。"
    ]
  },
  {
    "volume": 539,
    "sequence": 23,
    "title": "乐游原",
    "author": "李商隐",
    "content": [
      "向晚意不适，驱车登古原。",
      "夕阳无限好，只是近黄昏。"
    ]
  },
  {
    "volume": 539,
    "sequence": 24,
    "title": "北齐二首",
    "author": "李商隐",
    "content": [
      "一笑相倾国便亡，何劳荆棘始堪伤。",
      "小怜玉体横陈夜，已报周师入晋阳。",
      "巧笑知堪敌万几，倾城最在著戎衣。",
      "晋阳已陷休回顾，更请君王猎一围。"
    ]
  },
  {
    "volume": 539,
    "sequence": 25,
    "title": "街西池馆",
    "author": "李商隐",
    "content": [
      "白阁他年别，朱门此夜过。",
      "疏帘留月魄，珍簟接烟波。",
      "太守三刀梦，将军一箭歌。",
      "国租容客旅，香熟玉山禾。"
    ]
  },
  {
    "volume": 539,
    "sequence": 26,
    "title": "南朝",
    "author": "李商隐",
    "content": [
      "玄武湖中玉漏催，鸡鸣埭口绣襦回。",
      "谁言琼树朝朝见，不及金莲步步来。",
      "敌国军营漂木柹，前朝神庙锁烟煤。",
      "满宫学士皆颜色，江令当年只费才。"
    ]
  },
  {
    "volume": 539,
    "sequence": 27,
    "title": "复京",
    "author": "李商隐",
    "content": [
      "虏骑胡兵一战摧，万灵回首贺轩台。",
      "天教李令心如日，可要昭陵石马来。"
    ]
  },
  {
    "volume": 539,
    "sequence": 28,
    "title": "浑河中",
    "author": "李商隐",
    "content": [
      "九庙无尘八马回，奉天城垒长春苔。",
      "咸阳原上英雄骨，半向君家养马来。"
    ]
  },
  {
    "volume": 539,
    "sequence": 29,
    "title": "鄠杜马上念汉书（一云五陵怀古）",
    "author": "李商隐",
    "content": [
      "世上苍龙种，人间武帝孙。",
      "小来惟射猎，兴罢得乾坤。",
      "渭水天开苑，咸阳地献原。",
      "英灵殊未已，丁傅渐华轩。"
    ]
  },
  {
    "volume": 539,
    "sequence": 30,
    "title": "柳",
    "author": "李商隐",
    "content": [
      "动春何限叶，撼晓几多枝。",
      "解有相思否，应无不舞时。",
      "絮飞藏皓蝶，带弱露黄鹂。",
      "倾国宜通体，谁来独赏眉。"
    ]
  },
  {
    "volume": 539,
    "sequence": 31,
    "title": "巴江柳",
    "author": "李商隐",
    "content": [
      "巴江可惜柳，柳色绿侵江。",
      "好向金銮殿，移阴入绮窗。"
    ]
  },
  {
    "volume": 539,
    "sequence": 32,
    "title": "咸阳",
    "author": "李商隐",
    "content": [
      "咸阳宫阙郁嵯峨，六国楼台艳绮罗。",
      "自是当时天帝醉，不关秦地有山河。"
    ]
  },
  {
    "volume": 539,
    "sequence": 33,
    "title": "同崔八诣药山访融禅师",
    "author": "李商隐",
    "content": [
      "共受征南不次恩，报恩惟是有忘言。",
      "岩花涧草西林路，未见高僧只见猿。"
    ]
  },
  {
    "volume": 539,
    "sequence": 34,
    "title": "闻著明凶问哭寄飞卿",
    "author": "李商隐",
    "content": [
      "昔叹谗销骨，今伤泪满膺。",
      "空余双玉剑，无复一壶冰。",
      "江势翻银砾，天文露玉绳。",
      "何因携庾信，同去哭徐陵。"
    ]
  },
  {
    "volume": 539,
    "sequence": 35,
    "title": "听鼓",
    "author": "李商隐",
    "content": [
      "城头叠鼓声，城下暮江清。",
      "欲问渔阳掺，时无祢正平。"
    ]
  },
  {
    "volume": 539,
    "sequence": 36,
    "title": "送崔珏往西川",
    "author": "李商隐",
    "content": [
      "年少因何有旅愁，欲为东下更西游。",
      "一条雪浪吼巫峡，千里火云烧益州。",
      "卜肆至今多寂寞，酒垆从古擅风流。",
      "浣花笺纸桃花色，好好题诗咏玉钩。"
    ]
  },
  {
    "volume": 539,
    "sequence": 37,
    "title": "代赠",
    "author": "李商隐",
    "content": [
      "杨柳路尽处，芙蓉湖上头。",
      "虽同锦步障，独映钿箜篌。",
      "鸳鸯可羡头俱白，飞去飞来烟雨秋。"
    ]
  },
  {
    "volume": 539,
    "sequence": 38,
    "title": "桂林",
    "author": "李商隐",
    "content": [
      "城窄山将压，江宽地共浮。",
      "东南通绝域，西北有高楼。",
      "神护青枫岸，龙移白石湫。",
      "殊乡竟何祷，箫鼓不曾休。"
    ]
  },
  {
    "volume": 539,
    "sequence": 39,
    "title": "夜雨寄北",
    "author": "李商隐",
    "content": [
      "君问归期未有期，巴山夜雨涨秋池。",
      "何当共剪西窗烛，却话巴山夜雨时。"
    ]
  },
  {
    "volume": 539,
    "sequence": 40,
    "title": "陈后宫",
    "author": "李商隐",
    "content": [
      "茂苑城如画，阊门瓦欲流。",
      "还依水光殿，更起月华楼。",
      "侵夜鸾开镜，迎冬雉献裘。",
      "从臣皆半醉，天子正无愁。"
    ]
  },
  {
    "volume": 539,
    "sequence": 41,
    "title": "属疾",
    "author": "李商隐",
    "content": [
      "许靖犹羁宦，安仁复悼亡。",
      "兹辰聊属疾，何日免殊方。",
      "秋蝶无端丽，寒花只暂香。",
      "多情真命薄，容易即回肠。"
    ]
  },
  {
    "volume": 539,
    "sequence": 42,
    "title": "石榴",
    "author": "李商隐",
    "content": [
      "榴枝婀娜榴实繁，榴膜轻明榴子鲜。",
      "可羡瑶池碧桃树，碧桃红颊一千年。"
    ]
  },
  {
    "volume": 539,
    "sequence": 43,
    "title": "明日",
    "author": "李商隐",
    "content": [
      "天上参旗过，人间烛焰销。",
      "谁言整双履，便是隔三桥。",
      "知处黄金锁，曾来碧绮寮。",
      "凭栏明日意，池阔雨萧萧。"
    ]
  },
  {
    "volume": 539,
    "sequence": 44,
    "title": "饮席戏赠同舍",
    "author": "李商隐",
    "content": [
      "洞中屐响省分携，不是花迷客自迷。",
      "珠树重行怜翡翠，玉楼双舞羡鹍鸡。",
      "兰回旧蕊缘屏绿，椒缀新香和壁泥。",
      "唱尽阳关无限叠，半杯松叶冻颇黎。"
    ]
  },
  {
    "volume": 539,
    "sequence": 45,
    "title": "西溪",
    "author": "李商隐",
    "content": [
      "近郭西溪好，谁堪共酒壶。",
      "苦吟防柳恽，多泪怯杨朱。",
      "野鹤随君子，寒松揖大夫。",
      "天涯常病意，岑寂胜欢娱。"
    ]
  },
  {
    "volume": 539,
    "sequence": 46,
    "title": "忆梅",
    "author": "李商隐",
    "content": [
      "定定住天涯，依依向物华。",
      "寒梅最堪恨，常作去年花。"
    ]
  },
  {
    "volume": 539,
    "sequence": 47,
    "title": "赠柳",
    "author": "李商隐",
    "content": [
      "章台从掩映，郢路更参差。",
      "见说风流极，来当婀娜时。",
      "桥回行欲断，堤远意相随。",
      "忍放花如雪，青楼扑酒旗。"
    ]
  },
  {
    "volume": 539,
    "sequence": 48,
    "title": "谑柳",
    "author": "李商隐",
    "content": [
      "已带黄金缕，仍飞白玉花。",
      "长时须拂马，密处少藏鸦。",
      "眉细从他敛，腰轻莫自斜。",
      "玳梁谁道好，偏拟映卢家。"
    ]
  },
  {
    "volume": 539,
    "sequence": 49,
    "title": "北禽",
    "author": "李商隐",
    "content": [
      "为恋巴江好，无辞瘴雾蒸。",
      "纵能朝杜宇，可得值苍鹰。",
      "石小虚填海，芦铦未破矰。",
      "知来有乾鹊，何不向雕陵。"
    ]
  },
  {
    "volume": 539,
    "sequence": 50,
    "title": "初起",
    "author": "李商隐",
    "content": [
      "想像咸池日欲光，五更钟后更回肠。",
      "三年苦雾巴江水，不为离人照屋梁。"
    ]
  },
  {
    "volume": 539,
    "sequence": 51,
    "title": "楚宫",
    "author": "李商隐",
    "content": [
      "复壁交青琐，重帘挂紫绳。",
      "如何一柱观，不碍九枝灯。",
      "扇薄常规月，钗斜只镂冰。",
      "歌成犹未唱，秦火入夷陵。"
    ]
  },
  {
    "volume": 539,
    "sequence": 52,
    "title": "柳",
    "author": "李商隐",
    "content": [
      "柳映江潭底有情，望中频遣客心惊。",
      "巴雷隐隐千山外，更作章台走马声。"
    ]
  },
  {
    "volume": 539,
    "sequence": 53,
    "title": "石城",
    "author": "李商隐",
    "content": [
      "石城夸窈窕，花县更风流。",
      "簟冰将飘枕，帘烘不隐钩。",
      "玉童收夜钥，金狄守更筹。",
      "共笑鸳鸯绮，鸳鸯两白头。"
    ]
  },
  {
    "volume": 539,
    "sequence": 54,
    "title": "韩碑",
    "author": "李商隐",
    "content": [
      "元和天子神武姿，彼何人哉轩与羲。",
      "誓将上雪列圣耻，坐法宫中朝四夷。",
      "淮西有贼五十载，封狼生貙貙生罴。",
      "不据山河据平地，长戈利矛日可麾。",
      "帝得圣相相曰度，贼斫不死神扶持。",
      "腰悬相印作都统，阴风惨淡天王旗。",
      "愬武古通作牙爪，仪曹外郎载笔随。",
      "行军司马智且勇，十四万众犹虎貔。",
      "入蔡缚贼献太庙，功无与让恩不訾。",
      "帝曰汝度功第一，汝从事愈宜为辞。",
      "愈拜稽首蹈且舞，金石刻画臣能为。",
      "古者世称大手笔，此事不系于职司。",
      "当仁自古有不让，言讫屡颔天子颐。",
      "公退斋戒坐小阁，濡染大笔何淋漓。",
      "点窜尧典舜典字，涂改清庙生民诗。",
      "文成破体书在纸，清晨再拜铺丹墀。",
      "表曰臣愈昧死上，咏神圣功书之碑。",
      "碑高三丈字如斗，负以灵鳌蟠以螭。",
      "句奇语重喻者少，谗之天子言其私。",
      "长绳百尺拽碑倒，粗砂大石相磨治。",
      "公之斯文若元气，先时已入人肝脾。",
      "汤盘孔鼎有述作，今无其器存其辞。",
      "呜呼圣皇及圣相，相与烜赫流淳熙。",
      "公之斯文不示后，曷与三五相攀追。",
      "愿书万本诵万过，口角流沫右手胝。",
      "传之七十有二代，以为封禅玉检明堂基。"
    ]
  },
  {
    "volume": 539,
    "sequence": 55,
    "title": "令狐八拾遗见招送裴十四归华州",
    "author": "李商隐",
    "content": [
      "二十中郎未足希，骊驹先自有光辉。",
      "兰亭宴罢方回去，雪夜诗成道韫归。",
      "汉苑风烟吹客梦，云台洞穴接郊扉。",
      "嗟予久抱临邛渴，便欲因君问钓矶。"
    ]
  },
  {
    "volume": 539,
    "sequence": 56,
    "title": "离思",
    "author": "李商隐",
    "content": [
      "气尽前溪舞，心酸子夜歌。",
      "峡云寻不得，沟水欲如何。",
      "朔雁传书绝，湘篁染泪多。",
      "无由见颜色，还自托微波。"
    ]
  },
  {
    "volume": 539,
    "sequence": 57,
    "title": "宿骆氏亭寄怀崔雍崔衮",
    "author": "李商隐",
    "content": [
      "竹坞无尘水槛清，相思迢递隔重城。",
      "秋阴不散霜飞晚，留得枯荷听雨声。"
    ]
  },
  {
    "volume": 539,
    "sequence": 58,
    "title": "风雨",
    "author": "李商隐",
    "content": [
      "凄凉宝剑篇，羁泊欲穷年。",
      "黄叶仍风雨，青楼自管弦。",
      "新知遭薄俗，旧好隔良缘。",
      "心断新丰酒，销愁斗几千。"
    ]
  },
  {
    "volume": 539,
    "sequence": 59,
    "title": "梦泽",
    "author": "李商隐",
    "content": [
      "梦泽悲风动白茅，楚王葬尽满城娇。",
      "未知歌舞能多少，虚减宫厨为细腰。"
    ]
  },
  {
    "volume": 539,
    "sequence": 60,
    "title": "赠歌妓二首",
    "author": "李商隐",
    "content": [
      "水精如意玉连环，下蔡城危莫破颜。",
      "红绽樱桃含白雪，断肠声里唱阳关。",
      "白日相思可奈何，严城清夜断经过。",
      "只知解道春来瘦，不道春来独自多。"
    ]
  },
  {
    "volume": 539,
    "sequence": 61,
    "title": "谢书",
    "author": "李商隐",
    "content": [
      "微意何曾有一毫，空携笔砚奉龙韬。",
      "自蒙半夜传衣后，不羡王祥得佩刀。"
    ]
  },
  {
    "volume": 539,
    "sequence": 62,
    "title": "寄令狐学士",
    "author": "李商隐",
    "content": [
      "秘殿崔嵬拂彩霓，曹司今在殿东西。",
      "赓歌太液翻黄鹄，从猎陈仓获碧鸡。",
      "晓饮岂知金掌迥，夜吟应讶玉绳低。",
      "钧天虽许人间听，阊阖门多梦自迷。"
    ]
  },
  {
    "volume": 539,
    "sequence": 63,
    "title": "酬令狐郎中见寄",
    "author": "李商隐",
    "content": [
      "望郎临古郡，佳句洒丹青。",
      "应自丘迟宅，仍过柳恽汀。",
      "封来江渺渺，信去雨冥冥。",
      "句曲闻仙诀，临川得佛经。",
      "朝吟支客枕，夜读漱僧瓶。",
      "不见衔芦雁，空流腐草萤。",
      "土宜悲坎井，天怒识雷霆。",
      "象卉分疆近，蛟涎浸岸腥。",
      "补羸贪紫桂，负气托青萍。",
      "万里悬离抱，危于讼閤铃。"
    ]
  },
  {
    "volume": 539,
    "sequence": 64,
    "title": "七月二十八日夜与王郑二秀才听雨后梦作",
    "author": "李商隐",
    "content": [
      "初梦龙宫宝焰然，瑞霞明丽满晴天。",
      "旋成醉倚蓬莱树，有个仙人拍我肩。",
      "少顷远闻吹细管，闻声不见隔飞烟。",
      "逡巡又过潇湘雨，雨打湘灵五十弦。",
      "瞥见冯夷殊怅望，鲛绡休卖海为田。",
      "亦逢毛女无憀极，龙伯擎将华岳莲。",
      "恍惚无倪明又暗，低迷不已断还连。",
      "觉来正是平阶雨，独背寒灯枕手眠。"
    ]
  },
  {
    "volume": 539,
    "sequence": 65,
    "title": "寄令狐郎中",
    "author": "李商隐",
    "content": [
      "嵩云秦树久离居，双鲤迢迢一纸书。",
      "休问梁园旧宾客，茂陵秋雨病相如。"
    ]
  },
  {
    "volume": 539,
    "sequence": 66,
    "title": "漫成三首",
    "author": "李商隐",
    "content": [
      "不妨何范尽诗家，未解当年重物华。",
      "远把龙山千里雪，将来拟并洛阳花。",
      "沈约怜何逊，延年毁谢庄。",
      "清新俱有得，名誉底相伤。",
      "雾夕咏芙蕖，何郎得意初。",
      "此时谁最赏，沈范两尚书。"
    ]
  },
  {
    "volume": 539,
    "sequence": 67,
    "title": "无题（一云阳城）",
    "author": "李商隐",
    "content": [
      "白道萦回入暮霞，斑骓嘶断七香车。",
      "春风自共何人笑，枉破阳城十万家。"
    ]
  },
  {
    "volume": 539,
    "sequence": 68,
    "title": "槿花二首",
    "author": "李商隐",
    "content": [
      "燕体伤风力，鸡香积露文。",
      "殷鲜一相杂，啼笑两难分。",
      "月里宁无姊，云中亦有君。",
      "三清与仙岛，何事亦离群。",
      "珠馆薰燃久，玉房梳扫余。",
      "烧兰才作烛，襞锦不成书。",
      "本以亭亭远，翻嫌眽眽疏。",
      "回头问残照，残照更空虚。"
    ]
  },
  {
    "volume": 539,
    "sequence": 69,
    "title": "哭刘蕡",
    "author": "李商隐",
    "content": [
      "上帝深宫闭九阍，巫咸不下问衔冤。",
      "广陵别后春涛隔，湓浦书来秋雨翻。",
      "只有安仁能作诔，何曾宋玉解招魂。",
      "平生风义兼师友，不敢同君哭寝门。"
    ]
  },
  {
    "volume": 539,
    "sequence": 70,
    "title": "杜司勋（牧）",
    "author": "李商隐",
    "content": [
      "高楼风雨感斯文，短翼差池不及群。",
      "刻意伤春复伤别，人间惟有杜司勋。"
    ]
  },
  {
    "volume": 539,
    "sequence": 71,
    "title": "荆门西下",
    "author": "李商隐",
    "content": [
      "一夕南风一叶危，荆云回望夏云时。",
      "人生岂得轻离别，天意何曾忌嶮巇。",
      "骨肉书题安绝徼，蕙兰蹊径失佳期。",
      "洞庭湖阔蛟龙恶，却羡杨朱泣路岐。"
    ]
  },
  {
    "volume": 539,
    "sequence": 72,
    "title": "碧瓦",
    "author": "李商隐",
    "content": [
      "碧瓦衔珠树，红轮结绮寮。",
      "无双汉殿鬓，第一楚宫腰。",
      "雾唾香难尽，珠啼冷易销。",
      "歌从雍门学，酒是蜀城烧。",
      "柳暗将翻巷，荷欹正抱桥。",
      "钿辕开道入，金管隔邻调。",
      "梦到飞魂急，书成即席遥。",
      "河流冲柱转，海沫近槎飘。",
      "吴市蠀蛦甲，巴賨翡翠翘。",
      "他时未知意，重叠赠娇饶。"
    ]
  },
  {
    "volume": 539,
    "sequence": 73,
    "title": "蝶",
    "author": "李商隐",
    "content": [
      "叶叶复翻翻，斜桥对侧门。",
      "芦花惟有白，柳絮可能温。",
      "西子寻遗殿，昭君觅故村。",
      "年年芳物尽，来别败兰荪。"
    ]
  },
  {
    "volume": 539,
    "sequence": 74,
    "title": "蝇蝶鸡麝鸾凤等成篇",
    "author": "李商隐",
    "content": [
      "韩蝶翻罗幕，曹蝇拂绮窗。",
      "斗鸡回玉勒，融麝暖金釭。",
      "玳瑁明书阁，琉璃冰酒缸。",
      "画楼多有主，鸾凤各双双。"
    ]
  },
  {
    "volume": 539,
    "sequence": 75,
    "title": "韩翃舍人即事",
    "author": "李商隐",
    "content": [
      "萱草含丹粉，荷花抱绿房。",
      "鸟应悲蜀帝，蝉是怨齐王。",
      "通内藏珠府，应官解玉坊。",
      "桥南荀令过，十里送衣香。"
    ]
  },
  {
    "volume": 539,
    "sequence": 76,
    "title": "公子",
    "author": "李商隐",
    "content": [
      "一盏新罗酒，凌晨恐易消。",
      "归应冲鼓半，去不待笙调。",
      "歌好惟愁和，香浓岂惜飘。",
      "春场铺艾帐，下马雉媒娇。"
    ]
  },
  {
    "volume": 539,
    "sequence": 77,
    "title": "子初全溪作",
    "author": "李商隐",
    "content": [
      "全溪不可到，况复尽余醅。",
      "汉苑生春水，昆池换劫灰。",
      "战蒲知雁唼，皱月觉鱼来。",
      "清兴恭闻命，言诗未敢回。"
    ]
  },
  {
    "volume": 539,
    "sequence": 78,
    "title": "杨本胜说于长安见小男阿衮",
    "author": "李商隐",
    "content": [
      "闻君来日下，见我最娇儿。",
      "渐大啼应数，长贫学恐迟。",
      "寄人龙种瘦，失母凤雏痴。",
      "语罢休边角，青灯两鬓丝。"
    ]
  },
  {
    "volume": 539,
    "sequence": 79,
    "title": "西溪",
    "author": "李商隐",
    "content": [
      "怅望西溪水，潺湲奈尔何。",
      "不惊春物少，只觉夕阳多。",
      "色染妖韶柳，光含窈窕萝。",
      "人间从到海，天上莫为河。",
      "凤女弹瑶瑟，龙孙撼玉珂。",
      "京华他夜梦，好好寄云波。"
    ]
  },
  {
    "volume": 539,
    "sequence": 80,
    "title": "柳下暗记",
    "author": "李商隐",
    "content": [
      "无奈巴南柳，千条傍吹台。",
      "更将黄映白，拟作杏花媒。"
    ]
  },
  {
    "volume": 539,
    "sequence": 81,
    "title": "妓席",
    "author": "李商隐",
    "content": [
      "乐府闻桃叶，人前道得无。",
      "劝君书小字，慎莫唤官奴。"
    ]
  },
  {
    "volume": 539,
    "sequence": 82,
    "title": "少年",
    "author": "李商隐",
    "content": [
      "外戚平羌第一功，生年二十有重封。",
      "直登宣室螭头上，横过甘泉豹尾中。",
      "别馆觉来云雨梦，后门归去蕙兰丛。",
      "灞陵夜猎随田窦，不识寒郊自转蓬。"
    ]
  },
  {
    "volume": 539,
    "sequence": 83,
    "title": "无题",
    "author": "李商隐",
    "content": [
      "近知名阿侯，住处小江流。",
      "腰细不胜舞，眉长惟是愁。",
      "黄金堪作屋，何不作重楼。"
    ]
  },
  {
    "volume": 539,
    "sequence": 84,
    "title": "玄微先生",
    "author": "李商隐",
    "content": [
      "仙翁无定数，时入一壶藏。",
      "夜夜桂露湿，村村桃水香。",
      "醉中抛浩劫，宿处起神光。",
      "药裹丹山凤，棋函白石郎。",
      "弄河移砥柱，吞日倚扶桑。",
      "龙竹裁轻策，鲛绡熨下裳。",
      "树栽嗤汉帝，桥板笑秦王。",
      "径欲随关令，龙沙万里强。"
    ]
  },
  {
    "volume": 539,
    "sequence": 85,
    "title": "药转",
    "author": "李商隐",
    "content": [
      "郁金堂北画楼东，换骨神方上药通。",
      "露气暗连青桂苑，风声偏猎紫兰丛。",
      "长筹未必输孙皓，香枣何劳问石崇。",
      "忆事怀人兼得句，翠衾归卧绣帘中。"
    ]
  },
  {
    "volume": 539,
    "sequence": 86,
    "title": "岳阳楼",
    "author": "李商隐",
    "content": [
      "欲为平生一散愁，洞庭湖上岳阳楼。",
      "可怜万里堪乘兴，枉是蛟龙解覆舟。"
    ]
  },
  {
    "volume": 539,
    "sequence": 87,
    "title": "寄成都高苗二从事",
    "author": "李商隐",
    "content": [
      "家近红蕖曲水滨，全家罗袜起秋尘。",
      "莫将越客千丝网，网得西施别赠人。"
    ]
  },
  {
    "volume": 539,
    "sequence": 88,
    "title": "岳阳楼",
    "author": "李商隐",
    "content": [
      "汉水方城带百蛮，四邻谁道乱周班。",
      "如何一梦高唐雨，自此无心入武关。"
    ]
  },
  {
    "volume": 539,
    "sequence": 89,
    "title": "越燕二首",
    "author": "李商隐",
    "content": [
      "上国社方见，此乡秋不归。",
      "为矜皇后舞，犹著羽人衣。",
      "拂水斜纹乱，衔花片影微。",
      "卢家文杏好，试近莫愁飞。",
      "将泥红蓼岸，得草绿杨村。",
      "命侣添新意，安巢复旧痕。",
      "去应逢阿母，来莫害王孙。",
      "记取丹山凤，今为百鸟尊。"
    ]
  },
  {
    "volume": 539,
    "sequence": 90,
    "title": "杜工部蜀中离席",
    "author": "李商隐",
    "content": [
      "人生何处不离群，世路干戈惜暂分。",
      "雪岭未归天外使，松州犹驻殿前军。",
      "座中醉客延醒客，江上晴云杂雨云。",
      "美酒成都堪送老，当垆仍是卓文君。"
    ]
  },
  {
    "volume": 539,
    "sequence": 91,
    "title": "隋宫",
    "author": "李商隐",
    "content": [
      "紫泉宫殿锁烟霞，欲取芜城作帝家。",
      "玉玺不缘归日角，锦帆应是到天涯。",
      "于今腐草无萤火，终古垂杨有暮鸦。",
      "地下若逢陈后主，岂宜重问后庭花。"
    ]
  },
  {
    "volume": 539,
    "sequence": 92,
    "title": "二月二日",
    "author": "李商隐",
    "content": [
      "二月二日江上行，东风日暖闻吹笙。",
      "花须柳眼各无赖，紫蝶黄蜂俱有情。",
      "万里忆归元亮井，三年从事亚夫营。",
      "新滩莫悟游人意，更作风檐夜雨声。"
    ]
  },
  {
    "volume": 539,
    "sequence": 93,
    "title": "筹笔驿",
    "author": "李商隐",
    "content": [
      "猿鸟犹疑畏简书，风云常为护储胥。",
      "徒令上将挥神笔，终见降王走传车。",
      "管乐有才终不忝，关张无命欲何如。",
      "他年锦里经祠庙，梁父吟成恨有余。"
    ]
  },
  {
    "volume": 539,
    "sequence": 94,
    "title": "屏风",
    "author": "李商隐",
    "content": [
      "六曲连环接翠帷，高楼半夜酒醒时。",
      "掩灯遮雾密如此，雨落月明俱不知。"
    ]
  },
  {
    "volume": 539,
    "sequence": 95,
    "title": "春日",
    "author": "李商隐",
    "content": [
      "欲入卢家白玉堂，新春催破舞衣裳。",
      "蝶衔红蕊蜂衔粉，共助青楼一日忙。"
    ]
  },
  {
    "volume": 539,
    "sequence": 96,
    "title": "武侯庙古柏",
    "author": "李商隐",
    "content": [
      "蜀相阶前柏，龙蛇捧閟宫。",
      "阴成外江畔，老向惠陵东。",
      "大树思冯异，甘棠忆召公。",
      "叶凋湘燕雨，枝拆海鹏风。",
      "玉垒经纶远，金刀历数终。",
      "谁将出师表，一为问昭融。"
    ]
  },
  {
    "volume": 539,
    "sequence": 97,
    "title": "风",
    "author": "李商隐",
    "content": [
      "撩钗盘孔雀，恼带拂鸳鸯。",
      "罗荐谁教近，斋时锁洞房。"
    ]
  },
  {
    "volume": 539,
    "sequence": 98,
    "title": "即日",
    "author": "李商隐",
    "content": [
      "一岁林花即日休，江间亭下怅淹留。",
      "重吟细把真无奈，已落犹开未放愁。",
      "山色正来衔小苑，春阴只欲傍高楼。",
      "金鞍忽散银壶漏，更醉谁家白玉钩。"
    ]
  },
  {
    "volume": 539,
    "sequence": 99,
    "title": "九成宫（九成宫本隋仁寿宫贞观间修之以避暑因更名）",
    "author": "李商隐",
    "content": [
      "十二层城阆苑西，平时避暑拂虹霓。",
      "云随夏后双龙尾，风逐周王八骏蹄。",
      "吴岳晓光连翠巘，甘泉晚景上丹梯。",
      "荔枝卢橘沾恩幸，鸾鹊天书湿紫泥。"
    ]
  },
  {
    "volume": 539,
    "sequence": 100,
    "title": "少将",
    "author": "李商隐",
    "content": [
      "族亚齐安陆，风高汉武威。",
      "烟波别墅醉，花月后门归。",
      "青海闻传箭，天山报合围。",
      "一朝携剑起，上马即如飞。"
    ]
  },
  {
    "volume": 539,
    "sequence": 101,
    "title": "咏史",
    "author": "李商隐",
    "content": [
      "历览前贤国与家，成由勤俭破由奢。",
      "何须琥珀方为枕，岂得真珠始是车。",
      "运去不逢青海马，力穷难拔蜀山蛇。",
      "几人曾预南薰曲，终古苍梧哭翠华。"
    ]
  },
  {
    "volume": 539,
    "sequence": 102,
    "title": "赠白道者（一作咏史第二首）",
    "author": "李商隐",
    "content": [
      "十二楼前再拜辞，灵风正满碧桃枝。",
      "壶中若是有天地，又向壶中伤别离。"
    ]
  },
  {
    "volume": 539,
    "sequence": 103,
    "title": "无题二首",
    "author": "李商隐",
    "content": [
      "昨夜星辰昨夜风，画楼西畔桂堂东。",
      "身无彩凤双飞翼，心有灵犀一点通。",
      "隔座送钩春酒暖，分曹射覆蜡灯红。",
      "嗟余听鼓应官去，走马兰台类断蓬。",
      "闻道阊门萼绿华，昔年相望抵天涯。",
      "岂知一夜秦楼客，偷看吴王苑内花。"
    ]
  },
  {
    "volume": 539,
    "sequence": 104,
    "title": "汉宫词",
    "author": "李商隐",
    "content": [
      "青雀西飞竟未回，君王长在集灵台。",
      "侍臣最有相如渴，不赐金茎露一杯。"
    ]
  },
  {
    "volume": 539,
    "sequence": 105,
    "title": "无题四首",
    "author": "李商隐",
    "content": [
      "来是空言去绝踪，月斜楼上五更钟。",
      "梦为远别啼难唤，书被催成墨未浓。",
      "蜡照半笼金翡翠，麝熏微度绣芙蓉。",
      "刘郎已恨蓬山远，更隔蓬山一万重。",
      "飒飒东风细雨来，芙蓉塘外有轻雷。",
      "金蟾啮锁烧香入，玉虎牵丝汲井回。",
      "贾氏窥帘韩掾少，宓妃留枕魏王才。",
      "春心莫共花争发，一寸相思一寸灰。",
      "含情春晼晚，暂见夜阑干。",
      "楼响将登怯，帘烘欲过难。",
      "多羞钗上燕，真愧镜中鸾。",
      "归去横塘晓，华星送宝鞍。",
      "何处哀筝随急管，樱花永巷垂杨岸。",
      "东家老女嫁不售，白日当天三月半。",
      "溧阳公主年十四，清明暖后同墙看。",
      "归来展转到五更，梁间燕子闻长叹。"
    ]
  },
  {
    "volume": 539,
    "sequence": 106,
    "title": "赴职梓潼留别畏之员外同年",
    "author": "李商隐",
    "content": [
      "佳兆联翩遇凤凰，雕文羽帐紫金床。",
      "桂花香处同高第，柿叶翻时独悼亡。",
      "乌鹊失栖长不定，鸳鸯何事自相将。",
      "京华庸蜀三千里，送到咸阳见夕阳。"
    ]
  },
  {
    "volume": 539,
    "sequence": 107,
    "title": "桂林路中作",
    "author": "李商隐",
    "content": [
      "地暖无秋色，江晴有暮晖。",
      "空余蝉嘒嘒，犹向客依依。",
      "村小犬相护，沙平僧独归。",
      "欲成西北望，又见鹧鸪飞。"
    ]
  },
  {
    "volume": 539,
    "sequence": 108,
    "title": "无题",
    "author": "李商隐",
    "content": [
      "照梁初有情，出水旧知名。",
      "裙衩芙蓉小，钗茸翡翠轻。",
      "锦长书郑重，眉细恨分明。",
      "莫近弹棋局，中心最不平。"
    ]
  },
  {
    "volume": 539,
    "sequence": 109,
    "title": "蝶三首",
    "author": "李商隐",
    "content": [
      "初来小苑中，稍与琐闱通。",
      "远恐芳尘断，轻忧艳雪融。",
      "只知防皓露，不觉逆尖风。",
      "回首双飞燕，乘时入绮栊。",
      "长眉画了绣帘开，碧玉行收白玉台。",
      "为问翠钗钗上凤，不知香颈为谁回。",
      "寿阳公主嫁时妆，八字宫眉捧额黄。",
      "见我佯羞频照影，不知身属冶游郎。"
    ]
  },
  {
    "volume": 539,
    "sequence": 110,
    "title": "无题二首",
    "author": "李商隐",
    "content": [
      "八岁偷照镜，长眉已能画。",
      "十岁去踏青，芙蓉作裙衩。",
      "十二学弹筝，银甲不曾卸。",
      "十四藏六亲，悬知犹未嫁。",
      "十五泣春风，背面秋千下。",
      "幽人不倦赏，秋暑贵招邀。",
      "竹碧转怅望，池清尤寂寥。",
      "露花终裛湿，风蝶强娇饶。",
      "此地如携手，兼君不自聊。"
    ]
  },
  {
    "volume": 539,
    "sequence": 111,
    "title": "王十二兄与畏之员外相访见招小饮…以悼亡日近不去因寄",
    "author": "李商隐",
    "content": [
      "谢傅门庭旧末行，今朝歌管属檀郎。",
      "更无人处帘垂地，欲拂尘时簟竟床。",
      "嵇氏幼男犹可悯，左家娇女岂能忘。",
      "秋霖腹疾俱难遣，万里西风夜正长。"
    ]
  },
  {
    "volume": 539,
    "sequence": 112,
    "title": "隋宫（一云隋堤）",
    "author": "李商隐",
    "content": [
      "乘兴南游不戒严，九重谁省谏书函。",
      "春风举国裁宫锦，半作障泥半作帆。"
    ]
  },
  {
    "volume": 539,
    "sequence": 113,
    "title": "落花",
    "author": "李商隐",
    "content": [
      "高阁客竟去，小园花乱飞。",
      "参差连曲陌，迢递送斜晖。",
      "肠断未忍扫，眼穿仍欲归。",
      "芳心向春尽，所得是沾衣。"
    ]
  },
  {
    "volume": 539,
    "sequence": 114,
    "title": "月",
    "author": "李商隐",
    "content": [
      "池上与桥边，难忘复可怜。",
      "帘开最明夜，簟卷已凉天。",
      "流处水花急，吐时云叶鲜。",
      "姮娥无粉黛，只是逞婵娟。"
    ]
  },
  {
    "volume": 539,
    "sequence": 115,
    "title": "赠宗鲁筇竹杖",
    "author": "李商隐",
    "content": [
      "大夏资轻策，全溪赠所思。",
      "静怜穿树远，滑想过苔迟。",
      "鹤怨朝还望，僧闲暮有期。",
      "风流真底事，常欲傍清羸。"
    ]
  },
  {
    "volume": 539,
    "sequence": 116,
    "title": "垂柳",
    "author": "李商隐",
    "content": [
      "娉婷小苑中，婀娜曲池东。",
      "朝佩皆垂地，仙衣尽带风。",
      "七贤宁占竹，三品且饶松。",
      "肠断灵和殿，先皇玉座空。"
    ]
  },
  {
    "volume": 539,
    "sequence": 117,
    "title": "曲池",
    "author": "李商隐",
    "content": [
      "日下繁香不自持，月中流艳与谁期。",
      "迎忧急鼓疏钟断，分隔休灯灭烛时。",
      "张盖欲判江滟滟，回头更望柳丝丝。",
      "从来此地黄昏散，未信河梁是别离。"
    ]
  },
  {
    "volume": 539,
    "sequence": 118,
    "title": "代应二首",
    "author": "李商隐",
    "content": [
      "沟水分流西复东，九秋霜月五更风。",
      "离鸾别凤今何在，十二玉楼空更空。",
      "昨夜双钩败，今朝百草输。",
      "关西狂小吏，惟喝绕床卢。"
    ]
  },
  {
    "volume": 539,
    "sequence": 119,
    "title": "席上作",
    "author": "李商隐",
    "content": [
      "淡云轻雨拂高唐，玉殿秋来夜正长。",
      "料得也应怜宋玉，一生惟事楚襄王。"
    ]
  },
  {
    "volume": 539,
    "sequence": 120,
    "title": "访隐者不遇成二绝",
    "author": "李商隐",
    "content": [
      "秋水悠悠浸墅扉，梦中来数觉来稀。",
      "玄蝉去尽叶黄落，一树冬青人未归。",
      "城郭休过识者稀，哀猿啼处有柴扉。",
      "沧江白日樵渔路，日暮归来雨满衣。"
    ]
  },
  {
    "volume": 539,
    "sequence": 121,
    "title": "破镜",
    "author": "李商隐",
    "content": [
      "玉匣清光不复持，菱花散乱月轮亏。",
      "秦台一照山鸡后，便是孤鸾罢舞时。"
    ]
  },
  {
    "volume": 539,
    "sequence": 122,
    "title": "无题",
    "author": "李商隐",
    "content": [
      "紫府仙人号宝灯，云浆未饮结成冰。",
      "如何雪月交光夜，更在瑶台十二层。"
    ]
  },
  {
    "volume": 539,
    "sequence": 123,
    "title": "赠庾十二朱版",
    "author": "李商隐",
    "content": [
      "固漆投胶不可开，赠君珍重抵琼瑰。",
      "君王晓坐金銮殿，只待相如草诏来。"
    ]
  },
  {
    "volume": 539,
    "sequence": 124,
    "title": "李花",
    "author": "李商隐",
    "content": [
      "李径独来数，愁情相与悬。",
      "自明无月夜，强笑欲风天。",
      "减粉与园箨，分香沾渚莲。",
      "徐妃久已嫁，犹自玉为钿。"
    ]
  },
  {
    "volume": 539,
    "sequence": 125,
    "title": "柳",
    "author": "李商隐",
    "content": [
      "曾逐东风拂舞筵，乐游春苑断肠天。",
      "如何肯到清秋日，已带斜阳又带蝉。"
    ]
  },
  {
    "volume": 539,
    "sequence": 126,
    "title": "三月十日流杯亭",
    "author": "李商隐",
    "content": [
      "身属中军少得归，木兰花尽失春期。",
      "偷随柳絮到城外，行过水西闻子规。"
    ]
  },
  {
    "volume": 539,
    "sequence": 127,
    "title": "过招国李家南园二首",
    "author": "李商隐",
    "content": [
      "潘岳无妻客为愁，新人来坐旧妆楼。",
      "春风犹自疑联句，雪絮相和飞不休。",
      "长亭岁尽雪如波，此去秦关路几多。",
      "惟有梦中相近分，卧来无睡欲如何。"
    ]
  },
  {
    "volume": 539,
    "sequence": 128,
    "title": "留赠畏之",
    "author": "李商隐",
    "content": [
      "清时无事奏明光，不遣当关报早霜。",
      "中禁词臣寻引领，左川归客自回肠。",
      "郎君下笔惊鹦鹉，侍女吹笙弄凤凰。",
      "空寄大罗天上事，众仙同日咏霓裳。",
      "待得郎来月已低，寒暄不道醉如泥。",
      "五更又欲向何处，骑马出门乌夜啼。",
      "户外重阴黯不开，含羞迎夜复临台。",
      "潇湘浪上有烟景，安得好风吹汝来。"
    ]
  },
  {
    "volume": 539,
    "sequence": 129,
    "title": "为有",
    "author": "李商隐",
    "content": [
      "为有云屏无限娇，凤城寒尽怕春宵。",
      "无端嫁得金龟婿，辜负香衾事早朝。"
    ]
  },
  {
    "volume": 539,
    "sequence": 130,
    "title": "无题",
    "author": "李商隐",
    "content": [
      "相见时难别亦难，东风无力百花残。",
      "春蚕到死丝方尽，蜡炬成灰泪始干。",
      "晓镜但愁云鬓改，夜吟应觉月光寒。",
      "蓬山此去无多路，青鸟殷勤为探看。"
    ]
  },
  {
    "volume": 539,
    "sequence": 131,
    "title": "碧城三首",
    "author": "李商隐",
    "content": [
      "碧城十二曲阑干，犀辟尘埃玉辟寒。",
      "阆苑有书多附鹤，女床无树不栖鸾。",
      "星沈海底当窗见，雨过河源隔座看。",
      "若是晓珠明又定，一生长对水晶盘。",
      "对影闻声已可怜，玉池荷叶正田田。",
      "不逢萧史休回首，莫见洪崖又拍肩。",
      "紫凤放娇衔楚佩，赤鳞狂舞拨湘弦。",
      "鄂君怅望舟中夜，绣被焚香独自眠。",
      "七夕来时先有期，洞房帘箔至今垂。",
      "玉轮顾兔初生魄，铁网珊瑚未有枝。",
      "检与神方教驻景，收将凤纸写相思。",
      "武皇内传分明在，莫道人间总不知。"
    ]
  },
  {
    "volume": 539,
    "sequence": 132,
    "title": "对雪二首",
    "author": "李商隐",
    "content": [
      "寒气先侵玉女扉，清光旋透省郎闱。",
      "梅花大庾岭头发，柳絮章台街里飞。",
      "欲舞定随曹植马，有情应湿谢庄衣。",
      "龙山万里无多远，留待行人二月归。",
      "旋扑珠帘过粉墙，轻于柳絮重于霜。",
      "已随江令夸琼树，又入卢家妒玉堂。",
      "侵夜可能争桂魄，忍寒应欲试梅妆。",
      "关河冻合东西路，肠断斑骓送陆郎。"
    ]
  },
  {
    "volume": 539,
    "sequence": 133,
    "title": "蜂",
    "author": "李商隐",
    "content": [
      "小苑华池烂熳通，后门前槛思无穷。",
      "宓妃腰细才胜露，赵后身轻欲倚风。",
      "红壁寂寥崖蜜尽，碧帘迢递雾巢空。",
      "青陵粉蝶休离恨，长定相逢二月中。"
    ]
  },
  {
    "volume": 539,
    "sequence": 134,
    "title": "公子",
    "author": "李商隐",
    "content": [
      "外戚封侯自有恩，平明通籍九华门。",
      "金唐公主年应小，二十君王未许婚。"
    ]
  },
  {
    "volume": 539,
    "sequence": 135,
    "title": "赋得鸡",
    "author": "李商隐",
    "content": [
      "稻粱犹足活诸雏，妒敌专场好自娱。",
      "可要五更惊晓梦，不辞风雪为阳乌。"
    ]
  },
  {
    "volume": 539,
    "sequence": 136,
    "title": "明神",
    "author": "李商隐",
    "content": [
      "明神司过岂令冤，暗室由来有祸门。",
      "莫为无人欺一物，他时须虑石能言。"
    ]
  },
  {
    "volume": 539,
    "sequence": 137,
    "title": "辛未七夕",
    "author": "李商隐",
    "content": [
      "恐是仙家好别离，故教迢递作佳期。",
      "由来碧落银河畔，可要金风玉露时。",
      "清漏渐移相望久，微云未接过来迟。",
      "岂能无意酬乌鹊，惟与蜘蛛乞巧丝。"
    ]
  },
  {
    "volume": 539,
    "sequence": 138,
    "title": "壬申七夕",
    "author": "李商隐",
    "content": [
      "已驾七香车，心心待晓霞。",
      "风轻惟响珮，日薄不嫣花。",
      "桂嫩传香远，榆高送影斜。",
      "成都过卜肆，曾妒识灵槎。"
    ]
  },
  {
    "volume": 539,
    "sequence": 139,
    "title": "壬申闰秋题赠乌鹊",
    "author": "李商隐",
    "content": [
      "绕树无依月正高，邺城新泪溅云袍。",
      "几年始得逢秋闰，两度填河莫告劳。"
    ]
  },
  {
    "volume": 539,
    "sequence": 140,
    "title": "端居",
    "author": "李商隐",
    "content": [
      "远书归梦两悠悠，只有空床敌素秋。",
      "阶下青苔与红树，雨中寥落月中愁。"
    ]
  },
  {
    "volume": 539,
    "sequence": 141,
    "title": "夜半",
    "author": "李商隐",
    "content": [
      "三更三点万家眠，露欲为霜月堕烟。",
      "斗鼠上堂蝙蝠出，玉琴时动倚窗弦。"
    ]
  },
  {
    "volume": 539,
    "sequence": 142,
    "title": "玉山",
    "author": "李商隐",
    "content": [
      "玉山高与阆风齐，玉水清流不贮泥。",
      "何处更求回日驭，此中兼有上天梯。",
      "珠容百斛龙休睡，桐拂千寻凤要栖。",
      "闻道神仙有才子，赤箫吹罢好相携。"
    ]
  },
  {
    "volume": 539,
    "sequence": 143,
    "title": "张恶子庙",
    "author": "李商隐",
    "content": [
      "下马捧椒浆，迎神白玉堂。",
      "如何铁如意，独自与姚苌。"
    ]
  },
  {
    "volume": 539,
    "sequence": 144,
    "title": "雨",
    "author": "李商隐",
    "content": [
      "摵摵度瓜园，依依傍竹轩。",
      "秋池不自冷，风叶共成喧。",
      "窗迥有时见，檐高相续翻。",
      "侵宵送书雁，应为稻粱恩。"
    ]
  },
  {
    "volume": 539,
    "sequence": 145,
    "title": "菊",
    "author": "李商隐",
    "content": [
      "暗暗淡淡紫，融融冶冶黄。",
      "陶令篱边色，罗含宅里香。",
      "几时禁重露，实是怯残阳。",
      "愿泛金鹦鹉，升君白玉堂。"
    ]
  },
  {
    "volume": 539,
    "sequence": 146,
    "title": "牡丹",
    "author": "李商隐",
    "content": [
      "锦帏初卷卫夫人，绣被犹堆越鄂君。",
      "垂手乱翻雕玉佩，招腰争舞郁金裙。",
      "石家蜡烛何曾剪，荀令香炉可待熏。",
      "我是梦中传彩笔，欲书花叶寄朝云。"
    ]
  },
  {
    "volume": 539,
    "sequence": 147,
    "title": "北楼",
    "author": "李商隐",
    "content": [
      "春物岂相干，人生只强欢。",
      "花犹曾敛夕，酒竟不知寒。",
      "异域东风湿，中华上象宽。",
      "此楼堪北望，轻命倚危栏。"
    ]
  },
  {
    "volume": 539,
    "sequence": 148,
    "title": "拟沈下贤",
    "author": "李商隐",
    "content": [
      "千二百轻鸾，春衫瘦著宽。",
      "倚风行稍急，含雪语应寒。",
      "带火遗金斗，兼珠碎玉盘。",
      "河阳看花过，曾不问潘安。"
    ]
  },
  {
    "volume": 539,
    "sequence": 149,
    "title": "蝶",
    "author": "李商隐",
    "content": [
      "飞来绣户阴，穿过画楼深。",
      "重傅秦台粉，轻涂汉殿金。",
      "相兼惟柳絮，所得是花心。",
      "可要凌孤客，邀为子夜吟。"
    ]
  },
  {
    "volume": 539,
    "sequence": 150,
    "title": "饮席代官妓赠两从事",
    "author": "李商隐",
    "content": [
      "新人桥上著春衫，旧主江边侧帽檐。",
      "愿得化为红绶带，许教双凤一时衔。"
    ]
  },
  {
    "volume": 539,
    "sequence": 151,
    "title": "代魏宫私赠",
    "author": "李商隐",
    "content": [
      "来时西馆阻佳期，去后漳河隔梦思。",
      "知有宓妃无限意，春松秋菊可同时。"
    ]
  },
  {
    "volume": 539,
    "sequence": 152,
    "title": "代元城吴令暗为答",
    "author": "李商隐",
    "content": [
      "背阙归藩路欲分，水边风日半西曛。",
      "荆王枕上原无梦，莫枉阳台一片云。"
    ]
  },
  {
    "volume": 539,
    "sequence": 153,
    "title": "牡丹",
    "author": "李商隐",
    "content": [
      "压径复缘沟，当窗又映楼。",
      "终销一国破，不啻万金求。",
      "鸾凤戏三岛，神仙居十洲。",
      "应怜萱草淡，却得号忘忧。"
    ]
  },
  {
    "volume": 539,
    "sequence": 154,
    "title": "百果嘲樱桃",
    "author": "李商隐",
    "content": [
      "珠实虽先熟，琼莩纵早开。",
      "流莺犹故在，争得讳含来。"
    ]
  },
  {
    "volume": 539,
    "sequence": 155,
    "title": "樱桃答",
    "author": "李商隐",
    "content": [
      "众果莫相诮，天生名品高。",
      "何因古乐府，惟有郑樱桃。"
    ]
  },
  {
    "volume": 539,
    "sequence": 156,
    "title": "晓坐（一云后閤）",
    "author": "李商隐",
    "content": [
      "后閤罢朝眠，前墀思黯然。",
      "梅应未假雪，柳自不胜烟。",
      "泪续浅深绠，肠危高下弦。",
      "红颜无定所，得失在当年。"
    ]
  },
  {
    "volume": 539,
    "sequence": 157,
    "title": "咏史",
    "author": "李商隐",
    "content": [
      "北湖南埭水漫漫，一片降旗百尺竿。",
      "三百年间同晓梦，钟山何处有龙盘。"
    ]
  },
  {
    "volume": 539,
    "sequence": 158,
    "title": "一片",
    "author": "李商隐",
    "content": [
      "一片非烟隔九枝，蓬峦仙仗俨云旗。",
      "天泉水暖龙吟细，露畹春多凤舞迟。",
      "榆荚散来星斗转，桂花寻去月轮移。",
      "人间桑海朝朝变，莫遣佳期更后期。"
    ]
  },
  {
    "volume": 539,
    "sequence": 159,
    "title": "日射",
    "author": "李商隐",
    "content": [
      "日射纱窗风撼扉，香罗拭手春事违。",
      "回廊四合掩寂寞，碧鹦鹉对红蔷薇。"
    ]
  },
  {
    "volume": 539,
    "sequence": 160,
    "title": "题鹅",
    "author": "李商隐",
    "content": [
      "眠沙卧水自成群，曲岸残阳极浦云。",
      "那解将心怜孔翠，羁雌长共故雄分。"
    ]
  },
  {
    "volume": 539,
    "sequence": 161,
    "title": "华清宫",
    "author": "李商隐",
    "content": [
      "朝元阁迥羽衣新，首按昭阳第一人。",
      "当日不来高处舞，可能天下有胡尘。"
    ]
  },
  {
    "volume": 539,
    "sequence": 162,
    "title": "梓潼望长卿山至巴西复怀谯秀",
    "author": "李商隐",
    "content": [
      "梓潼不见马相如，更欲南行问酒垆。",
      "行到巴西觅谯秀，巴西惟是有寒芜。"
    ]
  },
  {
    "volume": 539,
    "sequence": 163,
    "title": "齐宫词",
    "author": "李商隐",
    "content": [
      "永寿兵来夜不扃，金莲无复印中庭。",
      "梁台歌管三更罢，犹自风摇九子铃。"
    ]
  },
  {
    "volume": 539,
    "sequence": 164,
    "title": "十一月中旬至扶风界见梅花",
    "author": "李商隐",
    "content": [
      "匝路亭亭艳，非时裛裛香。",
      "素娥惟与月，青女不饶霜。",
      "赠远虚盈手，伤离适断肠。",
      "为谁成早秀，不待作年芳。"
    ]
  },
  {
    "volume": 539,
    "sequence": 165,
    "title": "青陵台",
    "author": "李商隐",
    "content": [
      "青陵台畔日光斜，万古贞魂倚暮霞。",
      "莫讶韩凭为蛱蝶，等闲飞上别枝花。"
    ]
  },
  {
    "volume": 539,
    "sequence": 166,
    "title": "东还",
    "author": "李商隐",
    "content": [
      "自有仙才自不知，十年长梦采华芝。",
      "秋风动地黄云暮，归去嵩阳寻旧师。"
    ]
  },
  {
    "volume": 539,
    "sequence": 167,
    "title": "酬崔八早梅有赠兼示之作",
    "author": "李商隐",
    "content": [
      "知访寒梅过野塘，久留金勒为回肠。",
      "谢郎衣袖初翻雪，荀令熏炉更换香。",
      "何处拂胸资蝶粉，几时涂额藉蜂黄。",
      "维摩一室虽多病，亦要天花作道场。"
    ]
  },
  {
    "volume": 539,
    "sequence": 168,
    "title": "春风",
    "author": "李商隐",
    "content": [
      "春风虽自好，春物太昌昌。",
      "若教春有意，惟遣一枝芳。",
      "我意殊春意，先春已断肠。"
    ]
  },
  {
    "volume": 539,
    "sequence": 169,
    "title": "蜀桐",
    "author": "李商隐",
    "content": [
      "玉垒高桐拂玉绳，上含非雾下含冰。",
      "枉教紫凤无栖处，斫作秋琴弹坏陵。"
    ]
  },
  {
    "volume": 539,
    "sequence": 170,
    "title": "汉宫",
    "author": "李商隐",
    "content": [
      "通灵夜醮达清晨，承露盘晞甲帐春。",
      "王母不来方朔去，更须重见李夫人。"
    ]
  },
  {
    "volume": 539,
    "sequence": 171,
    "title": "判春",
    "author": "李商隐",
    "content": [
      "一桃复一李，井上占年芳。",
      "笑处如临镜，窥时不隐墙。",
      "敢言西子短，谁觉宓妃长。",
      "珠玉终相类，同名作夜光。"
    ]
  },
  {
    "volume": 539,
    "sequence": 172,
    "title": "促漏",
    "author": "李商隐",
    "content": [
      "促漏遥钟动静闻，报章重叠杳难分。",
      "舞鸾镜匣收残黛，睡鸭香炉换夕熏。",
      "归去定知还向月，梦来何处更为云。",
      "南塘渐暖蒲堪结，两两鸳鸯护水纹。"
    ]
  },
  {
    "volume": 539,
    "sequence": 173,
    "title": "江东",
    "author": "李商隐",
    "content": [
      "惊鱼拨剌燕翩翾，独自江东上钓船。",
      "今日春光太漂荡，谢家轻絮沈郎钱。"
    ]
  },
  {
    "volume": 539,
    "sequence": 174,
    "title": "读任彦升碑",
    "author": "李商隐",
    "content": [
      "任昉当年有美名，可怜才调最纵横。",
      "梁台初建应惆怅，不得萧公作骑兵。"
    ]
  },
  {
    "volume": 539,
    "sequence": 175,
    "title": "荷花",
    "author": "李商隐",
    "content": [
      "都无色可并，不奈此香何。",
      "瑶席乘凉设，金羁落晚过。",
      "回衾灯照绮，渡袜水沾罗。",
      "预想前秋别，离居梦棹歌。"
    ]
  },
  {
    "volume": 539,
    "sequence": 176,
    "title": "五松驿",
    "author": "李商隐",
    "content": [
      "独下长亭念过秦，五松不见见舆薪。",
      "只应既斩斯高后，寻被樵人用斧斤。"
    ]
  },
  {
    "volume": 539,
    "sequence": 177,
    "title": "灞岸",
    "author": "李商隐",
    "content": [
      "山东今岁点行频，几处冤魂哭虏尘。",
      "灞水桥边倚华表，平时二月有东巡。"
    ]
  },
  {
    "volume": 539,
    "sequence": 178,
    "title": "送臻师二首",
    "author": "李商隐",
    "content": [
      "昔去灵山非拂席，今来沧海欲求珠。",
      "楞伽顶上清凉地，善眼仙人忆我无。",
      "苦海迷途去未因，东方过此几微尘。",
      "何当百亿莲花上，一一莲花见佛身。"
    ]
  },
  {
    "volume": 539,
    "sequence": 179,
    "title": "七夕",
    "author": "李商隐",
    "content": [
      "鸾扇斜分凤幄开，星桥横过鹊飞回。",
      "争将世上无期别，换得年年一度来。"
    ]
  },
  {
    "volume": 539,
    "sequence": 180,
    "title": "谢先辈防记念拙诗甚多，异日偶有此寄",
    "author": "李商隐",
    "content": [
      "晓用云添句，寒将雪命篇。",
      "良辰多自感，作者岂皆然。",
      "熟寝初同鹤，含嘶欲并蝉。",
      "题时长不展，得处定应偏。",
      "南浦无穷树，西楼不住烟。",
      "改成人寂寂，寄与路绵绵。",
      "星势寒垂地，河声晓上天。",
      "夫君自有恨，聊借此中传。"
    ]
  }
]