[
  {
    "volume": 281,
    "sequence": 1,
    "title": "长至日上公献寿",
    "author": "崔琮",
    "content": [
      "应律三阳首，朝天万国同。",
      "斗边看子月，台上候祥风。",
      "五夜钟初动，千门日正融。",
      "玉阶文物盛，仙仗武貔雄。",
      "率舞皆群辟，称觞即上公。",
      "南山为圣寿，长对未央宫。"
    ]
  },
  {
    "volume": 281,
    "sequence": 2,
    "title": "长至日上公献寿",
    "author": "李竦",
    "content": [
      "候晓金门辟，乘时玉历长。",
      "羽仪瞻上宰，云物丽初阳。",
      "汉礼方传珮，尧年正捧觞。",
      "日行临观阙，帝锡洽珪璋。",
      "盛美超三代，洪休降百祥。",
      "自怜朝末坐，空此咏无疆。"
    ]
  },
  {
    "volume": 281,
    "sequence": 3,
    "title": "赋得西戎献白玉环",
    "author": "张惟俭",
    "content": [
      "当时无外守，方物四夷通。",
      "列土金河北，朝天玉塞东。",
      "自将荆璞比，不与郑环同。",
      "正朔虽传汉，衣冠尚带戎。",
      "幸承提佩宠，多愧琢磨功。",
      "绝域知文教，争趋上国风。"
    ]
  },
  {
    "volume": 281,
    "sequence": 4,
    "title": "新安江行",
    "author": "章八元",
    "content": [
      "江源南去永，野渡暂维梢。",
      "古戍悬鱼网，空林露鸟巢。",
      "雪晴山脊见，沙浅浪痕交。",
      "自笑无媒者，逢人作解嘲。"
    ]
  },
  {
    "volume": 281,
    "sequence": 5,
    "title": "酬刘员外月下见寄",
    "author": "章八元",
    "content": [
      "夜凉河汉白，卷箔出南轩。",
      "过月鸿争远，辞枝叶暗翻。",
      "独谣闻丽曲，缓步接清言。",
      "宣室思前席，行看拜主恩。"
    ]
  },
  {
    "volume": 281,
    "sequence": 6,
    "title": "寄都官刘员外",
    "author": "章八元",
    "content": [
      "旧宅平津邸，槐阴接汉宫。",
      "鸣驺驰道上，寒日直庐中。",
      "白雪歌偏丽，青云宦早通。",
      "悠然一缝掖，千里限清风。"
    ]
  },
  {
    "volume": 281,
    "sequence": 7,
    "title": "题慈恩寺塔",
    "author": "章八元",
    "content": [
      "十层突兀在虚空，四十门开面面风。",
      "却怪鸟飞平地上，自惊人语半天中。",
      "回梯暗踏如穿洞，绝顶初攀似出笼。",
      "落日凤城佳气合，满城春树雨濛濛。"
    ]
  },
  {
    "volume": 281,
    "sequence": 8,
    "title": "归桐庐旧居寄严长史",
    "author": "章八元",
    "content": [
      "昨辞夫子棹归舟，家在桐庐忆旧丘。",
      "三月暖时花竞发，两溪分处水争流。",
      "近闻江老传乡语，遥见家山减旅愁。",
      "或在醉中逢夜雪，怀贤应向剡川游。"
    ]
  },
  {
    "volume": 281,
    "sequence": 9,
    "title": "天台道中示同行",
    "author": "章八元",
    "content": [
      "八重岩崿叠晴空，九色烟霞绕洞宫。",
      "仙道多因迷路得，莫将心事问樵翁。"
    ]
  },
  {
    "volume": 281,
    "sequence": 10,
    "title": "元日望含元殿御扇开合（大历十三年吏部试）",
    "author": "张莒",
    "content": [
      "万国来朝岁，千年觐圣君。",
      "辇迎仙仗出，扇匝御香焚。",
      "俯对朝容近，先知曙色分。",
      "冕旒开处见，钟磬合时闻。",
      "影动承朝日，花攒似庆云。",
      "蒲葵那可比，徒用隔炎氛。"
    ]
  },
  {
    "volume": 281,
    "sequence": 11,
    "title": "清明日赐百僚新火",
    "author": "史延",
    "content": [
      "上苑连侯第，清明及暮春。",
      "九天初改火，万井属良辰。",
      "颁赐恩逾洽，承时庆自均。",
      "翠烟和柳嫩，红焰出花新。",
      "宠命尊三老，祥光烛万人。",
      "太平当此日，空复荷陶甄。"
    ]
  },
  {
    "volume": 281,
    "sequence": 12,
    "title": "清明日赐百僚新火",
    "author": "韩濬",
    "content": [
      "朱骑传红烛，天厨赐近臣。",
      "火随黄道见，烟绕白榆新。",
      "荣耀分他日，恩光共此辰。",
      "更调金鼎膳，还暖玉堂人。",
      "灼灼千门晓，辉辉万井春。",
      "应怜萤聚夜，瞻望及东邻。"
    ]
  },
  {
    "volume": 281,
    "sequence": 13,
    "title": "清明日赐百僚新火",
    "author": "郑辕",
    "content": [
      "改火清明后，优恩赐近臣。",
      "漏残丹禁晚，燧发白榆新。",
      "瑞彩来双阙，神光焕四邻。",
      "气回侯第暖，烟散帝城春。",
      "利用调羹鼎，馀辉烛缙绅。",
      "皇明如照隐，愿及聚萤人。"
    ]
  },
  {
    "volume": 281,
    "sequence": 14,
    "title": "清明日赐百僚新火",
    "author": "王濯",
    "content": [
      "御火传香殿，华光及侍臣。",
      "星流中使马，烛耀九衢人。",
      "转影连金屋，分辉丽锦茵。",
      "焰迎红蕊发，烟染绿条春。",
      "助律和风早，添炉暖气新。",
      "谁怜一寒士，犹望照东邻。"
    ]
  },
  {
    "volume": 281,
    "sequence": 15,
    "title": "投珠于泉",
    "author": "独孤绶",
    "content": [
      "至道归淳朴，明珠被弃捐。",
      "天真来照乘，成性却沈泉。",
      "不是灵蛇吐，非缘合浦还。",
      "岸傍随月落，波底共星悬。",
      "致远终无胫，怀贪遂息肩。",
      "欲知恭俭德，所宝在惟贤。"
    ]
  },
  {
    "volume": 281,
    "sequence": 16,
    "title": "秦镜",
    "author": "仲子陵",
    "content": [
      "万古秦时镜，从来抱至精。",
      "依台月自吐，在匣水常清。",
      "烂烂金光发，澄澄物象生。",
      "云天皆洞鉴，表里尽虚明。",
      "但见人窥胆，全胜响应声。",
      "妍媸定可识，何处更逃情。"
    ]
  },
  {
    "volume": 281,
    "sequence": 17,
    "title": "秦镜",
    "author": "张佐",
    "content": [
      "楼上秦时镜，千秋独有名。",
      "菱花寒不落，冰质夏长清。",
      "龙在形难掩，人来胆易呈。",
      "升台宜远照，开匣乍藏明。",
      "皎色新磨出，圆规旧铸成。",
      "愁容如可鉴，当欲拂尘缨。"
    ]
  },
  {
    "volume": 281,
    "sequence": 18,
    "title": "忆游天台寄道流",
    "author": "张佐",
    "content": [
      "忆昨天台到赤城，几朝仙籁耳中生。",
      "云龙出水风声急，海鹤鸣皋日色清。",
      "石笋半山移步险，桂花当涧拂衣轻。",
      "今来尽是人间梦，刘阮茫茫何处行。"
    ]
  },
  {
    "volume": 281,
    "sequence": 19,
    "title": "龟负图（东都试）",
    "author": "丁泽",
    "content": [
      "天意将垂象，神龟出负图。",
      "五方行有配，八卦义宁孤。",
      "作瑞旌君德，披文协帝谟。",
      "乘流喜得路，逢圣幸存躯。",
      "莲叶池通泛，桃花水自浮。",
      "还寻九江去，安肯曳泥途。"
    ]
  },
  {
    "volume": 281,
    "sequence": 20,
    "title": "上元日梦王母献白玉环",
    "author": "丁泽",
    "content": [
      "梦中朝上日，阙下拜天颜。",
      "仿佛瞻王母，分明献玉环。",
      "灵姿趋甲帐，悟道契玄关。",
      "似见霜姿白，如看月彩弯。",
      "霓裳归物外，凤历晓人寰。",
      "仙圣非相远，昭昭寤寐间。"
    ]
  },
  {
    "volume": 281,
    "sequence": 21,
    "title": "良田无晚岁",
    "author": "丁泽",
    "content": [
      "人功虽未及，地力信非常。",
      "不任耕耘早，偏宜黍稷良。",
      "无年皆有获，后种亦先芳。",
      "膴膴盈千亩，青青保万箱。",
      "何须祭田祖，讵要察农祥。",
      "况是春三月，和风日又长。"
    ]
  },
  {
    "volume": 281,
    "sequence": 22,
    "title": "下第献座主张谓",
    "author": "阎济美",
    "content": [
      "謇谔王臣直，文明雅量全。",
      "望炉金自跃，应物镜何偏。",
      "南国幽沉尽，东堂礼乐宣。",
      "转令游艺士，更惜至公年。",
      "芳树欢新景，青云泣暮天。",
      "唯愁凤池拜，孤贱更谁怜。"
    ]
  },
  {
    "volume": 281,
    "sequence": 23,
    "title": "天津桥望洛城残雪",
    "author": "阎济美",
    "content": [
      "新霁洛城端，千家积雪寒。",
      "未收清禁色，偏向上阳残。"
    ]
  },
  {
    "volume": 281,
    "sequence": 24,
    "title": "尚书郎上直闻春漏",
    "author": "张少博",
    "content": [
      "建礼含香处，重城待漏辰。",
      "徐声传凤阙，晓唱辨鸡人。",
      "银箭听将尽，铜壶滴更新。",
      "催筹当五夜，移刻及三春。",
      "杳杳从天远，泠泠出禁频。",
      "直庐残响曙，肃穆对钩陈。"
    ]
  },
  {
    "volume": 281,
    "sequence": 25,
    "title": "雪夜观象阙待漏",
    "author": "张少博",
    "content": [
      "残雪初晴后，鸣珂奉阙庭。",
      "九门传晓漏，五夜候晨扃。",
      "北斗横斜汉，东方落曙星。",
      "烟氛初动色，簪珮未分形。",
      "雪重犹垂白，山遥不辨青。",
      "鸡人更唱处，偏入此时听。"
    ]
  },
  {
    "volume": 281,
    "sequence": 26,
    "title": "尚书郎上直闻春漏",
    "author": "周彻",
    "content": [
      "建礼通华省，含香直紫宸。",
      "静闻铜史漏，暗识桂宫春。",
      "滴沥疑将绝，清泠发更新。",
      "寒声临雁沼，疏韵应鸡人。",
      "迥入千门彻，行催五夜频。",
      "高台闲自听，非是驻征轮。"
    ]
  },
  {
    "volume": 281,
    "sequence": 27,
    "title": "及第后赠试官",
    "author": "高拯",
    "content": [
      "公子求贤未识真，欲将毛遂比常伦。",
      "当时不及三千客，今日何如十九人。"
    ]
  },
  {
    "volume": 281,
    "sequence": 28,
    "title": "赋得花发上林（大历十四年侍郎潘炎试）",
    "author": "王表",
    "content": [
      "御苑春何早，繁花已绣林。",
      "笑迎明主仗，香拂美人簪。",
      "地接楼台近，天垂雨露深。",
      "晴光来戏蝶，夕景动栖禽。",
      "欲托凌云势，先开捧日心。",
      "方知桃李树，从此别成阴。"
    ]
  },
  {
    "volume": 281,
    "sequence": 29,
    "title": "清明日登城春望寄大夫使君",
    "author": "王表",
    "content": [
      "春城闲望爱晴天，何处风光不眼前。",
      "寒食花开千树雪，清明日出万家烟。",
      "兴来促席唯同舍，醉后狂歌尽少年。",
      "闻说莺啼却惆怅，诗成不见谢临川。"
    ]
  },
  {
    "volume": 281,
    "sequence": 30,
    "title": "成德乐",
    "author": "王表",
    "content": [
      "赵女乘春上画楼，一声歌发满城秋。",
      "无端更唱关山曲，不是征人亦泪流。"
    ]
  },
  {
    "volume": 281,
    "sequence": 31,
    "title": "花发上林",
    "author": "独孤授",
    "content": [
      "上苑韶容早，芳菲正吐花。",
      "无言向春日，闲笑任年华。",
      "润色笼轻霭，晴光艳晚霞。",
      "影连千户竹，香散万人家。",
      "幸绕楼台近，仍怀雨露赊。",
      "愿君垂采摘，不使落风沙。"
    ]
  },
  {
    "volume": 281,
    "sequence": 32,
    "title": "赋得花发上林",
    "author": "王储",
    "content": [
      "东陆和风至，先开上苑花。",
      "秾枝藏宿鸟，香蕊拂行车。",
      "散白怜晴日，舒红爱晚霞。",
      "桃间留御马，梅处入胡笳。",
      "城郭连增媚，楼台映转华。",
      "岂同幽谷草，春至发犹赊。"
    ]
  },
  {
    "volume": 281,
    "sequence": 33,
    "title": "赋得花发上林",
    "author": "周渭",
    "content": [
      "灼灼花凝雪，春来发上林。",
      "向风初散蕊，垂叶欲成阴。",
      "人过香随远，烟晴色自深。",
      "净时空结雾，疏处未藏禽。",
      "菶茸何年值，间关几日吟。",
      "一枝如可冀，不负折芳心。"
    ]
  },
  {
    "volume": 281,
    "sequence": 34,
    "title": "赠龙兴观主吴崇岳",
    "author": "周渭",
    "content": [
      "楮为冠子布为裳，吞得丹霞寿最长。",
      "混俗性灵常乐道，出尘风格早休粮。",
      "枕中经妙谁传与，肘后方新自写将。",
      "百尺松梢几飞步，鹤栖板上礼虚皇。"
    ]
  }
]