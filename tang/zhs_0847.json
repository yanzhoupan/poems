[
  {
    "volume": 847,
    "sequence": 1,
    "title": "猛虎行",
    "author": "齐己",
    "content": [
      "磨尔牙，错尔爪。",
      "狐莫威，兔莫狡，饥来吞噬取肠饱。",
      "横行不怕日月明，皇天产尔为生狞。",
      "前村半夜闻吼声，何人按剑灯荧荧。"
    ]
  },
  {
    "volume": 847,
    "sequence": 2,
    "title": "西山叟",
    "author": "齐己",
    "content": [
      "西山中，多狼虎，去岁伤儿复伤妇。",
      "官家不问孤老身，还在前山山下住。"
    ]
  },
  {
    "volume": 847,
    "sequence": 3,
    "title": "君子行",
    "author": "齐己",
    "content": [
      "圣人不生，麟龙何瑞。",
      "梧桐不高，凤凰何止。",
      "吾闻古之有君子，行藏以时，进退求己。",
      "荣必为天下荣，耻必为天下耻。",
      "苟进不如此，退不如此，亦何必用虚伪之文章，取荣名而自美？"
    ]
  },
  {
    "volume": 847,
    "sequence": 4,
    "title": "善哉行",
    "author": "齐己",
    "content": [
      "大鹏刷翮谢溟渤，青云万层高突出。",
      "下视秋涛空渺瀰，旧处鱼龙皆细物。",
      "人生在世何容易，眼浊心昏信生死。",
      "愿除嗜欲待身轻，携手同寻列仙事。"
    ]
  },
  {
    "volume": 847,
    "sequence": 5,
    "title": "日日曲",
    "author": "齐己",
    "content": [
      "日日日东上，日日日西没。",
      "任是神仙容，也须成朽骨。",
      "浮云灭复生，芳草死还出。",
      "不知千古万古人，葬向青山为底物。"
    ]
  },
  {
    "volume": 847,
    "sequence": 6,
    "title": "耕叟",
    "author": "齐己",
    "content": [
      "春风吹蓑衣，暮雨滴箬笠。",
      "夫妇耕共劳，儿孙饥对泣。",
      "田园高且瘦，赋税重复急。",
      "官仓鼠雀群，共待新租入。"
    ]
  },
  {
    "volume": 847,
    "sequence": 7,
    "title": "苦热行",
    "author": "齐己",
    "content": [
      "离宫划开赤帝怒，喝出六龙奔日驭。",
      "下土熬熬若煎煮，苍生惶惶无处处。",
      "火云峥嵘焚泬寥，东皋老农肠欲焦。",
      "何当一雨苏我苗，为君击壤歌帝尧。"
    ]
  },
  {
    "volume": 847,
    "sequence": 8,
    "title": "苦寒行",
    "author": "齐己",
    "content": [
      "冰峰撑空寒矗矗，云凝水冻埋海陆。",
      "杀物之性，伤人之欲。",
      "既不能断绝蒺藜荆棘之根株，又不能展凤凰麒麟之拳跼。",
      "如此，则何如为和煦，为膏雨，自然天下之荣枯，融融于万户。"
    ]
  },
  {
    "volume": 847,
    "sequence": 9,
    "title": "春风曲",
    "author": "齐己",
    "content": [
      "春风有何情，旦暮来林园。",
      "不问桃李主，吹落红无言。"
    ]
  },
  {
    "volume": 847,
    "sequence": 10,
    "title": "城中怀山友",
    "author": "齐己",
    "content": [
      "春城来往桃李碧，暖艳红香断消息。",
      "吾徒自有山中邻，白昼冥心坐岚壁。"
    ]
  },
  {
    "volume": 847,
    "sequence": 11,
    "title": "读李贺歌集",
    "author": "齐己",
    "content": [
      "赤水无精华，荆山亦枯槁。",
      "玄珠与虹玉，璨璨李贺抱。",
      "清晨醉起临春台，吴绫蜀锦胸襟开。",
      "狂多两手掀蓬莱，珊瑚掇尽空土堆。"
    ]
  },
  {
    "volume": 847,
    "sequence": 12,
    "title": "风琴引",
    "author": "齐己",
    "content": [
      "挪吴丝，雕楚竹，高托天风拂为曲。",
      "一一宫商在素空，鸾鸣凤语翘梧桐。",
      "夜深天碧松风多，孤窗寒梦惊流波。",
      "愁魂傍枕不肯去，翻疑住处邻湘娥。",
      "金风声尽熏风发，冷泛虚堂韵难歇。",
      "常恐听多耳渐烦，清音不绝知音绝。"
    ]
  },
  {
    "volume": 847,
    "sequence": 13,
    "title": "夏云曲",
    "author": "齐己",
    "content": [
      "红嵯峨，烁晚波，乖龙慵卧旱鬼多。",
      "烛烛万里压天堑，飏雷电光空闪闪。",
      "好雨不雨风不风，徒倚穹苍作岩险。",
      "男巫女觋更走魂，焚香祝天天不闻。",
      "天若闻，必能使尔为润泽，洗埃氛。",
      "而又变之成五色，捧日轮，将以表唐尧虞舜之明君。"
    ]
  },
  {
    "volume": 847,
    "sequence": 14,
    "title": "读李白集",
    "author": "齐己",
    "content": [
      "竭云涛，刳巨鳌，搜括造化空牢牢。",
      "冥心入海海神怖，骊龙不敢为珠主。",
      "人间物象不供取，饱饮游神向悬圃。",
      "锵金铿玉千馀篇，脍吞炙嚼人口传。",
      "须知一一丈夫气，不是绮罗儿女言。"
    ]
  },
  {
    "volume": 847,
    "sequence": 15,
    "title": "祈真坛",
    "author": "齐己",
    "content": [
      "玉瓮瑶坛二三级，学仙弟子参差入。",
      "霓旌队仗下不下，松桧森森天露湿。",
      "殿前寒气束香云，朝祈暮祷玄元君。",
      "茫茫俗骨醉更昏，楼台十二遥昆仑。",
      "昆仑纵广一万二千里，中有五色云霞五色水。",
      "何当断欲便飞去，不要九转神丹换精髓。"
    ]
  },
  {
    "volume": 847,
    "sequence": 16,
    "title": "黄雀行",
    "author": "齐己",
    "content": [
      "双双野田雀，上下同饮啄。",
      "暖去栖蓬蒿，寒归傍篱落。",
      "殷勤避罗网，乍可遇雕鹗。",
      "雕鹗虽不仁，分明在寥廓。"
    ]
  },
  {
    "volume": 847,
    "sequence": 17,
    "title": "石竹花",
    "author": "齐己",
    "content": [
      "石竹花开照庭石，红藓自禀离宫色。",
      "一枝两枝初笑风，猩猩血泼低低丛。",
      "常嗟世眼无真鉴，却被丹青苦相陷。",
      "谁为根寻造化功，为君吐出淳元胆。",
      "白日当午方盛开，彤霞灼灼临池台。",
      "繁香浓艳如未已，粉蝶游蜂狂欲死。"
    ]
  },
  {
    "volume": 847,
    "sequence": 18,
    "title": "寄南岳白莲道士能于长啸",
    "author": "齐己",
    "content": [
      "猿猱休啼月皎皎，蟋蟀不吟山悄悄。",
      "大耳仙人满颔须，醉倚长松一声啸。"
    ]
  },
  {
    "volume": 847,
    "sequence": 19,
    "title": "古剑歌",
    "author": "齐己",
    "content": [
      "古人手中铸神物，百炼百淬始提出。",
      "今人不要强硎磨，莲锷星文未曾没。",
      "一弹一抚闻铮铮，老龙影夺秋灯明。",
      "何时得遇英雄主，用尔平治天下去。"
    ]
  },
  {
    "volume": 847,
    "sequence": 20,
    "title": "湘妃庙",
    "author": "齐己",
    "content": [
      "湘烟濛濛湘水急，汀露凝红裛莲湿。",
      "苍梧云叠九嶷深，二女魂飞江上立。",
      "相携泣，凤盖龙舆追不及。",
      "庙荒松朽啼飞猩，笋鞭迸出阶基倾。",
      "黄昏一岸阴风起，新月如眉生阔水。"
    ]
  },
  {
    "volume": 847,
    "sequence": 21,
    "title": "巫山高",
    "author": "齐己",
    "content": [
      "巫山高，巫女妖，雨为暮兮云为朝，楚王憔悴魂欲销。",
      "秋猿嗥嗥日将夕，红霞紫烟凝老壁。",
      "千岩万壑花皆坼，但恐芳菲无正色。",
      "不知今古行人行，几人经此无秋情。",
      "云深庙远不可觅，十二峰头插天碧。"
    ]
  },
  {
    "volume": 847,
    "sequence": 22,
    "title": "赠持《法华经》僧",
    "author": "齐己",
    "content": [
      "众人有口，不说是，即说非。",
      "吾师有口何所为，莲经七轴六万九千字，日日夜夜终复始。",
      "乍吟乍讽何悠扬，风篁古松含秋霜。",
      "但恐天龙夜叉乾闼众，畐畐塞虚空耳皆耸。",
      "我闻念经功德缘，舌根可算金刚坚。",
      "他时劫火洞燃后，神光璨璨如红莲。",
      "受持身心苟精洁，尚能使烦恼大海水枯竭。",
      "魔王轮幢自摧折，何况更如理行如理说。"
    ]
  },
  {
    "volume": 847,
    "sequence": 23,
    "title": "刳肠龟",
    "author": "齐己",
    "content": [
      "尔既能于灵，应久存其生。",
      "尔既能于瑞，胡得迷其死。",
      "刳肠徒自屠，曳尾复何累。",
      "可怜濮水流，一叶泛庄子。"
    ]
  },
  {
    "volume": 847,
    "sequence": 24,
    "title": "赠岩居僧",
    "author": "齐己",
    "content": [
      "石如麒麟岩作室，秋苔漫坛净于漆。",
      "袈裟盖头心在无，黄猿白猿啼日日。"
    ]
  },
  {
    "volume": 847,
    "sequence": 25,
    "title": "观李琼处士画海涛",
    "author": "齐己",
    "content": [
      "巨鳌转侧长鰌翻，狂涛颠浪高漫漫。",
      "李琼夺得造化本，都卢缩在秋毫端。",
      "一挥一画皆筋骨，滉漾崩腾大鲸臬。",
      "叶扑仙槎摆欲沉，下头应是骊龙窟。",
      "昔年曾要涉蓬瀛，唯闻撼动珊瑚声。",
      "今来正叹陆沉久，见君此画思前程。",
      "千寻万派功难测，海门山小涛头白。",
      "令人错认钱塘城，罗刹石底奔雷霆。"
    ]
  },
  {
    "volume": 847,
    "sequence": 26,
    "title": "升天行",
    "author": "齐己",
    "content": [
      "身不沉，骨不重。",
      "驱青鸾，驾白凤。",
      "幢盖飘摇入冷空，天风瑟瑟星河动。",
      "瑶阙参差阿母家，楼台戏闭凝彤霞。",
      "三五仙子乘龙车，堂前碾烂蟠桃花。",
      "回头却顾蓬莱顶，一点浓岚在深井。"
    ]
  },
  {
    "volume": 847,
    "sequence": 27,
    "title": "还人卷",
    "author": "齐己",
    "content": [
      "李白李贺遗机杼，散在人间不知处。",
      "闻君收在芙蓉江，日斗鲛人织秋浦。",
      "金忆札札文离离。",
      "吴姬越女羞上机。",
      "鸳鸯浴烟鸾凤飞，澄江晓映馀霞辉。",
      "仙人手持玉刀尺，寸寸酬君珠与璧。",
      "裁作霞裳何处披，紫皇殿里深难觅。"
    ]
  },
  {
    "volume": 847,
    "sequence": 28,
    "title": "轻薄行",
    "author": "齐己",
    "content": [
      "玉鞭金镫骅骝蹄，横眉吐气如虹霓。",
      "五陵春暖芳草齐，笙歌到处花成泥。",
      "日沉月上且斗鸡，醉来莫问天高低。",
      "伯阳道德何唾咦，仲尼礼乐徒卑栖。"
    ]
  },
  {
    "volume": 847,
    "sequence": 29,
    "title": "浮云行",
    "author": "齐己",
    "content": [
      "大野有贤人，大朝有圣君。",
      "如何彼浮云，掩蔽白日轮。",
      "安得东南风，吹散八表外。",
      "使之天下人，共见尧眉彩。"
    ]
  },
  {
    "volume": 847,
    "sequence": 30,
    "title": "煌煌京洛行",
    "author": "齐己",
    "content": [
      "圣君垂衣裳，荡荡若朝旭。",
      "大观无遗物，四夷来率服。",
      "清晨回北极，紫气盖黄屋。",
      "双阙耸双鳌，九门如川渎。",
      "梯山航海至，昼夜车相续。",
      "我恐红尘深，变为黄河曲。"
    ]
  },
  {
    "volume": 847,
    "sequence": 31,
    "title": "吊汨罗",
    "author": "齐己",
    "content": [
      "落日倚阑干，徘徊汨罗曲。",
      "冤魂如可吊，烟浪声似哭。",
      "我欲考鼋鼍之心，烹鱼龙之腹。",
      "尔既啖大夫之血，食大夫之肉。",
      "千载之后，犹斯暗伏。",
      "将谓唐尧之尊，还如荒悴之君。",
      "更有逐臣，于焉葬魂。",
      "得以纵其噬，恣其吞。"
    ]
  },
  {
    "volume": 847,
    "sequence": 32,
    "title": "赠念《法华经》僧",
    "author": "齐己",
    "content": [
      "念念念兮入恶易，念念念兮入善难。",
      "念经念佛能一般，爱河竭处生波澜。",
      "言公少年真法器，白昼不出夜不睡。",
      "心心缘经口缘字，一室寥寥灯照地。",
      "沉檀卷轴宝函盛，薝卜香熏水精记。",
      "空山木落古寺闲，松枝鹤眠霜霰干。",
      "牙根舌根水滴寒，珊瑚捶打红琅玕。",
      "但恐莲花七朵一时折，朵朵似君心地白。",
      "又恐天风吹天花，缤纷如雨飘袈裟。",
      "况闻此经甚微妙，百千诸佛真秘要。",
      "灵山说后始传来，闻者虽多持者少。",
      "更堪诵入陀罗尼，唐音梵音相杂时。",
      "舜弦和雅熏风吹，文王武王弦更悲。",
      "如此争不遣碧空中有龙来听，有鬼来听。",
      "亦使人间闻者敬，见者敬。",
      "自然心虚空，性清净。",
      "此经真体即毗卢，此云种种光，雪岭白牛君识无。"
    ]
  },
  {
    "volume": 847,
    "sequence": 33,
    "title": "短歌寄鼓山长老",
    "author": "齐己",
    "content": [
      "雪峰雪峰高且雄，峨峨堆积青冥中。",
      "六月赤日烧不熔，飞禽瞥见人难通。",
      "常闻中有白象王，五百象子皆威光。",
      "行围坐绕同一色，森森影动旃檀香。",
      "于中一子最雄猛，称尊独踞鼓山顶。",
      "百千眷属阴□影，身照曜，吞秋景。",
      "我闻岷国民归依，前王后王皆师资。",
      "宁同梁武遇达磨，过后弹指空伤悲。"
    ]
  },
  {
    "volume": 847,
    "sequence": 34,
    "title": "渔父",
    "author": "齐己",
    "content": [
      "夜钓洞庭月，朝醉巴陵市。",
      "却归君山下，鱼龙窟边睡。",
      "生涯在何处，白浪千万里。",
      "曾笑楚臣迷，苍黄汨罗水。"
    ]
  },
  {
    "volume": 847,
    "sequence": 35,
    "title": "采莲曲",
    "author": "齐己",
    "content": [
      "越溪女，越江莲。",
      "齐菡萏，双婵娟。",
      "嬉游向何处，采摘且同船。",
      "浩唱发容与，清波生漪连。",
      "时逢岛屿泊，几共鸳鸯眠。",
      "襟袖既盈溢，馨香亦相传。",
      "薄暮归去来，苎萝生碧烟。"
    ]
  },
  {
    "volume": 847,
    "sequence": 36,
    "title": "啄木",
    "author": "齐己",
    "content": [
      "啄木啄啄，鸣林响壑。",
      "贪心既缘，利嘴斯凿。",
      "有朽百尺，微虫斯宅。",
      "以啄去害，啄更弥剧。",
      "层崖豫章，耸干苍苍。",
      "无纵尔啄，摧我栋梁。"
    ]
  },
  {
    "volume": 847,
    "sequence": 37,
    "title": "灵松歌",
    "author": "齐己",
    "content": [
      "灵松灵松，是何根株。",
      "盘擗枝干，与群木殊。",
      "世眼争知苍翠容，薜萝遮体深朦胧。",
      "先秋瑟瑟生谷风，青阴倒卓寒潭中。",
      "八月天威行肃杀，万木凋零向霜雪。",
      "唯有此松高下枝，一枝枝在无摧折。",
      "痴冻顽冰如铁坚，重重锁到槎牙颠。",
      "老鳞枯节相把捉，踉跄立在青崖前。",
      "有时深洞兴雷雹，飞电绕身光闪烁。",
      "乍似苍龙惊起时，攫雾穿云欲腾跃。",
      "夜深山月照高枝，疏影细落莓苔矶。",
      "千年朽枿魍魉出，一株寒韵锵琉璃。",
      "安得良工妙图雘，写将偃蹇悬烟阁。",
      "飞瀑声中战岁寒，红霞影里擎萧索。"
    ]
  },
  {
    "volume": 847,
    "sequence": 38,
    "title": "蠹",
    "author": "齐己",
    "content": [
      "蠹不自蠹，而蠹于木心。",
      "蠹极木心，以丰尔腹。",
      "偶或成之，胡为勖人。",
      "人而不真，繇尔乱神。",
      "蠹兮蠹兮，何全其生。",
      "无托尔形，霜松雪柽。"
    ]
  },
  {
    "volume": 847,
    "sequence": 39,
    "title": "行路难",
    "author": "齐己",
    "content": [
      "行路难，君好看，惊波不在黤黮间，小人心里藏崩湍。",
      "七盘九折寒崷崒，翻车倒盖犹堪出。",
      "未似是非唇舌危，暗中潜毁平人骨。",
      "君不见楚灵均，千古沉冤湘水滨。",
      "又不见李太白，一朝却作江南客。"
    ]
  },
  {
    "volume": 847,
    "sequence": 40,
    "title": "谢徽上人见惠二龙障子，以短歌酬之",
    "author": "齐己",
    "content": [
      "我见苏州昆山金城中，金城柱上有二龙。",
      "老僧相传道是僧繇手，寻常入海共龙斗。",
      "又闻蜀国玉局观有孙遇迹，盘屈身长八十尺。",
      "游人争看不敢近，头觑寒泉万丈碧。",
      "近有五羊徽上人，闲工小笔得意新。",
      "画龙不夸头角及须鳞，只求筋骨与精神。",
      "徽上人，真艺者。",
      "惠我双龙不言价，等闲不敢将悬挂。",
      "恐是叶公好假龙，及见真龙却惊怕。"
    ]
  },
  {
    "volume": 847,
    "sequence": 41,
    "title": "送人往长沙",
    "author": "齐己",
    "content": [
      "荆门归路指湖南，千里风帆兴可谙。",
      "好听鹧鸪啼雨处，木兰舟晚泊春潭。"
    ]
  },
  {
    "volume": 847,
    "sequence": 42,
    "title": "偶题",
    "author": "齐己",
    "content": [
      "时事懒言多忌讳，野吟无主若纵横。",
      "君看三百篇章首，何处分明著姓名。"
    ]
  },
  {
    "volume": 847,
    "sequence": 43,
    "title": "寄山中叟",
    "author": "齐己",
    "content": [
      "青泉碧树夏风凉，紫蕨红粳午爨香。",
      "应笑晨持一盂苦，腥膻市里叫家常。"
    ]
  },
  {
    "volume": 847,
    "sequence": 44,
    "title": "赠琴客",
    "author": "齐己",
    "content": [
      "曾携五老峰前过，几向双松石上弹。",
      "此境此身谁更爱，掀天羯鼓满长安。"
    ]
  },
  {
    "volume": 847,
    "sequence": 45,
    "title": "勉吟僧",
    "author": "齐己",
    "content": [
      "千途万辙乱真源，白昼劳形夜断魂。",
      "忍著袈裟把名纸，学他低折五侯门。"
    ]
  },
  {
    "volume": 847,
    "sequence": 46,
    "title": "送人归华下",
    "author": "齐己",
    "content": [
      "莲花峰翠湿凝秋，旧业园林在下头。",
      "好束诗书且归去，而今不爱事风流。"
    ]
  },
  {
    "volume": 847,
    "sequence": 47,
    "title": "夏日城中作二首",
    "author": "齐己",
    "content": [
      "三面僧邻一面墙，更无风路可吹凉。",
      "他年舍此归何处，青壁红霞裹石房。",
      "竹低莎浅雨濛濛，水槛幽窗暑月中。",
      "有境牵怀人不会，东林门外翠横空。"
    ]
  },
  {
    "volume": 847,
    "sequence": 48,
    "title": "默坐",
    "author": "齐己",
    "content": [
      "灯引飞蛾拂焰迷，露淋栖鹤压枝低。",
      "冥心坐满蒲团稳，梦到天台过剡溪。"
    ]
  },
  {
    "volume": 847,
    "sequence": 49,
    "title": "水边行",
    "author": "齐己",
    "content": [
      "身著袈裟手杖藤，水边行止不妨僧。",
      "禽栖日落犹孤立，隔浪秋山千万层。"
    ]
  },
  {
    "volume": 847,
    "sequence": 50,
    "title": "寄郑谷郎中",
    "author": "齐己",
    "content": [
      "人间近遇风骚匠，鸟外曾逢心印师。",
      "除此二门无别妙，水边松下独寻思。"
    ]
  },
  {
    "volume": 847,
    "sequence": 51,
    "title": "翡翠",
    "author": "齐己",
    "content": [
      "水边飞去青难辨，竹里归来色一般。",
      "磨吻鹰鹯莫相害，白鸥鸿鹤满沙滩。"
    ]
  },
  {
    "volume": 847,
    "sequence": 52,
    "title": "与节供奉大德游京口寺留题",
    "author": "齐己",
    "content": [
      "柳岸晴缘十里来，水边精舍绝尘埃。",
      "煮茶尝摘兴何极，直至残阳未欲回。"
    ]
  },
  {
    "volume": 847,
    "sequence": 53,
    "title": "谢荆幕孙郎中见示《乐府歌集》二十八字",
    "author": "齐己",
    "content": [
      "长吉才狂太白颠，二公文阵势横前。",
      "谁言后代无高手，夺得秦皇鞭鬼鞭。"
    ]
  },
  {
    "volume": 847,
    "sequence": 54,
    "title": "谢《阴符经》勉送藏休上人二首",
    "author": "齐己",
    "content": [
      "事遂鼎湖遗剑履，时来渭水掷鱼竿。",
      "欲知贤圣存亡道，自向心机反覆看。",
      "一林霜雪未沾头，争遣藏休肯便休。",
      "学尽世间难学事，始堪随处任虚舟。"
    ]
  },
  {
    "volume": 847,
    "sequence": 55,
    "title": "幽斋偶作",
    "author": "齐己",
    "content": [
      "幽院才容个小庭，疏篁低短不堪情。",
      "春来犹赖邻僧树，时引流莺送好声。"
    ]
  },
  {
    "volume": 847,
    "sequence": 56,
    "title": "赠念《法华经》僧",
    "author": "齐己",
    "content": [
      "万境心随一念平，红芙蓉折爱河清。",
      "持经功力能如是，任驾白牛安稳行。"
    ]
  },
  {
    "volume": 847,
    "sequence": 57,
    "title": "对菊",
    "author": "齐己",
    "content": [
      "无艳无妖别有香，栽多不为待重阳。",
      "莫嫌醒眼相看过，却是真心爱淡黄。"
    ]
  },
  {
    "volume": 847,
    "sequence": 58,
    "title": "闭门",
    "author": "齐己",
    "content": [
      "正是闭门争合闭，大家开处不须开。",
      "还防朗月清风夜，有个诗人相访来。"
    ]
  },
  {
    "volume": 847,
    "sequence": 59,
    "title": "勉送吴国三五新戒归",
    "author": "齐己",
    "content": [
      "法王遗制付仁王，难得难持劫数长。",
      "努力只须坚守护，三千八万是垣墙。"
    ]
  },
  {
    "volume": 847,
    "sequence": 60,
    "title": "夏日寄清溪道者",
    "author": "齐己",
    "content": [
      "老病不能求药饵，朝昏只是但焚烧。",
      "不知谁为收灰骨，垒石栽松傍寺桥。"
    ]
  },
  {
    "volume": 847,
    "sequence": 61,
    "title": "送惠空北游",
    "author": "齐己",
    "content": [
      "君向岘山游圣境，我将何以记多才。",
      "叮咛堕泪碑前过，写取斯文寄我来。"
    ]
  },
  {
    "volume": 847,
    "sequence": 62,
    "title": "寄怀归州马判官",
    "author": "齐己",
    "content": [
      "三年为倅兴何长，归计应多事少忙。",
      "又见秋风霜裛树，满山椒熟水云香。"
    ]
  },
  {
    "volume": 847,
    "sequence": 63,
    "title": "观荷叶露珠",
    "author": "齐己",
    "content": [
      "霏微晓露成珠颗，宛转田田未有风。",
      "任器方圆性终在，不妨翻覆落池中。"
    ]
  },
  {
    "volume": 847,
    "sequence": 64,
    "title": "苦热怀玉泉寺寄仁上人",
    "author": "齐己",
    "content": [
      "火云如烧接苍梧，原野烟连大泽枯。",
      "谩费葛衫葵扇力，争禁泉石润肌肤。"
    ]
  },
  {
    "volume": 847,
    "sequence": 65,
    "title": "观盆池白莲",
    "author": "齐己",
    "content": [
      "素萼金英喷露开，倚风凝立独徘徊。",
      "应思潋滟秋池底，更有归天伴侣来。"
    ]
  },
  {
    "volume": 847,
    "sequence": 66,
    "title": "折杨柳词四首",
    "author": "齐己",
    "content": [
      "凤楼高映绿阴阴，凝重多含雨露深。",
      "莫谓一枝柔软力，几曾牵破别离心。",
      "馆娃宫畔响廊前，依托吴王养翠烟。",
      "剑去国亡台殿毁，却随红树噪秋蝉。",
      "秾低似中陶潜酒，软极如伤宋玉风。",
      "多谢将军绕营种，翠中闲卓战旗红。",
      "高僧爱惜遮江寺，游子伤残露野桥。",
      "争似著行垂上苑，碧桃红杏对摇摇。"
    ]
  },
  {
    "volume": 847,
    "sequence": 67,
    "title": "答长沙丁秀才书",
    "author": "齐己",
    "content": [
      "月月便车奔帝阙，年年贡士过荆台。",
      "如何三度槐花落，未见故人携卷来。"
    ]
  },
  {
    "volume": 847,
    "sequence": 68,
    "title": "戒小师",
    "author": "齐己",
    "content": [
      "不肯吟诗不听经，禅宗异岳懒游行。",
      "他年白首当人问，将底言谈对后生。"
    ]
  },
  {
    "volume": 847,
    "sequence": 69,
    "title": "题旧拄杖",
    "author": "齐己",
    "content": [
      "亲采匡庐瀑布西，层崖悬壁更安梯。",
      "携行三十年吟伴，未有诗人□□□。"
    ]
  },
  {
    "volume": 847,
    "sequence": 70,
    "title": "酬欧阳秀才卷",
    "author": "齐己",
    "content": [
      "三十篇多十九章，□声风力撼疏篁。",
      "不堪更有精搜处，谁见萧萧雨夜堂。"
    ]
  },
  {
    "volume": 847,
    "sequence": 71,
    "title": "闻雁",
    "author": "齐己",
    "content": [
      "潇湘浦暖全迷鹤，逻逤川寒只有雕。",
      "谁向孤舟忆兄弟，坐看连雁度横桥。"
    ]
  },
  {
    "volume": 847,
    "sequence": 72,
    "title": "送高丽二僧南游",
    "author": "齐己",
    "content": [
      "日边乡井别年深，中国灵踪欲遍寻。",
      "何处碧山逢长老，分明认取祖师心。"
    ]
  },
  {
    "volume": 847,
    "sequence": 73,
    "title": "谢猿皮",
    "author": "齐己",
    "content": [
      "贵向猎师家买得，携来乞与坐禅床。",
      "不知摘月秋潭畔，曾对何人啼断肠。"
    ]
  },
  {
    "volume": 847,
    "sequence": 74,
    "title": "酬光上人",
    "author": "齐己",
    "content": [
      "禅言难后到诗言，坐石心同立月魂。",
      "应记前秋会吟处，五更犹在老松根。"
    ]
  },
  {
    "volume": 847,
    "sequence": 75,
    "title": "送僧归日本",
    "author": "齐己",
    "content": [
      "日东来向日西游，一钵闲寻遍九州。",
      "却忆鸡林本师寺，欲归还待海风秋。"
    ]
  },
  {
    "volume": 847,
    "sequence": 76,
    "title": "庚午岁十五夜对月",
    "author": "齐己",
    "content": [
      "海澄空碧正团圆，吟想玄宗此夜寒。",
      "玉兔有情应记得，西边不见旧长安。"
    ]
  },
  {
    "volume": 847,
    "sequence": 77,
    "title": "红蔷薇花",
    "author": "齐己",
    "content": [
      "晴日当楼晓香歇，锦带盘空欲成结。",
      "莺声渐老柳飞时，狂风吹落猩猩血。"
    ]
  },
  {
    "volume": 847,
    "sequence": 78,
    "title": "贻九华上人",
    "author": "齐己",
    "content": [
      "一法传闻继老能，九华闲卧最高层。",
      "秋钟尽后残阳暝，门掩松边雨夜灯。"
    ]
  },
  {
    "volume": 847,
    "sequence": 79,
    "title": "寄赓匡图兄弟",
    "author": "齐己",
    "content": [
      "僧外闲吟乐最清，年登八十丧南荆。",
      "风骚作者为商确，道去碧云争几程。"
    ]
  },
  {
    "volume": 847,
    "sequence": 80,
    "title": "句",
    "author": "齐己",
    "content": [
      "春晴游寺客，花落闭门僧。",
      "香传天下口，□贵火前名。",
      "角开香满室，炉动绿凝铛。",
      "园林将向夕，风雨更吹花。",
      "相思坐溪石，□□□山风。",
      "夕照背高台，残钟残角催。",
      "五老峰前相见时，两无言语各扬眉。",
      "高人爱惜藏岩里，白垂瓦封题寄火前。"
    ]
  }
]