[
  {
    "volume": 172,
    "sequence": 1,
    "title": "安陆白兆山桃花岩寄刘侍御绾（作春归桃花岩贻许侍御）",
    "author": "李白",
    "content": [
      "云卧三十年，好闲复爱仙。",
      "蓬壶虽冥绝，鸾鹤心悠然。",
      "归来桃花岩，得憩云窗眠。",
      "对岭人共语，饮潭猿相连。",
      "时升翠微上，邈若罗浮巅。",
      "两岑抱东壑，一嶂横西天。",
      "树杂日易隐，崖倾月难圆。",
      "芳草换野色，飞萝摇春烟。",
      "入远构石室，选幽开上田。",
      "独此林下意，杳无区中缘。",
      "永辞霜台客，千载方来旋。"
    ]
  },
  {
    "volume": 172,
    "sequence": 2,
    "title": "淮南卧病书怀，寄蜀中赵征君蕤",
    "author": "李白",
    "content": [
      "吴会一浮云，飘如远行客。",
      "功业莫从就，岁光屡奔迫。",
      "良图俄弃捐，衰疾乃绵剧。",
      "古琴藏虚匣，长剑挂空壁。",
      "楚冠怀锺仪，越吟比庄舄。",
      "国门遥天外，乡路远山隔。",
      "朝忆相如台，夜梦子云宅。",
      "旅情初结缉，秋气方寂历。",
      "风入松下清，露出草间白。",
      "故人不可见，幽梦谁与适。",
      "寄书西飞鸿，赠尔慰离析。"
    ]
  },
  {
    "volume": 172,
    "sequence": 3,
    "title": "寄弄月溪吴山人",
    "author": "李白",
    "content": [
      "尝闻庞德公，家住洞湖水。",
      "终身栖鹿门，不入襄阳市。",
      "夫君弄明月，灭景清淮里。",
      "高踪邈难追，可与古人比。",
      "清扬杳莫睹，白云空望美。",
      "待我辞人间，携手访松子。"
    ]
  },
  {
    "volume": 172,
    "sequence": 4,
    "title": "秋山寄卫尉张卿及王征君",
    "author": "李白",
    "content": [
      "何以折相赠，白花青桂枝。",
      "月华若夜雪，见此令人思。",
      "虽然剡溪兴，不异山阴时。",
      "明发怀二子，空吟招隐诗。"
    ]
  },
  {
    "volume": 172,
    "sequence": 5,
    "title": "望终南山，寄紫阁隐者",
    "author": "李白",
    "content": [
      "出门见南山，引领意无限。",
      "秀色难为名，苍翠日在眼。",
      "有时白云起，天际自舒卷。",
      "心中与之然，托兴每不浅。",
      "何当造幽人，灭迹栖绝巘。"
    ]
  },
  {
    "volume": 172,
    "sequence": 6,
    "title": "夕霁杜陵登楼，寄韦繇",
    "author": "李白",
    "content": [
      "浮阳灭霁景，万物生秋容。",
      "登楼送远目，伏槛观群峰。",
      "原野旷超缅，关河纷杂重。",
      "清晖映竹日，翠色明云松。",
      "蹈海寄遐想，还山迷旧踪。",
      "徒然迫晚暮，未果谐心胸。",
      "结桂空伫立，折麻恨莫从。",
      "思君达永夜，长乐闻疏钟。"
    ]
  },
  {
    "volume": 172,
    "sequence": 7,
    "title": "秋夜宿龙门香山寺奉寄王方城十七丈奉国莹上…幼成令问",
    "author": "李白",
    "content": [
      "朝发汝海东，暮栖龙门中。",
      "水寒夕波急，木落秋山空。",
      "望极九霄迥，赏幽万壑通。",
      "目皓沙上月，心清松下风。",
      "玉斗横网户，银河耿花宫。",
      "兴在趣方逸，欢馀情未终。",
      "凤驾忆王子，虎溪怀远公。",
      "桂枝坐萧瑟，棣华不复同。",
      "流恨寄伊水，盈盈焉可穷。"
    ]
  },
  {
    "volume": 172,
    "sequence": 8,
    "title": "春日独坐，寄郑明府",
    "author": "李白",
    "content": [
      "燕麦青青游子悲，河堤弱柳郁金枝。",
      "长条一拂春风去，尽日飘扬无定时。",
      "我在河南别离久，那堪坐此对窗牖。",
      "情人道来竟不来，何人共醉新丰酒。"
    ]
  },
  {
    "volume": 172,
    "sequence": 9,
    "title": "寄淮南友人",
    "author": "李白",
    "content": [
      "红颜悲旧国，青岁歇芳洲。",
      "不待金门诏，空持宝剑游。",
      "海云迷驿道，江月隐乡楼。",
      "复作淮南客，因逢桂树留。"
    ]
  },
  {
    "volume": 172,
    "sequence": 10,
    "title": "沙丘城下寄杜甫",
    "author": "李白",
    "content": [
      "我来竟何事，高卧沙丘城。",
      "城边有古树，日夕连秋声。",
      "鲁酒不可醉，齐歌空复情。",
      "思君若汶水，浩荡寄南征。"
    ]
  },
  {
    "volume": 172,
    "sequence": 11,
    "title": "闻丹丘子于城北营石门幽居中有高凤遗迹仆离群…以寄之",
    "author": "李白",
    "content": [
      "春华沧江月，秋色碧海云。",
      "离居盈寒暑，对此长思君。",
      "思君楚水南，望君淮山北。",
      "梦魂虽飞来，会面不可得。",
      "畴昔在嵩阳，同衾卧羲皇。",
      "绿萝笑簪绂，丹壑贱岩廊。",
      "晚途各分析，乘兴任所适。",
      "仆在雁门关，君为峨眉客。",
      "心悬万里外，影滞两乡隔。",
      "长剑复归来，相逢洛阳陌。",
      "陌上何喧喧，都令心意烦。",
      "迷津觉路失，托势随风翻。",
      "以兹谢朝列，长啸归故园。",
      "故园恣闲逸，求古散缥帙。",
      "久欲入名山，婚娶殊未毕。",
      "人生信多故，世事岂惟一。",
      "念此忧如焚，怅然若有失。",
      "闻君卧石门，宿昔契弥敦。",
      "方从桂树隐，不羡桃花源。",
      "高风起遐旷，幽人迹复存。",
      "松风清瑶瑟，溪月湛芳樽。",
      "安居偶佳赏，丹心期此论。"
    ]
  },
  {
    "volume": 172,
    "sequence": 12,
    "title": "淮阴书怀，寄王宗成（一作王宗城）",
    "author": "李白",
    "content": [
      "沙墩至梁苑，二十五长亭。",
      "大舶夹双橹，中流鹅鹳鸣。",
      "云天扫空碧，川岳涵馀清。",
      "飞凫从西来，适与佳兴并。",
      "眷言王乔鸟，婉娈故人情。",
      "复此亲懿会，而增交道荣。",
      "沿洄且不定，飘忽怅徂征。",
      "暝投淮阴宿，欣得漂母迎。",
      "斗酒烹黄鸡，一餐感素诚。",
      "予为楚壮士，不是鲁诸生。",
      "有德必报之，千金耻为轻。",
      "缅书羁孤意，远寄棹歌声。"
    ]
  },
  {
    "volume": 172,
    "sequence": 13,
    "title": "闻王昌龄左迁龙标，遥有此寄",
    "author": "李白",
    "content": [
      "杨花落尽子规啼，闻道龙标过五溪。",
      "我寄愁心与明月，随风直到夜郎西。"
    ]
  },
  {
    "volume": 172,
    "sequence": 14,
    "title": "寄王屋山人孟大融",
    "author": "李白",
    "content": [
      "我昔东海上，劳山餐紫霞。",
      "亲见安期公，食枣大如瓜。",
      "中年谒汉主，不惬还归家。",
      "朱颜谢春辉，白发见生涯。",
      "所期就金液，飞步登云车。",
      "愿随夫子天坛上，闲与仙人扫落花。"
    ]
  },
  {
    "volume": 172,
    "sequence": 15,
    "title": "忆旧游，寄谯郡元参军",
    "author": "李白",
    "content": [
      "忆昔洛阳董糟丘，为余天津桥南造酒楼。",
      "黄金白璧买歌笑，一醉累月轻王侯。",
      "海内贤豪青云客，就中与君心莫逆。",
      "回山转海不作难，倾情倒意无所惜。",
      "我向淮南攀桂枝，君留洛北愁梦思。",
      "不忍别，还相随。",
      "相随迢迢访仙城，三十六曲水回萦。",
      "一溪初入千花明，万壑度尽松风声。",
      "银鞍金络倒平地，汉东太守来相迎。",
      "紫阳之真人，邀我吹玉笙。",
      "餐霞楼上动仙乐，嘈然宛似鸾凤鸣。",
      "袖长管催欲轻举，汉中太守醉起舞。",
      "手持锦袍覆我身，我醉横眠枕其股。",
      "当筵意气凌九霄，星离雨散不终朝，分飞楚关山水遥。",
      "余既还山寻故巢，君亦归家渡渭桥。",
      "君家严君勇貔虎，作尹并州遏戎虏。",
      "五月相呼度太行，摧轮不道羊肠苦。",
      "行来北凉岁月深，感君贵义轻黄金。",
      "琼杯绮食青玉案，使我醉饱无归心。",
      "时时出向城西曲，晋祠流水如碧玉。",
      "浮舟弄水箫鼓鸣，微波龙鳞莎草绿。",
      "兴来携妓恣经过，其若杨花似雪何。",
      "红妆欲醉宜斜日，百尺清潭写翠娥。",
      "翠娥婵娟初月辉，美人更唱舞罗衣。",
      "清风吹歌入空去，歌曲自绕行云飞。",
      "此时行乐难再遇，西游因献长杨赋。",
      "北阙青云不可期，东山白首还归去。",
      "渭桥南头一遇君，酂台之北又离群。",
      "问余别恨知多少，落花春暮争纷纷。",
      "言亦不可尽，情亦不可极。",
      "呼儿长跪缄此辞，寄君千里遥相忆。"
    ]
  },
  {
    "volume": 172,
    "sequence": 16,
    "title": "月夜江行，寄崔员外宗之",
    "author": "李白",
    "content": [
      "飘飘江风起，萧飒海树秋。",
      "登舻美清夜，挂席移轻舟。",
      "月随碧山转，水合青天流。",
      "杳如星河上，但觉云林幽。",
      "归路方浩浩，徂川去悠悠。",
      "徒悲蕙草歇，复听菱歌愁。",
      "岸曲迷后浦，沙明瞰前洲。",
      "怀君不可见，望远增离忧。"
    ]
  },
  {
    "volume": 172,
    "sequence": 17,
    "title": "宿白鹭洲，寄杨江宁",
    "author": "李白",
    "content": [
      "朝别朱雀门，暮栖白鹭洲。",
      "波光摇海月，星影入城楼。",
      "望美金陵宰，如思琼树忧。",
      "徒令魂入梦，翻觉夜成秋。",
      "绿水解人意，为余西北流。",
      "因声玉琴里，荡漾寄君愁。"
    ]
  },
  {
    "volume": 172,
    "sequence": 18,
    "title": "新林浦阻风，寄友人",
    "author": "李白",
    "content": [
      "潮水定可信，天风难与期。",
      "清晨西北转，薄暮东南吹。",
      "以此难挂席，佳期益相思。",
      "海月破圆影，菰蒋生绿池。",
      "昨日北湖梅，开花已满枝。",
      "今朝东门柳，夹道垂青丝。",
      "岁物忽如此，我来定几时。",
      "纷纷江上雪，草草客中悲。",
      "明发新林浦，空吟谢脁诗。"
    ]
  },
  {
    "volume": 172,
    "sequence": 19,
    "title": "寄韦南陵冰，余江上乘兴访之遇寻颜尚书笑有此赠",
    "author": "李白",
    "content": [
      "南船正东风，北船来自缓。",
      "江上相逢借问君，语笑未了风吹断。",
      "闻君携伎访情人，应为尚书不顾身。",
      "堂上三千珠履客，瓮中百斛金陵春。",
      "恨我阻此乐，淹留楚江滨。",
      "月色醉远客，山花开欲然。",
      "春风狂杀人，一日剧三年。",
      "乘兴嫌太迟，焚却子猷船。",
      "梦见五柳枝，已堪挂马鞭。",
      "何日到彭泽，长歌陶令前。"
    ]
  },
  {
    "volume": 172,
    "sequence": 20,
    "title": "题情深树，寄象公",
    "author": "李白",
    "content": [
      "肠断枝上猿，泪添山下樽。",
      "白云见我去，亦为我飞翻。"
    ]
  },
  {
    "volume": 172,
    "sequence": 21,
    "title": "北山独酌，寄韦六",
    "author": "李白",
    "content": [
      "巢父将许由，未闻买山隐。",
      "道存迹自高，何惮去人近。",
      "纷吾下兹岭，地闲喧亦泯。",
      "门横群岫开，水凿众泉引。",
      "屏高而在云，窦深莫能准。",
      "川光昼昏凝，林气夕凄紧。",
      "于焉摘朱果，兼得养玄牝。",
      "坐月观宝书，拂霜弄瑶轸。",
      "倾壶事幽酌，顾影还独尽。",
      "念君风尘游，傲尔令自哂。"
    ]
  },
  {
    "volume": 172,
    "sequence": 22,
    "title": "寄当涂赵少府炎",
    "author": "李白",
    "content": [
      "晚登高楼望，木落双江清。",
      "寒山饶积翠，秀色连州城。",
      "目送楚云尽，心悲胡雁声。",
      "相思不可见，回首故人情。"
    ]
  },
  {
    "volume": 172,
    "sequence": 23,
    "title": "寄东鲁二稚子（在金陵作）",
    "author": "李白",
    "content": [
      "吴地桑叶绿，吴蚕已三眠。",
      "我家寄东鲁，谁种龟阴田。",
      "春事已不及，江行复茫然。",
      "南风吹归心，飞堕酒楼前。",
      "楼东一株桃，枝叶拂青烟。",
      "此树我所种，别来向三年。",
      "桃今与楼齐，我行尚未旋。",
      "娇女字平阳，折花倚桃边。",
      "折花不见我，泪下如流泉。",
      "小儿名伯禽，与姊亦齐肩。",
      "双行桃树下，抚背复谁怜。",
      "念此失次第，肝肠日忧煎。",
      "裂素写远意，因之汶阳川。"
    ]
  },
  {
    "volume": 172,
    "sequence": 24,
    "title": "独酌清溪江石上，寄权昭夷",
    "author": "李白",
    "content": [
      "我携一樽酒，独上江祖石。",
      "自从天地开，更长几千尺。",
      "举杯向天笑，天回日西照。",
      "永愿坐此石，长垂严陵钓。",
      "寄谢山中人，可与尔同调。"
    ]
  },
  {
    "volume": 172,
    "sequence": 25,
    "title": "禅房怀友人岑伦",
    "author": "李白",
    "content": [
      "婵娟罗浮月，摇艳桂水云。",
      "美人竟独往，而我安得群。",
      "一朝语笑隔，万里欢情分。",
      "沉吟彩霞没，梦寐群芳歇。",
      "归鸿渡三湘，游子在百粤。",
      "边尘染衣剑，白日凋华发。",
      "春风变楚关，秋声落吴山。",
      "吴木结悲绪，风沙凄苦颜。",
      "朅来已永久，颓思如循环。",
      "飘飘限江裔，想像空留滞。",
      "离忧每醉心，别泪徒盈袂。",
      "坐愁青天末，出望黄云蔽。",
      "目极何悠悠，梅花南岭头。",
      "空长灭征鸟，水阔无还舟。",
      "宝剑终难托，金囊非易求。",
      "归来倘有问，桂树山之幽。"
    ]
  }
]