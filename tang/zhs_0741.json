[
  {
    "volume": 741,
    "sequence": 1,
    "title": "景阳台怀古",
    "author": "陈贶",
    "content": [
      "景阳六朝地，运极自依依。",
      "一会皆同是，到头谁论非。",
      "酒浓沈远虑，花好失前机。",
      "见此尤宜戒，正当家国肥。"
    ]
  },
  {
    "volume": 741,
    "sequence": 2,
    "title": "石城怀古",
    "author": "刘洞",
    "content": [
      "石城古岸头，一望思悠悠。",
      "几许六朝事，不禁江水流。"
    ]
  },
  {
    "volume": 741,
    "sequence": 3,
    "title": "句",
    "author": "刘洞",
    "content": [
      "千里长江皆渡马，十年养士得何人。",
      "翻忆潘郎章奏内，愔愔日暮好沾巾。",
      "百骸同草木，万象入心灵。"
    ]
  },
  {
    "volume": 741,
    "sequence": 4,
    "title": "旅怀",
    "author": "江为",
    "content": [
      "迢迢江汉路，秋色又堪惊。",
      "半夜闻鸿雁，多年别弟兄。",
      "高风云影断，微雨菊花明。",
      "欲寄东归信，裴回无限情。"
    ]
  },
  {
    "volume": 741,
    "sequence": 5,
    "title": "江行",
    "author": "江为",
    "content": [
      "越信隔年稀，孤舟几梦归。",
      "月寒花露重，江晚水烟微。",
      "峰直帆相望，沙空鸟自飞。",
      "何时洞庭上，春雨满蓑衣。"
    ]
  },
  {
    "volume": 741,
    "sequence": 6,
    "title": "登润州城",
    "author": "江为",
    "content": [
      "天末江城晚，登临客望迷。",
      "春潮平岛屿，残雨隔虹霓。",
      "鸟与孤帆远，烟和独树低。",
      "乡山何处是，目断广陵西。"
    ]
  },
  {
    "volume": 741,
    "sequence": 7,
    "title": "岳阳楼",
    "author": "江为",
    "content": [
      "倚楼高望极，展转念前途。",
      "晚叶红残楚，秋江碧入吴。",
      "云中来雁急，天末去帆孤。",
      "明月谁同我，悠悠上帝都。"
    ]
  },
  {
    "volume": 741,
    "sequence": 8,
    "title": "送客",
    "author": "江为",
    "content": [
      "明月孤舟远，吟髭镊更华。",
      "天形围泽国，秋色露人家。",
      "水馆萤交影，霜洲橘委花。",
      "何当寻旧隐，泉石好生涯。"
    ]
  },
  {
    "volume": 741,
    "sequence": 9,
    "title": "临刑诗",
    "author": "江为",
    "content": [
      "街鼓侵人急，西倾日欲斜。",
      "黄泉无旅店，今夜宿谁家。"
    ]
  },
  {
    "volume": 741,
    "sequence": 10,
    "title": "塞下曲",
    "author": "江为",
    "content": [
      "万里黄云冻不飞，碛烟烽火夜深微。",
      "胡儿移帐寒笳绝，雪路时闻探马归。"
    ]
  },
  {
    "volume": 741,
    "sequence": 11,
    "title": "隋堤柳",
    "author": "江为",
    "content": [
      "锦缆龙舟万里来，醉乡繁盛忽尘埃。",
      "空余两岸千株柳，雨叶风花作恨媒。"
    ]
  },
  {
    "volume": 741,
    "sequence": 12,
    "title": "句",
    "author": "江为",
    "content": [
      "吟登萧寺旃檀阁，醉倚王家玳瑁筵。",
      "远远朝宗出白云，方圆随处性长存。"
    ]
  },
  {
    "volume": 741,
    "sequence": 13,
    "title": "咏鹰（越归南唐初投鄂帅张宣，久不见知，以鹰诗诮之）",
    "author": "高越",
    "content": [
      "雪爪星眸世所稀，摩天专待振毛衣。",
      "虞人莫谩张罗网，未肯平原浅草飞。"
    ]
  }
]