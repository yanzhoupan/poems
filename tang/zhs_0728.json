[
  {
    "volume": 728,
    "sequence": 1,
    "title": "吟叙",
    "author": "周昙",
    "content": [
      "历代兴亡亿万心，圣人观古贵知今。",
      "古今成败无多事，月殿花台幸一吟。"
    ]
  },
  {
    "volume": 728,
    "sequence": 2,
    "title": "闲吟",
    "author": "周昙",
    "content": [
      "考摭妍媸用破心，剪裁千古献当今。",
      "闲吟不是闲吟事，事有闲思闲要吟。"
    ]
  },
  {
    "volume": 728,
    "sequence": 3,
    "title": "唐虞门·唐尧",
    "author": "周昙",
    "content": [
      "祅氛不起瑞烟轻，端拱垂衣日月明。",
      "传事四方无外役，茅茨深处土阶平。"
    ]
  },
  {
    "volume": 728,
    "sequence": 4,
    "title": "唐虞门·虞舜",
    "author": "周昙",
    "content": [
      "进善惩奸立帝功，功成揖让益温恭。",
      "满朝卿士多元凯，为黜兜苗与四凶。"
    ]
  },
  {
    "volume": 728,
    "sequence": 5,
    "title": "唐虞门·舜妃",
    "author": "周昙",
    "content": [
      "苍梧一望隔重云，帝子悲寻不记春。",
      "何事泪痕偏在竹，贞姿应念节高人。"
    ]
  },
  {
    "volume": 728,
    "sequence": 6,
    "title": "唐虞门·再吟",
    "author": "周昙",
    "content": [
      "潇湘何代泣幽魂，骨化重泉志尚存。",
      "若道地中休下泪，不应新竹有啼痕。"
    ]
  },
  {
    "volume": 728,
    "sequence": 7,
    "title": "三代门·夏禹",
    "author": "周昙",
    "content": [
      "尧违天孽赖询谟，顿免洪波浸碧虚。",
      "海内生灵微伯禹，尽应随浪化为鱼。"
    ]
  },
  {
    "volume": 728,
    "sequence": 8,
    "title": "三代门·再吟",
    "author": "周昙",
    "content": [
      "万古龙门一旦开，无成甘死作黄能。",
      "司空定有匡尧术，九载之前何处来。"
    ]
  },
  {
    "volume": 728,
    "sequence": 9,
    "title": "三代门·太康",
    "author": "周昙",
    "content": [
      "师保何人为琢磨，安知父祖苦辛多。",
      "酒酣禽色方为乐，讵肯闲听五子歌。"
    ]
  },
  {
    "volume": 728,
    "sequence": 10,
    "title": "三代门·后稷",
    "author": "周昙",
    "content": [
      "人惟邦本本由农，旷古谁高后稷功。",
      "百谷且繁三曜在，牲牢郊祀信无穷。"
    ]
  },
  {
    "volume": 728,
    "sequence": 11,
    "title": "三代门·文王",
    "author": "周昙",
    "content": [
      "昭然明德报天休，礿祭惟馨胜杀牛。",
      "二老五侯何所诈，不归商受尽归周。"
    ]
  },
  {
    "volume": 728,
    "sequence": 12,
    "title": "三代门·武王",
    "author": "周昙",
    "content": [
      "文王寝膳武王随，内竖言安色始怡。",
      "七载岂堪囚羑里，一夫为报亦何疑。"
    ]
  },
  {
    "volume": 728,
    "sequence": 13,
    "title": "三代门·太公",
    "author": "周昙",
    "content": [
      "昌猎关西纣猎东，纣怜崇虎弃非熊。",
      "危邦自谓多麟凤，肯把王纲取钓翁。"
    ]
  },
  {
    "volume": 728,
    "sequence": 14,
    "title": "三代门·再吟",
    "author": "周昙",
    "content": [
      "东邻不事事西邻，御物卑和物自亲。",
      "天下言知天下者，兆人无主属贤人。"
    ]
  },
  {
    "volume": 728,
    "sequence": 15,
    "title": "三代门·又吟",
    "author": "周昙",
    "content": [
      "千妖万态逞妍姿，破国亡家更是谁。",
      "匡政必能除苟媚，去邪当断勿狐疑。"
    ]
  },
  {
    "volume": 728,
    "sequence": 16,
    "title": "三代门·子牙妻",
    "author": "周昙",
    "content": [
      "陵柏无心竹变秋，不能同戚拟同休。",
      "岁寒焉在空垂涕，覆水如何欲再收。"
    ]
  },
  {
    "volume": 728,
    "sequence": 17,
    "title": "三代门·周公",
    "author": "周昙",
    "content": [
      "文武传芳百代基，几多贤哲守成规。",
      "仍闻吐握延儒素，犹恐民疵未尽知。"
    ]
  },
  {
    "volume": 728,
    "sequence": 18,
    "title": "三代门·夷齐",
    "author": "周昙",
    "content": [
      "让国由衷义亦乖，不知天命匹夫才。",
      "将除暴虐诚能阻，何异崎岖助纣来。"
    ]
  },
  {
    "volume": 728,
    "sequence": 19,
    "title": "三代门·管蔡",
    "author": "周昙",
    "content": [
      "伊商胡越尚同图，管蔡如何有异谟。",
      "不念祖宗危社稷，强于仁圣遣行诛。"
    ]
  },
  {
    "volume": 728,
    "sequence": 20,
    "title": "三代门·成王",
    "author": "周昙",
    "content": [
      "成王有过伯禽笞，圣惠能新日自奇。",
      "王道既成何所感，越裳呈瑞凤来仪。"
    ]
  },
  {
    "volume": 728,
    "sequence": 21,
    "title": "三代门·幽王",
    "author": "周昙",
    "content": [
      "狼烟篝火为边尘，烽候那宜悦妇人。",
      "厚德未闻闻厚色，不亡家国幸亡身。"
    ]
  },
  {
    "volume": 728,
    "sequence": 22,
    "title": "三代门·平王",
    "author": "周昙",
    "content": [
      "犬戎西集杀幽王，邦土何由不便亡。",
      "宜臼东来年更远，川流难绝信源长。"
    ]
  },
  {
    "volume": 728,
    "sequence": 23,
    "title": "春秋战国门·祭足",
    "author": "周昙",
    "content": [
      "吴鲁燕韩岂别宗，曾无外御但相攻。",
      "当时周郑谁为相，交质将何服远戎。"
    ]
  },
  {
    "volume": 728,
    "sequence": 24,
    "title": "春秋战国门·再吟",
    "author": "周昙",
    "content": [
      "周室衰微不共匡，干戈终日互争强。",
      "诸侯若解尊天子，列国何因次第亡。"
    ]
  },
  {
    "volume": 728,
    "sequence": 25,
    "title": "春秋战国门·隐公",
    "author": "周昙",
    "content": [
      "今古难堤是小人，苟希荣宠任相亲。",
      "陈谋不信怀忧惧，反间须防却害身。"
    ]
  },
  {
    "volume": 728,
    "sequence": 26,
    "title": "春秋战国门·庄公",
    "author": "周昙",
    "content": [
      "齐甲强临力有馀，鲁庄为战念区区。",
      "鱼丽三鼓微曹刿，肉食安能暇远谟。"
    ]
  },
  {
    "volume": 728,
    "sequence": 27,
    "title": "春秋战国门·哀公",
    "author": "周昙",
    "content": [
      "贤为邻用国忧危，庙算无非委艳奇。",
      "两叶翠娥春乍展，一毛须去不难吹。"
    ]
  },
  {
    "volume": 728,
    "sequence": 28,
    "title": "春秋战国门·再吟",
    "author": "周昙",
    "content": [
      "好龙天为降真龙，及见真龙瘁厥躬。",
      "接下不勤徒好士，叶公何异鲁哀公。"
    ]
  },
  {
    "volume": 728,
    "sequence": 29,
    "title": "春秋战国门·平公",
    "author": "周昙",
    "content": [
      "鸿鹄轻腾万里高，何殊朝野得贤豪。",
      "能知翼戴穹苍力，不是蒙茸腹背毛。"
    ]
  },
  {
    "volume": 728,
    "sequence": 30,
    "title": "春秋战国门·文公",
    "author": "周昙",
    "content": [
      "灭虢吞虞未息兵，柔秦败楚霸威成。",
      "文公徒欲三强服，分晋元来是六卿。"
    ]
  },
  {
    "volume": 728,
    "sequence": 31,
    "title": "春秋战国门·景公",
    "author": "周昙",
    "content": [
      "觉病当宜早问师，病深难疗恨难追。",
      "晋侯徒有秦医缓，疾在膏肓救已迟。"
    ]
  },
  {
    "volume": 728,
    "sequence": 32,
    "title": "春秋战国门·卫灵公",
    "author": "周昙",
    "content": [
      "子鱼无隐欲源清，死不忘忠感卫灵。",
      "伯玉既亲知德润，残桃休吃悟兰馨。"
    ]
  },
  {
    "volume": 728,
    "sequence": 33,
    "title": "春秋战国门·陈灵公",
    "author": "周昙",
    "content": [
      "谁与陈君嫁祸来，孔宁行父夏姬媒。",
      "灵公徒认徵舒面，至死何曾识祸胎。"
    ]
  },
  {
    "volume": 728,
    "sequence": 34,
    "title": "春秋战国门·陈蔡君",
    "author": "周昙",
    "content": [
      "楚聘宣尼欲道光，是时陈蔡畏邻强。",
      "庸谋但解遮贤路，不解迎贤谋自昌。"
    ]
  },
  {
    "volume": 728,
    "sequence": 35,
    "title": "春秋战国门·楚惠王",
    "author": "周昙",
    "content": [
      "芹中遇蛭强为吞，不欲缘微有害人。",
      "何事免成心腹疾，皇天惟德是相亲。"
    ]
  },
  {
    "volume": 728,
    "sequence": 36,
    "title": "春秋战国门·楚怀王",
    "author": "周昙",
    "content": [
      "不听陈轸信张仪，六里商於果见欺。",
      "既舍黔中西换得，又令生去益堪悲。"
    ]
  },
  {
    "volume": 728,
    "sequence": 37,
    "title": "春秋战国门·再吟",
    "author": "周昙",
    "content": [
      "不得商於又失齐，楚怀方寸一何迷。",
      "明知秦是虎狼国，更忍车轮独向西。"
    ]
  },
  {
    "volume": 728,
    "sequence": 38,
    "title": "春秋战国门·韩惠王",
    "author": "周昙",
    "content": [
      "韩惠开渠止暴秦，营田万顷饱秦人。",
      "何殊般肉供羸兽，兽壮安知不害身。"
    ]
  },
  {
    "volume": 728,
    "sequence": 39,
    "title": "春秋战国门·顷襄王",
    "author": "周昙",
    "content": [
      "秦陷荆王死不还，只缘偏听子兰言。",
      "顷襄还信子兰语，忍使江鱼葬屈原。"
    ]
  },
  {
    "volume": 728,
    "sequence": 40,
    "title": "春秋战国门·武公",
    "author": "周昙",
    "content": [
      "猛兽来兵只为文，岂宜凉德拟图尊。",
      "君看豹彩蒙麋质，人取无难必不存。"
    ]
  },
  {
    "volume": 728,
    "sequence": 41,
    "title": "春秋战国门·华元",
    "author": "周昙",
    "content": [
      "未知军法忌偏颇，徒解于思腹漫皤。",
      "昔日羊斟曾不预，今朝为政事如何。"
    ]
  },
  {
    "volume": 728,
    "sequence": 42,
    "title": "春秋战国门·臧孙",
    "author": "周昙",
    "content": [
      "诸孟憎吾似犬狞，贤臧哭孟倍伤情。",
      "季孙爱我如甘疾，疾足亡身药故宁。"
    ]
  },
  {
    "volume": 728,
    "sequence": 43,
    "title": "春秋战国门·公叔",
    "author": "周昙",
    "content": [
      "吴起南奔魏国荒，必听公叔失贤良。",
      "无谋纵欲离安邑，可免河沟徙大梁。"
    ]
  },
  {
    "volume": 728,
    "sequence": 44,
    "title": "春秋战国门·庄辛",
    "author": "周昙",
    "content": [
      "庄辛正谏谓妖词，兵及鄢陵始悔思。",
      "见兔必能知顾犬，亡羊补栈未为迟。"
    ]
  },
  {
    "volume": 728,
    "sequence": 45,
    "title": "春秋战国门·孙膑",
    "author": "周昙",
    "content": [
      "曾嫌胜己害贤人，钻火明知速自焚。",
      "断足尔能行不足，逢君谁肯不酬君。"
    ]
  },
  {
    "volume": 728,
    "sequence": 46,
    "title": "春秋战国门·灵辄",
    "author": "周昙",
    "content": [
      "失水枯鳞得再生，翳桑无地谢深情。",
      "朱轮未染酬恩血，公子何由见赤诚。"
    ]
  },
  {
    "volume": 728,
    "sequence": 47,
    "title": "春秋战国门·郭开",
    "author": "周昙",
    "content": [
      "秦袭邯郸岁月深，何人沾赠郭开金。",
      "廉颇还国李牧在，安得赵王为尔擒。"
    ]
  },
  {
    "volume": 728,
    "sequence": 48,
    "title": "春秋战国门·乐羊",
    "author": "周昙",
    "content": [
      "杯羹忍啜得非忠，巧佞胡为惑主聪。",
      "盈箧谤书能寝默，中山不是乐羊功。"
    ]
  },
  {
    "volume": 728,
    "sequence": 49,
    "title": "春秋战国门·虞卿",
    "author": "周昙",
    "content": [
      "割地求和国必危，安知坚守绝来思。",
      "年年来伐年年割，割尽邯郸何所之。"
    ]
  },
  {
    "volume": 728,
    "sequence": 50,
    "title": "春秋战国门·豫让",
    "author": "周昙",
    "content": [
      "门客家臣义莫俦，漆身吞炭不能休。",
      "中行智伯思何异，国士终期国士酬。"
    ]
  },
  {
    "volume": 728,
    "sequence": 51,
    "title": "春秋战国门·毛遂",
    "author": "周昙",
    "content": [
      "不识囊中颖脱锥，功成方信有英奇。",
      "平原门下三千客，得力何曾是素知。"
    ]
  },
  {
    "volume": 728,
    "sequence": 52,
    "title": "春秋战国门·再吟",
    "author": "周昙",
    "content": [
      "定获英奇不在多，然须设网遍山河。",
      "禽虽一目罗中得，岂可空张一目罗。"
    ]
  },
  {
    "volume": 728,
    "sequence": 53,
    "title": "春秋战国门·田文",
    "author": "周昙",
    "content": [
      "下客常才不足珍，谁为狗盗脱强秦。",
      "秦关若待鸡鸣出，笑杀临淄土偶人。"
    ]
  },
  {
    "volume": 728,
    "sequence": 54,
    "title": "春秋战国门·再吟",
    "author": "周昙",
    "content": [
      "门下三千各自矜，频弹剑客独无能。",
      "田文不厌无能客，三窟全身果有凭。"
    ]
  },
  {
    "volume": 728,
    "sequence": 55,
    "title": "春秋战国门·冯讙",
    "author": "周昙",
    "content": [
      "兔窟穿成主再兴，辈流狐伏敢骄矜。",
      "冯讙不是无能者，要试君心欲展能。"
    ]
  },
  {
    "volume": 728,
    "sequence": 56,
    "title": "春秋战国门·章子",
    "author": "周昙",
    "content": [
      "在家能子必能臣，齐将功成以孝闻。",
      "改葬义无欺死父，临戎安肯背生君。"
    ]
  },
  {
    "volume": 728,
    "sequence": 57,
    "title": "春秋战国门·卞和",
    "author": "周昙",
    "content": [
      "磷磷谁为惑温温，至宝凡姿甚易分。",
      "自是时人多贵耳，目无明鉴使俱焚。"
    ]
  },
  {
    "volume": 728,
    "sequence": 58,
    "title": "春秋战国门·季札",
    "author": "周昙",
    "content": [
      "吹毛霜刃过千金，生许徐君死挂林。",
      "宝剑徒称无价宝，行心更贵不欺心。"
    ]
  },
  {
    "volume": 728,
    "sequence": 59,
    "title": "春秋战国门·孙武",
    "author": "周昙",
    "content": [
      "理国无难似理兵，兵家法令贵遵行。",
      "行刑不避君王宠，一笑随刀八阵成。"
    ]
  },
  {
    "volume": 728,
    "sequence": 60,
    "title": "春秋战国门·夫差",
    "author": "周昙",
    "content": [
      "信听谗言疾不除，忠臣须杀竟何如。",
      "会稽既雪夫差死，泉下胡颜见子胥。"
    ]
  },
  {
    "volume": 728,
    "sequence": 61,
    "title": "春秋战国门·少孺",
    "author": "周昙",
    "content": [
      "宝贵亲仁与善邻，邻兵何要互相臻。",
      "螳螂定是遭黄雀，黄雀须防挟弹人。"
    ]
  },
  {
    "volume": 728,
    "sequence": 62,
    "title": "春秋战国门·苏厉",
    "author": "周昙",
    "content": [
      "百步穿杨箭不移，养由堪教听弘规。",
      "身隆业著未知退，勿遣功名一旦隳。"
    ]
  },
  {
    "volume": 728,
    "sequence": 63,
    "title": "春秋战国门·鬻拳",
    "author": "周昙",
    "content": [
      "鬻拳强谏惧威刑，退省怀惭不顾生。",
      "双刖忍行留痛恨，惟君适足见忠诚。"
    ]
  },
  {
    "volume": 728,
    "sequence": 64,
    "title": "春秋战国门·荆轲",
    "author": "周昙",
    "content": [
      "反刃相酬是匹夫，安知突骑驾群胡。",
      "有心为报怀权略，可在於期与地图。"
    ]
  },
  {
    "volume": 728,
    "sequence": 65,
    "title": "春秋战国门·再吟",
    "author": "周昙",
    "content": [
      "几尺如霜利不群，恩仇未报反亡身。",
      "诚哉利器全由用，可惜吹毛不得人。"
    ]
  },
  {
    "volume": 728,
    "sequence": 66,
    "title": "春秋战国门·陈轸",
    "author": "周昙",
    "content": [
      "丹青徒有逞喧哗，有足由来不是蛇。",
      "杀将破军为柱国，君今官极更何加。"
    ]
  },
  {
    "volume": 728,
    "sequence": 67,
    "title": "春秋战国门·田饶",
    "author": "周昙",
    "content": [
      "厨抛败肉士怀饥，仓烂馀粮客未炊。",
      "临难欲行求死士，将何恩信致扶危。"
    ]
  },
  {
    "volume": 728,
    "sequence": 68,
    "title": "春秋战国门·鲍叔",
    "author": "周昙",
    "content": [
      "忠臣祝寿吐嘉词，鲍叔临轩酒一卮。",
      "安不忘危臣所愿，愿思危困必无危。"
    ]
  },
  {
    "volume": 728,
    "sequence": 69,
    "title": "春秋战国门·晏婴",
    "author": "周昙",
    "content": [
      "正人徒以刃相危，贪利忘忠死不为。",
      "麋鹿命悬当有处，驱车何必用奔驰。"
    ]
  },
  {
    "volume": 728,
    "sequence": 70,
    "title": "春秋战国门·再吟",
    "author": "周昙",
    "content": [
      "下泽逢蛇盖是常，还如山上见豺狼。",
      "国中有怪非蛇兽，不用贤能是不祥。"
    ]
  },
  {
    "volume": 728,
    "sequence": 71,
    "title": "春秋战国门·又吟",
    "author": "周昙",
    "content": [
      "马毙厩人欲就刑，百年临尽一言生。",
      "赖逢贤相能匡救，仍免吾君播恶声。"
    ]
  },
  {
    "volume": 728,
    "sequence": 72,
    "title": "春秋战国门·叔向",
    "author": "周昙",
    "content": [
      "重禄存家不敢言，小臣忧祸亦如然。",
      "明开谏诤能无罪，只此宜为理国先。"
    ]
  },
  {
    "volume": 728,
    "sequence": 73,
    "title": "春秋战国门·师旷",
    "author": "周昙",
    "content": [
      "老能劝学照馀生，似夜随灯到处明。",
      "往行前言如不见，暗中无烛若为行。"
    ]
  },
  {
    "volume": 728,
    "sequence": 74,
    "title": "春秋战国门·智伯",
    "author": "周昙",
    "content": [
      "三国连兵敌就擒，晋阳城下碧波深。",
      "风涛撼处看沈赵，舟楫不从翻自沈。"
    ]
  },
  {
    "volume": 728,
    "sequence": 75,
    "title": "春秋战国门·再吟",
    "author": "周昙",
    "content": [
      "攻城来下惜先分，一旦家邦属四邻。",
      "徒逞威强称智伯，不知权变是愚人。"
    ]
  },
  {
    "volume": 728,
    "sequence": 76,
    "title": "春秋战国门·襄子",
    "author": "周昙",
    "content": [
      "君子常闻不迫危，城崩何用急重围。",
      "叛亡能退修文德，果见中牟以义归。"
    ]
  },
  {
    "volume": 728,
    "sequence": 77,
    "title": "春秋战国门·杨回",
    "author": "周昙",
    "content": [
      "三逐乡闾五去君，莫知何地可容身。",
      "杨回不是逢英鉴，白首无成一旅人。"
    ]
  },
  {
    "volume": 728,
    "sequence": 78,
    "title": "春秋战国门·颜回",
    "author": "周昙",
    "content": [
      "陋巷箪瓢困有年，是时端木饫腥膻。",
      "宣尼行教何形迹，不肯分甘救子渊。"
    ]
  },
  {
    "volume": 728,
    "sequence": 79,
    "title": "春秋战国门·子贡",
    "author": "周昙",
    "content": [
      "救鲁亡吴事可伤，谁令利口说田常。",
      "吴亡必定由端木，鲁亦宜其运不长。"
    ]
  },
  {
    "volume": 728,
    "sequence": 80,
    "title": "春秋战国门·再吟",
    "author": "周昙",
    "content": [
      "一言能使定安危，安己危人是所宜。",
      "仁义不思垂教化，背恩亡德岂儒为。"
    ]
  },
  {
    "volume": 728,
    "sequence": 81,
    "title": "春秋战国门·郑相",
    "author": "周昙",
    "content": [
      "郑相清贤慎有馀，好鱼鱼至竟何如。",
      "退鱼留得终身禄，禄在何忧不得鱼。"
    ]
  },
  {
    "volume": 728,
    "sequence": 82,
    "title": "春秋战国门·子产",
    "author": "周昙",
    "content": [
      "为政何门是化源，宽仁高下保安全。",
      "如嫌水德人多狎，拯溺宜将猛济宽。"
    ]
  },
  {
    "volume": 728,
    "sequence": 83,
    "title": "春秋战国门·管仲",
    "author": "周昙",
    "content": [
      "美酒浓馨客要沽，门深谁敢强提壶。",
      "苟非贤主询贤士，肯信沽人畏子獹。"
    ]
  },
  {
    "volume": 728,
    "sequence": 84,
    "title": "春秋战国门·再吟",
    "author": "周昙",
    "content": [
      "社鼠穿墙巧庇身，何由攻灌若为熏。",
      "能知窟穴依形势，不听谗邪是圣君。"
    ]
  },
  {
    "volume": 728,
    "sequence": 85,
    "title": "春秋战国门·范蠡",
    "author": "周昙",
    "content": [
      "西子能令转嫁吴，会稽知尔啄姑苏。",
      "迹高尘外功成处，一叶翩翩在五湖。"
    ]
  },
  {
    "volume": 728,
    "sequence": 86,
    "title": "春秋战国门·屈原",
    "author": "周昙",
    "content": [
      "满朝皆醉不容醒，众浊如何拟独清。",
      "江上流人真浪死，谁知浸润误深诚。"
    ]
  },
  {
    "volume": 728,
    "sequence": 87,
    "title": "春秋战国门·黄歇",
    "author": "周昙",
    "content": [
      "春申随质若王图，为主轻生大丈夫。",
      "女子异心安足听，功成何更用阴谟。"
    ]
  },
  {
    "volume": 728,
    "sequence": 88,
    "title": "春秋战国门·王后",
    "author": "周昙",
    "content": [
      "连环要解解非难，忽碎瑶阶一旦间。",
      "两国相持兵不解，会应俱碎似连环。"
    ]
  },
  {
    "volume": 728,
    "sequence": 89,
    "title": "春秋战国门·樊姬",
    "author": "周昙",
    "content": [
      "侧影频移未退朝，喜逢贤相日从高。",
      "当时不有樊姬问，令尹何由进叔敖。"
    ]
  },
  {
    "volume": 728,
    "sequence": 90,
    "title": "春秋战国门·齐桓公",
    "author": "周昙",
    "content": [
      "三往何劳万乘君，五来方见一微臣。",
      "微臣傲爵能轻主，霸主如何敢傲人。"
    ]
  },
  {
    "volume": 728,
    "sequence": 91,
    "title": "春秋战国门·中山君",
    "author": "周昙",
    "content": [
      "敌临烹子一何庸，激怒来军速自攻。",
      "结怨岂思围不解，愚谋多以杀为雄。"
    ]
  },
  {
    "volume": 728,
    "sequence": 92,
    "title": "春秋战国门·赵简子",
    "author": "周昙",
    "content": [
      "简子雄心蓄霸机，贤愚聊欲试诸儿。",
      "假言藏宝非真宝，不是生知焉得知。"
    ]
  },
  {
    "volume": 728,
    "sequence": 93,
    "title": "春秋战国门·再吟",
    "author": "周昙",
    "content": [
      "谔谔能昌唯唯亡，亦由匡正得贤良。",
      "一从忠谠无周舍，吾过何人为短长。"
    ]
  },
  {
    "volume": 728,
    "sequence": 94,
    "title": "春秋战国门·赵宣子",
    "author": "周昙",
    "content": [
      "门人曾不有提弥，连嗾呀呀孰敢支。",
      "临难若教无苟免，乱朝争那以獒为。"
    ]
  },
  {
    "volume": 728,
    "sequence": 95,
    "title": "春秋战国门·韩昭侯",
    "author": "周昙",
    "content": [
      "去年秦伐我宜阳，今岁天灾旱且荒。",
      "对此不思人力困，楼门何可更高张。"
    ]
  },
  {
    "volume": 728,
    "sequence": 96,
    "title": "春秋战国门·魏文侯",
    "author": "周昙",
    "content": [
      "冒雨如何固出畋，虑乖群约失乾乾。",
      "文侯不是贪禽者，示信将为教化先。"
    ]
  },
  {
    "volume": 728,
    "sequence": 97,
    "title": "春秋战国门·郤成子",
    "author": "周昙",
    "content": [
      "陈乐无欢璧在隅，宰臣怀智有微谟。",
      "苟非成子当明哲，谁是仁人可托孤。"
    ]
  },
  {
    "volume": 728,
    "sequence": 98,
    "title": "春秋战国门·秦武阳",
    "author": "周昙",
    "content": [
      "丱岁徒闻有壮名，及令为副误荆卿。",
      "是时环柱能相副，谁谓燕囚事不成。"
    ]
  },
  {
    "volume": 728,
    "sequence": 99,
    "title": "春秋战国门·田子方",
    "author": "周昙",
    "content": [
      "太子无嫌礼乐亏，愿听贫富与安危。",
      "贱贫骄物贫终在，富贵骄人贵必隳。"
    ]
  },
  {
    "volume": 728,
    "sequence": 100,
    "title": "春秋战国门·淳于髡",
    "author": "周昙",
    "content": [
      "穰穰何祷手何赍，一呷村浆与只鸡。",
      "以少求多诚可笑，还如轻币欲全齐。"
    ]
  },
  {
    "volume": 728,
    "sequence": 101,
    "title": "春秋战国门·再吟",
    "author": "周昙",
    "content": [
      "戏问将何对所耽，滑稽无骨是常谭。",
      "昔时王者皆通四，近见君王只好三。"
    ]
  },
  {
    "volume": 728,
    "sequence": 102,
    "title": "春秋战国门·再吟",
    "author": "周昙",
    "content": [
      "曲突徙薪不谓贤，焦头烂额飨盘筵。",
      "时人多是轻先见，不独田家国亦然。"
    ]
  },
  {
    "volume": 728,
    "sequence": 103,
    "title": "春秋战国门·田子奇",
    "author": "周昙",
    "content": [
      "少年为吏虑非循，一骑奔追委使臣。",
      "使者不追何所对，车中缘见白头人。"
    ]
  },
  {
    "volume": 728,
    "sequence": 104,
    "title": "春秋战国门·百里奚",
    "author": "周昙",
    "content": [
      "船骥由来是股肱，在虞虞灭在秦兴。",
      "裁量何异刀将尺，只系用之能不能。"
    ]
  },
  {
    "volume": 728,
    "sequence": 105,
    "title": "春秋战国门·孙叔敖",
    "author": "周昙",
    "content": [
      "童稚逢蛇叹不祥，虑悲来者为埋藏。",
      "是知阳报由阴施，天爵昭然契日彰。"
    ]
  },
  {
    "volume": 728,
    "sequence": 106,
    "title": "春秋战国门·鲁仲连",
    "author": "周昙",
    "content": [
      "昔迸烧牛发战机，夜奔惊火走燕师。",
      "今来跃马怀骄惰，十万如无一撮时。"
    ]
  },
  {
    "volume": 728,
    "sequence": 107,
    "title": "春秋战国门·宋子罕",
    "author": "周昙",
    "content": [
      "子怜温润欲归仁，吾贵坚廉是宝身。",
      "自有不贪身内宝，玉人徒献外来珍。"
    ]
  },
  {
    "volume": 728,
    "sequence": 108,
    "title": "春秋战国门·宫之奇",
    "author": "周昙",
    "content": [
      "虞虢相依自保安，谋臣吞度不为难。",
      "贪怜璧马迷香饵，肯信之奇谕齿寒。"
    ]
  },
  {
    "volume": 728,
    "sequence": 109,
    "title": "春秋战国门·王孙满",
    "author": "周昙",
    "content": [
      "九牧金熔物像成，辞昏去乱祚休明。",
      "兴亡在德不在鼎，楚子何劳问重轻。"
    ]
  },
  {
    "volume": 728,
    "sequence": 110,
    "title": "春秋战国门·颜叔子",
    "author": "周昙",
    "content": [
      "夜雨邻娃告屋倾，一宵从寄念悲惊。",
      "诚知独处从烧烛，君子行心要自明。"
    ]
  },
  {
    "volume": 728,
    "sequence": 111,
    "title": "春秋战国门·张孟谭",
    "author": "周昙",
    "content": [
      "强兵四合国将危，赖有谋臣为发挥。",
      "城内蒿铜诚自有，无谋谁解见玄机。"
    ]
  },
  {
    "volume": 728,
    "sequence": 112,
    "title": "春秋战国门·公子无忌",
    "author": "周昙",
    "content": [
      "按剑临笼震咄呼，鹞甘枭戮伏鸠辜。",
      "能怜钝拙诛豪俊，悯弱摧强真丈夫。"
    ]
  },
  {
    "volume": 728,
    "sequence": 113,
    "title": "春秋战国门·再吟",
    "author": "周昙",
    "content": [
      "赵解重围魏再昌，信陵贤德日馨芳。",
      "昏蒙愚主听谗说，公子云亡国亦亡。"
    ]
  },
  {
    "volume": 728,
    "sequence": 114,
    "title": "春秋战国门·侯嬴朱亥",
    "author": "周昙",
    "content": [
      "屠肆监门一贱微，信陵交结国人非。",
      "当时不是二君计，匹马那能解赵围。"
    ]
  },
  {
    "volume": 728,
    "sequence": 115,
    "title": "春秋战国门·再吟",
    "author": "周昙",
    "content": [
      "走敌存亡义有馀，全由雄勇与英谟。",
      "但如公子能交结，朱亥侯嬴何代无。"
    ]
  }
]