[
  {
    "volume": 266,
    "sequence": 1,
    "title": "洛阳早春",
    "author": "顾况",
    "content": [
      "何地避春愁，终年忆旧游。",
      "一家千里外，百舌五更头。",
      "客路偏逢雨，乡山不入楼。",
      "故园桃李月，伊水向东流。"
    ]
  },
  {
    "volume": 266,
    "sequence": 2,
    "title": "步虚词（太清宫作）",
    "author": "顾况",
    "content": [
      "迥步游三洞，清心礼七真。",
      "飞符超羽翼，焚火醮星辰。",
      "残药沾鸡犬，灵香出凤麟。",
      "壶中无窄处，愿得一容身。"
    ]
  },
  {
    "volume": 266,
    "sequence": 3,
    "title": "鄱阳大云寺一公房",
    "author": "顾况",
    "content": [
      "尽日陪游处，斜阳竹院清。",
      "定中观有漏，言外证无生。",
      "色界聊传法，空门不用情。",
      "欲知相去近，钟鼓两闻声。"
    ]
  },
  {
    "volume": 266,
    "sequence": 4,
    "title": "送友失意南归",
    "author": "顾况",
    "content": [
      "衣挥京洛尘，完璞伴归人。",
      "故国青山遍，沧江白发新。",
      "邻荒收酒幔，屋古布苔茵。",
      "不用通名姓，渔樵共主宾。"
    ]
  },
  {
    "volume": 266,
    "sequence": 5,
    "title": "南归",
    "author": "顾况",
    "content": [
      "老病力难任，犹多镜雪侵。",
      "鲈鱼消宦况，鸥鸟识归心。",
      "急雨江帆重，残更驿树深。",
      "乡关殊可望，渐渐入吴音。"
    ]
  },
  {
    "volume": 266,
    "sequence": 6,
    "title": "闲居自述",
    "author": "顾况",
    "content": [
      "荣辱不关身，谁为疏与亲。",
      "有山堪结屋，无地可容尘。",
      "白发偏添寿，黄花不笑贫。",
      "一樽朝暮醉，陶令果何人。"
    ]
  },
  {
    "volume": 266,
    "sequence": 7,
    "title": "题歙山栖霞寺",
    "author": "顾况",
    "content": [
      "明征君旧宅，陈后主题诗。",
      "迹在人亡处，山空月满时。",
      "宝瓶无破响，道树有低枝。",
      "已是伤离客，仍逢靳尚祠。"
    ]
  },
  {
    "volume": 266,
    "sequence": 8,
    "title": "经废寺（前半首一本作五言绝句）",
    "author": "顾况",
    "content": [
      "不知何世界，有处似南朝。",
      "石路无人扫，松门被火烧。",
      "断幡犹挂刹，故板尚支桥。",
      "数卷残经在，多年字欲销。"
    ]
  },
  {
    "volume": 266,
    "sequence": 9,
    "title": "送李道士（一本题下有归桃花崦四字）",
    "author": "顾况",
    "content": [
      "人境年虚掷，仙源日未斜。",
      "羡君乘竹杖，辞我隐桃花。",
      "鸟去宁知路，云飞似忆家。",
      "莫愁客鬓改，自有紫河车。"
    ]
  },
  {
    "volume": 266,
    "sequence": 10,
    "title": "酬唐起居前后见寄二首",
    "author": "顾况",
    "content": [
      "愁人空望国，惊鸟不归林。",
      "莫话弹冠事，谁知结袜心。",
      "霜凋树吹断，土蚀剑痕深。",
      "欲作怀沙赋，明时耻自沉。",
      "何处吊灵均，江边一老人。",
      "汉仪君已接，楚奏我空频。",
      "直道其如命，平生不负神。",
      "自伤庚子日，鵩鸟上承尘。"
    ]
  },
  {
    "volume": 266,
    "sequence": 11,
    "title": "奉酬茅山赠赐并简綦毋正字",
    "author": "顾况",
    "content": [
      "玉帝居金阙，灵山几处朝。",
      "简书犹有畏，神理讵能超。",
      "鹤庙新家近，龙门旧国遥。",
      "离怀结不断，玉洞一吹箫。"
    ]
  },
  {
    "volume": 266,
    "sequence": 12,
    "title": "白蘋洲送客",
    "author": "顾况",
    "content": [
      "莫信梅花发，由来谩报春。",
      "不才充野客，扶病送朝臣。",
      "阙下摇青珮，洲边采白蘋。",
      "临流不痛饮，鸥鸟也欺人。"
    ]
  },
  {
    "volume": 266,
    "sequence": 13,
    "title": "春鸟词送元秀才入京",
    "author": "顾况",
    "content": [
      "春来绣羽齐，暮向竹林栖。",
      "禁苑衔花出，河桥隔树啼。",
      "寻声知去远，顾影念飞低。",
      "别有无巢燕，犹窥幕上泥。"
    ]
  },
  {
    "volume": 266,
    "sequence": 14,
    "title": "别江南",
    "author": "顾况",
    "content": [
      "江城吹晓角，愁杀远行人。",
      "汉将犹防虏，吴官欲向秦。",
      "布帆轻白浪，锦带入红尘。",
      "将底求名宦，平生但任真。"
    ]
  },
  {
    "volume": 266,
    "sequence": 15,
    "title": "空梁落燕泥",
    "author": "顾况",
    "content": [
      "卷幕参差燕，常衔浊水泥。",
      "为黏珠履迹，未等画梁齐。",
      "旧点痕犹浅，新巢缉尚低。",
      "不缘频上落，那得此飞栖。"
    ]
  },
  {
    "volume": 266,
    "sequence": 16,
    "title": "上元夜忆长安",
    "author": "顾况",
    "content": [
      "沧州老一年，老去忆秦川。",
      "处处逢珠翠，家家听管弦。",
      "云车龙阙下，火树凤楼前。",
      "今夜沧州夜，沧州夜月圆。"
    ]
  },
  {
    "volume": 266,
    "sequence": 17,
    "title": "酬扬州白塔寺永上人",
    "author": "顾况",
    "content": [
      "塔上是何缘，香灯续细烟。",
      "松枝当麈尾，柳絮替蚕绵。",
      "浮草经行遍，空花义趣圆。",
      "我来虽为法，暂借一床眠。"
    ]
  },
  {
    "volume": 266,
    "sequence": 18,
    "title": "送韦秀才赴举",
    "author": "顾况",
    "content": [
      "鄱阳中酒地，楚老独醒年。",
      "芳桂君应折，沈灰我不然。",
      "洛桥浮逆水，关树接非烟。",
      "唯有残生梦，犹能到日边。"
    ]
  },
  {
    "volume": 266,
    "sequence": 19,
    "title": "送使君",
    "author": "顾况",
    "content": [
      "天中洛阳道，海上使君归。",
      "拂雾趋金殿，焚香入琐闱。",
      "山亭倾别酒，野服间朝衣。",
      "他日思朱鹭，知从小苑飞。"
    ]
  },
  {
    "volume": 266,
    "sequence": 20,
    "title": "历阳苦雨（一作夜雨）",
    "author": "顾况",
    "content": [
      "襄城秋雨晦，楚客不归心。",
      "亥市风烟接，隋宫草路深。",
      "离忧翻独笑，用事感浮阴。",
      "夜夜空阶响，唯馀蚯蚓吟。"
    ]
  },
  {
    "volume": 266,
    "sequence": 21,
    "title": "伤大理谢少卿",
    "author": "顾况",
    "content": [
      "旧馆绝逢迎，新诗何处呈。",
      "空留封禅草，已作岱宗行。",
      "柳蠹风吹析，阶崩雪绕平。",
      "无因重来此，剩哭两三声。"
    ]
  },
  {
    "volume": 266,
    "sequence": 22,
    "title": "经徐侍郎墓作",
    "author": "顾况",
    "content": [
      "不知山吏部，墓作石桥东。",
      "宅兆乡关异，平生翰墨空。",
      "夜泉无晓日，枯树足悲风。",
      "更想幽冥事，唯应有梦同。"
    ]
  },
  {
    "volume": 266,
    "sequence": 23,
    "title": "酅公合祔挽歌",
    "author": "顾况",
    "content": [
      "草露前朝事，荆茅圣主封。",
      "空传馀竹帛，永绝旧歌钟。",
      "清镜无双影，穷泉有几重。",
      "笳箫最悲处，风入九原松。"
    ]
  },
  {
    "volume": 266,
    "sequence": 24,
    "title": "相国晋公挽歌二首",
    "author": "顾况",
    "content": [
      "玉节朝天罢，洪炉造化新。",
      "中和方作圣，太素忽收神。",
      "盛德横千古，高标出四邻。",
      "欲知言不尽，处处有遗尘。",
      "凝笳催晓奠，丹旐向青山。",
      "夕照新茔近，秋风故吏还。",
      "本朝光汉代，从此扫胡关。",
      "今日天难问，浮云满世间。"
    ]
  },
  {
    "volume": 266,
    "sequence": 25,
    "title": "晋公魏国夫人柳氏挽歌",
    "author": "顾况",
    "content": [
      "鱼轩海上遥，鸾影月中销。",
      "双剑来时合，孤桐去日凋。",
      "夕阳迷陇隧，秋雨咽笳箫。",
      "画翣无留影，铭旌已度桥。"
    ]
  },
  {
    "volume": 266,
    "sequence": 26,
    "title": "义川公主挽词",
    "author": "顾况",
    "content": [
      "弄玉吹箫后，湘灵鼓瑟时。",
      "月边丹桂落，风底白杨悲。",
      "杂珮分泉户，馀香出繐帷。",
      "夜台飞镜匣，偏共掩蛾眉。"
    ]
  },
  {
    "volume": 266,
    "sequence": 27,
    "title": "忆山中",
    "author": "顾况",
    "content": [
      "春还不得还，家在最深山。",
      "蕙圃泉浇湿，松窗月映闲。",
      "薄田临谷口，小职向人间。",
      "去处但无事，重门深闭关。"
    ]
  },
  {
    "volume": 266,
    "sequence": 28,
    "title": "送大理张卿（一题作送张卫尉）",
    "author": "顾况",
    "content": [
      "春色依依惜解携，月卿今夜泊隋堤。",
      "白沙洲上江蓠长，绿树村边谢豹啼。",
      "迁客比来无倚仗，故人相去隔云泥。",
      "越禽唯有南枝分，目送孤鸿飞向西。"
    ]
  },
  {
    "volume": 266,
    "sequence": 29,
    "title": "宿湖边山寺",
    "author": "顾况",
    "content": [
      "群峰过雨涧淙淙，松下扉扃白鹤双。",
      "香透经窗笼桧柏，云生梵宇湿幡幢。",
      "蒲团僧定风过席，苇岸渔歌月堕江。",
      "谁悟此生同寂灭，老禅慧力得心降。"
    ]
  },
  {
    "volume": 266,
    "sequence": 30,
    "title": "湖南客中春望",
    "author": "顾况",
    "content": [
      "鸣雁嘹嘹北向频，渌波何处是通津。",
      "风尘海内怜双鬓，涕泪天涯惨一身。",
      "故里音书应望绝，异乡景物又更新。",
      "便抛印绶从归隐，吴渚香莼漫吐春。"
    ]
  },
  {
    "volume": 266,
    "sequence": 31,
    "title": "闲居怀旧",
    "author": "顾况",
    "content": [
      "日长鼓腹爱吾庐，洗竹浇花兴有馀。",
      "骚客空传成相赋，晋人已负绝交书。",
      "贫居谪所谁推毂，仕向侯门耻曳裾。",
      "今日思来总皆罔，汗青功业又何如。"
    ]
  },
  {
    "volume": 266,
    "sequence": 32,
    "title": "寄江南鹤林寺石冰上人",
    "author": "顾况",
    "content": [
      "山川重复出，心地暗相逢。",
      "忽忆秋江月，如闻古寺钟。",
      "湖平南北岸，云抱两三峰。",
      "定力超香象，真言摄毒龙。",
      "风中何处鹤，石上几年松。",
      "为报烟霞道，人间共不容。"
    ]
  },
  {
    "volume": 266,
    "sequence": 33,
    "title": "乐府",
    "author": "顾况",
    "content": [
      "暖谷春光至，宸游近甸荣。",
      "云随天仗转，风入御帘轻。",
      "翠盖浮佳气，朱楼倚太清。",
      "朝臣冠剑退，宫女管弦迎。",
      "细草承雕辇，繁花入幔城。",
      "文房开圣藻，武卫宿天营。",
      "玉醴随觞至，铜壶逐漏行。",
      "五星含土德，万姓彻中声。",
      "亲祀先崇典，躬推示劝耕。",
      "国风新正乐，农器近消兵。",
      "道德关河固，刑章日月明。",
      "野人同鸟兽，率舞感升平。"
    ]
  },
  {
    "volume": 266,
    "sequence": 34,
    "title": "送从兄使新罗",
    "author": "顾况",
    "content": [
      "六气铜浑转，三光玉律调。",
      "河宫清奉赆，海岳晏来朝。",
      "地绝提封入，天平赐贡饶。",
      "扬威轻破虏，柔服耻征辽。",
      "曙色黄金阙，寒声白鹭潮。",
      "楼船非习战，骢马是嘉招。",
      "帝女飞衔石，鲛人卖泪绡。",
      "管宁虽不偶，徐市倘相邀。",
      "独岛缘空翠，孤霞上泬寥。",
      "蟾蜍同汉月，螮蝀异秦桥。",
      "水豹横吹浪，花鹰迥拂霄。",
      "晨装凌莽渺，夜泊记招摇。",
      "几路通员峤，何山是沃焦。",
      "飓风晴汩起，阴火暝潜烧。",
      "鬓发成新髻，人参长旧苗。",
      "扶桑衔日近，析木带津遥。",
      "梦向愁中积，魂当别处销。",
      "临川思结网，见弹欲求鸮。",
      "共散羲和历，谁差甲子朝。",
      "沧波伏忠信，译语辨讴谣。",
      "叠鼓鲸鳞隐，阴帆鹢首飘。",
      "南溟垂大翼，西海饮文鳐。",
      "指景寻灵草，排云听洞箫。",
      "封侯万里外，未肯后班超。"
    ]
  },
  {
    "volume": 266,
    "sequence": 35,
    "title": "山居即事",
    "author": "顾况",
    "content": [
      "下泊降茅仙，萧闲隐洞天。",
      "杨君闲上法，司命驻流年。",
      "崦合桃花水，窗分柳谷烟。",
      "抱孙堪种树，倚杖问耘田。",
      "世事休相扰，浮名任一边。",
      "由来谢安石，不解饮灵泉。"
    ]
  },
  {
    "volume": 266,
    "sequence": 36,
    "title": "题卢道士房",
    "author": "顾况",
    "content": [
      "秋砧响落木，共坐茅君家。",
      "唯见两童子，门外汲井花。",
      "空坛静白日，神鼎飞丹砂。",
      "麈尾拂霜草，金铃摇霁霞。",
      "上章尘世隔，看弈桐阴斜。",
      "稽首问仙要，黄精堪饵花。"
    ]
  }
]