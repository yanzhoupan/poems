[
  {
    "volume": 368,
    "sequence": 1,
    "title": "赋得冬日可爱",
    "author": "庾承宣",
    "content": [
      "宿雾开天霁，寒郊见初日。",
      "林疏照逾远，冰轻影微出。",
      "岂假阳和气，暂忘玄冬律。",
      "愁抱望自宽，羁情就如失。",
      "欣欣事几许，曈曈状非一。",
      "倾心倘知期，良愿自兹毕。"
    ]
  },
  {
    "volume": 368,
    "sequence": 2,
    "title": "赠毛仙翁",
    "author": "郑澣",
    "content": [
      "至道无名，至人长生。",
      "爰观绘事，似挹真形。",
      "方口渥丹，浓眉刷青。",
      "松姿本秀，鹤质自轻。",
      "道德神仙，内蕴心灵。",
      "红肌丝发，外彰华精。",
      "色如含芳，貌若和光。",
      "胚浑造化，含吐阴阳。",
      "吾闻安期，隐见不常。",
      "或在世间，或游上苍。",
      "猗欤真人，得非后身。",
      "写此仙骨，久而不磷。",
      "皎皎明眸，了然如新。",
      "蔼蔼童颜，的然如春。",
      "金石可并，丹青不泯。",
      "通天台上，有见常人。",
      "俗士观瞻，方悟幽尘。",
      "君子图之，敬兮如神。"
    ]
  },
  {
    "volume": 368,
    "sequence": 3,
    "title": "和李德裕游汉州房公湖二首",
    "author": "郑澣",
    "content": [
      "太尉留琴地，时移重可寻。",
      "徽弦一掩抑，风月助登临。",
      "荣驻青油骑，高张白雪音。",
      "祗言酬唱美，良史记王箴。",
      "静对烟波夕，犹思栋宇清。",
      "卧龙空有处，驯鸟独忘情。",
      "顾步襟期远，参差物象横。",
      "自宜雕乐石，爽气际青城。"
    ]
  },
  {
    "volume": 368,
    "sequence": 4,
    "title": "中书相公任兵部侍郎日后阁植四松逾数年…此官因献拙什",
    "author": "郑澣",
    "content": [
      "丞相当时植，幽襟对此开。",
      "人知舟楫器，天假栋梁材。",
      "错落龙鳞出，褵褷鹤翅回。",
      "重阴罗武库，细响静山台。",
      "得地公堂里，移根涧水隈。",
      "吴臣梦寐远，秦岳岁年摧。",
      "转觉飞缨缪，何因继组来。",
      "几寻珠履迹，愿比角弓培。",
      "柏悦犹依社，星高久照台。",
      "后凋应共操，无复问良媒。"
    ]
  },
  {
    "volume": 368,
    "sequence": 5,
    "title": "和李德裕房公旧竹亭闻琴",
    "author": "郑澣",
    "content": [
      "石室寒飙骛，孙枝雅器裁。",
      "坐来山水操，弦断吊遗埃。"
    ]
  },
  {
    "volume": 368,
    "sequence": 6,
    "title": "句",
    "author": "郑澣",
    "content": [
      "但虑彩色污，无虞臂胛肥。"
    ]
  },
  {
    "volume": 368,
    "sequence": 7,
    "title": "游栖霞寺",
    "author": "张汇",
    "content": [
      "跻险入幽林，翠微含竹殿。",
      "泉声无休歇，山色时隐见。",
      "潮来杂风雨，梅落成霜霰。",
      "一从方外游，顿觉尘心变。"
    ]
  },
  {
    "volume": 368,
    "sequence": 8,
    "title": "春风扇微和",
    "author": "张汇",
    "content": [
      "木德生和气，微微入曙风。",
      "暗催南向叶，渐翥北归鸿。",
      "澹荡侵冰谷，悠扬转蕙丛。",
      "拂尘回广路，泛籁过遥空。",
      "暖上烟光际，云移律候中。",
      "扶摇如可借，从此戾苍穹。"
    ]
  },
  {
    "volume": 368,
    "sequence": 9,
    "title": "观藏冰",
    "author": "张汇",
    "content": [
      "寒气方穷律，阴精正结冰。",
      "体坚风带壮，影素月临凝。",
      "冬赋凌人掌，春期命妇升。",
      "凿来壶色彻，纳处镜光澄。",
      "鲁史曾留问，豳诗旧见称。",
      "同观里射享，王道颂还兴。"
    ]
  },
  {
    "volume": 368,
    "sequence": 10,
    "title": "赋得春风扇微和",
    "author": "陈通方",
    "content": [
      "习习和风扇，悠悠淑气微。",
      "阳升知候改，律应喜春归。",
      "池柳晴初拆，林莺暖欲飞。",
      "川原浮彩翠，台馆动光辉。",
      "泛艳摇丹阙，扬芳入粉闱。",
      "发生当有分，枯朽幸因依。"
    ]
  },
  {
    "volume": 368,
    "sequence": 11,
    "title": "金谷园怀古",
    "author": "陈通方",
    "content": [
      "缓步洛城下，轸怀金谷园。",
      "昔人随水逝，旧树逐春繁。",
      "冉冉摇风弱，菲菲裛露翻。",
      "歌台岂易见，舞袖乍如存。",
      "戏蝶香中起，流莺暗处喧。",
      "徒闻施锦帐，此地拥行轩。"
    ]
  },
  {
    "volume": 368,
    "sequence": 12,
    "title": "句",
    "author": "陈通方",
    "content": [
      "应念路傍憔悴翼，昔年乔木幸同迁。"
    ]
  },
  {
    "volume": 368,
    "sequence": 13,
    "title": "立春日晓望三素云",
    "author": "李应",
    "content": [
      "玄鸟初来日，灵仙望里分。",
      "冰容朝上界，玉辇拥朝云。",
      "碧落流轻艳，红霓间彩文。",
      "带烟时缥缈，向斗更氤氲。",
      "仿佛随风驭，迢遥出晓雰。",
      "兹辰三见后，希得从元君。"
    ]
  },
  {
    "volume": 368,
    "sequence": 14,
    "title": "立春日晓望三素云",
    "author": "陈师穆",
    "content": [
      "晴晓初春日，高心望素云。",
      "彩光浮玉辇，紫气隐元君。",
      "缥缈中天去，逍遥上界分。",
      "鸾骖攀不及，仙吹远难闻。",
      "礼候于斯睹，明循在解纷。",
      "人归悬想处，霞色自氛氲。"
    ]
  },
  {
    "volume": 368,
    "sequence": 15,
    "title": "立春日晓望三素云",
    "author": "李季何",
    "content": [
      "霭霭青春曙，飞仙驾五云。",
      "浮轮初缥缈，承盖下氤氲。",
      "薄影随风度，殊容向日分。",
      "羽毛纷共远，环珮杳犹闻。",
      "静合烟霞色，遥将鸾鹤群。",
      "年年瞻此节，应许从元君。"
    ]
  },
  {
    "volume": 368,
    "sequence": 16,
    "title": "春台晴望",
    "author": "李程",
    "content": [
      "曲台送春目，景物丽新晴。",
      "霭霭烟收翠，忻忻木向荣。",
      "静看迟日上，闲爱野云平。",
      "风慢游丝转，天开远水明。",
      "登高尘虑息，观徼道心清。",
      "更有迁乔意，翩翩出谷莺。"
    ]
  },
  {
    "volume": 368,
    "sequence": 17,
    "title": "玉壶冰（一作咏冰壶）",
    "author": "李程",
    "content": [
      "琢玉性惟坚，成壶体更圆。",
      "虚心含众象，应物受寒泉。",
      "温润资天质，清贞禀自然。",
      "日融光乍散，雪照色逾鲜。",
      "至鉴功宁宰，无私照岂偏。",
      "明将水镜对，白与粉闱连。",
      "拂拭终为美，提携伫见传。",
      "勿令毫发累，遗恨鲍公篇。"
    ]
  },
  {
    "volume": 368,
    "sequence": 18,
    "title": "赋得竹箭有筠",
    "author": "李程",
    "content": [
      "常爱凌寒竹，坚贞可喻人。",
      "能将先进礼，义与后凋邻。",
      "冉冉犹全节，青青尚有筠。",
      "陶钧二仪内，柯叶四时春。",
      "待凤花仍吐，停霜色更新。",
      "方持不易操，对此欲观身。"
    ]
  },
  {
    "volume": 368,
    "sequence": 19,
    "title": "观庆云图",
    "author": "李程",
    "content": [
      "五云从表瑞，藻绘宛成图。",
      "柯叶何时改，丹青此不渝。",
      "非烟色尚丽，似盖状应殊。",
      "渥彩看犹在，轻阴望已无。",
      "方将遇翠幄，那羡起苍梧。",
      "欲识从龙处，今逢圣合符。"
    ]
  },
  {
    "volume": 368,
    "sequence": 20,
    "title": "赠毛仙翁",
    "author": "李程",
    "content": [
      "茫茫尘累愧腥膻，强把蜉蝣望列仙。",
      "闲指紫霄峰下路，却归白鹿洞中天。",
      "吹箫凤去经何代，茹玉方传得几年。",
      "他日更来人世看，又应东海变桑田。"
    ]
  },
  {
    "volume": 368,
    "sequence": 21,
    "title": "省试春台晴望",
    "author": "高弁",
    "content": [
      "层台聊一望，遍赏帝城春。",
      "风暖闻啼鸟，冰开见跃鳞。",
      "晴山烟外翠，香蕊日边新。",
      "已变青门柳，初销紫陌尘。",
      "金汤千里国，车骑万方人。",
      "此处云霄近，凭高愿致身。"
    ]
  },
  {
    "volume": 368,
    "sequence": 22,
    "title": "霜菊",
    "author": "席夔",
    "content": [
      "时令忽已变，行看被霜菊。",
      "可怜后时秀，当此凛风肃。",
      "淅沥翠枝翻，凄清金蕊馥。",
      "凝姿节堪重，澄艳景非淑。",
      "宁祛青女威，愿盈君子掬。",
      "持来泛樽酒，永以照幽独。"
    ]
  },
  {
    "volume": 368,
    "sequence": 23,
    "title": "赋得竹箭有筠",
    "author": "席夔",
    "content": [
      "共爱东南美，青青叹有筠。",
      "贞姿众木异，秀色四时均。",
      "枝叶当无改，风霜岂惮频。",
      "虚心如待物，劲节自留春。",
      "鲜润期栖凤，婵娟可并人。",
      "可怜初箨卷，粉泽更宜新。"
    ]
  },
  {
    "volume": 368,
    "sequence": 24,
    "title": "省试观庆云图",
    "author": "李行敏",
    "content": [
      "缣素传休祉，丹青状庆云。",
      "非烟凝漠漠，似盖乍纷纷。",
      "尚驻从龙意，全舒捧日文。",
      "光因五色起，影向九霄分。",
      "裂素观嘉瑞，披图贺圣君。",
      "宁同窥汗漫，方此睹氛氲。"
    ]
  },
  {
    "volume": 368,
    "sequence": 25,
    "title": "赋得冬日可爱（一作张正元诗）",
    "author": "陈讽",
    "content": [
      "寒日临清昼，寥天一望时。",
      "未消埋径雪，先暖读书帷。",
      "属思光难驻，舒情影若遗。",
      "晋臣曾比德，谢客昔言诗。",
      "散彩宁偏照，流阴信不追。",
      "馀辉如可就，回烛幸无私。"
    ]
  },
  {
    "volume": 368,
    "sequence": 26,
    "title": "郡斋三月下旬作（以下三首一作张又新诗）",
    "author": "崔护",
    "content": [
      "春事日已歇，池塘旷幽寻。",
      "残红披独坠，嫩绿间浅深。",
      "偃仰卷芳褥，顾步爱新阴。",
      "谋春未及竟，夏初遽见侵。"
    ]
  },
  {
    "volume": 368,
    "sequence": 27,
    "title": "五月水边柳",
    "author": "崔护",
    "content": [
      "结根挺涯涘，垂影覆清浅。",
      "睡脸寒未开，懒腰晴更软。",
      "摇空条已重，拂水带方展。",
      "似醉烟景凝，如愁月露泫。",
      "丝长鱼误恐，枝弱禽惊践。",
      "长别几多情，含春任攀搴。"
    ]
  },
  {
    "volume": 368,
    "sequence": 28,
    "title": "三月五日陪裴大夫泛长沙东湖",
    "author": "崔护",
    "content": [
      "上巳馀风景，芳辰集远坰。",
      "彩舟浮泛荡，绣毂下娉婷。",
      "林树回葱蒨，笙歌入杳冥。",
      "湖光迷翡翠，草色醉蜻蜓。",
      "鸟弄桐花日，鱼翻谷雨萍。",
      "从今留胜会，谁看画兰亭。"
    ]
  },
  {
    "volume": 368,
    "sequence": 29,
    "title": "山鸡舞石镜",
    "author": "崔护",
    "content": [
      "庐峰开石镜，人说舞山鸡。",
      "物象纤无隐，禽情只自迷。",
      "景当烟雾歇，心喜锦翎齐。",
      "宛转乌呈彩，婆娑凤欲栖。",
      "何言资羽族，在地得天倪。",
      "应笑翰音者，终朝饮败醯。"
    ]
  },
  {
    "volume": 368,
    "sequence": 30,
    "title": "题都城南庄",
    "author": "崔护",
    "content": [
      "去年今日此门中，人面桃花相映红。",
      "人面不知何处去，桃花依旧笑春风。"
    ]
  },
  {
    "volume": 368,
    "sequence": 31,
    "title": "晚鸡",
    "author": "崔护",
    "content": [
      "黯黯严城罢鼓鼙，数声相续出寒栖。",
      "不嫌惊破纱窗梦，却恐为奴半夜啼。"
    ]
  }
]