[
  {
    "volume": 121,
    "sequence": 1,
    "title": "送贺监归四明应制",
    "author": "李林甫",
    "content": [
      "挂冠知止足，岂独汉疏贤。",
      "入道求真侣，辞恩访列仙。",
      "睿文含日月，宸翰动云烟。",
      "鹤驾吴乡远，遥遥南斗边。"
    ]
  },
  {
    "volume": 121,
    "sequence": 2,
    "title": "奉和圣制次琼岳应制",
    "author": "李林甫",
    "content": [
      "东幸从人望，西巡顺物回。",
      "云收二华出，天转五星来。",
      "十月农初罢，三驱礼复开。",
      "更看琼岳上，佳气接神台。"
    ]
  },
  {
    "volume": 121,
    "sequence": 3,
    "title": "秋夜望月忆韩席等诸侍郎因以投赠",
    "author": "李林甫",
    "content": [
      "秋天碧云夜，明月悬东方。",
      "皓皓庭际色，稍稍林下光。",
      "桂华澄远近，璧彩散池塘。",
      "鸿雁飞难度，关山曲易长。",
      "揆予秉孤直，虚薄忝文昌。",
      "握镜惭先照，持衡愧后行。",
      "多才众君子，载笔久词场。",
      "作赋推潘岳，题诗许谢康。",
      "当时陪宴语，今夕恨相望。",
      "愿欲接高论，清晨朝建章。"
    ]
  },
  {
    "volume": 121,
    "sequence": 4,
    "title": "流崖州至鬼门关作",
    "author": "杨炎",
    "content": [
      "一去一万里，千知千不还。",
      "崖州何处在，生度鬼门关。"
    ]
  },
  {
    "volume": 121,
    "sequence": 5,
    "title": "赠元载歌妓",
    "author": "杨炎",
    "content": [
      "雪面淡眉天上女，凤箫鸾翅欲飞去。",
      "玉山翘翠步无尘，楚腰如柳不胜春。"
    ]
  },
  {
    "volume": 121,
    "sequence": 6,
    "title": "别妻王韫秀",
    "author": "元载",
    "content": [
      "年来谁不厌龙钟，虽在侯门似不容。",
      "看取海山寒翠树，苦遭霜霰到秦封。"
    ]
  },
  {
    "volume": 121,
    "sequence": 7,
    "title": "赋得云生栋梁间",
    "author": "陈希烈",
    "content": [
      "一片苍梧意，氤氲生栋梁。",
      "下帘山足暗，开户日添光。",
      "偏使衣裘润，能令枕簟凉。",
      "无心伴行雨，何必梦荆王。"
    ]
  },
  {
    "volume": 121,
    "sequence": 8,
    "title": "奉和圣制三月三日",
    "author": "陈希烈",
    "content": [
      "上巳迂龙驾，中流泛羽觞。",
      "酒因朝太子，诗为乐贤王。",
      "锦缆方舟渡，琼筵大乐张。",
      "风摇垂柳色，花发异林香。",
      "野老歌无事，朝臣饮岁芳。",
      "皇情被群物，中外洽恩光。"
    ]
  },
  {
    "volume": 121,
    "sequence": 9,
    "title": "省试白云起封中",
    "author": "陈希烈",
    "content": [
      "千年泰山顶，云起汉王封。",
      "不作奇峰状，宁分触石容。",
      "为霖虽易得，表圣自难逢。",
      "冉冉排空上，依依叠影重。",
      "素光非曳练，灵贶是从龙。",
      "岂学无心出，东西任所从。"
    ]
  },
  {
    "volume": 121,
    "sequence": 10,
    "title": "郎月行",
    "author": "张渐",
    "content": [
      "朗月照帘幌，清夜有馀姿。",
      "洞房怨孤枕，挟琴爱前墀。",
      "萱草已数叶，梨花复遍枝。",
      "去岁草始荣，与君新相知。",
      "今年花未落，谁分生别离。",
      "代情难重论，人事好乖移。",
      "合比月华满，分同月易亏。",
      "亏月当再圆，人别星陨天。",
      "吾欲竟此曲，意深不可传。",
      "叹息孤鸾鸟，伤心明镜前。"
    ]
  },
  {
    "volume": 121,
    "sequence": 11,
    "title": "晓次荆江",
    "author": "宋昱",
    "content": [
      "孤舟大江水，水涉无昏曙。",
      "雨暗迷津时，云生望乡处。",
      "渔翁闲自乐，樵客纷多虑。",
      "秋色湖上山，归心日边树。",
      "徒称竹箭美，未得枫林趣。",
      "向夕垂钓还，吾从落潮去。"
    ]
  },
  {
    "volume": 121,
    "sequence": 12,
    "title": "题石窟（寺魏孝文所置）",
    "author": "宋昱",
    "content": [
      "梵宇开金地，香龛凿铁围。",
      "影中群象动，空里众灵飞。",
      "檐牖笼朱旭，房廊挹翠微。",
      "瑞莲生佛步，瑶树挂天衣。",
      "邀福功虽在，兴王代久非。",
      "谁知云朔外，更睹化胡归。"
    ]
  },
  {
    "volume": 121,
    "sequence": 13,
    "title": "樟亭观涛",
    "author": "宋昱",
    "content": [
      "涛来势转雄，猎猎驾长风。",
      "雷震云霓里，山飞霜雪中。",
      "激流起平地，吹涝上侵空。",
      "翕辟乾坤异，盈虚日月同。",
      "艅艎从陆起，洲浦隔阡通。",
      "跳沫喷岩翠，翻波带景红。",
      "怒湍初抵北，却浪复归东。",
      "寂听堪增勇，晴看自发蒙。",
      "伍生传或谬，枚叟说难穷。",
      "来信应无已，申威亦匪躬。",
      "冲腾如决胜，回合似相攻。",
      "委质任平视，谁能涯始终。"
    ]
  }
]