[
  {
    "volume": 429,
    "sequence": 1,
    "title": "自题写真（时为翰林学士）",
    "author": "白居易",
    "content": [
      "我貌不自识，李放写我真。",
      "静观神与骨，合是山中人。",
      "蒲柳质易朽，麋鹿心难驯。",
      "何事赤墀上，五年为侍臣。",
      "况多刚狷性，难与世同尘。",
      "不惟非贵相，但恐生祸因。",
      "宜当早罢去，收取云泉身。"
    ]
  },
  {
    "volume": 429,
    "sequence": 2,
    "title": "遣怀（自此后诗在渭村作）",
    "author": "白居易",
    "content": [
      "寓心身体中，寓性方寸内。",
      "此身是外物，何足苦忧爱。",
      "况有假饰者，华簪及高盖。",
      "此又疏于身，复在外物外。",
      "操之多惴栗，失之又悲悔。",
      "乃知名与器，得丧俱为害。",
      "颓然环堵客，萝蕙为巾带。",
      "自得此道来，身穷心甚泰。"
    ]
  },
  {
    "volume": 429,
    "sequence": 3,
    "title": "渭上偶钓",
    "author": "白居易",
    "content": [
      "渭水如镜色，中有鲤与鲂。",
      "偶持一竿竹，悬钓在其傍。",
      "微风吹钓丝，袅袅十尺长。",
      "谁知对鱼坐，心在无何乡。",
      "昔有白头人，亦钓此渭阳。",
      "钓人不钓鱼，七十得文王。",
      "况我垂钓意，人鱼又兼忘。",
      "无机两不得，但弄秋水光。",
      "兴尽钓亦罢，归来饮我觞。"
    ]
  },
  {
    "volume": 429,
    "sequence": 4,
    "title": "隐几",
    "author": "白居易",
    "content": [
      "身适忘四支，心适忘是非。",
      "既适又忘适，不知吾是谁。",
      "百体如槁木，兀然无所知。",
      "方寸如死灰，寂然无所思。",
      "今日复明日，身心忽两遗。",
      "行年三十九，岁暮日斜时。",
      "四十心不动，吾今其庶几。"
    ]
  },
  {
    "volume": 429,
    "sequence": 5,
    "title": "春眠",
    "author": "白居易",
    "content": [
      "新浴肢体畅，独寝神魂安。",
      "况因夜深坐，遂成日高眠。",
      "春被薄亦暖，朝窗深更闲。",
      "却忘人间事，似得枕上仙。",
      "至适无梦想，大和难名言。",
      "全胜彭泽醉，欲敌曹溪禅。",
      "何物呼我觉，伯劳声关关。",
      "起来妻子笑，生计春茫然。"
    ]
  },
  {
    "volume": 429,
    "sequence": 6,
    "title": "闲居",
    "author": "白居易",
    "content": [
      "空腹一盏粥，饥食有余味。",
      "南檐半床日，暖卧因成睡。",
      "绵袍拥两膝，竹几支双臂。",
      "从旦直至昏，身心一无事。",
      "心足即为富，身闲乃当贵。",
      "富贵在此中，何必居高位。",
      "君看裴相国，金紫光照地。",
      "心苦头尽白，才年四十四。",
      "乃知高盖车，乘者多忧畏。"
    ]
  },
  {
    "volume": 429,
    "sequence": 7,
    "title": "夏日",
    "author": "白居易",
    "content": [
      "东窗晚无热，北户凉有风。",
      "尽日坐复卧，不离一室中。",
      "中心本无系，亦与出门同。"
    ]
  },
  {
    "volume": 429,
    "sequence": 8,
    "title": "适意二首",
    "author": "白居易",
    "content": [
      "十年为旅客，常有饥寒愁。",
      "三年作谏官，复多尸素羞。",
      "有酒不暇饮，有山不得游。",
      "岂无平生志，拘牵不自由。",
      "一朝归渭上，泛如不系舟。",
      "置心世事外，无喜亦无忧。",
      "终日一蔬食，终年一布裘。",
      "寒来弥懒放，数日一梳头。",
      "朝睡足始起，夜酌醉即休。",
      "人心不过适，适外复何求。",
      "早岁从旅游，颇谙时俗意。",
      "中年忝班列，备见朝廷事。",
      "作客诚已难，为臣尤不易。",
      "况余方且介，举动多忤累。",
      "直道速我尤，诡遇非吾志。",
      "胸中十年内，消尽浩然气。",
      "自从返田亩，顿觉无忧愧。",
      "蟠木用难施，浮云心易遂。",
      "悠悠身与世，从此两相弃。"
    ]
  },
  {
    "volume": 429,
    "sequence": 9,
    "title": "首夏病间",
    "author": "白居易",
    "content": [
      "我生来几时，万有四千日。",
      "自省于其间，非忧即有疾。",
      "老去虑渐息，年来病初愈。",
      "忽喜身与心，泰然两无苦。",
      "况兹孟夏月，清和好时节。",
      "微风吹袷衣，不寒复不热。",
      "移榻树阴下，竟日何所为。",
      "或饮一瓯茗，或吟两句诗。",
      "内无忧患迫，外无职役羁。",
      "此日不自适，何时是适时。"
    ]
  },
  {
    "volume": 429,
    "sequence": 10,
    "title": "晚春酤酒",
    "author": "白居易",
    "content": [
      "百花落如雪，两鬓垂作丝。",
      "春去有来日，我老无少时。",
      "人生待富贵，为乐常苦迟。",
      "不如贫贱日，随分开愁眉。",
      "卖我所乘马，典我旧朝衣。",
      "尽将酤酒饮，酩酊步行归。",
      "名姓日隐晦，形骸日变衰。",
      "醉卧黄公肆，人知我是谁。"
    ]
  },
  {
    "volume": 429,
    "sequence": 11,
    "title": "兰若寓居",
    "author": "白居易",
    "content": [
      "名宦老慵求，退身安草野。",
      "家园病懒归，寄居在兰若。",
      "薜衣换簪组，藜杖代车马。",
      "行止辄自由，甚觉身潇洒。",
      "晨游南坞上，夜息东庵下。",
      "人间千万事，无有关心者。"
    ]
  },
  {
    "volume": 429,
    "sequence": 12,
    "title": "麹生访宿",
    "author": "白居易",
    "content": [
      "西斋寂已暮，叩门声樀樀。",
      "知是君宿来，自拂尘埃席。",
      "村家何所有，茶果迎来客。",
      "贫静似僧居，竹林依四壁。",
      "厨灯斜影出，檐雨余声滴。",
      "不是爱闲人，肯来同此夕。"
    ]
  },
  {
    "volume": 429,
    "sequence": 13,
    "title": "闻庾七左降，因咏所怀",
    "author": "白居易",
    "content": [
      "我病卧渭北，君老谪巴东。",
      "相悲一长叹，薄命与君同。",
      "既叹还自哂，哂叹两未终。",
      "后心诮前意，所见何迷蒙。",
      "人生大块间，如鸿毛在风。",
      "或飘青云上，或落泥涂中。",
      "衮服相天下，倘来非我通。",
      "布衣委草莽，偶去非吾穷。",
      "外物不可必，中怀须自空。",
      "无令怏怏气，留滞在心胸。"
    ]
  },
  {
    "volume": 429,
    "sequence": 14,
    "title": "答卜者",
    "author": "白居易",
    "content": [
      "病眼昏似夜，衰鬓飒如秋。",
      "除却须衣食，平生百事休。",
      "知君善易者，问我决疑不。",
      "不卜非他故，人间无所求。"
    ]
  },
  {
    "volume": 429,
    "sequence": 15,
    "title": "归田三首",
    "author": "白居易",
    "content": [
      "人生何所欲，所欲唯两端。",
      "中人爱富贵，高士慕神仙。",
      "神仙须有籍，富贵亦在天。",
      "莫恋长安道，莫寻方丈山。",
      "西京尘浩浩，东海浪漫漫。",
      "金门不可入，琪树何由攀。",
      "不如归山下，如法种春田。",
      "种田意已决，决意复何如。",
      "卖马买犊使，徒步归田庐。",
      "迎春治耒耜，候雨辟菑畬。",
      "策杖田头立，躬亲课仆夫。",
      "吾闻老农言，为稼慎在初。",
      "所施不卤莽，其报必有馀。",
      "上求奉王税，下望备家储。",
      "安得放慵惰，拱手而曳裾。",
      "学农未为鄙，亲友勿笑余。",
      "更待明年后，自拟执犁锄。",
      "三十为近臣，腰间鸣佩玉。",
      "四十为野夫，田中学锄谷。",
      "何言十年内，变化如此速。",
      "此理固是常，穷通相倚伏。",
      "为鱼有深水，为鸟有高木。",
      "何必守一方，窘然自牵束。",
      "化吾足为马，吾因以行陆。",
      "化吾手为弹，吾因以求肉。",
      "形骸为异物，委顺心犹足。",
      "幸得且归农，安知不为福。",
      "况吾行欲老，瞥若风前烛。",
      "孰能俄顷间，将心系荣辱。"
    ]
  },
  {
    "volume": 429,
    "sequence": 16,
    "title": "秋游原上",
    "author": "白居易",
    "content": [
      "七月行已半，早凉天气清。",
      "清晨起巾栉，徐步出柴荆。",
      "露杖筇竹冷，风襟越蕉轻。",
      "闲携弟侄辈，同上秋原行。",
      "新枣未全赤，晚瓜有余馨。",
      "依依田家叟，设此相逢迎。",
      "自我到此村，往来白发生。",
      "村中相识久，老幼皆有情。",
      "留连向暮归，树树风蝉声。",
      "是时新雨足，禾黍夹道青。",
      "见此令人饱，何必待西成。"
    ]
  },
  {
    "volume": 429,
    "sequence": 17,
    "title": "九日登西原宴望（同诸兄弟作）",
    "author": "白居易",
    "content": [
      "病爱枕席凉，日高眠未辍。",
      "弟兄呼我起，今日重阳节。",
      "起登西原望，怀抱同一豁。",
      "移座就菊丛，糕酒前罗列。",
      "虽无丝与管，歌笑随情发。",
      "白日未及倾，颜酡耳已热。",
      "酒酣四向望，六合何空阔。",
      "天地自久长，斯人几时活。",
      "请看原下村，村人死不歇。",
      "一村四十家，哭葬无虚月。",
      "指此各相勉，良辰且欢悦。"
    ]
  },
  {
    "volume": 429,
    "sequence": 18,
    "title": "寄同病者",
    "author": "白居易",
    "content": [
      "三十生二毛，早衰为沉疴。",
      "四十官七品，拙宦非由他。",
      "年颜日枯槁，时命日蹉跎。",
      "岂独我如此，圣贤无奈何。",
      "回观亲旧中，举目尤可嗟。",
      "或有终老者，沉贱如泥沙。",
      "或有始壮者，飘忽如风花。",
      "穷饿与夭促，不如我者多。",
      "以此反自慰，常得心平和。",
      "寄言同病者，回叹且为歌。"
    ]
  },
  {
    "volume": 429,
    "sequence": 19,
    "title": "游蓝田山卜居",
    "author": "白居易",
    "content": [
      "脱置腰下组，摆落心中尘。",
      "行歌望山去，意似归乡人。",
      "朝蹋玉峰下，暮寻蓝水滨。",
      "拟求幽僻地，安置疏慵身。",
      "本性便山寺，应须旁悟真。"
    ]
  },
  {
    "volume": 429,
    "sequence": 20,
    "title": "村雪夜坐",
    "author": "白居易",
    "content": [
      "南窗背灯坐，风霰暗纷纷。",
      "寂寞深村夜，残雁雪中闻。"
    ]
  },
  {
    "volume": 429,
    "sequence": 21,
    "title": "东园玩菊",
    "author": "白居易",
    "content": [
      "少年昨已去，芳岁今又阑。",
      "如何寂寞意，复此荒凉园。",
      "园中独立久，日澹风露寒。",
      "秋蔬尽芜没，好树亦凋残。",
      "唯有数丛菊，新开篱落间。",
      "携觞聊就酌，为尔一留连。",
      "忆我少小日，易为兴所牵。",
      "见酒无时节，未饮已欣然。",
      "近从年长来，渐觉取乐难。",
      "常恐更衰老，强饮亦无欢。",
      "顾谓尔菊花，后时何独鲜。",
      "诚知不为我，借尔暂开颜。"
    ]
  },
  {
    "volume": 429,
    "sequence": 22,
    "title": "观稼",
    "author": "白居易",
    "content": [
      "世役不我牵，身心常自若。",
      "晚出看田亩，闲行旁村落。",
      "累累绕场稼，啧啧群飞雀。",
      "年丰岂独人，禽鸟声亦乐。",
      "田翁逢我喜，默起具尊杓。",
      "敛手笑相延，社酒有残酌。",
      "愧兹勤且敬，藜杖为淹泊。",
      "言动任天真，未觉农人恶。",
      "停杯问生事，夫种妻儿获。",
      "筋力苦疲劳，衣食常单薄。",
      "自惭禄仕者，曾不营农作。",
      "饥食无所劳，何殊卫人鹤。"
    ]
  },
  {
    "volume": 429,
    "sequence": 23,
    "title": "闻哭者",
    "author": "白居易",
    "content": [
      "昨日南邻哭，哭声一何苦。",
      "云是妻哭夫，夫年二十五。",
      "今朝北里哭，哭声又何切。",
      "云是母哭儿，儿年十七八。",
      "四邻尚如此，天下多夭折。",
      "乃知浮世人，少得垂白发。",
      "余今过四十，念彼聊自悦。",
      "从此明镜中，不嫌头似雪。"
    ]
  },
  {
    "volume": 429,
    "sequence": 24,
    "title": "新构亭台，示诸弟侄",
    "author": "白居易",
    "content": [
      "平台高数尺，台上结茅茨。",
      "东西疏二牖，南北开两扉。",
      "芦帘前后卷，竹簟当中施。",
      "清泠白石枕，疏凉黄葛衣。",
      "开襟向风坐，夏日如秋时。",
      "啸傲颇有趣，窥临不知疲。",
      "东窗对华山，三峰碧参差。",
      "南檐当渭水，卧见云帆飞。",
      "仰摘枝上果，俯折畦中葵。",
      "足以充饥渴，何必慕甘肥。",
      "况有好群从，旦夕相追随。"
    ]
  },
  {
    "volume": 429,
    "sequence": 25,
    "title": "自吟拙什，因有所怀",
    "author": "白居易",
    "content": [
      "懒病每多暇，暇来何所为。",
      "未能抛笔砚，时作一篇诗。",
      "诗成淡无味，多被众人嗤。",
      "上怪落声韵，下嫌拙言词。",
      "时时自吟咏，吟罢有所思。",
      "苏州及彭泽，与我不同时。",
      "此外复谁爱，唯有元微之。",
      "谪向江陵府，三年作判司。",
      "相去二千里，诗成远不知。"
    ]
  },
  {
    "volume": 429,
    "sequence": 26,
    "title": "东坡秋意，寄元八",
    "author": "白居易",
    "content": [
      "寥落野陂畔，独行思有馀。",
      "秋荷病叶上，白露大如珠。",
      "忽忆同赏地，曲江东北隅。",
      "秋池少游客，唯我与君俱。",
      "啼蛩隐红蓼，瘦马蹋青芜。",
      "当时与今日，俱是暮秋初。",
      "节物苦相似，时景亦无余。",
      "唯有人分散，经年不得书。"
    ]
  },
  {
    "volume": 429,
    "sequence": 27,
    "title": "闲居",
    "author": "白居易",
    "content": [
      "深闭竹间扉，静扫松下地。",
      "独啸晚风前，何人知此意。",
      "看山尽日坐，枕帙移时睡。",
      "谁能从我游，使君心无事。"
    ]
  },
  {
    "volume": 429,
    "sequence": 28,
    "title": "咏拙",
    "author": "白居易",
    "content": [
      "所禀有巧拙，不可改者性。",
      "所赋有厚薄，不可移者命。",
      "我性愚且蠢，我命薄且屯。",
      "问我何以知，所知良有因。",
      "亦曾举两足，学人蹋红尘。",
      "从兹知性拙，不解转如轮。",
      "亦曾奋六翮，高飞到青云。",
      "从兹知命薄，摧落不逡巡。",
      "慕贵而厌贱，乐富而恶贫。",
      "同此天地间，我岂异于人。",
      "性命苟如此，反则成苦辛。",
      "以此自安分，虽穷每欣欣。",
      "葺茅为我庐，编蓬为我门。",
      "缝布作袍被，种谷充盘飧。",
      "静读古人书，闲钓清渭滨。",
      "优哉复游哉，聊以终吾身。"
    ]
  },
  {
    "volume": 429,
    "sequence": 29,
    "title": "咏慵",
    "author": "白居易",
    "content": [
      "有官慵不选，有田慵不农。",
      "屋穿慵不葺，衣裂慵不缝。",
      "有酒慵不酌，无异尊常空。",
      "有琴慵不弹，亦与无弦同。",
      "家人告饭尽，欲炊慵不舂。",
      "亲朋寄书至，欲读慵开封。",
      "尝闻嵇叔夜，一生在慵中。",
      "弹琴复锻铁，比我未为慵。"
    ]
  },
  {
    "volume": 429,
    "sequence": 30,
    "title": "冬夜",
    "author": "白居易",
    "content": [
      "家贫亲爱散，身病交游罢。",
      "眼前无一人，独掩村斋卧。",
      "冷落灯火暗，离披帘幕破。",
      "策策窗户前，又闻新雪下。",
      "长年渐省睡，夜半起端坐。",
      "不学坐忘心，寂莫安可过。",
      "兀然身寄世，浩然心委化。",
      "如此来四年，一千三百夜。"
    ]
  },
  {
    "volume": 429,
    "sequence": 31,
    "title": "村中留李三固言宿",
    "author": "白居易",
    "content": [
      "平生早游宦，不道无亲故。",
      "如我与君心，相知应有数。",
      "春明门前别，金氏陂中遇。",
      "村酒两三杯，相留寒日暮。",
      "勿嫌村酒薄，聊酌论心素。",
      "请君少踟蹰，系马门前树。",
      "明年身若健，便拟江湖去。",
      "他日纵相思，知君无觅处。",
      "后会既茫茫，今宵君且住。"
    ]
  },
  {
    "volume": 429,
    "sequence": 32,
    "title": "友人夜访",
    "author": "白居易",
    "content": [
      "檐间清风簟，松下明月杯。",
      "幽意正如此，况乃故人来。"
    ]
  },
  {
    "volume": 429,
    "sequence": 33,
    "title": "游悟真寺诗（一百三十韵）",
    "author": "白居易",
    "content": [
      "元和九年秋，八月月上弦。",
      "我游悟真寺，寺在王顺山。",
      "去山四五里，先闻水潺湲。",
      "自兹舍车马，始涉蓝溪湾。",
      "手拄青竹杖，足蹋白石滩。",
      "渐怪耳目旷，不闻人世喧。",
      "山下望山上，初疑不可攀。",
      "谁知中有路，盘折通岩巅。",
      "一息幡竿下，再休石龛边。",
      "龛间长丈余，门户无扃关。",
      "仰窥不见人，石发垂若鬟。",
      "惊出白蝙蝠，双飞如雪翻。",
      "回首寺门望，青崖夹朱轩。",
      "如擘山腹开，置寺于其间。",
      "入门无平地，地窄虚空宽。",
      "房廊与台殿，高下随峰峦。",
      "岩崿无撮土，树木多瘦坚。",
      "根株抱石长，屈曲虫蛇蟠。",
      "松桂乱无行，四时郁芊芊。",
      "枝梢袅青翠，韵若风中弦。",
      "日月光不透，绿阴相交延。",
      "幽鸟时一声，闻之似寒蝉。",
      "首憩宾位亭，就坐未及安。",
      "须臾开北户，万里明豁然。",
      "拂檐虹霏微，绕栋云回旋。",
      "赤日间白雨，阴晴同一川。",
      "野绿簇草树，眼界吞秦原。",
      "渭水细不见，汉陵小于拳。",
      "却顾来时路，萦纡映朱栏。",
      "历历上山人，一一遥可观。",
      "前对多宝塔，风铎鸣四端。",
      "栾栌与户牖，恰恰金碧繁。",
      "云昔迦叶佛，此地坐涅槃。",
      "至今铁钵在，当底手迹穿。",
      "西开玉像殿，白佛森比肩。",
      "斗薮尘埃衣，礼拜冰雪颜。",
      "叠霜为袈裟，贯雹为华鬘。",
      "逼观疑鬼功，其迹非雕镌。",
      "次登观音堂，未到闻栴檀。",
      "上阶脱双履，敛足升净筵。",
      "六楹排玉镜，四座敷金钿。",
      "黑夜自光明，不待灯烛燃。",
      "众宝互低昂，碧珮珊瑚幡。",
      "风来似天乐，相触声珊珊。",
      "白珠垂露凝，赤珠滴血殷。",
      "点缀佛髻上，合为七宝冠。",
      "双瓶白琉璃，色若秋水寒。",
      "隔瓶见舍利，圆转如金丹。",
      "玉笛何代物，天人施祇园。",
      "吹如秋鹤声，可以降灵仙。",
      "是时秋方中，三五月正圆。",
      "宝堂豁三门，金魄当其前。",
      "月与宝相射，晶光争鲜妍。",
      "照人心骨冷，竟夕不欲眠。",
      "晓寻南塔路，乱竹低婵娟。",
      "林幽不逢人，寒蝶飞翾翾。",
      "山果不识名，离离夹道蕃。",
      "足以疗饥乏，摘尝味甘酸。",
      "道南蓝谷神，紫伞白纸钱。",
      "若岁有水旱，诏使修蘋蘩。",
      "以地清净故，献奠无荤膻。",
      "危石叠四五，嵬欹且刓□。",
      "造物者何意，堆在岩东偏。",
      "冷滑无人迹，苔点如花笺。",
      "我来登上头，下临不测渊。",
      "目眩手足掉，不敢低头看。",
      "风从石下生，薄人而上抟。",
      "衣服似羽翮，开张欲飞鶱。",
      "三面峰□□，峰尖刀剑攒。",
      "往往白云过，决开露青天。",
      "西北日落时，夕晖红团团。",
      "千里翠屏外，走下丹砂丸。",
      "东南月上时，夜气青漫漫。",
      "百丈碧潭底，写出黄金盘。",
      "蓝水色似蓝，日夜长潺潺。",
      "周回绕山转，下视如青环。",
      "或铺为慢流，或激为奔湍。",
      "泓澄最深处，浮出蛟龙涎。",
      "侧身入其中，悬磴尤险艰。",
      "扪萝蹋樛木，下逐饮涧猿。",
      "雪迸起白鹭，锦跳惊红鳣。",
      "歇定方盥漱，濯去支体烦。",
      "浅深皆洞彻，可照脑与肝。",
      "但爱清见底，欲寻不知源。",
      "东崖饶怪石，积甃苍琅玕。",
      "温润发于外，其间韫玙璠。",
      "卞和死已久，良玉多弃捐。",
      "或时泄光彩，夜与星月连。",
      "中顶最高峰，拄天青玉竿。",
      "上不得□□，岂我能攀援。",
      "上有白莲池，素葩覆清澜。",
      "闻名不可到，处所非人寰。",
      "又有一片石，大如方尺砖。",
      "插在半壁上，其下万仞悬。",
      "云有过去师，坐得无生禅。",
      "号为定心石，长老世相传。",
      "却上谒仙祠，蔓草生绵绵。",
      "昔闻王氏子，羽化升上玄。",
      "其西晒药台，犹对芝朮田。",
      "时复明月夜，上闻黄鹤言。",
      "回寻画龙堂，二叟鬓发斑。",
      "想见听法时，欢喜礼印坛。",
      "复归泉窟下，化作龙蜿蜒。",
      "阶前石孔在，欲雨生白烟。",
      "往有写经僧，身静心精专。",
      "感彼云外鸽，群飞千翩翩。",
      "来添砚中水，去吸岩底泉。",
      "一日三往复，时节长不愆。",
      "经成号圣僧，弟子名杨难。",
      "诵此莲花偈，数满百亿千。",
      "身坏口不坏，舌根如红莲。",
      "颅骨今不见，石函尚存焉。",
      "粉壁有吴画，笔彩依旧鲜。",
      "素屏有褚书，墨色如新干。",
      "灵境与异迹，周览无不殚。",
      "一游五昼夜，欲返仍盘桓。",
      "我本山中人，误为时网牵。",
      "牵率使读书，推挽令效官。",
      "既登文字科，又忝谏诤员。",
      "拙直不合时，无益同素餐。",
      "以此自惭惕，戚戚常寡欢。",
      "无成心力尽，未老形骸残。",
      "今来脱簪组，始觉离忧患。",
      "及为山水游，弥得纵疏顽。",
      "野麋断羁绊，行走无拘挛。",
      "池鱼放入海，一往何时还。",
      "身著居士衣，手把南华篇。",
      "终来此山住，永谢区中缘。",
      "我今四十馀，从此终身闲。",
      "若以七十期，犹得三十年。"
    ]
  },
  {
    "volume": 429,
    "sequence": 34,
    "title": "酬张十八访宿见赠（自此后诗为赞善大夫时所作）",
    "author": "白居易",
    "content": [
      "昔我为近臣，君常稀到门。",
      "今我官职冷，君君来往频。",
      "我受狷介性，立为顽拙身。",
      "平生虽寡合，合即无缁磷。",
      "况君秉高义，富贵视如云。",
      "五侯三相家，眼冷不见君。",
      "问其所与游，独言韩舍人。",
      "其次即及我，我愧非其伦。",
      "胡为谬相爱，岁晚逾勤勤。",
      "落然颓檐下，一话夜达晨。",
      "床单食味薄，亦不嫌我贫。",
      "日高上马去，相顾犹逡巡。",
      "长安久无雨，日赤风昏昏。",
      "怜君将病眼，为我犯埃尘。",
      "远从延康里，来访曲江滨。",
      "所重君子道，不独愧相亲。"
    ]
  },
  {
    "volume": 429,
    "sequence": 35,
    "title": "朝归书寄元八",
    "author": "白居易",
    "content": [
      "进入阁前拜，退就廊下餐。",
      "归来昭国里，人卧马歇鞍。",
      "却睡至日午，起坐心浩然。",
      "况当好时节，雨后清和天。",
      "柿树绿阴合，王家庭院宽。",
      "瓶中鄠县酒，墙上终南山。",
      "独眠仍独坐，开襟当风前。",
      "禅师与诗客，次第来相看。",
      "要语连夜语，须眠终日眠。",
      "除非奉朝谒，此外无别牵。",
      "年长身且健，官贫心甚安。",
      "幸无急病痛，不至苦饥寒。",
      "自此聊以适，外缘不能干。",
      "唯应静者信，难为动者言。",
      "台中元侍御，早晚作郎官。",
      "未作郎官际，无人相伴闲。"
    ]
  },
  {
    "volume": 429,
    "sequence": 36,
    "title": "酬吴七见寄",
    "author": "白居易",
    "content": [
      "曲江有病客，寻常多掩关。",
      "又闻马死来，不出身更闲。",
      "闻有送书者，自起出门看。",
      "素缄署丹字，中有琼瑶篇。",
      "口吟耳自听，当暑忽翛然。",
      "似漱寒玉冰，如闻商风弦。",
      "首章叹时节，末句思笑言。",
      "懒慢不相访，隔街如隔山。",
      "尝闻陶潜语，心远地自偏。",
      "君住安邑里，左右车徒喧。",
      "竹药闭深院，琴尊开小轩。",
      "谁知市南地，转作壶中天。",
      "君本上清人，名在石堂间。",
      "不知有何过，谪作人间仙。",
      "常恐岁月满，飘然归紫烟。",
      "莫忘蜉蝣内，进士有同年。"
    ]
  },
  {
    "volume": 429,
    "sequence": 37,
    "title": "昭国闲居",
    "author": "白居易",
    "content": [
      "贫闲日高起，门巷昼寂寂。",
      "时暑放朝参，天阴少人客。",
      "槐花满田地，仅绝人行迹。",
      "独在一床眠，清凉风雨夕。",
      "勿嫌坊曲远，近即多牵役。",
      "勿嫌禄俸薄，厚即多忧责。",
      "平生尚恬旷，老大宜安适。",
      "何以养吾真，官闲居处僻。"
    ]
  },
  {
    "volume": 429,
    "sequence": 38,
    "title": "喜陈兄至",
    "author": "白居易",
    "content": [
      "黄鸟啼欲歇，青梅结半成。",
      "坐怜春物尽，起入东园行。",
      "携觞懒独酌，忽闻叩门声。",
      "闲人犹喜至，何况是陈兄。",
      "从容尽日语，稠叠长年情。",
      "勿轻一盏酒，可以话平生。"
    ]
  },
  {
    "volume": 429,
    "sequence": 39,
    "title": "赠杓直",
    "author": "白居易",
    "content": [
      "世路重禄位，栖栖者孔宣。",
      "人情爱年寿，夭死者颜渊。",
      "二人如何人，不奈命与天。",
      "我今信多幸，抚己愧前贤。",
      "已年四十四，又为五品官。",
      "况兹知足外，别有所安焉。",
      "早年以身代，直赴逍遥篇。",
      "近岁将心地，回向南宗禅。",
      "外顺世间法，内脱区中缘。",
      "进不厌朝市，退不恋人寰。",
      "自吾得此心，投足无不安。",
      "体非导引适，意无江湖闲。",
      "有兴或饮酒，无事多掩关。",
      "寂静夜深坐，安稳日高眠。",
      "秋不苦长夜，春不惜流年。",
      "委形老小外，忘怀生死间。",
      "昨日共君语，与余心膂然。",
      "此道不可道，因君聊强言。"
    ]
  },
  {
    "volume": 429,
    "sequence": 40,
    "title": "寄张十八",
    "author": "白居易",
    "content": [
      "饥止一簟食，渴止一壶浆。",
      "出入止一马，寝兴止一床。",
      "此外无长物，于我有若亡。",
      "胡然不知足，名利心遑遑。",
      "念兹弥懒放，积习遂为常。",
      "经旬不出门，竟日不下堂。",
      "同病者张生，贫僻住延康。",
      "慵中每相忆，此意未能忘。",
      "迢迢青槐街，相去八九坊。",
      "秋来未相见，应有新诗章。",
      "早晚来同宿，天气转清凉。"
    ]
  },
  {
    "volume": 429,
    "sequence": 41,
    "title": "题玉泉寺",
    "author": "白居易",
    "content": [
      "湛湛玉泉色，悠悠浮云身。",
      "闲心对定水，清净两无尘。",
      "手把青筇杖，头戴白纶巾。",
      "兴尽下山去，知我是谁人。"
    ]
  },
  {
    "volume": 429,
    "sequence": 42,
    "title": "朝回游城南",
    "author": "白居易",
    "content": [
      "朝退马未困，秋初日犹长。",
      "回辔城南去，郊野正清凉。",
      "水竹夹小径，萦回绕川冈。",
      "仰看晚山色，俯弄秋泉光。",
      "青松系我马，白石为我床。",
      "常时簪组累，此日和身忘。",
      "旦随鹓鹭末，暮游鸥鹤旁。",
      "机心一以尽，两处不乱行。",
      "谁辨心与迹，非行亦非藏。"
    ]
  },
  {
    "volume": 429,
    "sequence": 43,
    "title": "舟行（江州路上作）",
    "author": "白居易",
    "content": [
      "帆影日渐高，闲眠犹未起。",
      "起问鼓枻人，已行三十里。",
      "船头有行灶，炊稻烹红鲤。",
      "饱食起婆娑，盥漱秋江水。",
      "平生沧浪意，一旦来游此。",
      "何况不失家，舟中载妻子。"
    ]
  },
  {
    "volume": 429,
    "sequence": 44,
    "title": "湓浦早冬",
    "author": "白居易",
    "content": [
      "浔阳孟冬月，草木未全衰。",
      "祇抵长安陌，凉风八月时。",
      "日西湓水曲，独行吟旧诗。",
      "蓼花始零落，蒲叶稍离披。",
      "但作城中想，何异曲江池。"
    ]
  },
  {
    "volume": 429,
    "sequence": 45,
    "title": "江州雪",
    "author": "白居易",
    "content": [
      "新雪满前山，初晴好天气。",
      "日西骑马出，忽有京都意。",
      "城柳方缀花，檐冰才结穗。",
      "须臾风日暖，处处皆飘坠。",
      "行吟赏未足，坐叹销何易。",
      "犹胜岭南看，雰雰不到地。"
    ]
  }
]