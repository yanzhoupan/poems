[
  {
    "volume": 836,
    "sequence": 1,
    "title": "春",
    "author": "贯休",
    "content": [
      "自来自去动洪炉，无象无私无处无。",
      "回雁不多消气力，染花应最费工夫。",
      "溟濛便恨豪家惜，浓暖深为政笔驱。",
      "莫讶相逢只添睡，伊余心不在荣枯。"
    ]
  },
  {
    "volume": 836,
    "sequence": 2,
    "title": "闻迎真身",
    "author": "贯休",
    "content": [
      "四海无波八表臣，恭闻今岁礼真身。",
      "七重锁未开金钥，五色光先入紫宸。",
      "丹凤楼台飘瑞雪，岐阳草木亚香尘。",
      "可怜优钵罗花树，三十年来一度春。"
    ]
  },
  {
    "volume": 836,
    "sequence": 3,
    "title": "灞陵战叟",
    "author": "贯休",
    "content": [
      "剑刓秋水鬓梳霜，回首胡天与恨长。",
      "官竟不封右校尉，斗曾生挟左贤王。",
      "寻班超传空垂泪，读李陵书更断肠。",
      "今日灞陵陵畔见，春风花雾共茫茫。"
    ]
  },
  {
    "volume": 836,
    "sequence": 4,
    "title": "遇道者",
    "author": "贯休",
    "content": [
      "鹤骨松筋风貌殊，不言名姓绝荣枯。",
      "寻常藜杖九衢里，莫是商山一皓无。",
      "身带烟霞游汗漫，药兼神鬼在葫芦。",
      "只应张果支公辈，时复相逢醉海隅。"
    ]
  },
  {
    "volume": 836,
    "sequence": 5,
    "title": "赠钟陵陈处士",
    "author": "贯休",
    "content": [
      "否极方生社稷才，唯谭帝道鄙梯媒。",
      "高吟千首精怪动，长啸一声天地开。",
      "湖上独居多草木，山前频醉过风雷。",
      "吾皇仄席求贤久，莫待征书两度来。"
    ]
  },
  {
    "volume": 836,
    "sequence": 6,
    "title": "怀邻叟",
    "author": "贯休",
    "content": [
      "常思东溪庞眉翁，是非不解两颊红。",
      "桔槔打水声嘎嘎，紫芋白薤肥濛濛。",
      "鸥鸭静游深竹里，儿孙多在好花中。",
      "千门万户皆车马，谁爱如斯太古风。"
    ]
  },
  {
    "volume": 836,
    "sequence": 7,
    "title": "赠轩辕先生",
    "author": "贯休",
    "content": [
      "曾亲文景上金銮，语共容城语一般。",
      "久向红霞居不出，若非清世见应难。",
      "满炉药熟分仙尽，几局棋终看海干。",
      "略问先生真甲子，只言弟子是刘安。"
    ]
  },
  {
    "volume": 836,
    "sequence": 8,
    "title": "偶作因怀山中道侣",
    "author": "贯休",
    "content": [
      "是是非非竟不真，桃花流水送青春。",
      "姓刘姓项今何在，争利争名愁杀人。",
      "必竟输他常寂默，只应赢得苦沈沦。",
      "深云道者相思否，归去来兮湘水滨。"
    ]
  },
  {
    "volume": 836,
    "sequence": 9,
    "title": "送新罗人及第归",
    "author": "贯休",
    "content": [
      "捧桂香和紫禁烟，远乡程彻巨鳌边。",
      "莫言挂席飞连夜，见说无风即数年。",
      "衣上日光真是火，岛旁鱼骨大于船。",
      "到乡必遇来王使，与作唐书寄一篇。"
    ]
  },
  {
    "volume": 836,
    "sequence": 10,
    "title": "送新罗衲僧",
    "author": "贯休",
    "content": [
      "扶桑枝西真气奇，古人呼为师子儿。",
      "六环金锡轻摆撼，万仞雪峤空参差。",
      "枕上已无乡国梦，囊中犹挈石头碑。",
      "多惭不便随高步，正是风清无事时。"
    ]
  },
  {
    "volume": 836,
    "sequence": 11,
    "title": "春晚桐江上闲望作",
    "author": "贯休",
    "content": [
      "江上车声落日催，纷纷扰扰起红埃。",
      "更无人望青山立，空有帆冲夜色来。",
      "沙鸟似云钟外去，汀花如火雨中开。",
      "可怜潇洒鸱夷子，散发扁舟去不回。"
    ]
  },
  {
    "volume": 836,
    "sequence": 12,
    "title": "商山道者",
    "author": "贯休",
    "content": [
      "五千言外得玄音，石屋寒栖隔雪林。",
      "多傍松风梳绿发，只烧崖药点黄金。",
      "澄潭龙气来萦砌，月冷星精下听琴。",
      "曾梦先生非此处，碧桃溪上紫烟深。"
    ]
  },
  {
    "volume": 836,
    "sequence": 13,
    "title": "闻许棠及第因寄桂雍",
    "author": "贯休",
    "content": [
      "时清道合出尘埃，清苦为诗不仗媒。",
      "今日桂枝平折得，几年春色并将来。",
      "势扶九万风初极，名到三山花正开。",
      "更有平人居蛰屋，还应为作一声雷。"
    ]
  },
  {
    "volume": 836,
    "sequence": 14,
    "title": "瀔江秋居作",
    "author": "贯休",
    "content": [
      "无事相关性自据，庭前拾叶等闲书。",
      "青山万里竟不足，好竹数竿凉有余。",
      "近看老经加澹泊，欲归少室复何如。",
      "面前小沼清如镜，终养琴高赤鲤鱼。"
    ]
  },
  {
    "volume": 836,
    "sequence": 15,
    "title": "上缙云段使君",
    "author": "贯休",
    "content": [
      "清畏人知人尽知，缙云三载得宣尼。",
      "活民刀尺虽无象，出世文章岂有师。",
      "术气芝香粘瓮榼，云痕翠点满旌旗。",
      "今朝暂到金台上，颇觉心如太古时。"
    ]
  },
  {
    "volume": 836,
    "sequence": 16,
    "title": "春末兰溪道中作",
    "author": "贯休",
    "content": [
      "山花零落红与绯，汀烟濛茸江水肥。",
      "人担犁锄细雨歇，路入桑柘斜阳微。",
      "深喜东州云寇去，不知西狩几时归。",
      "清平时节何时是，转觉人心与道违。"
    ]
  },
  {
    "volume": 836,
    "sequence": 17,
    "title": "野居偶作",
    "author": "贯休",
    "content": [
      "高淡清虚即是家，何须须占好烟霞。",
      "无心于道道自得，有意向人人转赊。",
      "风触好花文锦落，砌横流水玉琴斜。",
      "但令如此还如此，谁羡前程未可涯。"
    ]
  },
  {
    "volume": 836,
    "sequence": 18,
    "title": "再游东林寺作五首",
    "author": "贯休",
    "content": [
      "台殿参差耸瑞烟，桂花飘雪水潺潺。",
      "莫疑远去无消息，七万余年始半年。",
      "桓玄旧辇残云湿，耶舍孤坟落照迟。",
      "有个山僧倚松睡，恐人来取白猿儿。",
      "玉像珠龛香阵横，锦霞多傍石墙生。",
      "辟蛇行者今何在，花里唯闻鸠鸟声。",
      "爱陶长官醉兀兀，送陆道士行迟迟。",
      "买酒过溪皆破戒，斯何人斯师如斯。",
      "白薝卜花露滴滴，红苾刍草香濛濛。",
      "田地更无尘一点，是何人合住其中。"
    ]
  },
  {
    "volume": 836,
    "sequence": 19,
    "title": "题兰江言上人院二首",
    "author": "贯休",
    "content": [
      "一生只著一麻衣，道业还欺习彦威。",
      "手把新诗说山梦，石桥天柱雪霏霏。",
      "只是危吟坐翠层，门前岐路自崩腾。",
      "青云名士时相访，茶煮西峰瀑布冰。"
    ]
  },
  {
    "volume": 836,
    "sequence": 20,
    "title": "中秋十五夜月",
    "author": "贯休",
    "content": [
      "噀雪喷霜满碧虚，王孙公子玩相呼。",
      "从来天匠为轮足，自是人心此夜余。",
      "静入万家危露滴，清埋众象叫鸿孤。",
      "坐来惟觉情无极，何况三湘与五湖。"
    ]
  },
  {
    "volume": 836,
    "sequence": 21,
    "title": "鹭鸶有怀（前东阳王慥使君养一鹭鸶名瑶花）",
    "author": "贯休",
    "content": [
      "粉魄霜华为尔枯，鸳鸯相伴更堪图。",
      "爱来沙岛遗银屋，终作金笼养雪雏。",
      "栖宿必多清濑梦，品流还次白猿徒。",
      "今朝不觉频回首，曾伴瑶花近玉壶。"
    ]
  },
  {
    "volume": 836,
    "sequence": 22,
    "title": "东阳罹乱后怀王慥使君五首",
    "author": "贯休",
    "content": [
      "昨来只对汉诸侯，胜事消磨不自由。",
      "裂地鼓鼙军□急，连天烽火阵云秋。",
      "砍毛淬剑虽无数，歃血为盟不到头。",
      "谁为今朝奉明主，使君司户在隋州。",
      "只报精兵过大河，东西南北杀人多。",
      "可怜白日浑如此，来似蝗虫争奈何。",
      "天意岂应容版乱，人心都改太雕讹。",
      "不胜惆怅还惆怅，一曲东风月胯歌。",
      "为郡无如王使君，一家清冷似云根。",
      "货财不入崔洪口，俎豆尝闻夫子言。",
      "须发坐成三载雪，黎氓空负二天恩。",
      "不堪西望西风起，纵火昆仑谁为论。",
      "魄慑魂飞骨亦销，此魂此魄亦难招。",
      "黄金白玉家家尽，绣闼雕甍处处烧。",
      "惊动乾坤常黯惨，深藏山岳亦倾摇。",
      "恭闻国有英雄将，拟把何心答圣朝。",
      "不是龚黄覆育才，即须清苦远尘埃。",
      "无人与奏吾皇去，致乱唯因酷吏来。",
      "刳剥生灵为事业，巧通豪谮作梯媒。",
      "令人转忆王夫子，一片真风去不回。"
    ]
  },
  {
    "volume": 836,
    "sequence": 23,
    "title": "秋夜怀嵩少因寄洛中旧知",
    "author": "贯休",
    "content": [
      "炉爇旃檀不称贫，霏霏玉露湿禅巾。",
      "紫金地上三更月，红藕香中一病身。",
      "少室少年偏入梦，多时多事去无因。",
      "如今憔悴头成雪，空想嵯峨羡故人。"
    ]
  },
  {
    "volume": 836,
    "sequence": 24,
    "title": "避地毗陵，寒月上孙徽使君兼寄东阳王使君三首",
    "author": "贯休",
    "content": [
      "一到毗陵心更劳，冷吟闲步拥云袍。",
      "岂缘思妙尘埃少，自是风清物态高。",
      "野色疏黄连楚甸，故山奇碧隔河桥。",
      "终须愚谷中安致，不是人间好羽毛。",
      "常忆双溪八咏前，讲诗论道接清贤。",
      "文欺白凤真难及，药拈红蕖岂偶然。",
      "花湿瑞烟粘玉磬，帘垂幽鸟啄苔钱。",
      "自怜不是悠悠者，吟嚼真风二十年。",
      "□雷车雨滴阶声，寂寞焚香独闭扃。",
      "锦绣文章无路达，袴襦歌咏隔墙听。",
      "松声冷浸茶轩碧，苔点狂吞纳线青。",
      "唯有孤高江太守，不忘病客在禅灵。"
    ]
  },
  {
    "volume": 836,
    "sequence": 25,
    "title": "秋末寄上桐江冯使君",
    "author": "贯休",
    "content": [
      "山东山色胜诸山，谢守清高不可攀。",
      "薄俗尽于言下泰，苦心唯到醉中闲。",
      "香凝锦帐抄书后，月转棠阴送客还。",
      "野客沾恩归未得，萧萧霜叶满柴关。"
    ]
  },
  {
    "volume": 836,
    "sequence": 26,
    "title": "禅师",
    "author": "贯休",
    "content": [
      "击鼓求亡益是非，木中生火更何为。",
      "吾师别是醍醐味，不是知心人不知。"
    ]
  },
  {
    "volume": 836,
    "sequence": 27,
    "title": "道士",
    "author": "贯休",
    "content": [
      "花岛相逢满袖云，藉花论道过金巾。",
      "腾腾又入仙山去，只恐是青城丈人。"
    ]
  },
  {
    "volume": 836,
    "sequence": 28,
    "title": "风琴",
    "author": "贯休",
    "content": [
      "至境心为造化功，一枝青竹四弦风。",
      "寥寥双耳更深后，如在缑山明月中。"
    ]
  },
  {
    "volume": 836,
    "sequence": 29,
    "title": "庭橘",
    "author": "贯休",
    "content": [
      "蚁踏金苞四五株，洞庭山上味何殊。",
      "不缘松树称君子，肯便甘人唤木奴。"
    ]
  },
  {
    "volume": 836,
    "sequence": 30,
    "title": "落花",
    "author": "贯休",
    "content": [
      "蝶醉蜂痴一簇香，绣葩红蒂堕残芳。",
      "因嗟好德人难得，公子王孙尽断肠。"
    ]
  },
  {
    "volume": 836,
    "sequence": 31,
    "title": "孤云",
    "author": "贯休",
    "content": [
      "将比鹭鸶还恐屈，始思残雪不如多。",
      "清风相引去更远，皎洁孤高奈尔何。"
    ]
  },
  {
    "volume": 836,
    "sequence": 32,
    "title": "苦吟",
    "author": "贯休",
    "content": [
      "河薄星疏雪月孤，松枝清气入肌肤。",
      "因知好句胜金玉，心极神劳特地无。"
    ]
  },
  {
    "volume": 836,
    "sequence": 33,
    "title": "古战处",
    "author": "贯休",
    "content": [
      "鬼气苍黄棘叶红，昔时人血此时风。",
      "相怜极目无疆地，曾落将军一阵中。"
    ]
  },
  {
    "volume": 836,
    "sequence": 34,
    "title": "偶然作",
    "author": "贯休",
    "content": [
      "蝉声引出石中蛩，寂寞门扃叶数重。",
      "谁道思山心不切，等闲尽出两三峰。"
    ]
  },
  {
    "volume": 836,
    "sequence": 35,
    "title": "招友人宿",
    "author": "贯休",
    "content": [
      "银地无尘金菊开，紫梨红枣堕莓苔。",
      "一泓秋水一轮月，今夜故人来不来"
    ]
  }
]