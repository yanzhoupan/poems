[
  {
    "volume": 391,
    "sequence": 1,
    "title": "金铜仙人辞汉歌",
    "author": "李贺",
    "content": [
      "茂陵刘郎秋风客，夜闻马嘶晓无迹。",
      "画栏桂树悬秋香，三十六宫土花碧。",
      "魏官牵车指千里，东关酸风射眸子。",
      "空将汉月出宫门，忆君清泪如铅水。",
      "衰兰送客咸阳道，天若有情天亦老。",
      "携盘独出月荒凉，渭城已远波声小。"
    ]
  },
  {
    "volume": 391,
    "sequence": 2,
    "title": "古悠悠行",
    "author": "李贺",
    "content": [
      "白景归西山，碧华上迢迢。",
      "今古何处尽，千岁随风飘。",
      "海沙变成石，鱼沫吹秦桥。",
      "空光远流浪，铜柱从年消。"
    ]
  },
  {
    "volume": 391,
    "sequence": 3,
    "title": "黄头郎",
    "author": "李贺",
    "content": [
      "黄头郎，捞拢去不归。",
      "南浦芙蓉影，愁红独自垂。",
      "水弄湘娥珮，竹啼山露月。",
      "玉瑟调青门，石云湿黄葛。",
      "沙上蘼芜花，秋风已先发。",
      "好持扫罗荐，香出鸳鸯热。"
    ]
  },
  {
    "volume": 391,
    "sequence": 4,
    "title": "马诗二十三首",
    "author": "李贺",
    "content": [
      "龙脊贴连钱，银蹄白踏烟。",
      "无人织锦韂，谁为铸金鞭。",
      "腊月草根甜，天街雪似盐。",
      "未知口硬软，先拟蒺藜衔。",
      "忽忆周天子，驱车上玉山。",
      "鸣驺辞凤苑，赤骥最承恩。",
      "此马非凡马，房星本是星。",
      "向前敲瘦骨，犹自带铜声。",
      "大漠山如雪，燕山月似钩。",
      "何当金络脑，快走踏清秋。",
      "饥卧骨查牙，粗毛刺破花。",
      "鬣焦朱色落，发断锯长麻。",
      "西母酒将阑，东王饭已干。",
      "君王若燕去，谁为拽车辕。",
      "赤兔无人用，当须吕布骑。",
      "吾闻果下马，羁策任蛮儿。",
      "飂叔去匆匆，如今不豢龙。",
      "夜来霜压栈，骏骨折西风。",
      "催榜渡乌江，神骓泣向风。",
      "君王今解剑，何处逐英雄。",
      "内马赐宫人，银鞯刺骐驎。",
      "午时盐坂上，蹭蹬溘风尘。",
      "批竹初攒耳，桃花未上身。",
      "他时须搅阵，牵去借将军。",
      "宝玦谁家子，长闻侠骨香。",
      "堆金买骏骨，将送楚襄王。",
      "香襆赭罗新，盘龙蹙镫鳞。",
      "回看南陌上，谁道不逢春。",
      "不从桓公猎，何能伏虎威。",
      "一朝沟陇出，看取拂云飞。",
      "唐剑斩隋公，拳毛属太宗。",
      "莫嫌金甲重，且去捉旋风。",
      "白铁剉青禾，砧间落细莎。",
      "世人怜小颈，金埒畏长牙。",
      "伯乐向前看，旋毛在腹间。",
      "只今掊白草，何日蓦青山。",
      "萧寺驮经马，元从竺国来。",
      "空知有善相，不解走章台。",
      "重围如燕尾，宝剑似鱼肠。",
      "欲求千里脚，先采眼中光。",
      "暂系腾黄马，仙人上彩楼。",
      "须鞭玉勒吏，何事谪高州。",
      "汗血到王家，随鸾撼玉珂。",
      "少君骑海上，人见是青骡。",
      "武帝爱神仙，烧金得紫烟。",
      "厩中皆肉马，不解上青天。"
    ]
  },
  {
    "volume": 391,
    "sequence": 5,
    "title": "申胡子觱篥歌",
    "author": "李贺",
    "content": [
      "颜热感君酒，含嚼芦中声。",
      "花娘篸绥妥，休睡芙蓉屏。",
      "谁截太平管，列点排空星。",
      "直贯开花风，天上驱云行。",
      "今夕岁华落，令人惜平生。",
      "心事如波涛，中坐时时惊。",
      "朔客骑白马，剑弝悬兰缨。",
      "俊健如生猱，肯拾蓬中萤。"
    ]
  },
  {
    "volume": 391,
    "sequence": 6,
    "title": "老夫采玉歌",
    "author": "李贺",
    "content": [
      "采玉采玉须水碧，琢作步摇徒好色。",
      "老夫饥寒龙为愁，蓝溪水气无清白。",
      "夜雨冈头食蓁子，杜鹃口血老夫泪。",
      "蓝溪之水厌生人，身死千年恨溪水。",
      "斜山柏风雨如啸，泉脚挂绳青袅袅。",
      "村寒白屋念娇婴，古台石磴悬肠草。"
    ]
  },
  {
    "volume": 391,
    "sequence": 7,
    "title": "伤心行",
    "author": "李贺",
    "content": [
      "咽咽学楚吟，病骨伤幽素。",
      "秋姿白发生，木叶啼风雨。",
      "灯青兰膏歇，落照飞蛾舞。",
      "古壁生凝尘，羁魂梦中语。"
    ]
  },
  {
    "volume": 391,
    "sequence": 8,
    "title": "湖中曲",
    "author": "李贺",
    "content": [
      "长眉越沙采兰若，桂叶水葓春漠漠。",
      "横船醉眠白昼闲，渡口梅风歌扇薄。",
      "燕钗玉股照青渠，越王娇郎小字书。",
      "蜀纸封巾报云鬓，晚漏壶中水淋尽。"
    ]
  },
  {
    "volume": 391,
    "sequence": 9,
    "title": "黄家洞",
    "author": "李贺",
    "content": [
      "雀步蹙沙声促促，四尺角弓青石镞。",
      "黑幡三点铜鼓鸣，高作猿啼摇箭箙。",
      "彩巾缠踍幅半斜，溪头簇队映葛花。",
      "山潭晚雾吟白鼍，竹蛇飞蠹射金沙。",
      "闲驱竹马缓归家，官军自杀容州槎。"
    ]
  },
  {
    "volume": 391,
    "sequence": 10,
    "title": "屏风曲",
    "author": "李贺",
    "content": [
      "蝶栖石竹银交关，水凝绿鸭琉璃钱。",
      "团回六曲抱膏兰，将鬟镜上掷金蝉。",
      "沉香火暖茱萸烟，酒觥绾带新承欢。",
      "月风吹露屏外寒，城上乌啼楚女眠。"
    ]
  },
  {
    "volume": 391,
    "sequence": 11,
    "title": "南山田中行",
    "author": "李贺",
    "content": [
      "秋野明，秋风白，塘水漻漻虫啧啧。",
      "云根苔藓山上石，冷红泣露娇啼色。",
      "荒畦九月稻叉牙，蛰萤低飞陇径斜。",
      "石脉水流泉滴沙，鬼灯如漆点松花。"
    ]
  },
  {
    "volume": 391,
    "sequence": 12,
    "title": "贵主征行乐",
    "author": "李贺",
    "content": [
      "奚骑黄铜连锁甲，罗旗香干金画叶。",
      "中军留醉河阳城，娇嘶紫燕踏花行。",
      "春营骑将如红玉，走马捎鞭上空绿。",
      "女垣素月角咿咿，牙帐未开分锦衣。"
    ]
  },
  {
    "volume": 391,
    "sequence": 13,
    "title": "酒罢张大彻索赠诗（时张初效潞幕）",
    "author": "李贺",
    "content": [
      "长鬣张郎三十八，天遣裁诗花作骨。",
      "往还谁是龙头人，公主遣秉鱼须笏。",
      "太行青草上白衫，匣中章奏密如蚕。",
      "金门石阁知卿有，豸角鸡香早晚含。",
      "陇西长吉摧颓客，酒阑感觉中区窄。",
      "葛衣断碎赵城秋，吟诗一夜东方白。"
    ]
  },
  {
    "volume": 391,
    "sequence": 14,
    "title": "罗浮山父与葛篇",
    "author": "李贺",
    "content": [
      "依依宜织江雨空，雨中六月兰台风。",
      "博罗老仙时出洞，千岁石床啼鬼工。",
      "蛇毒浓凝洞堂湿，江鱼不食衔沙立。",
      "欲剪箱中一尺天，吴娥莫道吴刀涩。"
    ]
  },
  {
    "volume": 391,
    "sequence": 15,
    "title": "仁和里杂叙皇甫湜（湜新尉陆浑）",
    "author": "李贺",
    "content": [
      "大人乞马癯乃寒，宗人贷宅荒厥垣。",
      "横庭鼠径空土涩，出篱大枣垂朱残。",
      "安定美人截黄绶，脱落缨裾瞑朝酒。",
      "还家白笔未上头，使我清声落人后。",
      "枉辱称知犯君眼，排引才升强縆断。",
      "洛风送马入长关，阖扇未开逢猰犬。",
      "那知坚都相草草，客枕幽单看春老。",
      "归来骨薄面无膏，疫气冲头鬓茎少。",
      "欲雕小说干天官，宗孙不调为谁怜。",
      "明朝下元复西道，崆峒叙别长如天。"
    ]
  },
  {
    "volume": 391,
    "sequence": 16,
    "title": "宫娃歌",
    "author": "李贺",
    "content": [
      "蜡光高悬照纱空，花房夜捣红守宫。",
      "象口吹香毾暖，ɡ七星挂城闻漏板。",
      "寒入罘罳殿影昏，彩鸾帘额著霜痕。",
      "啼蛄吊月钩栏下，屈膝铜铺锁阿甄。",
      "梦入家门上沙渚，天河落处长洲路。",
      "愿君光明如太阳，放妾骑鱼撇波去。"
    ]
  },
  {
    "volume": 391,
    "sequence": 17,
    "title": "堂堂",
    "author": "李贺",
    "content": [
      "堂堂复堂堂，红脱梅灰香。",
      "十年粉蠹生画梁，饥虫不食推碎黄。",
      "蕙花已老桃叶长，禁院悬帘隔御光。",
      "华清源中礜石汤，裴回白凤随君王。"
    ]
  },
  {
    "volume": 391,
    "sequence": 18,
    "title": "勉爱行二首送小季之庐山",
    "author": "李贺",
    "content": [
      "洛郊无俎豆，弊厩惭老马。",
      "小雁过炉峰，影落楚水下。",
      "长船倚云泊，石镜秋凉夜。",
      "岂解有乡情，弄月聊呜哑。",
      "别柳当马头，官槐如兔目。",
      "欲将千里别，持我易斗粟。",
      "南云北云空脉断，灵台经络悬春线。",
      "青轩树转月满床，下国饥儿梦中见。",
      "维尔之昆二十余，年来持镜颇有须。",
      "辞家三载今如此，索米王门一事无。",
      "荒沟古水光如刀，庭南拱柳生蛴螬。",
      "江干幼客真可念，郊原晚吹悲号号。"
    ]
  },
  {
    "volume": 391,
    "sequence": 19,
    "title": "致酒行",
    "author": "李贺",
    "content": [
      "零落栖迟一杯酒，主人奉觞客长寿。",
      "主父西游困不归，家人折断门前柳。",
      "吾闻马周昔作新丰客，天荒地老无人识。",
      "空将笺上两行书，直犯龙颜请恩泽。",
      "我有迷魂招不得，雄鸡一声天下白。",
      "少年心事当拏云，谁念幽寒坐呜呃。"
    ]
  },
  {
    "volume": 391,
    "sequence": 20,
    "title": "长歌续短歌",
    "author": "李贺",
    "content": [
      "长歌破衣襟，短歌断白发。",
      "秦王不可见，旦夕成内热。",
      "渴饮壶中酒，饥拔陇头粟。",
      "凄凄四月阑，千里一时绿。",
      "夜峰何离离，明月落石底。",
      "裴回沿石寻，照出高峰外。",
      "不得与之游，歌成鬓先改。"
    ]
  },
  {
    "volume": 391,
    "sequence": 21,
    "title": "公莫舞歌",
    "author": "李贺",
    "content": [
      "方花古础排九楹，刺豹淋血盛银罂。",
      "华筵鼓吹无桐竹，长刀直立割鸣筝。",
      "横楣粗锦生红纬，日炙锦嫣王未醉。",
      "腰下三看宝玦光，项庄掉箾栏前起。",
      "材官小臣公莫舞，座上真人赤龙子。",
      "芒砀云瑞抱天回，咸阳王气清如水。",
      "铁枢铁楗重束关，大旗五丈撞双镮。",
      "汉王今日颁秦印，绝膑刳肠臣不论。"
    ]
  },
  {
    "volume": 391,
    "sequence": 22,
    "title": "昌谷北园新笋四首",
    "author": "李贺",
    "content": [
      "箨落长竿削玉开，君看母笋是龙材。",
      "更容一夜抽千尺，别却池园数寸泥。",
      "斫取青光写楚辞，腻香春粉黑离离。",
      "无情有恨何人见，露压烟啼千万枝。",
      "家泉石眼两三茎，晓看阴根紫脉生。",
      "今年水曲春沙上，笛管新篁拔玉青。",
      "古竹老梢惹碧云，茂陵归卧叹清贫。",
      "风吹千亩迎雨啸，鸟重一枝入酒尊。"
    ]
  },
  {
    "volume": 391,
    "sequence": 23,
    "title": "恼公",
    "author": "李贺",
    "content": [
      "宋玉愁空断，娇饶粉自红。",
      "歌声春草露，门掩杏花丛。",
      "注口樱桃小，添眉桂叶浓。",
      "晓奁妆秀靥，夜帐减香筒。",
      "钿镜飞孤鹊，江图画水葓。",
      "陂陀梳碧凤，腰袅带金虫。",
      "杜若含清露，河蒲聚紫茸。",
      "月分蛾黛破，花合靥朱融。",
      "发重疑盘雾，腰轻乍倚风。",
      "密书题豆蔻，隐语笑芙蓉。",
      "莫锁茱萸匣，休开翡翠笼。",
      "弄珠惊汉燕，烧蜜引胡蜂。",
      "醉缬抛红网，单罗挂绿蒙。",
      "数钱教姹女，买药问巴賨。",
      "匀脸安斜雁，移灯想梦熊。",
      "肠攒非束竹，胘急是张弓。",
      "晚树迷新蝶，残霓忆断虹。",
      "古时填渤澥，今日凿崆峒。",
      "绣沓褰长幔，罗裙结短封。",
      "心摇如舞鹤，骨出似飞龙。",
      "井槛淋清漆，门铺缀白铜。",
      "隈花开兔径，向壁印狐踪。",
      "玳瑁钉帘薄，琉璃叠扇烘。",
      "象床缘素柏，瑶席卷香葱。",
      "细管吟朝幌，芳醪落夜枫。",
      "宜男生楚巷，栀子发金墉。",
      "龟甲开屏涩，鹅毛渗墨浓。",
      "黄庭留卫瓘，绿树养韩冯。",
      "鸡唱星悬柳，鸦啼露滴桐。",
      "黄娥初出座，宠妹始相从。",
      "蜡泪垂兰烬，秋芜扫绮栊。",
      "吹笙翻旧引，沽酒待新丰。",
      "短珮愁填粟，长弦怨削菘。",
      "曲池眠乳鸭，小阁睡娃僮。",
      "褥缝篸双线，钩绦辫五总。",
      "蜀烟飞重锦，峡雨溅轻容。",
      "拂镜羞温峤，薰衣避贾充。",
      "鱼生玉藕下，人在石莲中。",
      "含水弯蛾翠，登楼选马騣。",
      "使君居曲陌，园令住临邛。",
      "桂火流苏暖，金炉细炷通。",
      "春迟王子态，莺啭谢娘慵。",
      "玉漏三星曙，铜街五马逢。",
      "犀株防胆怯，银液镇心忪。",
      "跳脱看年命，琵琶道吉凶。",
      "王时应七夕，夫位在三宫。",
      "无力涂云母，多方带药翁。",
      "符因青鸟送，囊用绛纱缝。",
      "汉苑寻官柳，河桥阂禁钟。",
      "月明中妇觉，应笑画堂空。"
    ]
  },
  {
    "volume": 391,
    "sequence": 24,
    "title": "感讽五首",
    "author": "李贺",
    "content": [
      "合浦无明珠，龙洲无木奴。",
      "足知造化力，不给使君须。",
      "越妇未织作，吴蚕始蠕蠕。",
      "县官骑马来，狞色虬紫须。",
      "怀中一方板，板上数行书。",
      "不因使君怒，焉得诣尔庐。",
      "越妇拜县官，桑牙今尚小。",
      "会待春日晏，丝车方掷掉。",
      "越妇通言语，小姑具黄粱。",
      "县官踏餐去，簿吏复登堂。",
      "奇俊无少年，日车何躃躃。",
      "我待纡双绶，遗我星星发。",
      "都门贾生墓，青蝇久断绝。",
      "寒食摇扬天，愤景长肃杀。",
      "皇汉十二帝，唯帝称睿哲。",
      "一夕信竖儿，文明永沦歇。",
      "南山何其悲，鬼雨洒空草。",
      "长安夜半秋，风前几人老。",
      "低迷黄昏径，袅袅青栎道。",
      "月午树无影，一山唯白晓。",
      "漆炬迎新人，幽圹萤扰扰。",
      "星尽四方高，万物知天曙。",
      "己生须己养，荷担出门去。",
      "君平久不反，康伯循国路。",
      "晓思何譊譊，闤闠千人语。",
      "石根秋水明，石畔秋草瘦。",
      "侵衣野竹香，蛰蛰垂叶厚。",
      "岑中月归来，蟾光挂空秀。",
      "桂露对仙娥，星星下云逗。",
      "凄凉栀子落，山璺泣清漏。",
      "下有张仲蔚，披书案将朽。"
    ]
  },
  {
    "volume": 391,
    "sequence": 25,
    "title": "三月过行宫",
    "author": "李贺",
    "content": [
      "渠水红繁拥御墙，风娇小叶学娥妆。",
      "垂帘几度青春老，堪锁千年白日长。"
    ]
  }
]