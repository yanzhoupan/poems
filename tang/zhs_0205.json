[
  {
    "volume": 205,
    "sequence": 1,
    "title": "祀风师乐章·迎神",
    "author": "包佶",
    "content": [
      "太皞御气，句芒肇功。",
      "苍龙青旗，爰候祥风。",
      "律以和应，神以感通。",
      "鼎俎修蚃，时惟礼崇。"
    ]
  },
  {
    "volume": 205,
    "sequence": 2,
    "title": "祀风师乐章·奠币登歌",
    "author": "包佶",
    "content": [
      "旨酒告洁，青蘋应候。",
      "礼陈瑶币，乐献金奏。",
      "弹弦自昔，解冻惟旧。",
      "仰瞻肸蚃，群祥来凑。"
    ]
  },
  {
    "volume": 205,
    "sequence": 3,
    "title": "祀风师乐章·迎俎酌献",
    "author": "包佶",
    "content": [
      "德盛昭临，迎拜巽方。",
      "爰候发生，式荐馨香。",
      "酌醴具举，工歌再扬。",
      "神歆入律，恩降百祥。"
    ]
  },
  {
    "volume": 205,
    "sequence": 4,
    "title": "祀风师乐章·亚献终献",
    "author": "包佶",
    "content": [
      "膋芗备，玉帛陈。",
      "风动物，乐感神。",
      "三献终，百神臻。",
      "草木荣，天下春。"
    ]
  },
  {
    "volume": 205,
    "sequence": 5,
    "title": "祀风师乐章·送神",
    "author": "包佶",
    "content": [
      "微穆敷华能应节，飘扬发彩宜行庆。",
      "送迎灵驾神心飨，跪拜灵坛礼容盛。",
      "气和草木发萌芽，德畅禽鱼遂翔泳。",
      "永望翠盖逐流云，自兹率主调春令。"
    ]
  },
  {
    "volume": 205,
    "sequence": 6,
    "title": "祀雨师乐章·迎神",
    "author": "包佶",
    "content": [
      "陟降左右，诚达幽圆。",
      "作解之功，乐惟有年。",
      "云輧戾止，洒雾飘烟。",
      "惟馨展礼，爰列豆笾。"
    ]
  },
  {
    "volume": 205,
    "sequence": 7,
    "title": "祀雨师乐章·奠币登歌",
    "author": "包佶",
    "content": [
      "岁正朱明，礼布玄制。",
      "惟乐能感，与神合契。",
      "阴雾离披，灵驭摇裔。",
      "膏泽之庆，期于稔岁。"
    ]
  },
  {
    "volume": 205,
    "sequence": 8,
    "title": "祀雨师乐章·迎俎酌献",
    "author": "包佶",
    "content": [
      "阳开幽蛰，躬奉郁鬯。",
      "礼备节应，震来灵降。",
      "动植求声，飞沉允望。",
      "时康气茂，惟神之贶。"
    ]
  },
  {
    "volume": 205,
    "sequence": 9,
    "title": "祀雨师乐章·亚献终献",
    "author": "包佶",
    "content": [
      "奠既备，献将终。",
      "神行令，瑞飞空。",
      "迎乾德，祈岁功。",
      "乘烟燎，俨从风。"
    ]
  },
  {
    "volume": 205,
    "sequence": 10,
    "title": "祀雨师乐章·送神",
    "author": "包佶",
    "content": [
      "整驾升车望寥廓，垂阴荐祉荡昏氛。",
      "飨时灵贶僾如在，乐罢馀声遥可闻。",
      "饮福陈诚礼容备，撤俎终献曙光分。",
      "跪拜临坛结空想，年年应节候油云。"
    ]
  },
  {
    "volume": 205,
    "sequence": 11,
    "title": "答窦拾遗卧病见寄",
    "author": "包佶",
    "content": [
      "今春扶病移沧海，几度承恩对白花。",
      "送客屡闻帘外鹊，销愁已辨酒中蛇。",
      "瓶开枸杞悬泉水，鼎炼芙蓉伏火砂。",
      "误入尘埃牵吏役，羞将簿领到君家。"
    ]
  },
  {
    "volume": 205,
    "sequence": 12,
    "title": "对酒赠故人",
    "author": "包佶",
    "content": [
      "扶起离披菊，霜轻喜重开。",
      "醉中惊老去，笑里觉愁来。",
      "月送人无尽，风吹浪不回。",
      "感时将有寄，诗思涩难裁。"
    ]
  },
  {
    "volume": 205,
    "sequence": 13,
    "title": "同李吏部伏日口号，呈元庶子、路中丞",
    "author": "包佶",
    "content": [
      "火炎逢六月，金伏过三庚。",
      "几度衣裳汗，谁家枕簟清。",
      "颁冰无下位，裁扇有高名。",
      "吏部还开瓮，殷勤二客情。"
    ]
  },
  {
    "volume": 205,
    "sequence": 14,
    "title": "岭下卧疾，寄刘长卿员外",
    "author": "包佶",
    "content": [
      "唯有贫兼病，能令亲爱疏。",
      "岁时供放逐，身世付空虚。",
      "胫弱秋添絮，头风晓废梳。",
      "波澜喧众口，藜藿静吾庐。",
      "丧马思开卦，占枭懒发书。",
      "十年江海隔，离恨子知予。"
    ]
  },
  {
    "volume": 205,
    "sequence": 15,
    "title": "戏题诸判官厅壁",
    "author": "包佶",
    "content": [
      "六十老翁无所取，二三君子不相遗。",
      "愿留今日交欢意，直到隳官谢病时。"
    ]
  },
  {
    "volume": 205,
    "sequence": 16,
    "title": "酬兵部李侍郎晚过东厅之作（时自刑部侍郎拜祭酒）",
    "author": "包佶",
    "content": [
      "酒礼惭先祭，刑书已旷官。",
      "诏驰黄纸速，身在绛纱安。",
      "圣位登堂静，生徒跪席寒。",
      "庭槐暂摇落，幸为入春看。"
    ]
  },
  {
    "volume": 205,
    "sequence": 17,
    "title": "昭德皇后挽歌词",
    "author": "包佶",
    "content": [
      "西汜驰晖过，东园别路长。",
      "岁华唯陇柏，春事罢公桑。",
      "龟兆开泉户，禽巢闭画梁。",
      "更闻哀礼过，明诏制心丧。"
    ]
  },
  {
    "volume": 205,
    "sequence": 18,
    "title": "秋日过徐氏园林",
    "author": "包佶",
    "content": [
      "回塘分越水，古树积吴烟。",
      "扫竹催铺席，垂萝待系船。",
      "鸟窥新罅栗，龟上半欹莲。",
      "屡入忘归地，长嗟俗事牵。"
    ]
  },
  {
    "volume": 205,
    "sequence": 19,
    "title": "双山过信公所居",
    "author": "包佶",
    "content": [
      "遥礼前朝塔，微闻后夜钟。",
      "人间第四祖，云里一双峰。",
      "积雨封苔径，多年亚石松。",
      "传心不传法，谁可继高踪。"
    ]
  },
  {
    "volume": 205,
    "sequence": 20,
    "title": "尚书宗兄使过诗以奉献",
    "author": "包佶",
    "content": [
      "洛下交亲满，归闲意有馀。",
      "翻嫌旧坐宅，却驾所悬车。",
      "腹饱山僧供，头轻侍婢梳。",
      "上官唯揖让，半禄代耕锄。",
      "雨散三秋别，风传一字书。",
      "胜游如可继，还欲并园庐。"
    ]
  },
  {
    "volume": 205,
    "sequence": 21,
    "title": "抱疾谢李吏部赠诃黎勒叶",
    "author": "包佶",
    "content": [
      "一叶生西徼，赍来上海查。",
      "岁时经水府，根本别天涯。",
      "方士真难见，商胡辄自夸。",
      "此香同异域，看色胜仙家。",
      "茗饮暂调气，梧丸喜伐邪。",
      "幸蒙祛老疾，深愿驻韶华。"
    ]
  },
  {
    "volume": 205,
    "sequence": 22,
    "title": "奉和柳相公中书言怀",
    "author": "包佶",
    "content": [
      "运筹时所贵，前席礼偏深。",
      "羸驾归贫宅，欹冠出禁林。",
      "凤巢方得地，牛喘最关心。",
      "雅望期三入，东山未可寻。"
    ]
  },
  {
    "volume": 205,
    "sequence": 23,
    "title": "客自江南话过亡友朱司议故宅",
    "author": "包佶",
    "content": [
      "交臂多相共，风流忆此人。",
      "海翻移里巷，书蠹积埃尘。",
      "奉佛栖禅久，辞官上疏频。",
      "故来分半宅，惟是旧交亲。"
    ]
  },
  {
    "volume": 205,
    "sequence": 24,
    "title": "酬于侍郎湖南见寄十四韵",
    "author": "包佶",
    "content": [
      "桂岭千崖断，湘流一派通。",
      "长沙今贾傅，东海旧于公。",
      "章甫经殊俗，离骚继雅风。",
      "金闺文作字，玉匣气成虹。",
      "翰墨时招侣，丹青夙在公。",
      "主恩留左掖，人望积南宫。",
      "巧拙循名异，浮沉顾位同。",
      "九迁归上略，三已契愚衷。",
      "责谢庭中吏，悲宽塞上翁。",
      "楚材欣有适，燕石愧无功。",
      "山晓重岚外，林春苦雾中。",
      "雪花翻海鹤，波影倒江枫。",
      "去札频逢信，回帆早挂空。",
      "避贤方有日，非敢爱微躬。"
    ]
  },
  {
    "volume": 205,
    "sequence": 25,
    "title": "朝拜元陵",
    "author": "包佶",
    "content": [
      "宫前石马对中峰，云里金铺闭几重。",
      "不见露盘迎晓日，唯闻木斧扣寒松。"
    ]
  },
  {
    "volume": 205,
    "sequence": 26,
    "title": "发襄阳后却寄公安人",
    "author": "包佶",
    "content": [
      "挥泪送回人，将书报所亲。",
      "晚年多疾病，中路有风尘。",
      "王粲频征楚，君恩许入秦。",
      "还同星火去，马上别江春。"
    ]
  },
  {
    "volume": 205,
    "sequence": 27,
    "title": "立春后休沐",
    "author": "包佶",
    "content": [
      "心与青春背，新年亦掩扉。",
      "渐穷无相学，惟避不材讥。",
      "积病攻难愈，衔恩报转微。",
      "定知书课日，优诏许辞归。"
    ]
  },
  {
    "volume": 205,
    "sequence": 28,
    "title": "宿庐山，赠白鹤观刘尊师",
    "author": "包佶",
    "content": [
      "苍苍五老雾中坛，杳杳三山洞里官。",
      "手护昆仑象牙简，心推霹雳枣枝盘。",
      "春飞雪粉如毫润，晓漱琼膏冰齿寒。",
      "渐恨流年筋力少，惟思露冕事星冠。"
    ]
  },
  {
    "volume": 205,
    "sequence": 29,
    "title": "观壁画九想图",
    "author": "包佶",
    "content": [
      "一世荣枯无异同，百年哀乐又归空。",
      "夜阑鸟鹊相争处，林下真僧在定中。"
    ]
  },
  {
    "volume": 205,
    "sequence": 30,
    "title": "送日本国聘贺使晁巨卿东归",
    "author": "包佶",
    "content": [
      "上才生下国，东海是西邻。",
      "九译蕃君使，千年圣主臣。",
      "野情偏得礼，木性本含真。",
      "锦帆乘风转，金装照地新。",
      "孤城开蜃阁，晓日上朱轮。",
      "早识来朝岁，涂山玉帛均。"
    ]
  },
  {
    "volume": 205,
    "sequence": 31,
    "title": "顾著作宅赋诗",
    "author": "包佶",
    "content": [
      "几年江海烟霞，乘醉一到京华。",
      "已觉不嫌羊酪，谁能长守兔罝。",
      "脱巾偏招相国，逢竹便认吾家。",
      "各在芸台阁里，烦君日日登车。"
    ]
  },
  {
    "volume": 205,
    "sequence": 32,
    "title": "近获风痹之疾，题寄所怀",
    "author": "包佶",
    "content": [
      "病夫将已矣，无可答君恩。",
      "衾枕同羁客，图书委外孙。",
      "久来从吏道，常欲奉空门。",
      "疾走机先息，欹行力渐烦。",
      "无医能却老，有变是游魂。",
      "鸟宿还依伴，蓬飘莫问根。",
      "寓形齐指马，观境制心猿。",
      "唯借南荣地，清晨暂负暄。"
    ]
  },
  {
    "volume": 205,
    "sequence": 33,
    "title": "奉和常阁老晚秋集贤院即事，寄赠徐、薛二侍郎",
    "author": "包佶",
    "content": [
      "秘殿掖垣西，书楼苑树齐。",
      "秋烟凝缥帙，晓色上璇题。",
      "门接承明近，池连太液低。",
      "疏钟文马驻，繁叶彩禽栖。",
      "职美纶将綍，荣深组及珪。",
      "九霄偏眷顾，三事早提携。",
      "对案临青玉，窥书捧紫泥。",
      "始欢新遇重，还惜旧游暌。",
      "左宦登吴岫，分家渡越溪。",
      "赋中频叹鵩，卜处几听鸡。",
      "望阙应多恋，临津不用迷。",
      "柏梁思和曲，朝夕候金闺。"
    ]
  },
  {
    "volume": 205,
    "sequence": 34,
    "title": "酬顾况见寄",
    "author": "包佶",
    "content": [
      "于越城边枫叶高，楚人书里寄离骚。",
      "寒江鸂鶒思俦侣，岁岁临流刷羽毛。"
    ]
  },
  {
    "volume": 205,
    "sequence": 35,
    "title": "岁日作（一作口号）",
    "author": "包佶",
    "content": [
      "更劳今日春风至，枯树无枝可寄花。",
      "览镜唯看飘乱发，临风谁为驻浮槎。"
    ]
  },
  {
    "volume": 205,
    "sequence": 36,
    "title": "元日观百僚朝会",
    "author": "包佶",
    "content": [
      "万国贺唐尧，清晨会百僚。",
      "花冠萧相府，绣服霍嫖姚。",
      "寿色凝丹槛，欢声彻九霄。",
      "御炉分兽炭，仙管弄云韶。",
      "日照金觞动，风吹玉佩摇。",
      "都城献赋者，不得共趋朝。"
    ]
  },
  {
    "volume": 205,
    "sequence": 37,
    "title": "再过金陵",
    "author": "包佶",
    "content": [
      "玉树歌终王气收，雁行高送石城秋。",
      "江山不管兴亡事，一任斜阳伴客愁。"
    ]
  },
  {
    "volume": 205,
    "sequence": 38,
    "title": "寄杨侍御（一作包何诗）",
    "author": "包佶",
    "content": [
      "一官何幸得同时，十载无媒独见遗。",
      "今日不论腰下组，请君看取鬓边丝。"
    ]
  }
]