[
  {
    "volume": 229,
    "sequence": 1,
    "title": "哭严仆射归榇",
    "author": "杜甫",
    "content": [
      "素幔随流水，归舟返旧京。",
      "老亲如宿昔，部曲异平生。",
      "风送蛟龙雨，天长骠骑营。",
      "一哀三峡暮，遗后见君情。"
    ]
  },
  {
    "volume": 229,
    "sequence": 2,
    "title": "宴戎州杨使君东楼",
    "author": "杜甫",
    "content": [
      "胜绝惊身老，情忘发兴奇。",
      "座从歌妓密，乐任主人为。",
      "重碧拈春酒，轻红擘荔枝。",
      "楼高欲愁思，横笛未休吹。"
    ]
  },
  {
    "volume": 229,
    "sequence": 3,
    "title": "渝州候严六侍御不到，先下峡",
    "author": "杜甫",
    "content": [
      "闻道乘骢发，沙边待至今。",
      "不知云雨散，虚费短长吟。",
      "山带乌蛮阔，江连白帝深。",
      "船经一柱观，留眼共登临。"
    ]
  },
  {
    "volume": 229,
    "sequence": 4,
    "title": "拨闷（一作赠严二别驾）",
    "author": "杜甫",
    "content": [
      "闻道云安麹米春，才倾一盏即醺人。",
      "乘舟取醉非难事，下峡消愁定几巡。",
      "长年三老遥怜汝，棙柁开头捷有神。",
      "已办青钱防雇直，当令美味入吾唇。"
    ]
  },
  {
    "volume": 229,
    "sequence": 5,
    "title": "闻高常侍亡（忠州作）",
    "author": "杜甫",
    "content": [
      "归朝不相见，蜀使忽传亡。",
      "虚历金华省，何殊地下郎。",
      "致君丹槛折，哭友白云长。",
      "独步诗名在，只令故旧伤。"
    ]
  },
  {
    "volume": 229,
    "sequence": 6,
    "title": "宴忠州使君侄宅",
    "author": "杜甫",
    "content": [
      "出守吾家侄，殊方此日欢。",
      "自须游阮巷，不是怕湖滩。",
      "乐助长歌逸，杯饶旅思宽。",
      "昔曾如意舞，牵率强为看。"
    ]
  },
  {
    "volume": 229,
    "sequence": 7,
    "title": "禹庙（此忠州临江县禹祠也）",
    "author": "杜甫",
    "content": [
      "禹庙空山里，秋风落日斜。",
      "荒庭垂橘柚，古屋画龙蛇。",
      "云气生虚壁，江声走白沙。",
      "早知乘四载，疏凿控三巴。"
    ]
  },
  {
    "volume": 229,
    "sequence": 8,
    "title": "题忠州龙兴寺所居院壁",
    "author": "杜甫",
    "content": [
      "忠州三峡内，井邑聚云根。",
      "小市常争米，孤城早闭门。",
      "空看过客泪，莫觅主人恩。",
      "淹泊仍愁虎，深居赖独园。"
    ]
  },
  {
    "volume": 229,
    "sequence": 9,
    "title": "旅夜书怀",
    "author": "杜甫",
    "content": [
      "细草微风岸，危樯独夜舟。",
      "星垂平野阔，月涌大江流。",
      "名岂文章著，官因老病休。",
      "飘飘何所似，天地一沙鸥。"
    ]
  },
  {
    "volume": 229,
    "sequence": 10,
    "title": "别常征君",
    "author": "杜甫",
    "content": [
      "儿扶犹杖策，卧病一秋强。",
      "白发少新洗，寒衣宽总长。",
      "故人忧见及，此别泪相忘。",
      "各逐萍流转，来书细作行。"
    ]
  },
  {
    "volume": 229,
    "sequence": 11,
    "title": "三绝句",
    "author": "杜甫",
    "content": [
      "前年渝州杀刺史，今年开州杀刺史。",
      "群盗相随剧虎狼，食人更肯留妻子。",
      "二十一家同入蜀，惟残一人出骆谷。",
      "自说二女啮臂时，回头却向秦云哭。",
      "殿前兵马虽骁雄，纵暴略与羌浑同。",
      "闻道杀人汉水上，妇女多在官军中。"
    ]
  },
  {
    "volume": 229,
    "sequence": 12,
    "title": "十二月一日三首",
    "author": "杜甫",
    "content": [
      "今朝腊月春意动，云安县前江可怜。",
      "一声何处送书雁，百丈谁家上水船。",
      "未将梅蕊惊愁眼，要取楸花媚远天。",
      "明光起草人所羡，肺病几时朝日边。",
      "寒轻市上山烟碧，日满楼前江雾黄。",
      "负盐出井此溪女，打鼓发船何郡郎。",
      "新亭举目风景切，茂陵著书消渴长。",
      "春花不愁不烂漫，楚客唯听棹相将。",
      "即看燕子入山扉，岂有黄鹂历翠微。",
      "短短桃花临水岸，轻轻柳絮点人衣。",
      "春来准拟开怀久，老去亲知见面稀。",
      "他日一杯难强进，重嗟筋力故山违。"
    ]
  },
  {
    "volume": 229,
    "sequence": 13,
    "title": "又雪",
    "author": "杜甫",
    "content": [
      "南雪不到地，青崖沾未消。",
      "微微向日薄，脉脉去人遥。",
      "冬热鸳鸯病，峡深豺虎骄。",
      "愁边有江水，焉得北之朝。"
    ]
  },
  {
    "volume": 229,
    "sequence": 14,
    "title": "奉汉中王手札",
    "author": "杜甫",
    "content": [
      "国有乾坤大，王今叔父尊。",
      "剖符来蜀道，归盖取荆门。",
      "峡险通舟过，水长注海奔。",
      "主人留上客，避暑得名园。",
      "前后缄书报，分明馔玉恩。",
      "天云浮绝壁，风竹在华轩。",
      "已觉良宵永，何看骇浪翻。",
      "入期朱邸雪，朝傍紫微垣。",
      "枚乘文章老，河间礼乐存。",
      "悲秋宋玉宅，失路武陵源。",
      "淹薄俱崖口，东西异石根。",
      "夷音迷咫尺，鬼物傍黄昏。",
      "犬马诚为恋，狐狸不足论。",
      "从容草奏罢，宿昔奉清樽。"
    ]
  },
  {
    "volume": 229,
    "sequence": 15,
    "title": "赠崔十三评事公辅",
    "author": "杜甫",
    "content": [
      "飘飘西极马，来自渥洼池。",
      "飒飁定山桂，低徊风雨枝。",
      "我闻龙正直，道屈尔何为。",
      "且有元戎命，悲歌识者谁。",
      "官联辞冗长，行路洗欹危。",
      "脱剑主人赠，去帆春色随。",
      "阴沉铁凤阙，教练羽林儿。",
      "天子朝侵早，云台仗数移。",
      "分军应供给，百姓日支离。",
      "黠吏因封己，公才或守雌。",
      "燕王买骏骨，渭老得熊罴。",
      "活国名公在，拜坛群寇疑。",
      "冰壶动瑶碧，野水失蛟螭。",
      "入幕诸彦集，渴贤高选宜。",
      "骞腾坐可致，九万起于斯。",
      "复进出矛戟，昭然开鼎彝。",
      "会看之子贵，叹及老夫衰。",
      "岂但江曾决，还思雾一披。",
      "暗尘生古镜，拂匣照西施。",
      "舅氏多人物，无惭困翮垂。"
    ]
  },
  {
    "volume": 229,
    "sequence": 16,
    "title": "长江二首",
    "author": "杜甫",
    "content": [
      "众水会涪万，瞿塘争一门。",
      "朝宗人共挹，盗贼尔谁尊。",
      "孤石隐如马，高萝垂饮猿。",
      "归心异波浪，何事即飞翻。",
      "浩浩终不息，乃知东极临。",
      "众流归海意，万国奉君心。",
      "色借潇湘阔，声驱滟滪深。",
      "未辞添雾雨，接上遇衣襟。"
    ]
  },
  {
    "volume": 229,
    "sequence": 17,
    "title": "承闻故房相公灵榇自阆州启殡归葬东都有作二首",
    "author": "杜甫",
    "content": [
      "远闻房太守，归葬陆浑山。",
      "一德兴王后，孤魂久客间。",
      "孔明多故事，安石竟崇班。",
      "他日嘉陵涕，仍沾楚水还。",
      "丹旐飞飞日，初传发阆州。",
      "风尘终不解，江汉忽同流。",
      "剑动新身匣，书归故国楼。",
      "尽哀知有处，为客恐长休。"
    ]
  },
  {
    "volume": 229,
    "sequence": 18,
    "title": "云安九日，郑十八携酒陪诸公宴",
    "author": "杜甫",
    "content": [
      "寒花开已尽，菊蕊独盈枝。",
      "旧摘人频异，轻香酒暂随。",
      "地偏初衣夹，山拥更登危。",
      "万国皆戎马，酣歌泪欲垂。"
    ]
  },
  {
    "volume": 229,
    "sequence": 19,
    "title": "答郑十七郎一绝",
    "author": "杜甫",
    "content": [
      "雨后过畦润，花残步屐迟。",
      "把文惊小陆，好客见当时。"
    ]
  },
  {
    "volume": 229,
    "sequence": 20,
    "title": "将晓二首",
    "author": "杜甫",
    "content": [
      "石城除击柝，铁锁欲开关。",
      "鼓角悲荒塞，星河落曙山。",
      "巴人常小梗，蜀使动无还。",
      "垂老孤帆色，飘飘犯百蛮。",
      "军吏回官烛，舟人自楚歌。",
      "寒沙蒙薄雾，落月去清波。",
      "壮惜身名晚，衰惭应接多。",
      "归朝日簪笏，筋力定如何。"
    ]
  },
  {
    "volume": 229,
    "sequence": 21,
    "title": "怀锦水居止二首",
    "author": "杜甫",
    "content": [
      "军旅西征僻，风尘战伐多。",
      "犹闻蜀父老，不忘舜讴歌。",
      "天险终难立，柴门岂重过。",
      "朝朝巫峡水，远逗锦江波。",
      "万里桥南宅，百花潭北庄。",
      "层轩皆面水，老树饱经霜。",
      "雪岭界天白，锦城曛日黄。",
      "惜哉形胜地，回首一茫茫。"
    ]
  },
  {
    "volume": 229,
    "sequence": 22,
    "title": "子规",
    "author": "杜甫",
    "content": [
      "峡里云安县，江楼翼瓦齐。",
      "两边山木合，终日子规啼。",
      "眇眇春风见，萧萧夜色凄。",
      "客愁那听此，故作傍人低。"
    ]
  },
  {
    "volume": 229,
    "sequence": 23,
    "title": "立春",
    "author": "杜甫",
    "content": [
      "春日春盘细生菜，忽忆两京梅发时。",
      "盘出高门行白玉，菜传纤手送青丝。",
      "巫峡寒江那对眼，杜陵远客不胜悲。",
      "此身未知归定处，呼儿觅纸一题诗。"
    ]
  },
  {
    "volume": 229,
    "sequence": 24,
    "title": "漫成一绝",
    "author": "杜甫",
    "content": [
      "江月去人只数尺，风灯照夜欲三更。",
      "沙头宿鹭联拳静，船尾跳鱼拨剌鸣。"
    ]
  },
  {
    "volume": 229,
    "sequence": 25,
    "title": "老病",
    "author": "杜甫",
    "content": [
      "老病巫山里，稽留楚客中。",
      "药残他日裹，花发去年丛。",
      "夜足沾沙雨，春多逆水风。",
      "合分双赐笔，犹作一飘蓬。"
    ]
  },
  {
    "volume": 229,
    "sequence": 26,
    "title": "南楚",
    "author": "杜甫",
    "content": [
      "南楚青春异，暄寒早早分。",
      "无名江上草，随意岭头云。",
      "正月蜂相见，非时鸟共闻。",
      "杖藜妨跃马，不是故离群。"
    ]
  },
  {
    "volume": 229,
    "sequence": 27,
    "title": "寄常征君",
    "author": "杜甫",
    "content": [
      "白水青山空复春，征君晚节傍风尘。",
      "楚妃堂上色殊众，海鹤阶前鸣向人。",
      "万事纠纷犹绝粒，一官羁绊实藏身。",
      "开州入夏知凉冷，不似云安毒热新。"
    ]
  },
  {
    "volume": 229,
    "sequence": 28,
    "title": "寄岑嘉州（州据蜀江外）",
    "author": "杜甫",
    "content": [
      "不见故人十年馀，不道故人无素书。",
      "愿逢颜色关塞远，岂意出守江城居。",
      "外江三峡且相接，斗酒新诗终日疏。",
      "谢脁每篇堪讽诵，冯唐已老听吹嘘。",
      "泊船秋夜经春草，伏枕青枫限玉除。",
      "眼前所寄选何物，赠子云安双鲤鱼。"
    ]
  },
  {
    "volume": 229,
    "sequence": 29,
    "title": "移居夔州郭",
    "author": "杜甫",
    "content": [
      "伏枕云安县，迁居白帝城。",
      "春知催柳别，江与放船清。",
      "农事闻人说，山光见鸟情。",
      "禹功饶断石，且就土微平。"
    ]
  },
  {
    "volume": 229,
    "sequence": 30,
    "title": "船下夔州郭宿，雨湿不得上岸，别王十二判官",
    "author": "杜甫",
    "content": [
      "依沙宿舸船，石濑月娟娟。",
      "风起春灯乱，江鸣夜雨悬。",
      "晨钟云外湿，胜地石堂烟。",
      "柔橹轻鸥外，含凄觉汝贤。"
    ]
  },
  {
    "volume": 229,
    "sequence": 31,
    "title": "雨不绝",
    "author": "杜甫",
    "content": [
      "鸣雨既过渐细微，映空摇飏如丝飞。",
      "阶前短草泥不乱，院里长条风乍稀。",
      "舞石旋应将乳子，行云莫自湿仙衣。",
      "眼边江舸何匆促，未待安流逆浪归。"
    ]
  },
  {
    "volume": 229,
    "sequence": 32,
    "title": "崔评事弟许相迎不到应虑老夫见泥雨…必愆佳期走笔戏简",
    "author": "杜甫",
    "content": [
      "江阁要宾许马迎，午时起坐自天明。",
      "浮云不负青春色，细雨何孤白帝城。",
      "身过花间沾湿好，醉于马上往来轻。",
      "虚疑皓首冲泥怯，实少银鞍傍险行。"
    ]
  },
  {
    "volume": 229,
    "sequence": 33,
    "title": "宿江边阁（即后西阁）",
    "author": "杜甫",
    "content": [
      "暝色延山径，高斋次水门。",
      "薄云岩际宿，孤月浪中翻。",
      "鹳鹤追飞静，豺狼得食喧。",
      "不眠忧战伐，无力正乾坤。"
    ]
  },
  {
    "volume": 229,
    "sequence": 34,
    "title": "夜宿西阁，晓呈元二十一曹长",
    "author": "杜甫",
    "content": [
      "城暗更筹急，楼高雨雪微。",
      "稍通绡幕霁，远带玉绳稀。",
      "门鹊晨光起，墙乌宿处飞。",
      "寒江流甚细，有意待人归。"
    ]
  },
  {
    "volume": 229,
    "sequence": 35,
    "title": "西阁口号（呈元二十一）",
    "author": "杜甫",
    "content": [
      "山木抱云稠，寒江绕上头。",
      "雪崖才变石，风幔不依楼。",
      "社稷堪流涕，安危在运筹。",
      "看君话王室，感动几销忧。"
    ]
  },
  {
    "volume": 229,
    "sequence": 36,
    "title": "西阁雨望",
    "author": "杜甫",
    "content": [
      "楼雨沾云幔，山寒著水城。",
      "径添沙面出，湍减石棱生。",
      "菊蕊凄疏放，松林驻远情。",
      "滂沱朱槛湿，万虑傍檐楹。"
    ]
  },
  {
    "volume": 229,
    "sequence": 37,
    "title": "不离西阁二首",
    "author": "杜甫",
    "content": [
      "江柳非时发，江花冷色频。",
      "地偏应有瘴，腊近已含春。",
      "失学从愚子，无家住老身。",
      "不知西阁意，肯别定留人。",
      "西阁从人别，人今亦故亭。",
      "江云飘素练，石壁断空青。",
      "沧海先迎日，银河倒列星。",
      "平生耽胜事，吁骇始初经。"
    ]
  },
  {
    "volume": 229,
    "sequence": 38,
    "title": "西阁三度期大昌严明府同宿不到",
    "author": "杜甫",
    "content": [
      "问子能来宿，今疑索故要。",
      "匣琴虚夜夜，手板自朝朝。",
      "金吼霜钟彻，花催腊炬销。",
      "早凫江槛底，双影漫飘飖。"
    ]
  },
  {
    "volume": 229,
    "sequence": 39,
    "title": "西阁二首",
    "author": "杜甫",
    "content": [
      "巫山小摇落，碧色见松林。",
      "百鸟各相命，孤云无自心。",
      "层轩俯江壁，要路亦高深。",
      "朱绂犹纱帽，新诗近玉琴。",
      "功名不早立，衰病谢知音。",
      "哀世非王粲，终然学越吟。",
      "懒心似江水，日夜向沧洲。",
      "不道含香贱，其如镊白休。",
      "经过调碧柳，萧索倚朱楼。",
      "毕娶何时竟，消中得自由。",
      "豪华看古往，服食寄冥搜。",
      "诗尽人间兴，兼须入海求。"
    ]
  },
  {
    "volume": 229,
    "sequence": 40,
    "title": "阁夜",
    "author": "杜甫",
    "content": [
      "岁暮阴阳催短景，天涯霜雪霁寒宵。",
      "五更鼓角声悲壮，三峡星河影动摇。",
      "野哭几家闻战伐，夷歌数处起渔樵。",
      "卧龙跃马终黄土，人事依依漫寂寥。"
    ]
  },
  {
    "volume": 229,
    "sequence": 41,
    "title": "西阁夜",
    "author": "杜甫",
    "content": [
      "恍惚寒山暮，逶迤白雾昏。",
      "山虚风落石，楼静月侵门。",
      "击柝可怜子，无衣何处村。",
      "时危关百虑，盗贼尔犹存。"
    ]
  },
  {
    "volume": 229,
    "sequence": 42,
    "title": "瀼西寒望",
    "author": "杜甫",
    "content": [
      "水色含群动，朝光切太虚。",
      "年侵频怅望，兴远一萧疏。",
      "猿挂时相学，鸥行炯自如。",
      "瞿唐春欲至，定卜瀼西居。"
    ]
  },
  {
    "volume": 229,
    "sequence": 43,
    "title": "入宅三首（大历二年春，甫自西阁迁赤甲）",
    "author": "杜甫",
    "content": [
      "奔峭背赤甲，断崖当白盐。",
      "客居愧迁次，春酒渐多添。",
      "花亚欲移竹，鸟窥新卷帘。",
      "衰年不敢恨，胜概欲相兼。",
      "乱后居难定，春归客未还。",
      "水生鱼复浦，云暖麝香山。",
      "半顶梳头白，过眉拄杖斑。",
      "相看多使者，一一问函关。",
      "宋玉归州宅，云通白帝城。",
      "吾人淹老病，旅食岂才名。",
      "峡口风常急，江流气不平。",
      "只应与儿子，飘转任浮生。"
    ]
  },
  {
    "volume": 229,
    "sequence": 44,
    "title": "赤甲",
    "author": "杜甫",
    "content": [
      "卜居赤甲迁居新，两见巫山楚水春。",
      "炙背可以献天子，美芹由来知野人。",
      "荆州郑薛寄书近，蜀客郗岑非我邻。",
      "笑接郎中评事饮，病从深酌道吾真。"
    ]
  },
  {
    "volume": 229,
    "sequence": 45,
    "title": "卜居",
    "author": "杜甫",
    "content": [
      "归羡辽东鹤，吟同楚执珪。",
      "未成游碧海，著处觅丹梯。",
      "云障宽江左，春耕破瀼西。",
      "桃红客若至，定似昔人迷。"
    ]
  },
  {
    "volume": 229,
    "sequence": 46,
    "title": "暮春题瀼西新赁草屋五首",
    "author": "杜甫",
    "content": [
      "久嗟三峡客，再与暮春期。",
      "百舌欲无语，繁花能几时。",
      "谷虚云气薄，波乱日华迟。",
      "战伐何由定，哀伤不在兹。",
      "此邦千树橘，不见比封君。",
      "养拙干戈际，全生麋鹿群。",
      "畏人江北草，旅食瀼西云。",
      "万里巴渝曲，三年实饱闻。",
      "彩云阴复白，锦树晓来青。",
      "身世双蓬鬓，乾坤一草亭。",
      "哀歌时自短，醉舞为谁醒。",
      "细雨荷锄立，江猿吟翠屏。",
      "壮年学书剑，他日委泥沙。",
      "事主非无禄，浮生即有涯。",
      "高斋依药饵，绝域改春华。",
      "丧乱丹心破，王臣未一家。",
      "欲陈济世策，已老尚书郎。",
      "未息豺虎斗，空惭鸳鹭行。",
      "时危人事急，风逆羽毛伤。",
      "落日悲江汉，中宵泪满床。"
    ]
  },
  {
    "volume": 229,
    "sequence": 47,
    "title": "园",
    "author": "杜甫",
    "content": [
      "仲夏流多水，清晨向小园。",
      "碧溪摇艇阔，朱果烂枝繁。",
      "始为江山静，终防市井喧。",
      "畦蔬绕茅屋，自足媚盘餐。"
    ]
  },
  {
    "volume": 229,
    "sequence": 48,
    "title": "竖子至",
    "author": "杜甫",
    "content": [
      "楂梨且缀碧，梅杏半传黄。",
      "小子幽园至，轻笼熟柰香。",
      "山风犹满把，野露及新尝。",
      "欲寄江湖客，提携日月长。"
    ]
  },
  {
    "volume": 229,
    "sequence": 49,
    "title": "示獠奴阿段",
    "author": "杜甫",
    "content": [
      "山木苍苍落日曛，竹竿褭褭细泉分。",
      "郡人入夜争馀沥，竖子寻源独不闻。",
      "病渴三更回白首，传声一注湿青云。",
      "曾惊陶侃胡奴异，怪尔常穿虎豹群。"
    ]
  },
  {
    "volume": 229,
    "sequence": 50,
    "title": "秋野五首",
    "author": "杜甫",
    "content": [
      "秋野日疏芜，寒江动碧虚。",
      "系舟蛮井络，卜宅楚村墟。",
      "枣熟从人打，葵荒欲自锄。",
      "盘餐老夫食，分减及溪鱼。",
      "易识浮生理，难教一物违。",
      "水深鱼极乐，林茂鸟知归。",
      "吾老甘贫病，荣华有是非。",
      "秋风吹几杖，不厌此山薇。",
      "礼乐攻吾短，山林引兴长。",
      "掉头纱帽仄，曝背竹书光。",
      "风落收松子，天寒割蜜房。",
      "稀疏小红翠，驻屐近微香。",
      "远岸秋沙白，连山晚照红。",
      "潜鳞输骇浪，归翼会高风。",
      "砧响家家发，樵声个个同。",
      "飞霜任青女，赐被隔南宫。",
      "身许麒麟画，年衰鸳鹭群。",
      "大江秋易盛，空峡夜多闻。",
      "径隐千重石，帆留一片云。",
      "儿童解蛮语，不必作参军。"
    ]
  },
  {
    "volume": 229,
    "sequence": 51,
    "title": "溪上",
    "author": "杜甫",
    "content": [
      "峡内淹留客，溪边四五家。",
      "古苔生迮地，秋竹隐疏花。",
      "塞俗人无井，山田饭有沙。",
      "西江使船至，时复问京华。"
    ]
  },
  {
    "volume": 229,
    "sequence": 52,
    "title": "树间",
    "author": "杜甫",
    "content": [
      "岑寂双甘树，婆娑一院香。",
      "交柯低几杖，垂实碍衣裳。",
      "满岁如松碧，同时待菊黄。",
      "几回沾叶露，乘月坐胡床。"
    ]
  },
  {
    "volume": 229,
    "sequence": 53,
    "title": "课小竖鉏斫舍北果林，枝蔓荒秽，净讫移床三首",
    "author": "杜甫",
    "content": [
      "病枕依茅栋，荒鉏净果林。",
      "背堂资僻远，在野兴清深。",
      "山雉防求敌，江猿应独吟。",
      "泄云高不去，隐几亦无心。",
      "众壑生寒早，长林卷雾齐。",
      "青虫悬就日，朱果落封泥。",
      "薄俗防人面，全身学马蹄。",
      "吟诗坐回首，随意葛巾低。",
      "篱弱门何向，沙虚岸只摧。",
      "日斜鱼更食，客散鸟还来。",
      "寒水光难定，秋山响易哀。",
      "天涯稍曛黑，倚杖更裴回。"
    ]
  },
  {
    "volume": 229,
    "sequence": 54,
    "title": "寒雨朝行视园树",
    "author": "杜甫",
    "content": [
      "柴门杂树向千株，丹橘黄甘此地无。",
      "江上今朝寒雨歇，篱中秀色画屏纡。",
      "桃蹊李径年虽故，栀子红椒艳复殊。",
      "锁石藤稍元自落，倚天松骨见来枯。",
      "林香出实垂将尽，叶蒂辞枝不重苏。",
      "爱日恩光蒙借贷，清霜杀气得忧虞。",
      "衰颜更觅藜床坐，缓步仍须竹杖扶。",
      "散骑未知云阁处，啼猿僻在楚山隅。"
    ]
  },
  {
    "volume": 229,
    "sequence": 55,
    "title": "季秋江村",
    "author": "杜甫",
    "content": [
      "乔木村墟古，疏篱野蔓悬。",
      "清琴将暇日，白首望霜天。",
      "登俎黄甘重，支床锦石圆。",
      "远游虽寂寞，难见此山川。"
    ]
  },
  {
    "volume": 229,
    "sequence": 56,
    "title": "小园",
    "author": "杜甫",
    "content": [
      "由来巫峡水，本自楚人家。",
      "客病留因药，春深买为花。",
      "秋庭风落果，瀼岸雨颓沙。",
      "问俗营寒事，将诗待物华。"
    ]
  },
  {
    "volume": 229,
    "sequence": 57,
    "title": "自瀼西荆扉且移居东屯茅屋四首",
    "author": "杜甫",
    "content": [
      "白盐危峤北，赤甲古城东。",
      "平地一川稳，高山四面同。",
      "烟霜凄野日，粳稻熟天风。",
      "人事伤蓬转，吾将守桂丛。",
      "东屯复瀼西，一种住青溪。",
      "来往皆茅屋，淹留为稻畦。",
      "市喧宜近利，林僻此无蹊。",
      "若访衰翁语，须令剩客迷。",
      "道北冯都使，高斋见一川。",
      "子能渠细石，吾亦沼清泉。",
      "枕带还相似，柴荆即有焉。",
      "斫畬应费日，解缆不知年。",
      "牢落西江外，参差北户间。",
      "久游巴子国，卧病楚人山。",
      "幽独移佳境，清深隔远关。",
      "寒空见鸳鹭，回首忆朝班。"
    ]
  },
  {
    "volume": 229,
    "sequence": 58,
    "title": "茅堂检校收稻二首",
    "author": "杜甫",
    "content": [
      "香稻三秋末，平田百顷间。",
      "喜无多屋宇，幸不碍云山。",
      "御夹侵寒气，尝新破旅颜。",
      "红鲜终日有，玉粒未吾悭。",
      "稻米炊能白，秋葵煮复新。",
      "谁云滑易饱，老藉软俱匀。",
      "种幸房州熟，苗同伊阙春。",
      "无劳映渠碗，自有色如银。"
    ]
  },
  {
    "volume": 229,
    "sequence": 59,
    "title": "东屯月夜",
    "author": "杜甫",
    "content": [
      "抱疾漂萍老，防边旧谷屯。",
      "春农亲异俗，岁月在衡门。",
      "青女霜枫重，黄牛峡水喧。",
      "泥留虎斗迹，月挂客愁村。",
      "乔木澄稀影，轻云倚细根。",
      "数惊闻雀噪，暂睡想猿蹲。",
      "日转东方白，风来北斗昏。",
      "天寒不成寝，无梦寄归魂。"
    ]
  },
  {
    "volume": 229,
    "sequence": 60,
    "title": "东屯北崦",
    "author": "杜甫",
    "content": [
      "盗贼浮生困，诛求异俗贫。",
      "空村惟见鸟，落日未逢人。",
      "步壑风吹面，看松露滴身。",
      "远山回白首，战地有黄尘。"
    ]
  },
  {
    "volume": 229,
    "sequence": 61,
    "title": "从驿次草堂复至东屯二首",
    "author": "杜甫",
    "content": [
      "峡内归田客，江边借马骑。",
      "非寻戴安道，似向习家池。",
      "峡险风烟僻，天寒橘柚垂。",
      "筑场看敛积，一学楚人为。",
      "短景难高卧，衰年强此身。",
      "山家蒸栗暖，野饭谢麋新。",
      "世路知交薄，门庭畏客频。",
      "牧童斯在眼，田父实为邻。"
    ]
  },
  {
    "volume": 229,
    "sequence": 62,
    "title": "暂往白帝复还东屯",
    "author": "杜甫",
    "content": [
      "复作归田去，犹残获稻功。",
      "筑场怜穴蚁，拾穗许村童。",
      "落杵光辉白，除芒子粒红。",
      "加餐可扶老，仓庾慰飘蓬。"
    ]
  },
  {
    "volume": 229,
    "sequence": 63,
    "title": "刈稻了咏怀",
    "author": "杜甫",
    "content": [
      "稻获空云水，川平对石门。",
      "寒风疏落木，旭日散鸡豚。",
      "野哭初闻战，樵歌稍出村。",
      "无家问消息，作客信乾坤。"
    ]
  },
  {
    "volume": 229,
    "sequence": 64,
    "title": "上白帝城（公孙述僭位于此，自称白帝）",
    "author": "杜甫",
    "content": [
      "城峻随天壁，楼高更女墙。",
      "江流思夏后，风至忆襄王。",
      "老去闻悲角，人扶报夕阳。",
      "公孙初恃险，跃马意何长。"
    ]
  },
  {
    "volume": 229,
    "sequence": 65,
    "title": "上白帝城二首",
    "author": "杜甫",
    "content": [
      "江城含变态，一上一回新。",
      "天欲今朝雨，山归万古春。",
      "英雄馀事业，衰迈久风尘。",
      "取醉他乡客，相逢故国人。",
      "兵戈犹拥蜀，赋敛强输秦。",
      "不是烦形胜，深惭畏损神。",
      "白帝空祠庙，孤云自往来。",
      "江山城宛转，栋宇客裴回。",
      "勇略今何在，当年亦壮哉。",
      "后人将酒肉，虚殿日尘埃。",
      "谷鸟鸣还过，林花落又开。",
      "多惭病无力，骑马入青苔。"
    ]
  },
  {
    "volume": 229,
    "sequence": 66,
    "title": "武侯庙（庙在白帝西郊）",
    "author": "杜甫",
    "content": [
      "遗庙丹青落，空山草木长。",
      "犹闻辞后主，不复卧南阳。"
    ]
  },
  {
    "volume": 229,
    "sequence": 67,
    "title": "八阵图",
    "author": "杜甫",
    "content": [
      "功盖三分国，名高八阵图。",
      "江流石不转，遗恨失吞吴。"
    ]
  },
  {
    "volume": 229,
    "sequence": 68,
    "title": "谒先主庙（刘昭烈庙在奉节县东六里）",
    "author": "杜甫",
    "content": [
      "惨淡风云会，乘时各有人。",
      "力侔分社稷，志屈偃经纶。",
      "复汉留长策，中原仗老臣。",
      "杂耕心未已，欧血事酸辛。",
      "霸气西南歇，雄图历数屯。",
      "锦江元过楚，剑阁复通秦。",
      "旧俗存祠庙，空山立鬼神。",
      "虚檐交鸟道，枯木半龙鳞。",
      "竹送清溪月，苔移玉座春。",
      "闾阎儿女换，歌舞岁时新。",
      "绝域归舟远，荒城系马频。",
      "如何对摇落，况乃久风尘。",
      "孰与关张并，功临耿邓亲。",
      "应天才不小，得士契无邻。",
      "迟暮堪帷幄，飘零且钓缗。",
      "向来忧国泪，寂寞洒衣巾。"
    ]
  },
  {
    "volume": 229,
    "sequence": 69,
    "title": "白盐山（白盐崖高千馀丈，在州城东十七里）",
    "author": "杜甫",
    "content": [
      "卓立群峰外，蟠根积水边。",
      "他皆任厚地，尔独近高天。",
      "白榜千家邑，清秋万估船。",
      "词人取佳句，刻画竟谁传。"
    ]
  },
  {
    "volume": 229,
    "sequence": 70,
    "title": "滟滪堆",
    "author": "杜甫",
    "content": [
      "巨积水中央，江寒出水长。",
      "沈牛答云雨，如马戒舟航。",
      "天意存倾覆，神功接混茫。",
      "干戈连解缆，行止忆垂堂。"
    ]
  },
  {
    "volume": 229,
    "sequence": 71,
    "title": "滟滪",
    "author": "杜甫",
    "content": [
      "滟滪既没孤根深，西来水多愁太阴。",
      "江天漠漠鸟双去，风雨时时龙一吟。",
      "舟人渔子歌回首，估客胡商泪满襟。",
      "寄语舟航恶年少，休翻盐井横黄金。"
    ]
  },
  {
    "volume": 229,
    "sequence": 72,
    "title": "白帝",
    "author": "杜甫",
    "content": [
      "白帝城中云出门，白帝城下雨翻盆。",
      "高江急峡雷霆斗，翠木苍藤日月昏。",
      "戎马不如归马逸，千家今有百家存。",
      "哀哀寡妇诛求尽，恸哭秋原何处村。"
    ]
  },
  {
    "volume": 229,
    "sequence": 73,
    "title": "白帝城楼",
    "author": "杜甫",
    "content": [
      "江度寒山阁，城高绝塞楼。",
      "翠屏宜晚对，白谷会深游。",
      "急急能鸣雁，轻轻不下鸥。",
      "彝陵春色起，渐拟放扁舟。"
    ]
  },
  {
    "volume": 229,
    "sequence": 74,
    "title": "晓望白帝城盐山",
    "author": "杜甫",
    "content": [
      "徐步移班杖，看山仰白头。",
      "翠深开断壁，红远结飞楼。",
      "日出清江望，暄和散旅愁。",
      "春城见松雪，始拟进归舟。"
    ]
  },
  {
    "volume": 229,
    "sequence": 75,
    "title": "白帝城最高楼",
    "author": "杜甫",
    "content": [
      "城尖径昃旌旆愁，独立缥缈之飞楼。",
      "峡坼云霾龙虎卧，江清日抱鼋鼍游。",
      "扶桑西枝对断石，弱水东影随长流。",
      "杖藜叹世者谁子，泣血迸空回白头。"
    ]
  },
  {
    "volume": 229,
    "sequence": 76,
    "title": "白帝楼",
    "author": "杜甫",
    "content": [
      "漠漠虚无里，连连睥睨侵。",
      "楼光去日远，峡影入江深。",
      "腊破思端绮，春归待一金。",
      "去年梅柳意，还欲搅边心。"
    ]
  },
  {
    "volume": 229,
    "sequence": 77,
    "title": "陪诸公上白帝城宴越公堂之作（越公杨素所建）",
    "author": "杜甫",
    "content": [
      "此堂存古制，城上俯江郊。",
      "落构垂云雨，荒阶蔓草茅。",
      "柱穿蜂溜蜜，栈缺燕添巢。",
      "坐接春杯气，心伤艳蕊梢。",
      "英灵如过隙，宴衎愿投胶。",
      "莫问东流水，生涯未即抛。"
    ]
  },
  {
    "volume": 229,
    "sequence": 78,
    "title": "峡隘",
    "author": "杜甫",
    "content": [
      "闻说江陵府，云沙静眇然。",
      "白鱼如切玉，朱橘不论钱。",
      "水有远湖树，人今何处船。",
      "青山各在眼，却望峡中天。"
    ]
  },
  {
    "volume": 229,
    "sequence": 79,
    "title": "诸葛庙",
    "author": "杜甫",
    "content": [
      "久游巴子国，屡入武侯祠。",
      "竹日斜虚寝，溪风满薄帷。",
      "君臣当共济，贤圣亦同时。",
      "翊戴归先主，并吞更出师。",
      "虫蛇穿画壁，巫觋醉蛛丝。",
      "欻忆吟梁父，躬耕也未迟。"
    ]
  },
  {
    "volume": 229,
    "sequence": 80,
    "title": "峡口二首",
    "author": "杜甫",
    "content": [
      "峡口大江间，西南控百蛮。",
      "城欹连粉堞，岸断更青山。",
      "开辟多天险，防隅一水关。",
      "乱离闻鼓角，秋气动衰颜。",
      "时清关失险，世乱戟如林。",
      "去矣英雄事，荒哉割据心。",
      "芦花留客晚，枫树坐猿深。",
      "疲苶烦亲故，诸侯数赐金。"
    ]
  },
  {
    "volume": 229,
    "sequence": 81,
    "title": "天池",
    "author": "杜甫",
    "content": [
      "天池马不到，岚壁鸟才通。",
      "百顷青云杪，层波白石中。",
      "郁纡腾秀气，萧瑟浸寒空。",
      "直对巫山出，兼疑夏禹功。",
      "鱼龙开辟有，菱芡古今同。",
      "闻道奔雷黑，初看浴日红。",
      "飘零神女雨，断续楚王风。",
      "欲问支机石，如临献宝宫。",
      "九秋惊雁序，万里狎渔翁。",
      "更是无人处，诛茅任薄躬。"
    ]
  },
  {
    "volume": 229,
    "sequence": 82,
    "title": "瞿塘两崖",
    "author": "杜甫",
    "content": [
      "三峡传何处，双崖壮此门。",
      "入天犹石色，穿水忽云根。",
      "猱玃须髯古，蛟龙窟宅尊。",
      "羲和冬驭近，愁畏日车翻。"
    ]
  },
  {
    "volume": 229,
    "sequence": 83,
    "title": "夔州歌十绝句",
    "author": "杜甫",
    "content": [
      "中巴之东巴东山，江水开辟流其间。",
      "白帝高为三峡镇，夔州险过百牢关。",
      "白帝夔州各异城，蜀江楚峡混殊名。",
      "英雄割据非天意，霸主并吞在物情。",
      "群雄竞起问前朝，王者无外见今朝。",
      "比讶渔阳结怨恨，元听舜日旧箫韶。",
      "赤甲白盐俱刺天，闾阎缭绕接山巅。",
      "枫林橘树丹青合，复道重楼锦绣悬。",
      "瀼东瀼西一万家，江北江南春冬花。",
      "背飞鹤子遗琼蕊，相趁凫雏入蒋牙。",
      "东屯稻畦一百顷，北有涧水通青苗。",
      "晴浴狎鸥分处处，雨随神女下朝朝。",
      "蜀麻吴盐自古通，万斛之舟行若风。",
      "长年三老长歌里，白昼摊钱高浪中。",
      "忆昔咸阳都市合，山水之图张卖时。",
      "巫峡曾经宝屏见，楚宫犹对碧峰疑。",
      "武侯祠堂不可忘，中有松柏参天长。",
      "干戈满地客愁破，云日如火炎天凉。",
      "阆风玄圃与蓬壶，中有高堂天下无。",
      "借问夔州压何处，峡门江腹拥城隅。"
    ]
  },
  {
    "volume": 229,
    "sequence": 84,
    "title": "上卿翁请修武侯庙，遗像缺落，时崔卿权夔州",
    "author": "杜甫",
    "content": [
      "大贤为政即多闻，刺史真符不必分。",
      "尚有西郊诸葛庙，卧龙无首对江濆。"
    ]
  }
]