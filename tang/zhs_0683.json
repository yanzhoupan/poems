[
  {
    "volume": 683,
    "sequence": 1,
    "title": "幽窗（以下《香奁集》）",
    "author": "韩偓",
    "content": [
      "刺绣非无暇，幽窗自鲜欢。",
      "手香江橘嫩，齿软越梅酸。",
      "密约临行怯，私书欲报难。",
      "无凭谙鹊语，犹得暂心宽。"
    ]
  },
  {
    "volume": 683,
    "sequence": 2,
    "title": "江楼二首",
    "author": "韩偓",
    "content": [
      "梦啼呜咽觉无语，杳杳微微望烟浦。",
      "楼空客散燕交飞，江静帆飞日亭午。",
      "鱼是鱼苦笋香味新，杨柳酒旗三月春。",
      "风光百计牵人老，争奈多情是病身。"
    ]
  },
  {
    "volume": 683,
    "sequence": 3,
    "title": "春尽日",
    "author": "韩偓",
    "content": [
      "树头初日照西檐，树底蔫花夜雨沾。",
      "外院池亭闻动锁，后堂阑槛见垂帘。",
      "柳腰入户风斜倚，榆荚堆墙水半淹。",
      "把酒送春惆怅在，年年三月病厌厌。"
    ]
  },
  {
    "volume": 683,
    "sequence": 4,
    "title": "咏灯",
    "author": "韩偓",
    "content": [
      "高在酒楼明锦幕，远随渔艇泊烟江。",
      "古来幽怨皆销骨，休向长门背雨窗。"
    ]
  },
  {
    "volume": 683,
    "sequence": 5,
    "title": "别绪",
    "author": "韩偓",
    "content": [
      "别绪静愔愔，牵愁暗入心。",
      "已回花渚棹，悔听酒垆琴。",
      "菊露凄罗幕，梨霜恻锦衾。",
      "此生终独宿，到死誓相寻。",
      "月好知何计，歌阑叹不禁。",
      "山巅更高处，忆上上头吟。"
    ]
  },
  {
    "volume": 683,
    "sequence": 6,
    "title": "见花",
    "author": "韩偓",
    "content": [
      "褰裳拥鼻正吟诗，日午墙头独见时。",
      "血染蜀罗山踯躅，肉红宫锦海棠梨。",
      "因狂得病真闲事，欲咏无才是所悲。",
      "看却东风归去也，争教判得最繁枝。"
    ]
  },
  {
    "volume": 683,
    "sequence": 7,
    "title": "马上见",
    "author": "韩偓",
    "content": [
      "骄马锦连钱，乘骑是谪仙。",
      "和裙穿玉镫，隔袖把金鞭。",
      "去带懵腾醉，归成困顿眠。",
      "自怜输厩吏，余暖在香鞯。"
    ]
  },
  {
    "volume": 683,
    "sequence": 8,
    "title": "绕廊",
    "author": "韩偓",
    "content": [
      "浓烟隔帘香漏泄，斜灯映竹光参差。",
      "绕廊倚柱堪惆怅，细雨轻寒花落时。"
    ]
  },
  {
    "volume": 683,
    "sequence": 9,
    "title": "屐子",
    "author": "韩偓",
    "content": [
      "方寸肤圆光致致，白罗绣屟红托里。",
      "南朝天子欠风流，却重金莲轻绿齿。"
    ]
  },
  {
    "volume": 683,
    "sequence": 10,
    "title": "青春",
    "author": "韩偓",
    "content": [
      "眼意心期卒未休，暗中终拟约秦楼。",
      "光阴负我难相遇，情绪牵人不自由。",
      "遥夜定嫌香蔽膝，闷时应弄玉搔头。",
      "樱桃花谢梨花发，肠断青春两处愁。"
    ]
  },
  {
    "volume": 683,
    "sequence": 11,
    "title": "闻雨",
    "author": "韩偓",
    "content": [
      "香侵蔽膝夜寒轻，闻雨伤春梦不成。",
      "罗帐四垂红烛背，玉钗敲著枕函声。"
    ]
  },
  {
    "volume": 683,
    "sequence": 12,
    "title": "懒起",
    "author": "韩偓",
    "content": [
      "百舌唤朝眠，春心动几般。",
      "枕痕霞黯澹，泪粉玉阑珊。",
      "笼绣香烟歇，屏山烛焰残。",
      "暖嫌罗袜窄，瘦觉锦衣宽。",
      "昨夜三更雨，今朝一阵寒。",
      "海棠花在否，侧卧卷帘看。"
    ]
  },
  {
    "volume": 683,
    "sequence": 13,
    "title": "已凉",
    "author": "韩偓",
    "content": [
      "碧阑干外绣帘垂，猩血屏风画折枝。",
      "八尺龙须方锦褥，已凉天气未寒时。"
    ]
  },
  {
    "volume": 683,
    "sequence": 14,
    "title": "欲去",
    "author": "韩偓",
    "content": [
      "粉纭隔窗语，重约蹋青期。",
      "总得相逢处，无非欲去时。",
      "恨深书不尽，宠极意多疑。",
      "惆怅桃源路，惟教梦寐知。"
    ]
  },
  {
    "volume": 683,
    "sequence": 15,
    "title": "横塘",
    "author": "韩偓",
    "content": [
      "秋寒洒背入帘霜，凤胫灯清照洞房。",
      "蜀纸麝煤沾笔兴，越瓯犀液发茶香。",
      "风飘乱点更筹转，拍送繁弦曲破长。",
      "散客出门斜月在，两眉愁思问横塘。"
    ]
  },
  {
    "volume": 683,
    "sequence": 16,
    "title": "五更",
    "author": "韩偓",
    "content": [
      "往年曾约郁金床，半夜潜身入洞房。",
      "怀里不知金钿落，暗中唯觉绣鞋香。",
      "此时欲别魂俱断，自后相逢眼更狂。",
      "光景旋消惆怅在，一生赢得是凄凉。"
    ]
  },
  {
    "volume": 683,
    "sequence": 17,
    "title": "联缀体",
    "author": "韩偓",
    "content": [
      "院宇秋明日日长，社前一雁到辽阳。",
      "陇头针线年年事，不喜寒砧捣断肠。"
    ]
  },
  {
    "volume": 683,
    "sequence": 18,
    "title": "半睡",
    "author": "韩偓",
    "content": [
      "抬镜仍嫌重，更衣又怕寒。",
      "宵分未归帐，半睡待郎看。"
    ]
  },
  {
    "volume": 683,
    "sequence": 19,
    "title": "寒食夜（一作深夜，一作夜深）",
    "author": "韩偓",
    "content": [
      "清江碧草两悠悠，各自风流一种愁。",
      "正是落花寒食夜，夜深无伴倚南楼。"
    ]
  },
  {
    "volume": 683,
    "sequence": 20,
    "title": "哭花",
    "author": "韩偓",
    "content": [
      "曾愁香结破颜迟，今见妖红委地时。",
      "若是有情争不哭，夜来风雨葬西施。"
    ]
  },
  {
    "volume": 683,
    "sequence": 21,
    "title": "重游曲江",
    "author": "韩偓",
    "content": [
      "鞭梢乱拂暗伤情，踪迹难寻露草青。",
      "犹是玉轮曾辗处，一泓秋水涨浮萍。"
    ]
  },
  {
    "volume": 683,
    "sequence": 22,
    "title": "遥见",
    "author": "韩偓",
    "content": [
      "悲歌泪湿澹胭脂，闲立风吹金缕衣。",
      "白玉堂东遥见后，令人斗薄画杨妃。"
    ]
  },
  {
    "volume": 683,
    "sequence": 23,
    "title": "新秋",
    "author": "韩偓",
    "content": [
      "一夜清风动扇愁，背时容色入新秋。",
      "桃花脸里汪汪泪，忍到更深枕上流。"
    ]
  },
  {
    "volume": 683,
    "sequence": 24,
    "title": "宫词",
    "author": "韩偓",
    "content": [
      "绣裙斜立正销魂，侍女移灯掩殿门。",
      "燕子不来花著雨，春风应自怨黄昏。"
    ]
  },
  {
    "volume": 683,
    "sequence": 25,
    "title": "蹋青",
    "author": "韩偓",
    "content": [
      "蹋青会散欲归时，金车久立频催上。",
      "收裙整髻故迟迟，两点深心各惆怅。"
    ]
  },
  {
    "volume": 683,
    "sequence": 26,
    "title": "夜深（一作寒食夜）",
    "author": "韩偓",
    "content": [
      "恻恻轻寒翦翦风，小梅飘雪杏花红。",
      "夜深斜搭秋千索，楼阁朦胧烟雨中。"
    ]
  },
  {
    "volume": 683,
    "sequence": 27,
    "title": "夏日",
    "author": "韩偓",
    "content": [
      "庭树新阴叶未成，玉阶人静一蝉声。",
      "相风不动乌龙睡，时有娇莺自唤名。"
    ]
  },
  {
    "volume": 683,
    "sequence": 28,
    "title": "新上头",
    "author": "韩偓",
    "content": [
      "学梳松鬓试新裙，消息佳期在此春。",
      "为要好多心转惑，遍将宜称问傍人。"
    ]
  },
  {
    "volume": 683,
    "sequence": 29,
    "title": "中庭",
    "author": "韩偓",
    "content": [
      "夜短睡迟慵早起，日高方始出纱窗。",
      "中庭自摘青梅子，先向钗头戴一双。"
    ]
  },
  {
    "volume": 683,
    "sequence": 30,
    "title": "咏浴",
    "author": "韩偓",
    "content": [
      "再整鱼犀拢翠簪，解衣先觉冷森森。",
      "教移兰烛频羞影，自试香汤更怕深。",
      "初似洗花难抑按，终忧沃雪不胜任。",
      "岂知侍女帘帷外，剩取君王几饼金。"
    ]
  },
  {
    "volume": 683,
    "sequence": 31,
    "title": "席上有赠",
    "author": "韩偓",
    "content": [
      "矜严标格绝嫌猜，嗔怒虽逢笑靥开。",
      "小雁斜侵眉柳去，媚霞横接眼波来。",
      "鬓垂香颈云遮藕，粉著兰胸雪压梅。",
      "莫道风流无宋玉，好将心力事妆台。"
    ]
  },
  {
    "volume": 683,
    "sequence": 32,
    "title": "早归",
    "author": "韩偓",
    "content": [
      "去是黄昏后，归当胧腮时。",
      "衩衣吟宿醉，风露动相思。"
    ]
  },
  {
    "volume": 683,
    "sequence": 33,
    "title": "玉合（杂言）",
    "author": "韩偓",
    "content": [
      "罗囊绣两凤凰，玉合雕双鸂鶒。",
      "中有兰膏渍红豆，每回拈著长相忆。",
      "长相忆，经几春？",
      "人怅望，香氤氲。",
      "开缄不见新书迹，带粉犹残旧泪痕。"
    ]
  },
  {
    "volume": 683,
    "sequence": 34,
    "title": "金陵（杂言）",
    "author": "韩偓",
    "content": [
      "风雨萧萧，石头城下木兰桡。",
      "烟月迢迢，金陵渡口去来潮。",
      "自古风流皆暗销，才魂妖魂谁与招？",
      "彩笺丽句今已矣，罗袜金莲何寂寥。"
    ]
  },
  {
    "volume": 683,
    "sequence": 35,
    "title": "懒卸头（一作生查子）",
    "author": "韩偓",
    "content": [
      "侍女动妆奁，故故惊人睡。",
      "那知本未眠，背面偷垂泪。",
      "懒卸凤凰钗，羞入鸳鸯被。",
      "时复见残灯，和烟坠金穗。"
    ]
  },
  {
    "volume": 683,
    "sequence": 36,
    "title": "倚醉",
    "author": "韩偓",
    "content": [
      "倚醉无端寻旧约，却怜惆怅转难胜。",
      "静中楼阁深春雨。",
      "远处帘栊半夜灯。",
      "抱柱立时风细细，绕廊行处思腾腾。",
      "分明窗下闻裁翦，敲遍阑干唤不应。"
    ]
  },
  {
    "volume": 683,
    "sequence": 37,
    "title": "咏手",
    "author": "韩偓",
    "content": [
      "腕白肤红玉笋芽，调琴抽线露尖斜。",
      "背人细撚垂胭鬓。",
      "向镜轻匀衬脸霞。",
      "怅望昔逢褰绣幔，依稀曾见托金车。",
      "后园笑向同行道，摘得蘼芜又折花。"
    ]
  },
  {
    "volume": 683,
    "sequence": 38,
    "title": "荷花",
    "author": "韩偓",
    "content": [
      "纨扇相欹绿，香囊独立红。",
      "浸淫因重露，狂暴是秋风。",
      "逸调无人唱，秋塘每夜空。",
      "何繇见周昉，移入画屏中。"
    ]
  },
  {
    "volume": 683,
    "sequence": 39,
    "title": "松髻",
    "author": "韩偓",
    "content": [
      "髻根松慢玉钗垂，指点花枝又过时。",
      "坐久暗生惆怅事，背人匀却泪胭脂。"
    ]
  },
  {
    "volume": 683,
    "sequence": 40,
    "title": "寄远（在岐日作）",
    "author": "韩偓",
    "content": [
      "眉如半月云如鬟，梧桐叶落敲井阑。",
      "孤灯亭亭公署寒，微霜凄凄客衣单。",
      "想美人兮云一端，梦魂悠悠关山难。",
      "空房展转怀悲酸，铜壶漏尽闻金鸾。"
    ]
  },
  {
    "volume": 683,
    "sequence": 41,
    "title": "踪迹",
    "author": "韩偓",
    "content": [
      "东乌西兔似车轮，劫火桑田不复论。",
      "唯有风光与踪迹，思量长是暗销魂。"
    ]
  },
  {
    "volume": 683,
    "sequence": 42,
    "title": "病忆",
    "author": "韩偓",
    "content": [
      "信知尤物必牵情，一顾难酬觉命轻。",
      "曾把禅机销此病，破除才尽又重生。"
    ]
  },
  {
    "volume": 683,
    "sequence": 43,
    "title": "妒媒",
    "author": "韩偓",
    "content": [
      "洞房深闭不曾开，横卧乌龙作妒媒。",
      "好鸟岂劳兼比翼，异华何必更重台。",
      "难留旋逐惊飙去，暂见如随急电来。",
      "多为过防成后悔，偶因翻语得深猜。",
      "已嫌刻蜡春宵短，最恨鸣珂晓鼓催。",
      "应笑楚襄仙分薄，日中长是独裴回。"
    ]
  },
  {
    "volume": 683,
    "sequence": 44,
    "title": "不见",
    "author": "韩偓",
    "content": [
      "动静防闲又怕疑，佯佯脉脉是深机。",
      "此身愿作君家燕，秋社归时也不归。"
    ]
  },
  {
    "volume": 683,
    "sequence": 45,
    "title": "昼寝",
    "author": "韩偓",
    "content": [
      "碧桐阴尽隔帘栊，扇拂金鹅玉簟烘。",
      "扑粉更添香体滑，解衣唯见下裳红。",
      "烦襟乍触冰壶冷，倦枕徐欹宝髻松。",
      "何必苦劳魂与梦，王昌只在此墙东。"
    ]
  },
  {
    "volume": 683,
    "sequence": 46,
    "title": "意绪",
    "author": "韩偓",
    "content": [
      "绝代佳人何寂寞，梨花未发梅花落。",
      "东风吹雨入西园，银线千条度虚阁。",
      "脸粉难匀蜀酒浓，口脂易印吴绫薄。",
      "娇饶意态不胜羞，愿倚郎肩永相著。"
    ]
  },
  {
    "volume": 683,
    "sequence": 47,
    "title": "惆怅",
    "author": "韩偓",
    "content": [
      "身情长在暗相随，生魄随君君岂知。",
      "被头不暖空沾泪，钗股欲分犹半疑。",
      "朗月清风难惬意，词人绝色多伤离。",
      "何如饮酒连千醉，席地幕天无所知。"
    ]
  },
  {
    "volume": 683,
    "sequence": 48,
    "title": "忍笑",
    "author": "韩偓",
    "content": [
      "宫样衣裳浅画眉，晚来梳洗更相宜。",
      "水精鹦鹉钗头颤，举袂佯羞忍笑时。"
    ]
  },
  {
    "volume": 683,
    "sequence": 49,
    "title": "咏柳",
    "author": "韩偓",
    "content": [
      "褭雨拖风不自持，全身无力向人垂。",
      "玉纤折得遥相赠，便似观音手里时。"
    ]
  },
  {
    "volume": 683,
    "sequence": 50,
    "title": "密意",
    "author": "韩偓",
    "content": [
      "呵花贴鬓黏寒发，凝酥光透猩猩血。",
      "经过洛水几多人，唯有陈王见罗袜。"
    ]
  },
  {
    "volume": 683,
    "sequence": 51,
    "title": "偶见",
    "author": "韩偓",
    "content": [
      "秋千打困解罗裙，指点醍醐索一尊。",
      "见客入来和笑走，手搓梅子映中门。"
    ]
  },
  {
    "volume": 683,
    "sequence": 52,
    "title": "寒食夜有寄",
    "author": "韩偓",
    "content": [
      "风流大抵是伥伥，此际相思必断肠。",
      "云薄月昏寒食夜，隔帘微雨杏花香。"
    ]
  },
  {
    "volume": 683,
    "sequence": 53,
    "title": "效崔国辅体四首",
    "author": "韩偓",
    "content": [
      "澹月照中庭，海棠花自落。",
      "独立俯闲阶，风动秋千索。",
      "雨后碧苔院，霜来红叶楼。",
      "闲阶上斜日，鹦鹉伴人愁。",
      "酒力滋睡眸，卤莽闻街鼓。",
      "欲明天更寒，东风打窗雨。",
      "罗幕生春寒，绣窗愁未眠。",
      "南湖一夜雨，应湿采莲船。"
    ]
  },
  {
    "volume": 683,
    "sequence": 54,
    "title": "后魏时相州人作李波小妹歌疑其未备因补之",
    "author": "韩偓",
    "content": [
      "李波小妹字雍容，窄衣短袖蛮锦红。",
      "未解有情梦梁殿，何曾自媚妒吴宫。",
      "难教牵引知酒味，因令怅望成春慵。",
      "海棠花下秋千畔，背人撩鬓道匆匆。"
    ]
  },
  {
    "volume": 683,
    "sequence": 55,
    "title": "春昼",
    "author": "韩偓",
    "content": [
      "春融艳艳，大醉陶陶。",
      "漏添迟日，箭减良宵。",
      "藤垂戟户，柳拂河桥。",
      "帘幕燕子，池塘伯劳。",
      "肤清臂瘦，衫薄香销。",
      "楚殿衣窄，南朝髻高。",
      "河阳县远，清波地遥。",
      "丝缠露泣，各自无憀。"
    ]
  },
  {
    "volume": 683,
    "sequence": 56,
    "title": "三忆",
    "author": "韩偓",
    "content": [
      "忆眠时，春梦困腾腾。",
      "展转不能起，玉钗垂枕棱。",
      "忆行时，背手挼金雀。",
      "敛笑慢回头，步转阑干角。",
      "忆去时，向月迟迟行。",
      "强语戏同伴，图郎闻笑声。"
    ]
  },
  {
    "volume": 683,
    "sequence": 57,
    "title": "六言三首",
    "author": "韩偓",
    "content": [
      "春楼处子倾城，金陵狎客多情。",
      "朝云暮雨会合，罗袜绣被逢迎。",
      "华山梧桐相覆，蛮江豆蔻连生。",
      "幽欢不尽告别，秋河怅望平明。",
      "一灯前雨落夜，三月尽草青时。",
      "半寒半暖正好，花开花谢相思。",
      "惆怅空教梦见，懊恼多成酒悲。",
      "红袖不干谁会，揉损联娟澹眉。",
      "此间青草更远，不唯空绕汀洲。",
      "那里朝日才出，还应先照西楼。",
      "忆泪因成恨泪，梦游常续心游。",
      "桃源洞口来否，绛节霓旌久留。"
    ]
  },
  {
    "volume": 683,
    "sequence": 58,
    "title": "寒食日重游李氏园亭有怀",
    "author": "韩偓",
    "content": [
      "往年同在鸾桥上，见倚朱阑咏柳绵。",
      "今日独来香径里，更无人迹有苔钱。",
      "伤心阔别三千里，屈指思量四五年。",
      "料得他乡遇佳节，亦应怀抱暗凄然。"
    ]
  },
  {
    "volume": 683,
    "sequence": 59,
    "title": "思录旧诗于卷上，凄然有感，因成一章",
    "author": "韩偓",
    "content": [
      "缉缀小诗钞卷里，寻思闲事到心头。",
      "自吟自泣无人会，肠断蓬山第一流。"
    ]
  },
  {
    "volume": 683,
    "sequence": 60,
    "title": "春闺二首",
    "author": "韩偓",
    "content": [
      "愿结交加梦，因倾潋滟尊。",
      "醒来情绪恶，帘外正黄昏。",
      "氤氲帐里香，薄薄睡时妆。",
      "长吁解罗带，怯见上空床。"
    ]
  },
  {
    "volume": 683,
    "sequence": 61,
    "title": "代小玉家为蕃骑所虏后寄故集贤裴公相国",
    "author": "韩偓",
    "content": [
      "动天金鼓逼神州，惜别无心学坠楼。",
      "不得回眸辞傅粉，便须含泪对残秋。",
      "折钗伴妾埋青冢，半镜随郎葬杜邮。",
      "唯有此宵魂梦里，殷勤见觅凤池头。"
    ]
  },
  {
    "volume": 683,
    "sequence": 62,
    "title": "荐福寺讲筵偶见又别（一作别后）",
    "author": "韩偓",
    "content": [
      "见时浓日午，别处暮钟残。",
      "景色疑春尽，襟怀似酒阑。",
      "两情含眷恋，一饷致辛酸。",
      "夜静长廊下，难寻屐齿看。"
    ]
  },
  {
    "volume": 683,
    "sequence": 63,
    "title": "复偶见三绝",
    "author": "韩偓",
    "content": [
      "雾为襟袖玉为冠，半似羞人半忍寒。",
      "别易会难长自叹，转身应把泪珠弹。",
      "桃花脸薄难藏泪，柳叶眉长易觉愁。",
      "密迹未成当面笑，几回抬眼又低头。",
      "半身映竹轻闻语，一手揭帘微转头。",
      "此意别人应未觉，不胜情绪两风流。"
    ]
  },
  {
    "volume": 683,
    "sequence": 64,
    "title": "厌花落",
    "author": "韩偓",
    "content": [
      "厌花落，人寂寞，果树阴成燕翅齐，西园永日闲高阁。",
      "后堂夹帘愁不卷，低头闷把衣襟捻。",
      "忽然事到心中来，四肢娇入茸茸眼。",
      "也曾同在华堂宴，佯佯拢鬓偷回面。",
      "半醉狂心忍不禁，分明一任傍人见。",
      "书中说却平生事，犹疑未满情郎意。",
      "锦囊封了又重开，夜深窗下烧红纸。",
      "红纸千张言不尽，至诚无语传心印。",
      "但得鸳鸯枕臂眠，也任时光都一瞬。"
    ]
  },
  {
    "volume": 683,
    "sequence": 65,
    "title": "春闷偶成十二韵",
    "author": "韩偓",
    "content": [
      "阡陌悬云壤，阑畦隔艾芝。",
      "路遥行雨懒，河阔过桥迟。",
      "雁足应难达，狐踪浪得疑。",
      "谢鲲吟未废，张硕梦堪思。",
      "有意通情处，无言拢鬓时。",
      "格高归敛笑，歌怨在颦眉。",
      "醉后金蝉重，欢余玉燕欹。",
      "素姿凌白柰，圆颊诮红梨。",
      "粉字题花笔，香笺咏柳诗。",
      "绣窗携手约，芳草蹋青期。",
      "别泪开泉脉，春愁罥藕丝。",
      "相思不相信，幽恨更谁知。"
    ]
  },
  {
    "volume": 683,
    "sequence": 66,
    "title": "想得（一作再青春）",
    "author": "韩偓",
    "content": [
      "两重门里玉堂前，寒食花枝月午天。",
      "想得那人垂手立，娇羞不肯上秋千。"
    ]
  },
  {
    "volume": 683,
    "sequence": 67,
    "title": "偶见背面是夕兼梦",
    "author": "韩偓",
    "content": [
      "酥凝背胛玉搓肩，轻薄红绡覆白莲。",
      "此夜分明来入梦，当时惆怅不成眠。",
      "眼波向我无端艳，心火因君特地然。",
      "莫道人生难际会，秦楼鸾凤有神仙。"
    ]
  },
  {
    "volume": 683,
    "sequence": 68,
    "title": "五更",
    "author": "韩偓",
    "content": [
      "秋雨五更头，桐竹鸣骚屑。",
      "却似残春间，断送花时节。",
      "空楼雁一声，远屏灯半灭。",
      "绣被拥娇寒，眉山正愁绝。"
    ]
  },
  {
    "volume": 683,
    "sequence": 69,
    "title": "有忆",
    "author": "韩偓",
    "content": [
      "昼漏迢迢夜漏迟，倾城消息杳无期。",
      "愁肠泥酒人千里，泪眼倚楼天四垂。",
      "自笑计狂多独语，谁怜梦好转相思。",
      "何时斗帐浓香里，分付东风与玉儿。"
    ]
  },
  {
    "volume": 683,
    "sequence": 70,
    "title": "半夜",
    "author": "韩偓",
    "content": [
      "板閤数尊后，至今犹酒悲。",
      "一宵相见事，半夜独眠时。",
      "明朝窗下照，应有鬓如丝。"
    ]
  },
  {
    "volume": 683,
    "sequence": 71,
    "title": "信笔",
    "author": "韩偓",
    "content": [
      "睡髻休频拢，春眉忍更长。",
      "整钗栀子重，泛酒菊花香。",
      "绣叠昏金色，罗揉损砑光。",
      "有时闲弄笔，亦画两鸳鸯。"
    ]
  },
  {
    "volume": 683,
    "sequence": 72,
    "title": "寄恨",
    "author": "韩偓",
    "content": [
      "秦钗枉断长条玉，蜀纸虚留小字红。",
      "死恨物情难会处，莲花不肯嫁春风。"
    ]
  },
  {
    "volume": 683,
    "sequence": 73,
    "title": "两处",
    "author": "韩偓",
    "content": [
      "楼上澹山横，楼前沟水清。",
      "怜山又怜水，两处总牵情。"
    ]
  },
  {
    "volume": 683,
    "sequence": 74,
    "title": "拥鼻",
    "author": "韩偓",
    "content": [
      "拥鼻悲吟一向愁，寒更转尽未回头。",
      "绿屏无睡秋分簟，红叶伤心月午楼。",
      "却要因循添逸兴，若为趋竞怆离忧。",
      "殷勤凭仗官渠水，为到西溪动钓舟。"
    ]
  },
  {
    "volume": 683,
    "sequence": 75,
    "title": "闺怨",
    "author": "韩偓",
    "content": [
      "时光潜去暗凄凉，懒对菱花晕晓妆。",
      "初坼秋千人寂寞，后园青草任他长。"
    ]
  },
  {
    "volume": 683,
    "sequence": 76,
    "title": "褭娜（丁卯年作）",
    "author": "韩偓",
    "content": [
      "褭娜腰肢淡薄妆，六朝宫样窄衣裳。",
      "著词暂见樱桃破，飞盏遥闻豆蔻香。",
      "春恼情怀身觉瘦，酒添颜色粉生光。",
      "此时不敢分明道，风月应知暗断肠。"
    ]
  },
  {
    "volume": 683,
    "sequence": 77,
    "title": "多情（庚午年在桃林场作）",
    "author": "韩偓",
    "content": [
      "天遣多情不自持，多情兼与病相宜。",
      "蜂偷野蜜初尝处，莺啄含桃欲咽时。",
      "酒荡襟怀微駊騀，春牵情绪更融怡。",
      "水香剩置金盆里，琼树长须浸一枝。"
    ]
  },
  {
    "volume": 683,
    "sequence": 78,
    "title": "偶见",
    "author": "韩偓",
    "content": [
      "千金莫惜旱莲生，一笑从教下蔡倾。",
      "仙树有花难问种，御香闻气不知名。",
      "愁来自觉歌喉咽，瘦去谁怜舞掌轻？",
      "小叠红笺书恨字，与奴方便寄卿卿。"
    ]
  },
  {
    "volume": 683,
    "sequence": 79,
    "title": "个侬",
    "author": "韩偓",
    "content": [
      "甚感殷勤意，其如阻碍何？",
      "隔帘窥绿齿，映柱送横波。",
      "老大逢知少，襟怀暗喜多。",
      "因倾一尊酒，聊以慰蹉跎。"
    ]
  },
  {
    "volume": 683,
    "sequence": 80,
    "title": "无题",
    "author": "韩偓",
    "content": [
      "小槛移灯灺，空房锁隙尘。",
      "额波风尽日，帘影月侵晨。",
      "香辣更衣后，钗梁拢鬓新。",
      "吉音闻诡计，醉语近天真。",
      "妆好方长叹，欢余却浅颦。",
      "绣屏金作屋，丝幰玉为轮。",
      "致意通绵竹，精诚托锦鳞。",
      "歌凝眉际恨，酒发脸边春。",
      "溪纻殊倾越，楼箫岂羡秦！",
      "柳虚禳沴气，梅实引芳津。",
      "乐府降清唱，宫厨减食珍。",
      "防闲襟并敛，忍妒泪休匀。",
      "宿饮愁萦梦，春寒瘦著人。",
      "手持双豆蔻，的的为东邻。",
      "碧瓦偏光日，红帘不受尘。",
      "柳昏连绿野，花烂烁清晨。",
      "书密偷看数，情通破体新。",
      "明言终未实，暗祝始应真。",
      "枉道嫌偷药，推诚鄙效颦。",
      "合成云五色，宜作日中轮。",
      "照兽金涂爪，钗鱼玉镂鳞。",
      "渺瀰三岛浪，平远一楼春。",
      "堕髻还名寿，修蛾本姓秦。",
      "棹寻闻犬洞，槎入饮牛津。",
      "麟脯随重酿，霜华间八珍。",
      "锦囊霞彩烂，罗袜砑光匀。",
      "羞涩佯牵伴，娇饶欲泥人。",
      "偷儿难捉搦，慎莫共比邻。",
      "紫蜡融花蒂，红绵拭镜尘。",
      "梦狂翻惜夜，妆懒厌凌晨。",
      "茜袖啼痕数，香笺墨色新。"
    ]
  },
  {
    "volume": 683,
    "sequence": 81,
    "title": "倒押前韵",
    "author": "韩偓",
    "content": [
      "白下同归路，乌衣枉作邻。",
      "珮声犹隔箔，香气已迎人。",
      "酒劝杯须满，书羞字不匀。",
      "歌怜黄竹怨，味实碧桃珍。",
      "翦烛非良策，当关是要津。",
      "东阿初度洛，杨恽旧家秦。",
      "粉化横波溢，衫轻晓雾春。",
      "鸦黄双凤翅，麝月半鱼鳞。",
      "别袂翻如浪，回肠转似轮。",
      "后期才注脚，前事又含颦。",
      "纵有才难咏，宁无画逼真。",
      "天香闻更有，琼树见长新。",
      "斗草常更仆，迷阄误达晨。",
      "嗅花判不得，檀注惹风尘。"
    ]
  },
  {
    "volume": 683,
    "sequence": 82,
    "title": "闺情",
    "author": "韩偓",
    "content": [
      "轻风滴砾动帘钩，宿酒犹酣懒卸头。",
      "但觉夜深花有露，不知人静月当楼。",
      "何郎烛暗谁能咏，韩寿香焦亦任偷。",
      "敲折玉钗歌转咽，一声声作两眉愁。"
    ]
  },
  {
    "volume": 683,
    "sequence": 83,
    "title": "自负",
    "author": "韩偓",
    "content": [
      "人许风流自负才，偷桃三度到瑶台。",
      "至今衣领胭脂在，曾被谪仙痛咬来。"
    ]
  },
  {
    "volume": 683,
    "sequence": 84,
    "title": "天凉",
    "author": "韩偓",
    "content": [
      "愁来却讶天凉早，思倦翻嫌夜漏迟。",
      "何处山川孤馆里，向灯弯尽一双眉。"
    ]
  },
  {
    "volume": 683,
    "sequence": 85,
    "title": "日高",
    "author": "韩偓",
    "content": [
      "朦胧犹记管弦声，噤痄余寒酒半醒。",
      "春暮日高帘半卷，落花和雨满中庭。"
    ]
  },
  {
    "volume": 683,
    "sequence": 86,
    "title": "夕阳",
    "author": "韩偓",
    "content": [
      "花前洒泪临寒食，醉里回头问夕阳。",
      "不管相思人老尽，朝朝容易下西墙。"
    ]
  },
  {
    "volume": 683,
    "sequence": 87,
    "title": "旧馆",
    "author": "韩偓",
    "content": [
      "前欢往恨分明在，酒兴诗情大半亡。",
      "还似墙西紫荆树，残花摘索映高塘。"
    ]
  },
  {
    "volume": 683,
    "sequence": 88,
    "title": "中春忆赠",
    "author": "韩偓",
    "content": [
      "年年长是阻佳期，万种恩情只自知。",
      "春色转添惆怅事，似君花发两三枝。"
    ]
  },
  {
    "volume": 683,
    "sequence": 89,
    "title": "春恨",
    "author": "韩偓",
    "content": [
      "残梦依依酒力余，城头画角伴啼乌。",
      "平明未卷西楼幕，院静时闻响辘轳。"
    ]
  },
  {
    "volume": 683,
    "sequence": 90,
    "title": "秋千",
    "author": "韩偓",
    "content": [
      "池塘夜歇清明雨，绕院无尘近花坞。",
      "五丝绳系出墙迟，力尽才瞵见邻圃。",
      "下来娇喘未能调，斜倚朱阑久无语。",
      "无语兼动所思愁，转眼看天一长吐。"
    ]
  },
  {
    "volume": 683,
    "sequence": 91,
    "title": "长信宫二首",
    "author": "韩偓",
    "content": [
      "天上梦魂何杳杳，宫中消息太沈沈。",
      "君恩不似黄金井，一处团圆万丈深。",
      "天上凤凰休寄梦，人间鹦鹉旧堪悲。",
      "平生心绪无人识，一只金梭万丈丝。"
    ]
  },
  {
    "volume": 683,
    "sequence": 92,
    "title": "句",
    "author": "韩偓",
    "content": [
      "岂独鸱夷解归去，五湖渔艇且餔糟。"
    ]
  }
]