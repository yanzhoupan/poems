[
  {
    "volume": 787,
    "sequence": 1,
    "title": "日暮山河清",
    "author": "无名氏",
    "content": [
      "天高爽气晶，驰景忽西倾。",
      "山列千重静，河流一带明。",
      "想同金镜澈，宁让玉壶清。",
      "纤翳无由出，浮埃不复生。",
      "荣纡分汉苑，表里见秦城。",
      "逸兴终难系，抽毫仰此情。"
    ]
  },
  {
    "volume": 787,
    "sequence": 2,
    "title": "秋日悬清光",
    "author": "无名氏",
    "content": [
      "寥廓凉天静，晶明白日秋。",
      "圆光含万象，碎影入闲流。",
      "迥与青冥合，遥同江甸浮。",
      "昼阴殊众木，斜影下危楼。",
      "宋玉登高怨，张衡望远愁。",
      "余辉如可托，云路岂悠悠。"
    ]
  },
  {
    "volume": 787,
    "sequence": 3,
    "title": "落日山照曜",
    "author": "无名氏",
    "content": [
      "裴回空山下，晼晚残阳落。",
      "圆影过峰峦，半规入林薄。",
      "余光澈群岫，乱彩分重壑。",
      "石镜共澄明，岩光同照灼。",
      "栖禽去杳杳，夕烟生漠漠。",
      "此境谁复知，独怀谢康乐。"
    ]
  },
  {
    "volume": 787,
    "sequence": 4,
    "title": "月映清淮流",
    "author": "无名氏",
    "content": [
      "淮月秋偏静，含虚夜转明。",
      "桂花窥镜发，蟾影映波生。",
      "澹滟轮初上，裴回魄正盈。",
      "遥塘分草树，近浦写山城。",
      "桐柏流光逐，蠙珠濯景清。",
      "孤舟方利涉，更喜照前程。"
    ]
  },
  {
    "volume": 787,
    "sequence": 5,
    "title": "寿星见",
    "author": "无名氏",
    "content": [
      "玄象今何应，时和政亦平。",
      "祥为一人寿，色映九霄明。",
      "皎洁垂银汉，光芒近斗城。",
      "合规同月满，表瑞得天清。",
      "甘露盈条降，祥烟向日生。",
      "无如此嘉祉，率土荷秋成。"
    ]
  },
  {
    "volume": 787,
    "sequence": 6,
    "title": "华山庆云见",
    "author": "无名氏",
    "content": [
      "圣主祠名岳，高风发庆云。",
      "金柯初缭绕，玉叶渐氛氲。",
      "气色含珠日，光明吐翠雾。",
      "依稀来鹤态，仿佛列仙群。",
      "万树流光影，千潭写锦文。",
      "苍生忻有望，祥瑞在吾君。"
    ]
  },
  {
    "volume": 787,
    "sequence": 7,
    "title": "清风戒寒",
    "author": "无名氏",
    "content": [
      "萧飒清风至，悠然发思端。",
      "入林翻别叶，绕树败红兰。",
      "晓拂轻霜度，宵分远籁攒。",
      "稍依帘隙静，遍觉座隅寒。",
      "乍逐惊蓬振，偏催急漏残。",
      "遥知洞庭水，此夕起波澜。"
    ]
  },
  {
    "volume": 787,
    "sequence": 8,
    "title": "空水共澄鲜",
    "author": "无名氏",
    "content": [
      "悠然四望通，渺渺水无穷。",
      "海鹤飞天际，烟林出镜中。",
      "云消澄遍碧，霞起澹微红。",
      "落日浮光满，遥山翠色同。",
      "樵声喧竹屿，棹唱入莲丛。",
      "远客舟中兴，烦襟暂一空。"
    ]
  },
  {
    "volume": 787,
    "sequence": 9,
    "title": "寒流聚细文",
    "author": "无名氏",
    "content": [
      "晓野方闲眺，横溪赏乱流。",
      "寒文趋浦急，圆折逐烟浮。",
      "不谓飘疏雨，非关浴远鸥。",
      "观鱼鳞共细，间石影疑稠。",
      "猎猎风泠夕，潺潺濑响秋。",
      "仙槎如共泛，天汉适淹留。"
    ]
  },
  {
    "volume": 787,
    "sequence": 10,
    "title": "长安早春",
    "author": "无名氏",
    "content": [
      "杳霭三春色，先从帝里芳。",
      "折杨犹恨短，测景已忻长。",
      "莺和红楼乐，花连紫禁香。",
      "跃鱼惊太液，佳气接温汤。",
      "风送飞珂响，尘蒙翠辇光。",
      "熙熙晴煦远，徒欲奉尧觞。"
    ]
  },
  {
    "volume": 787,
    "sequence": 11,
    "title": "嘉禾合颖",
    "author": "无名氏",
    "content": [
      "天祚皇王德，神呈瑞谷嘉。",
      "感时苗特秀，证道叶方华。",
      "气转腾佳色，云披映早霞。",
      "薰风浮合颖，湛露净祥花。",
      "六穗垂兼倒，孤茎袅复斜。",
      "影同唐叔献，称庆比周家。"
    ]
  },
  {
    "volume": 787,
    "sequence": 12,
    "title": "膏泽多丰年",
    "author": "无名氏",
    "content": [
      "帝德方多泽，莓莓井径同。",
      "八方甘雨布，四远报年丰。",
      "廒庆千厢在，山流万壑通。",
      "候时勤稼穑，击壤乐农功。",
      "畎亩人无惰，田庐岁不空。",
      "何须忧伏腊，千载贺尧风。"
    ]
  },
  {
    "volume": 787,
    "sequence": 13,
    "title": "玉壶冰",
    "author": "无名氏",
    "content": [
      "玄律阴风劲，坚冰在玉壶。",
      "暗中花更出，晓后色全无。",
      "涸沍谁能伴，凄清讵可渝。",
      "任圆空似璧，照物不成珠。",
      "素质情方契，孤明道岂殊。",
      "幽人若相比，还得咏生刍。"
    ]
  },
  {
    "volume": 787,
    "sequence": 14,
    "title": "望禁苑祥光",
    "author": "无名氏",
    "content": [
      "佳气生天苑，葱茏几效祥。",
      "树遥三殿际，日映九城傍。",
      "山雾宁同色，卿云未可彰。",
      "眺汾疑鼎气，临渭想荣光。",
      "当并舂陵发，应开圣历长。",
      "微臣时一望，短羽欲飞翔。"
    ]
  },
  {
    "volume": 787,
    "sequence": 15,
    "title": "晨光动翠华",
    "author": "无名氏",
    "content": [
      "早朝开紫殿，佳气逐清晨。",
      "北阙华旌在，东方曙景新。",
      "影连香雾合，光媚庆云频。",
      "鸟羽飘初定，龙文照转真。",
      "直疑冠佩入，长爱冕旒亲。",
      "摇动祥云里，朝朝映侍臣。"
    ]
  },
  {
    "volume": 787,
    "sequence": 16,
    "title": "观南郊回仗",
    "author": "无名氏",
    "content": [
      "传警千门寂，南效彩仗回。",
      "但惊龙再见，谁识日双开。",
      "德泽施云雨，恩光变烬灰。",
      "阅兵貔武振，听乐凤凰来。",
      "候刻移宸辇，尊时集观台。",
      "多惭远臣贱，不得礼容陪。"
    ]
  },
  {
    "volume": 787,
    "sequence": 17,
    "title": "谒见日将至双阙",
    "author": "无名氏",
    "content": [
      "晓色临双阙，微臣礼位陪。",
      "远惊龙凤睹，谁识冕旒开。",
      "蔼蔼千年盛，颙颙万国来。",
      "天文标日月，时令布云雷。",
      "迥出黄金殿，全分白玉台。",
      "雕虫意何取，瞻恋不知回。"
    ]
  },
  {
    "volume": 787,
    "sequence": 18,
    "title": "尚书郎上直闻春漏",
    "author": "无名氏",
    "content": [
      "地即尚书省，人惟鸳鹭行。",
      "审时传玉漏，直夜递星郎。",
      "历历闻仙署，泠泠出建章。",
      "自空来断续，随月散凄锵。",
      "物静知声远，寒轻觉夜长。",
      "听余残月落，曙色满东方。"
    ]
  },
  {
    "volume": 787,
    "sequence": 19,
    "title": "华清宫望幸",
    "author": "无名氏",
    "content": [
      "骊岫接新丰，岧峣驾碧空。",
      "凿山开秘殿，隐雾蔽仙宫。",
      "绛阙犹栖凤，雕梁尚带虹。",
      "温泉曾浴日，华馆旧迎风。",
      "肃穆瞻云辇，深沈闭绮栊。",
      "东郊望幸处，瑞气霭濛濛。"
    ]
  },
  {
    "volume": 787,
    "sequence": 20,
    "title": "御题国子监",
    "author": "无名氏",
    "content": [
      "宸翰符玄造，荣题国子门。",
      "笔锋回日月，字势动乾坤。",
      "檐下云光绕，梁间鹊影翻。",
      "张英圣莫拟，索靖妙难言。",
      "为著盘龙迹，能彰舞凤蹲。",
      "更随垂露像，常以沐皇恩。"
    ]
  },
  {
    "volume": 787,
    "sequence": 21,
    "title": "郊坛听雅乐",
    "author": "无名氏",
    "content": [
      "泰坛恭祀事，彩仗下寒坰。",
      "展礼陈嘉乐，斋心动众灵。",
      "韵长飘更远，曲度静宜听。",
      "泛响何清越，随风散杳冥。",
      "彻悬和气聚，旋退晓山青。",
      "本自钧天降，还疑列洞庭。"
    ]
  },
  {
    "volume": 787,
    "sequence": 22,
    "title": "册上公太常奏雅乐",
    "author": "无名氏",
    "content": [
      "司乐陈金石，逶迤引上公。",
      "奏音人语绝，清韵佩声通。",
      "应律烟云改，来仪鸟兽同。",
      "得贤因举颂，修礼便观风。",
      "圣寿三称内，天欢九奏中。",
      "寂寥高曲尽，犹自满宸聪。"
    ]
  },
  {
    "volume": 787,
    "sequence": 23,
    "title": "听霜钟",
    "author": "无名氏",
    "content": [
      "渺渺飞霜夜，寥寥远岫钟。",
      "出云疑断续，入户乍舂容。",
      "度枕频惊梦，随风几韵松。",
      "悠扬来不已，杳霭去何从。",
      "仿佛烟岚隔，依俙岩峤重。",
      "此时聊一听，余响绕千峰。"
    ]
  },
  {
    "volume": 787,
    "sequence": 24,
    "title": "听霜钟",
    "author": "无名氏",
    "content": [
      "寥亮来丰岭，分明辨古钟。",
      "应霜如自击，中节每相从。",
      "静听非闲扣，潜应蕴圣踪。",
      "风间时断续，云外更舂容。",
      "虚警和清籁，雄鸣隔乱峰。",
      "因之论知己，感激更难逢。"
    ]
  },
  {
    "volume": 787,
    "sequence": 25,
    "title": "笙磬同音",
    "author": "无名氏",
    "content": [
      "笙磬闻何处，凄锵宛在东。",
      "激扬音自彻，高下曲宜同。",
      "历历俱盈耳，泠泠递散空。",
      "兽因繁奏舞，人感至和通。",
      "讵间洪纤韵，能齐搏拊功。",
      "四悬今尽美，一听辨移风。"
    ]
  },
  {
    "volume": 787,
    "sequence": 26,
    "title": "玉卮无当",
    "author": "无名氏",
    "content": [
      "共惜连城宝，翻为无当卮。",
      "讵惭君子贵，深讶拙工隳。",
      "泛蚁功全少，如虹色不移。",
      "可怜珍砾石，何计辨糟醨。",
      "江海诚难满，盘筵莫妄施。",
      "纵乖斟酌意，犹得奉光仪。"
    ]
  },
  {
    "volume": 787,
    "sequence": 27,
    "title": "府试古镜",
    "author": "无名氏",
    "content": [
      "旧是秦时镜，今来古匣中。",
      "龙盘初挂月，凤舞欲生风。",
      "石黛曾留殿，朱光适在宫。",
      "应祥知道泰，监物觉神通。",
      "肝胆诚难隐，妍媸信易穷。",
      "幸居君子室，长愿免尘蒙。"
    ]
  },
  {
    "volume": 787,
    "sequence": 28,
    "title": "焚裘",
    "author": "无名氏",
    "content": [
      "今主临前殿，惩奢爇异裘。",
      "忽看阳焰发，如睹吉光流。",
      "丽彩辞宸扆，余香在御楼。",
      "火随余烬灭，气逐远烟浮。",
      "素朴回风变，雕华逐志休。",
      "永垂恭俭德，千古揖皇猷。"
    ]
  },
  {
    "volume": 787,
    "sequence": 29,
    "title": "送薛大夫和蕃",
    "author": "无名氏",
    "content": [
      "戎王归汉命，魏绛谕皇恩。",
      "旌旆辞双阙，风沙上五原。",
      "往途遵塞道，出祖耀都门。",
      "策令天文盛，宣威使者尊。",
      "澄波看四海，入贡伫诸蕃。",
      "秋杪迎回骑，无劳枉梦魂。"
    ]
  },
  {
    "volume": 787,
    "sequence": 30,
    "title": "观剑南献捷",
    "author": "无名氏",
    "content": [
      "遐圻新破虏，名将旧登坛。",
      "戎馘西南至，毡裘长幼观。",
      "边疆氛已息，矛戟血犹残。",
      "紫陌欢声动，丹墀喜气盘。",
      "唐虞方德易，卫霍比功难。",
      "共睹俘囚入，赓歌万国安。"
    ]
  },
  {
    "volume": 787,
    "sequence": 31,
    "title": "云母屏风隔坐",
    "author": "无名氏",
    "content": [
      "彩障成云母，丹墀隔上公。",
      "才彰二纪盛，荣播一朝同。",
      "近玉初齐白，临花乍散红。",
      "凝姿分缥缈，转佩辨玲珑。",
      "意惬恩偏厚，名新宠更崇。",
      "谁知历千古，犹自仰清风。"
    ]
  },
  {
    "volume": 787,
    "sequence": 32,
    "title": "白受采",
    "author": "无名氏",
    "content": [
      "皛皛金方色，迁移妙不穷。",
      "轻衣尘迹化，净壁缋文通。",
      "沙变蓝溪渍，冰渝墨沼空。",
      "似甘言受和，由礼学资忠。",
      "皎洁形无定，玄黄用莫同。",
      "素心如可教，愿染古人风。"
    ]
  },
  {
    "volume": 787,
    "sequence": 33,
    "title": "人不易知",
    "author": "无名氏",
    "content": [
      "权衡谅匪易，愚智信难移。",
      "九德皆殊进，三端岂易施。",
      "同称昆岫宝，共握桂林枝。",
      "郑鼠今奚别，齐竽或滥吹。",
      "瑶台有光鉴，屡照不应疲。",
      "片善当无掩，先鸣贵在斯。",
      "龙门峻且极，骥足庶来驰。",
      "太息李元礼，期君幸一知。"
    ]
  },
  {
    "volume": 787,
    "sequence": 34,
    "title": "晦日同志昆明池泛舟",
    "author": "无名氏",
    "content": [
      "灵沼疑河汉，萧条见斗牛。",
      "烟生知岸近，水净觉天秋。",
      "落月低前树，清辉满去舟。",
      "兴因孤屿起，心为白蘋留。",
      "晓吹兼渔笛，闲云伴客愁。",
      "龙津如可上，长啸且乘流。"
    ]
  },
  {
    "volume": 787,
    "sequence": 35,
    "title": "礼闱阶前春草生",
    "author": "无名氏",
    "content": [
      "河畔虽同色，南宫淑景先。",
      "微开曳履处，常对讲经前。",
      "得地风尘隔，依林雨露偏。",
      "已逢霜候改，初寄日华妍。",
      "影与丛兰杂，荣将众卉连。",
      "哲人如不薙，生意在芳年。"
    ]
  },
  {
    "volume": 787,
    "sequence": 36,
    "title": "秋风生桂枝",
    "author": "无名氏",
    "content": [
      "寒桂秋风动，萧萧自一枝。",
      "方将击林变，不假舞松移。",
      "散翠幽花落，摇青密叶离。",
      "哀猿惊助褭，花露滴争垂。",
      "遗韵连波聚，流音万木随。",
      "常闻小山里，逋客最先知。"
    ]
  },
  {
    "volume": 787,
    "sequence": 37,
    "title": "幽人折芳桂",
    "author": "无名氏",
    "content": [
      "厚地生芳桂，遥林耸干长。",
      "叶开风里色，花吐月中光。",
      "曙鸟啼余翠，幽人爱早芳。",
      "动时垂露滴，攀处拂衣香。",
      "古调声犹苦，孤高力自强。",
      "一枝终是折，荣耀在东堂。"
    ]
  },
  {
    "volume": 787,
    "sequence": 38,
    "title": "霜菊",
    "author": "无名氏",
    "content": [
      "秋尽北风去，律移寒气肃。",
      "淅沥降繁霜，离披委残菊。",
      "华滋尚照灼，幽气含纷郁。",
      "的的冒空园，萋萋被幽谷。",
      "骚人有遗咏，陶令曾盈掬。",
      "傥使怀袖中，犹堪袭余馥。"
    ]
  },
  {
    "volume": 787,
    "sequence": 39,
    "title": "金谷园花发怀古",
    "author": "无名氏",
    "content": [
      "春风生梓泽，迟景映花林。",
      "欲问当时事，因伤此日心。",
      "繁华人已殁，桃李意何深。",
      "涧咽歌声在，云归盖影沈。",
      "地形同万古，笑价失千金。",
      "遗迹应无限，芳菲不可寻。"
    ]
  },
  {
    "volume": 787,
    "sequence": 40,
    "title": "骊龙",
    "author": "无名氏",
    "content": [
      "有美为鳞族，潜蟠得所从。",
      "标奇初韫宝，表智即称龙。",
      "大壑长千里，深泉固九重。",
      "奋髯云乍起，矫首浪还冲。",
      "荀氏传高誉，庄生冀绝踪。",
      "仍知流泪在，何幸此相逢。"
    ]
  },
  {
    "volume": 787,
    "sequence": 41,
    "title": "鹤鸣九皋",
    "author": "无名氏",
    "content": [
      "胎化呈仙质，长鸣在九皋。",
      "排空散清唳，映日委霜毛。",
      "万里思寥廓，千山望郁陶。",
      "香凝光不见，风积韵弥高。",
      "凤侣攀何及，鸡群思忽劳。",
      "升天如有应，飞舞出蓬蒿。"
    ]
  },
  {
    "volume": 787,
    "sequence": 42,
    "title": "霜隼下晴皋",
    "author": "无名氏",
    "content": [
      "九皋霜气劲，翔隼下初晴。",
      "风动闲云卷，星驰白草平。",
      "棱棱方厉疾，肃肃自纵横。",
      "掠地秋毫迥，投身逸翮轻。",
      "高墉全失影，逐雀作飞声。",
      "薄暮寒郊外，悠悠万里情。"
    ]
  },
  {
    "volume": 787,
    "sequence": 43,
    "title": "河鲤登龙门",
    "author": "无名氏",
    "content": [
      "年久还求变，今来有所从。",
      "得名当是鲤，无点可成龙。",
      "备历艰难遍，因期造化容。",
      "泥沙宁不阻，钓饵莫相逢。",
      "击浪因成势，纤鳞莫继踪。",
      "若令摇尾去，雨露此时浓。"
    ]
  }
]