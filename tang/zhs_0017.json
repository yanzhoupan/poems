[
  {
    "volume": 17,
    "sequence": 1,
    "title": "乐府杂曲·鼓吹曲辞·朱鹭",
    "author": "张籍",
    "content": [
      "翩翩兮朱鹭，来泛春塘栖绿树。",
      "羽毛如翦色如染，远飞欲下双翅敛。",
      "避人引子入深堑，动处水纹开滟滟。",
      "谁知豪家网尔躯，不如饮啄江海隅。"
    ]
  },
  {
    "volume": 17,
    "sequence": 2,
    "title": "乐府杂曲·鼓吹曲辞·艾如张",
    "author": "李贺",
    "content": [
      "锦襜褕，绣裆襦，强强饮啄哺尔雏。",
      "陇东卧穗满风雨，莫信龙媒陇西去。",
      "齐人织网如素空，张在野春平碧中。",
      "网丝漠漠无形影，误尔触之伤首红。",
      "艾叶绿花谁翦刻，中藏祸机不可测。"
    ]
  },
  {
    "volume": 17,
    "sequence": 3,
    "title": "乐府杂曲·鼓吹曲辞·上之回",
    "author": "卢照邻",
    "content": [
      "回中道路险，萧关烽候多。",
      "五营屯北地，万乘出西河。",
      "单于拜玉玺，天子按雕戈。",
      "振旅汾川曲，秋风横大歌。"
    ]
  },
  {
    "volume": 17,
    "sequence": 4,
    "title": "乐府杂曲·鼓吹曲辞·上之回",
    "author": "李白",
    "content": [
      "三十六离宫，楼台与天通。",
      "阁道步行月，美人愁烟空。",
      "恩疏宠不及，桃李伤春风。",
      "淫乐意何极，金舆向回中。",
      "万乘出黄道，千旗扬彩虹。",
      "前军细柳北，后骑甘泉东。",
      "岂问渭川老，宁邀襄野童。",
      "秋暮瑶池宴，归来乐未穷。"
    ]
  },
  {
    "volume": 17,
    "sequence": 5,
    "title": "乐府杂曲·鼓吹曲辞·上之回",
    "author": "李贺",
    "content": [
      "上之回，大旗喜。",
      "悬虹彗，挞凤尾。",
      "剑匣破，舞蛟龙。",
      "蚩尤死，鼓逢逢。",
      "天高庆雷齐坠地，地无惊烟海千里。"
    ]
  },
  {
    "volume": 17,
    "sequence": 6,
    "title": "乐府杂曲·鼓吹曲辞·战城南",
    "author": "卢照邻",
    "content": [
      "将军出紫塞，冒顿在乌贪。",
      "笳喧雁门北，阵翼龙城南。",
      "雕弓夜宛转，铁骑晓参潭。",
      "应须驻白日，为待战方酣。"
    ]
  },
  {
    "volume": 17,
    "sequence": 7,
    "title": "乐府杂曲·鼓吹曲辞·战城南",
    "author": "李白",
    "content": [
      "去年战桑干源，今年战葱河道。",
      "洗兵条支海上波，放马天山雪中草。",
      "万里长征战，三军尽衰老。",
      "匈奴以杀戮为耕作，古来唯见白骨黄沙田。",
      "秦家筑城备胡处，汉家还有烽火燃。",
      "烽火燃不息，征战无已时。",
      "野战格斗死，败马号鸣向天悲。",
      "乌鸢啄人肠，衔飞上挂枯树枝。",
      "士卒涂草莽，将军空尔为。",
      "乃知兵者是凶器，圣人不得已而用之。"
    ]
  },
  {
    "volume": 17,
    "sequence": 8,
    "title": "乐府杂曲·鼓吹曲辞·战城南",
    "author": "刘驾",
    "content": [
      "城南征战多，城北无饥鸦。",
      "白骨马蹄下，谁言皆有家。",
      "城前水声苦，倏忽流万古。",
      "莫争城外地，城里有闲土。"
    ]
  },
  {
    "volume": 17,
    "sequence": 9,
    "title": "乐府杂曲·鼓吹曲辞·战城南二首",
    "author": "贯休",
    "content": [
      "万里桑乾傍，茫茫古蕃壤。",
      "将军貌憔悴，抚剑悲年长。",
      "胡兵尚陵逼，久住亦非强。",
      "邯郸少年辈，个个有伎俩。",
      "拖枪半夜去，雪片大如掌。",
      "碛中有阴兵，战马时惊蹶。",
      "轻猛李陵心，摧残苏武节。",
      "黄金锁子甲，风吹色如铁。",
      "十载不封侯，茫茫向谁说。"
    ]
  },
  {
    "volume": 17,
    "sequence": 10,
    "title": "乐府杂曲·鼓吹曲辞·巫山高",
    "author": "郑世翼",
    "content": [
      "巫山凌太清，岧峣类削成。",
      "霏霏暮雨合，霭霭朝云生。",
      "危峰入鸟道，深谷泻猿声。",
      "别有幽栖客，淹留攀桂情。"
    ]
  },
  {
    "volume": 17,
    "sequence": 11,
    "title": "乐府杂曲·鼓吹曲辞·巫山高二首",
    "author": "沈佺期",
    "content": [
      "巫山峰十二，环合隐昭回。",
      "俯眺琵琶峡，平看云雨台。",
      "古槎天外倚，瀑水日边来。",
      "何忽啼猿夜，荆王枕席开。",
      "神女向高唐，巫山下夕阳。",
      "裴回作行雨，婉娈逐荆王。",
      "电影江前落，雷声峡外长。",
      "霁云无处所，台馆晓苍苍。"
    ]
  },
  {
    "volume": 17,
    "sequence": 12,
    "title": "乐府杂曲·鼓吹曲辞·巫山高",
    "author": "卢照邻",
    "content": [
      "巫山望不极，望望下朝雰。",
      "莫辨啼猿树，徒看神女云。",
      "惊涛乱水脉，骤雨暗峰文。",
      "沾裳即此地，况复远思君。"
    ]
  },
  {
    "volume": 17,
    "sequence": 13,
    "title": "乐府杂曲·鼓吹曲辞·巫山高",
    "author": "张循之",
    "content": [
      "巫山高不极，沓沓状奇新。",
      "暗谷疑风雨，幽岩若鬼神。",
      "月明三峡曙，潮满二江春。",
      "为问阳台夕，应知入梦人。"
    ]
  },
  {
    "volume": 17,
    "sequence": 14,
    "title": "乐府杂曲·鼓吹曲辞·巫山高",
    "author": "刘方平",
    "content": [
      "楚国巫山秀，清猿日夜啼。",
      "万重春树合，十二碧峰齐。",
      "峡出朝云下，江来暮雨西。",
      "阳台归路直，不畏向家迷。"
    ]
  },
  {
    "volume": 17,
    "sequence": 15,
    "title": "乐府杂曲·鼓吹曲辞·巫山高",
    "author": "皇甫冉",
    "content": [
      "巫峡见巴东，迢迢半出空。",
      "云藏神女馆，雨到楚王宫。",
      "朝暮泉声落，寒暄树色同。",
      "清猿不可听，偏在九秋中。"
    ]
  },
  {
    "volume": 17,
    "sequence": 16,
    "title": "乐府杂曲·鼓吹曲辞·巫山高",
    "author": "李端",
    "content": [
      "巫山十二峰，皆在碧虚中。",
      "回合云藏日，霏微雨带风。",
      "猿声寒过水，树色暮连空。",
      "愁向高唐望，清秋见楚宫。"
    ]
  },
  {
    "volume": 17,
    "sequence": 17,
    "title": "乐府杂曲·鼓吹曲辞·巫山高",
    "author": "于濆",
    "content": [
      "何山无朝云，彼云亦悠扬。",
      "何山无暮雨，彼雨亦苍茫。",
      "宋玉恃才者，凭云构高唐。",
      "自重文赋名，荒淫归楚襄。",
      "峨峨十二峰，永作妖鬼乡。"
    ]
  },
  {
    "volume": 17,
    "sequence": 18,
    "title": "乐府杂曲·鼓吹曲辞·巫山高二首",
    "author": "孟郊",
    "content": [
      "巴山上峡重复重，阳台碧峭十二峰。",
      "荆王猎时逢暮雨，夜卧高丘梦神女。",
      "经红流烟湿艳姿，行云飞去明星稀。",
      "目极魂断望不见，猿啼三声泪沾衣。",
      "见尽数万里，不闻三声猿。",
      "但飞萧萧雨，中有亭亭魂。",
      "千载楚襄恨，遗文宋玉言。",
      "至今青冥里，云结深闺门。"
    ]
  },
  {
    "volume": 17,
    "sequence": 19,
    "title": "乐府杂曲·鼓吹曲辞·巫山高",
    "author": "李贺",
    "content": [
      "碧丛丛，高插天，大江翻澜神曳烟。",
      "楚魂寻梦风飔然，晓风飞雨生苔钱。",
      "瑶姬一去一千年，丁香筇竹啼老猿。",
      "古祠近月蟾桂寒，椒花坠红湿云间。"
    ]
  },
  {
    "volume": 17,
    "sequence": 20,
    "title": "乐府杂曲·鼓吹曲辞·巫山高",
    "author": "齐己",
    "content": [
      "巫山高，巫女妖，雨为暮兮云为朝，楚王憔悴魂欲销。",
      "秋猿嗥嗥日将夕，红霞紫烟凝老壁。",
      "千岩万壑花皆坼，但恐芳菲无正色。",
      "不知今古行人行，几人经此无秋情。",
      "云深庙远不可觅，十二峰头插天碧。"
    ]
  },
  {
    "volume": 17,
    "sequence": 21,
    "title": "乐府杂曲·鼓吹曲辞·将进酒",
    "author": "李白",
    "content": [
      "君不见黄河之水天上来，奔流到海不复回。",
      "君不见高堂明镜悲白发，朝如青丝暮成雪。",
      "人生得意须尽欢，莫使金尊空对月。",
      "天生我材必有用，千金散尽还复来。",
      "烹羊宰牛且为乐，会须一饮三百杯。",
      "岑夫子，丹丘生，将进酒，杯莫停。",
      "与君歌一曲，请君为我侧耳听。",
      "钟鼓馔玉不足贵，但愿长醉不复醒。",
      "古来圣贤皆寂寞，惟有饮者留其名。",
      "陈王昔时宴平乐，斗酒十千恣欢谑。",
      "主人何为言少钱，径须酤取对君酌。",
      "五花马，千金裘，呼儿将出换美酒，与尔同销万古愁。"
    ]
  },
  {
    "volume": 17,
    "sequence": 22,
    "title": "乐府杂曲·鼓吹曲辞·将进酒",
    "author": "元稹",
    "content": [
      "将进酒，将进酒，酒中有毒鸩主父，言之主父伤主母。",
      "母为妾地父妾天，仰天俯地不忍言。",
      "佯为僵踣主父前，主父不知加妾鞭。",
      "旁人知妾为主说，主将泪洗鞭头血。",
      "推摧主母牵下堂，扶妾遣升堂上床。",
      "将进酒，酒中无毒令主寿，愿主回思归主母，遣妾如此事主父。",
      "妾为此事人偶知，自惭不密方自悲。",
      "主今颠倒安置妾，贪天僭地谁不为。"
    ]
  },
  {
    "volume": 17,
    "sequence": 23,
    "title": "乐府杂曲·鼓吹曲辞·将进酒",
    "author": "李贺",
    "content": [
      "琉璃钟，琥珀浓，小槽酒滴真珠红。",
      "烹龙炮凤玉脂泣，罗屏绣幕围香风。",
      "吹龙笛，击鼍鼓，皓齿歌，细腰舞。",
      "况是青春日将暮，桃花乱落如红雨。",
      "劝君终日酩酊醉，酒不到刘伶坟上土。"
    ]
  },
  {
    "volume": 17,
    "sequence": 24,
    "title": "乐府杂曲·鼓吹曲辞·君马黄",
    "author": "李白",
    "content": [
      "君马黄，我马白，马色虽不同，人心本无隔。",
      "共作游冶盘，双行洛阳陌。",
      "长剑既照曜，高冠何赩赫。",
      "各有千金裘，俱为五侯客。",
      "猛虎落陷阱，壮夫时屈厄。",
      "相知在急难，独好亦何益。"
    ]
  },
  {
    "volume": 17,
    "sequence": 25,
    "title": "乐府杂曲·鼓吹曲辞·芳树",
    "author": "沈佺期",
    "content": [
      "何地早芳菲，宛在长门殿。",
      "夭桃色若绶，秾李光如练。",
      "啼鸟弄花疏，游蜂饮香遍。",
      "叹息春风起，飘零君不见。"
    ]
  },
  {
    "volume": 17,
    "sequence": 26,
    "title": "乐府杂曲·鼓吹曲辞·芳树",
    "author": "卢照邻",
    "content": [
      "芳树本多奇，年华复在斯。",
      "结翠成新幄，开红满旧枝。",
      "风归花历乱，日度影参差。",
      "容色朝朝落，思君君不知。"
    ]
  },
  {
    "volume": 17,
    "sequence": 27,
    "title": "乐府杂曲·鼓吹曲辞·芳树",
    "author": "徐彦伯",
    "content": [
      "玉花珍簟上，金缕画屏开。",
      "晓月怜筝柱，春风忆镜台。",
      "筝柱春风吹晓月，芳树落花朝暝歇。",
      "稿砧刀头未有时，攀条拭泪坐相思。"
    ]
  },
  {
    "volume": 17,
    "sequence": 28,
    "title": "乐府杂曲·鼓吹曲辞·芳树",
    "author": "韦应物",
    "content": [
      "迢迢芳园树，列映清池曲。",
      "对此伤人心，还如故时绿。",
      "风条洒馀霭，露叶承新旭。",
      "佳人不再攀，下有往来躅。"
    ]
  },
  {
    "volume": 17,
    "sequence": 29,
    "title": "乐府杂曲·鼓吹曲辞·芳树",
    "author": "元稹",
    "content": [
      "芳树已寥落，孤英万可嘉。",
      "可怜团团叶，盖覆深深花。",
      "游蜂竞攒刺，斗雀亦纷拏。",
      "天生细碎物，不爱好光华。",
      "非无歼殄法，念尔有生涯。",
      "春雷一声发，惊燕亦惊蛇。",
      "清池养神蔡，已复长虾蟆。",
      "雨露贵平施，吾其春草芽。"
    ]
  },
  {
    "volume": 17,
    "sequence": 30,
    "title": "乐府杂曲·鼓吹曲辞·芳树",
    "author": "罗隐",
    "content": [
      "细蕊慢逐风，暖香闲破鼻。",
      "青帝固有心，时时动人意。",
      "去年高枝犹压地，今年低枝已憔悴。",
      "吾所以见造化之权，变通之理。",
      "春夏作头，秋冬为尾。",
      "循环反复无穷已。",
      "今生长短同一轨，若使威可以制，力可以止，秦皇不肯敛手下沙丘，孟贲不合低头入蒿里。",
      "伊人强猛犹如此，顾我劳生何足恃。",
      "但愿开素袍，倾绿蚁，陶陶兀兀大醉于青冥白昼间。",
      "任他上是天，下是地。"
    ]
  },
  {
    "volume": 17,
    "sequence": 31,
    "title": "乐府杂曲·鼓吹曲辞·有所思",
    "author": "沈佺期",
    "content": [
      "君子事行役，再空芳岁期。",
      "美人旷延伫，万里浮云思。",
      "园槿绽红艳，郊桑柔绿滋。",
      "坐看长夏晚，秋月生罗帏。"
    ]
  },
  {
    "volume": 17,
    "sequence": 32,
    "title": "乐府杂曲·鼓吹曲辞·有所思",
    "author": "李白",
    "content": [
      "我思仙人，乃在碧海之东隅。",
      "海寒多天风，白波连山倒蓬壶。",
      "长鲸喷涌不可涉，抚心茫茫泪如珠。",
      "西来青鸟东飞去，愿寄一书谢麻姑。"
    ]
  },
  {
    "volume": 17,
    "sequence": 33,
    "title": "乐府杂曲·鼓吹曲辞·有所思",
    "author": "孟郊",
    "content": [
      "桔槔烽火昼不灭，客路迢迢信难越。",
      "古镇刀攒万片霜，寒江浪起千堆雪。",
      "此时西去定如何，空使南心远凄切。"
    ]
  },
  {
    "volume": 17,
    "sequence": 34,
    "title": "乐府杂曲·鼓吹曲辞·有所思",
    "author": "卢仝",
    "content": [
      "当时我醉美人家，美人颜色娇如花。",
      "今日美人弃我去，青楼珠箔天之涯。",
      "天涯娟娟常娥月，三五二八盈又缺。",
      "翠眉蝉鬓生别离，一望不见心断绝。",
      "心断绝，几千里，梦中醉卧巫山云，觉来泪滴湘江水。",
      "湘江两岸花木深，美人不见愁人心。",
      "含愁更奏绿绮琴，调高弦绝无知音。",
      "美人兮美人，不知为暮雨兮为朝云，相思一夜梅花发，忽到窗前疑是君。"
    ]
  },
  {
    "volume": 17,
    "sequence": 35,
    "title": "乐府杂曲·鼓吹曲辞·有所思",
    "author": "韦应物",
    "content": [
      "借问江上柳，青青为谁春。",
      "空游昨日地，不见昨日人。",
      "缭绕万家井，往来车马尘。",
      "莫道无相识，要非心所亲。"
    ]
  },
  {
    "volume": 17,
    "sequence": 36,
    "title": "乐府杂曲·鼓吹曲辞·有所思",
    "author": "刘氏云",
    "content": [
      "朝亦有所思，暮亦有所思。",
      "登楼望君处，蔼蔼浮云飞。",
      "浮云遮却阳关道，向晚谁知妾怀抱。",
      "玉井苍苔春院深，桐花落地无人扫。"
    ]
  },
  {
    "volume": 17,
    "sequence": 37,
    "title": "乐府杂曲·鼓吹曲辞·雉子班",
    "author": "李白",
    "content": [
      "辟邪伎作鼓吹惊，雉子班之奏曲成，喔咿振迅欲飞鸣。",
      "扇锦翼，雄风生，双雌同饮啄，趫悍谁能争。",
      "乍向草中耿介死，不求黄金笼下生。",
      "天地至广大，何惜遂物情。",
      "善卷让天子，务光亦逃名。",
      "所贵旷士怀，朗然合太清。"
    ]
  },
  {
    "volume": 17,
    "sequence": 38,
    "title": "乐府杂曲·鼓吹曲辞·临高台",
    "author": "褚亮",
    "content": [
      "高台暂俯临，飞翼耸轻音。",
      "浮光随日度，漾影逐波深。",
      "回瞰周平野，开怀畅远襟。",
      "独此三休上，还伤千岁心。"
    ]
  },
  {
    "volume": 17,
    "sequence": 39,
    "title": "乐府杂曲·鼓吹曲辞·临高台",
    "author": "王勃",
    "content": [
      "临高台，高台迢递绝浮埃，瑶轩绮构何崔嵬，鸾歌凤吹清且哀。",
      "俯瞰长安道，萋萋御沟草，斜对甘泉路，苍苍茂陵树。",
      "高台四望同，帝乡佳气郁葱葱。",
      "紫阁丹楼纷照曜，璧房锦殿相玲珑。",
      "东弥长乐观，西指未央宫。",
      "赤城映朝日，绿树摇春风。",
      "旗亭百队开新市，甲第千甍分戚里。",
      "朱输翠盖不胜春，叠树层楹相对起。",
      "复有青楼大道中，绣户文窗雕绮栊。",
      "锦衣昼不襞，罗帏夕未空。",
      "歌屏朝掩翠，妆镜晚窥红。",
      "为吾安宝髻，蛾眉罢花丛。",
      "狭路尘间黯将暮，云间月色明如素。",
      "鸳鸯池上两两飞，凤凰楼下双双度。",
      "物色正如此，佳期那不顾。",
      "银鞍绣毂盛繁华，可怜今夜宿倡家。",
      "倡家少妇不须嚬，东园桃李片时春。",
      "君看旧日高台处，柏梁铜雀生黄尘。"
    ]
  },
  {
    "volume": 17,
    "sequence": 40,
    "title": "乐府杂曲·鼓吹曲辞·临高台",
    "author": "贯休",
    "content": [
      "凉风吹远念，使我升高台。",
      "宁知数片云，不是旧山来。",
      "故人天一涯，久客殊未回。",
      "雁来不得书，空寄声哀哀。"
    ]
  },
  {
    "volume": 17,
    "sequence": 41,
    "title": "乐府杂曲·鼓吹曲辞·黄雀行",
    "author": "庄南杰",
    "content": [
      "穿屋穿墙不知止，争树争巢入营死。",
      "林间公子挟弹弓，一丸致毙花丛里。",
      "小雏黄口未有知，青天不解高高飞。",
      "虞人设网当要路，白日啾嘲祸万机。"
    ]
  },
  {
    "volume": 17,
    "sequence": 42,
    "title": "乐府杂曲·鼓吹曲辞·钓竿篇",
    "author": "沈佺期",
    "content": [
      "朝日敛红烟，垂竿向绿川。",
      "人疑天上坐，鱼似镜中悬。",
      "避楫时惊透，猜钩每误牵。",
      "湍危不理辖，潭静欲留船。",
      "钓玉君徒尚，征金我未贤。",
      "为看芳饵下，贪得会无全。"
    ]
  },
  {
    "volume": 17,
    "sequence": 43,
    "title": "乐府杂曲·鼓吹曲辞·凯歌六首",
    "author": "岑参",
    "content": [
      "汉将承恩西破戎，捷书先奏未央宫。",
      "天子预开麟阁待，只今谁数贰师功。",
      "官军西出过楼兰，营幕傍临月窟寒。",
      "蒲海晓霜凝剑尾，葱山夜雪扑旌竿。",
      "鸣笳擂鼓拥回军，破国平蕃昔未闻。",
      "大夫鹊印摇边月，天将龙旗掣海云。",
      "月落辕门鼓角鸣，千群面缚出蕃城。",
      "洗兵鱼海云迎阵，秣马龙堆月照营。",
      "蕃军遥见汉家营，满谷连山遍哭声。",
      "万箭千刀一夜杀，平明流血浸空城。",
      "暮雨旌旗湿未干，胡尘白草日光寒。",
      "昨夜将军连晓战，蕃军只见马空鞍。"
    ]
  },
  {
    "volume": 17,
    "sequence": 44,
    "title": "乐府杂曲·鼓吹铙歌·晋阳武",
    "author": "柳宗元",
    "content": [
      "晋阳武，奋义威。",
      "炀之渝，德焉归。",
      "氓毕屠，绥者谁。",
      "皇烈烈，专天机。",
      "号以仁，扬其旗。",
      "日之升，九土晞。",
      "斥田圻，流洪辉。",
      "有其二，翼余隋。",
      "斫枭骜，连熊螭。",
      "枯以肉，勍者羸。",
      "后土荡，玄穹弥。",
      "合之育，莽然施。",
      "惟德辅，庆无期。"
    ]
  },
  {
    "volume": 17,
    "sequence": 45,
    "title": "乐府杂曲·鼓吹铙歌·兽之穷",
    "author": "柳宗元",
    "content": [
      "兽之穷，奔大麓。",
      "天厚黄德，狙犷服。",
      "甲之櫜弓，弭矢箙。",
      "皇旅靖，敌逾蹙。",
      "自亡其徒，匪予戮。",
      "屈赟猛，虔栗栗。",
      "縻以尺组，啖以秩。",
      "黎之阳，土茫茫。",
      "富兵戎，盈仓箱。",
      "乏者德，莫能享。",
      "驱豺兕，授我疆。"
    ]
  },
  {
    "volume": 17,
    "sequence": 46,
    "title": "乐府杂曲·鼓吹铙歌·战武牢",
    "author": "柳宗元",
    "content": [
      "战武牢，动河朔。",
      "逆之助，图掎角。",
      "怒鷇麛，抗乔岳。",
      "翘萌牙，傲霜雹。",
      "王谋内定，申掌握。",
      "铺施芟夷，二主缚。",
      "惮华戎，廓封略。",
      "命之瞢，卑以斫。",
      "归有德，唯先觉。"
    ]
  },
  {
    "volume": 17,
    "sequence": 47,
    "title": "乐府杂曲·鼓吹铙歌·泾水黄",
    "author": "柳宗元",
    "content": [
      "泾水黄，陇野茫。",
      "负太白，腾天狼。",
      "有鸟鸷立，羽翼张。",
      "钩喙决前，钜趯傍；",
      "怒飞饥啸，翾不可当。",
      "老雄死，子复良。",
      "巢岐饮渭，肆翱翔。",
      "顿地纮，提天纲。",
      "列缺掉帜，招摇耀铓。",
      "鬼神来助，梦嘉祥。",
      "脑涂原野，魂飞扬。",
      "星辰复，恢一方。"
    ]
  },
  {
    "volume": 17,
    "sequence": 48,
    "title": "乐府杂曲·鼓吹铙歌·奔鲸沛",
    "author": "柳宗元",
    "content": [
      "奔鲸沛，荡海垠。",
      "吐霓翳日，腥浮云。",
      "帝怒下顾，哀垫昏。",
      "授以神柄，推元臣。",
      "手援天予，截修鳞。",
      "披攘蒙霿，开海门。",
      "地平水静，浮天垠。",
      "羲和显耀，乘清氛。",
      "赫炎溥畅，融大钧。"
    ]
  },
  {
    "volume": 17,
    "sequence": 49,
    "title": "乐府杂曲·鼓吹铙歌·苞枿",
    "author": "柳宗元",
    "content": [
      "苞枿黑对矣，惟根之蟠。",
      "弥巴蔽荆，负南极以安。",
      "曰我旧梁氏，辑绥艰难。",
      "江汉之阻，都邑固以完。",
      "圣人作，神武用，有臣勇智，奋不以众。",
      "投迹死地，谋猷纵。",
      "化敌为家，虑则中。",
      "浩浩海裔，不威而同。",
      "系缧降王，定厥功。",
      "澶漫万里，宣唐风。",
      "蛮夷九译，咸来从。",
      "凯旋金奏，象形容。",
      "震赫万国，罔不龚。"
    ]
  },
  {
    "volume": 17,
    "sequence": 50,
    "title": "乐府杂曲·鼓吹铙歌·河右平",
    "author": "柳宗元",
    "content": [
      "河右澶漫，顽为之魁。",
      "王师如雷震，昆仑以颓。",
      "上聋下聪，骜不可回。",
      "助仇抗有德，惟人之灾。",
      "乃溃乃奋，执缚归厥命。",
      "万室蒙其仁，一夫则病。",
      "濡以鸿泽，皇之圣。",
      "威畏德怀，功以定。",
      "顺之于理，物咸遂厥性。"
    ]
  },
  {
    "volume": 17,
    "sequence": 51,
    "title": "乐府杂曲·鼓吹铙歌·铁山碎",
    "author": "柳宗元",
    "content": [
      "铁山碎，大漠舒。",
      "二虏劲，连穹庐。",
      "背北海，专坤隅。",
      "岁来侵边，或傅于都。",
      "天子命元帅，奋其雄图。",
      "破定襄，降魁渠。",
      "穷竟窟宅，斥余吾。",
      "百蛮破胆，边氓苏。",
      "威武辉耀，明鬼区。",
      "利泽弥万祀，功不可逾。",
      "官臣拜手，惟帝之谟。"
    ]
  },
  {
    "volume": 17,
    "sequence": 52,
    "title": "乐府杂曲·鼓吹铙歌·靖本邦",
    "author": "柳宗元",
    "content": [
      "本邦伊晋，惟时不靖。",
      "根柢之摇，枝叶攸病。",
      "守臣不任，勩于神圣。",
      "惟钺之兴，翦焉则定。",
      "洪惟我理，式和以敬。",
      "群顽既夷，庶绩咸正。",
      "皇谟载大，惟人之庆。"
    ]
  },
  {
    "volume": 17,
    "sequence": 53,
    "title": "乐府杂曲·鼓吹铙歌·吐谷浑",
    "author": "柳宗元",
    "content": [
      "吐谷浑盛强，背西海以夸。",
      "岁侵扰我疆，退匿险且遐。",
      "帝谓神武师，往征靖皇家。",
      "烈烈旆其旗，熊虎杂龙蛇。",
      "王旅千万人，衔枚默无哗。",
      "束刃逾山徼，张翼纵漠沙。",
      "一举刈膻腥，尸骸积如麻。",
      "除恶务本根，况敢遗萌芽。",
      "洋洋西海水，威命穷天涯。",
      "系虏来王都，犒乐穷休嘉。",
      "登高望还师，竟野如春华。",
      "行者靡不归，亲戚讙要遮。",
      "凯旋献清庙，万国思无邪。"
    ]
  },
  {
    "volume": 17,
    "sequence": 54,
    "title": "乐府杂曲·鼓吹铙歌·高昌",
    "author": "柳宗元",
    "content": [
      "麹氏雄西北，别绝臣外区。",
      "既恃远且险，纵傲不我虞。",
      "烈烈王者师，熊螭以为徒。",
      "龙旂翻海浪，馹骑驰坤隅。",
      "贲育搏婴儿，一扫不复馀。",
      "平沙际天极，但见黄云驱。",
      "臣靖执长缨，智勇伏囚拘。",
      "文皇南面坐，夷狄千群趋。",
      "咸称天子神，往古不得俱。",
      "献号天可汗，以覆我国都。",
      "兵戎不交害，各保性与躯。"
    ]
  },
  {
    "volume": 17,
    "sequence": 55,
    "title": "乐府杂曲·鼓吹铙歌·东蛮",
    "author": "柳宗元",
    "content": [
      "东蛮有谢氏，冠带理海中。",
      "已言我异世，虽圣莫能通。",
      "王卒如飞翰，鹏鶱骇群龙。",
      "轰然自天坠，乃信神武功。",
      "击虏君臣人，累累来自东。",
      "无思不服从，唐业如山崇。",
      "百辟拜稽首，咸愿图形容。",
      "如周王会书，永永传无穷。",
      "睢盱万状乖，咿嗢九译重。",
      "广输抚四海，浩浩知皇风。",
      "歌诗铙鼓间，以壮我元戎。"
    ]
  }
]