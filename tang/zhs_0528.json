[
  {
    "volume": 528,
    "sequence": 1,
    "title": "陪王尚书泛舟莲池",
    "author": "许浑",
    "content": [
      "莲塘移画舸，泛泛日华清。",
      "水暖鱼频跃，烟秋雁早鸣。",
      "舞疑回雪态，歌转遏云声。",
      "客散山公醉，风高月满城。"
    ]
  },
  {
    "volume": 528,
    "sequence": 2,
    "title": "赠裴处士",
    "author": "许浑",
    "content": [
      "为儒白发生，乡里早闻名。",
      "暖酒雪初下，读书山欲明。",
      "字形翻鸟迹，诗调合猿声。",
      "门外沧浪水，知君欲濯缨。"
    ]
  },
  {
    "volume": 528,
    "sequence": 3,
    "title": "对雪",
    "author": "许浑",
    "content": [
      "飞舞北风凉，玉人歌玉堂。",
      "帘帷增曙色，珠翠发寒光。",
      "柳重絮微湿，梅繁花未香。",
      "兹辰贺丰岁，箫鼓宴梁王。"
    ]
  },
  {
    "volume": 528,
    "sequence": 4,
    "title": "王居士",
    "author": "许浑",
    "content": [
      "筇杖倚柴关，都城卖卜还。",
      "雨中耕白水，云外劚青山。",
      "有药身长健，无机性自闲。",
      "即应生羽翼，华表在人间。"
    ]
  },
  {
    "volume": 528,
    "sequence": 5,
    "title": "早秋三首",
    "author": "许浑",
    "content": [
      "遥夜泛清瑟，西风生翠萝。",
      "残萤委玉露，早雁拂银河。",
      "高树晓还密，远山晴更多。",
      "淮南一叶下，自觉老烟波。",
      "一叶下前墀，淮南人已悲。",
      "蹉跎青汉望，迢递白云期。",
      "老信相如渴，贫忧曼倩饥。",
      "生公与园吏，何处是吾师。",
      "蓟北雁犹远，淮南人已悲。",
      "残桃间堕井，新菊亦侵篱。",
      "书剑岂相误，琴尊聊自持。",
      "西斋风雨夜，更有咏贫诗。"
    ]
  },
  {
    "volume": 528,
    "sequence": 6,
    "title": "洛东兰若夜归（一作自溪东兰若夜归）",
    "author": "许浑",
    "content": [
      "一衲老禅床，吾生半异乡。",
      "管弦愁里老，书剑梦中忙。",
      "鸟急山初暝，蝉稀树正凉。",
      "又归何处去，尘路月苍苍。"
    ]
  },
  {
    "volume": 528,
    "sequence": 7,
    "title": "送段觉归杜曲闲居",
    "author": "许浑",
    "content": [
      "书剑南归去，山扉别几年。",
      "苔侵岩下路，果落洞中泉。",
      "红叶高斋雨，青萝曲槛烟。",
      "宁知远游客，羸马太行前。"
    ]
  },
  {
    "volume": 528,
    "sequence": 8,
    "title": "寄天乡寺仲仪上人富春孙处士",
    "author": "许浑",
    "content": [
      "诗僧与钓翁，千里两情通。",
      "云带雁门雪，水连渔浦风。",
      "心期荣辱外，名挂是非中。",
      "岁晚亦归去，田园清洛东。"
    ]
  },
  {
    "volume": 528,
    "sequence": 9,
    "title": "寄契盈上人",
    "author": "许浑",
    "content": [
      "何处是西林，疏钟复远砧。",
      "雁来秋水阔，鸦尽夕阳沉。",
      "婚嫁乖前志，功名异夙心。",
      "汤师不可问，江上碧云深。"
    ]
  },
  {
    "volume": 528,
    "sequence": 10,
    "title": "晨起二首（后首一题作山斋秋晚）",
    "author": "许浑",
    "content": [
      "桂树绿层层，风微烟露凝。",
      "檐楹衔落月，帏幌映残灯。",
      "蕲簟曙香冷，越瓶秋水澄。",
      "心闲即无事，何异住山僧。",
      "残月皓烟露，掩门深竹斋。",
      "水虫鸣曲槛，山鸟下空阶。",
      "清镜晓看发，素琴秋寄怀。",
      "因知北窗客，日与世情乖。"
    ]
  },
  {
    "volume": 528,
    "sequence": 11,
    "title": "晓发鄞江北渡寄崔韩二先辈（一作晓发鄞江寄崔寿韩）",
    "author": "许浑",
    "content": [
      "南北信多岐，生涯半别离。",
      "地穷山尽处，江泛水寒时。",
      "露晓蒹葭重，霜晴橘柚垂。",
      "无劳促回楫，千里有心期。"
    ]
  },
  {
    "volume": 528,
    "sequence": 12,
    "title": "盈上人",
    "author": "许浑",
    "content": [
      "月沉霜已凝，无梦竟寒灯。",
      "寄世何殊客，修身未到僧。",
      "二毛梳上雪，双泪枕前冰。",
      "借问曹溪路，山多路几层。"
    ]
  },
  {
    "volume": 528,
    "sequence": 13,
    "title": "广陵道中",
    "author": "许浑",
    "content": [
      "城势已坡陀，城边东逝波。",
      "绿桑非苑树，青草是宫莎。",
      "山暝牛羊少，水寒凫雁多。",
      "因高一回首，还咏黍离歌。"
    ]
  },
  {
    "volume": 528,
    "sequence": 14,
    "title": "宿开元寺楼（一作宿开元寺西楼闻歌感赋）",
    "author": "许浑",
    "content": [
      "谁家歌袅袅，孤枕在西楼。",
      "竹色寒清簟，松香染翠帱。",
      "月移珠殿晓，风递玉筝秋。",
      "日出应移棹，三湘万里愁。"
    ]
  },
  {
    "volume": 528,
    "sequence": 15,
    "title": "洞灵观冬青",
    "author": "许浑",
    "content": [
      "霜霰不凋色，两株交石坛。",
      "未秋红实浅，经夏绿阴寒。",
      "露重蝉鸣急，风多鸟宿难。",
      "何如西禁柳，晴舞玉阑干。"
    ]
  },
  {
    "volume": 528,
    "sequence": 16,
    "title": "送友人自荆襄归江东（友人新丧偶）",
    "author": "许浑",
    "content": [
      "商洛转江濆，一杯聊送君。",
      "剑愁龙失伴，琴怨鹤离群。",
      "楚驿枕秋水，湘帆凌暮云。",
      "猿声断肠夜，应向雨中闻。"
    ]
  },
  {
    "volume": 528,
    "sequence": 17,
    "title": "送同年崔先辈",
    "author": "许浑",
    "content": [
      "西风帆势轻，南浦遍离情。",
      "菊艳含秋水，荷花递雨声。",
      "扣舷滩鸟没，移棹草虫鸣。",
      "更忆前年别，槐花满凤城。"
    ]
  },
  {
    "volume": 528,
    "sequence": 18,
    "title": "山鸡",
    "author": "许浑",
    "content": [
      "珍禽暂不扃，飞舞跃前庭。",
      "翠网摧金距，雕笼减绣翎。",
      "月圆疑望镜，花暖似依屏。",
      "何必旧巢去，山山芳草青。"
    ]
  },
  {
    "volume": 528,
    "sequence": 19,
    "title": "孤雁",
    "author": "许浑",
    "content": [
      "昔年双颉颃，池上霭春晖。",
      "霄汉力犹怯，稻粱心已违。",
      "芦洲寒独宿，榆塞夜孤飞。",
      "不及营巢燕，西风相伴归。"
    ]
  },
  {
    "volume": 528,
    "sequence": 20,
    "title": "寓怀",
    "author": "许浑",
    "content": [
      "南国浣纱伴，盈盈天下姝。",
      "盘金明绣带，动珮响罗襦。",
      "素手怨瑶瑟，清心悲玉壶。",
      "春华坐销落，未忍泣蘼芜。"
    ]
  },
  {
    "volume": 528,
    "sequence": 21,
    "title": "洛中游眺贻同志",
    "author": "许浑",
    "content": [
      "康衢一望通，河洛正天中。",
      "楼势排高凤，桥形架断虹。",
      "远山晴带雪，寒水晚多风。",
      "几日还携手，鸟鸣花满宫。"
    ]
  },
  {
    "volume": 528,
    "sequence": 22,
    "title": "夏日戏题郭别驾东堂",
    "author": "许浑",
    "content": [
      "微风起画鸾，金翠暗珊珊。",
      "晚树垂朱实，春篁露粉竿。",
      "散香蕲簟滑，沉水越瓶寒。",
      "犹恐何郎热，冰生白玉盘。"
    ]
  },
  {
    "volume": 528,
    "sequence": 23,
    "title": "长安旅夜",
    "author": "许浑",
    "content": [
      "久客怨长夜，西风吹雁声。",
      "云移河汉浅，月泛露华清。",
      "掩瑟独凝思，缓歌空寄情。",
      "门前有归路，迢递洛阳城。"
    ]
  },
  {
    "volume": 528,
    "sequence": 24,
    "title": "鸂鶒",
    "author": "许浑",
    "content": [
      "池寒柳复凋，独宿夜迢迢。",
      "雨顶冠应冷，风毛剑欲飘。",
      "故巢迷碧水，旧侣越丹霄。",
      "不是无归处，心高多寂寥。"
    ]
  },
  {
    "volume": 528,
    "sequence": 25,
    "title": "懿安皇太后挽歌词",
    "author": "许浑",
    "content": [
      "陵前春不尽，陵下夜何穷。",
      "未信金蚕老，先惊玉燕空。",
      "挽移兰殿月，笳引柏城风。",
      "自此随龙驭，桥山翠霭中。"
    ]
  },
  {
    "volume": 528,
    "sequence": 26,
    "title": "示弟",
    "author": "许浑",
    "content": [
      "自尔出门去，泪痕长满衣。",
      "家贫为客早，路远得书稀。",
      "文字何人赏，烟波几日归。",
      "秋风正摇落，孤雁又南飞。"
    ]
  },
  {
    "volume": 528,
    "sequence": 27,
    "title": "送杨处士叔初卜居曲江",
    "author": "许浑",
    "content": [
      "雁门归去远，垂老脱袈裟。",
      "萧寺休为客，曹溪便寄家。",
      "绿琪千岁树，黄槿四时花。",
      "别怨应无限，门前桂水斜。"
    ]
  },
  {
    "volume": 528,
    "sequence": 28,
    "title": "发灵溪馆",
    "author": "许浑",
    "content": [
      "山多水不穷，一叶似渔翁。",
      "鸟浴寒潭雨，猿吟暮岭风。",
      "杂英垂锦绣，众籁合丝桐。",
      "应有曹溪路，千岩万壑中。"
    ]
  },
  {
    "volume": 528,
    "sequence": 29,
    "title": "题杜居士（一作赠题杜隐居）",
    "author": "许浑",
    "content": [
      "松偃石床平，何人识姓名。",
      "溪冰寒棹响，岩雪夜窗明。",
      "机尽心猿伏，神闲意马行。",
      "应知此来客，身世两无情。"
    ]
  },
  {
    "volume": 528,
    "sequence": 30,
    "title": "神女祠（一作圣女庙）",
    "author": "许浑",
    "content": [
      "停车祀圣女，凉叶下阴风。",
      "龙气石床湿，鸟声山庙空。",
      "长眉留桂绿，丹脸寄莲红。",
      "莫学阳台畔，朝云暮雨中。"
    ]
  },
  {
    "volume": 528,
    "sequence": 31,
    "title": "送李定言南游",
    "author": "许浑",
    "content": [
      "酒酣轻别恨，酒醒复离忧。",
      "远水应移棹，高峰更上楼。",
      "簟凉清露夜，琴响碧天秋。",
      "重惜芳尊宴，满城无旧游。"
    ]
  },
  {
    "volume": 528,
    "sequence": 32,
    "title": "早发中岩寺别契直上人",
    "author": "许浑",
    "content": [
      "苍苍松桂阴，残月半西岑。",
      "素壁寒灯暗，红炉夜火深。",
      "厨开山鼠散，钟尽岭猿吟。",
      "行役方如此，逢师懒话心。"
    ]
  },
  {
    "volume": 528,
    "sequence": 33,
    "title": "行次潼关题驿后轩",
    "author": "许浑",
    "content": [
      "飞阁极层台，终南此路回。",
      "山形朝阙去，河势抱关来。",
      "雁过秋风急，蝉鸣宿雾开。",
      "平生无限意，驱马任尘埃。"
    ]
  },
  {
    "volume": 528,
    "sequence": 34,
    "title": "晨至南亭呈裴明府",
    "author": "许浑",
    "content": [
      "南斋梦钓竿，晨起月犹残。",
      "露重萤依草，风高蝶委兰。",
      "池光秋镜澈，山色晓屏寒。",
      "更恋陶彭泽，无心议去官。"
    ]
  },
  {
    "volume": 528,
    "sequence": 35,
    "title": "灞东题司马郊园（一作题张司马灞东郊园）",
    "author": "许浑",
    "content": [
      "楚翁秦塞住，昔事李轻车。",
      "白社贫思橘，青门老仰瓜。",
      "读书三径草，沽酒一篱花。",
      "更欲寻芝朮，商山便寄家。"
    ]
  },
  {
    "volume": 528,
    "sequence": 36,
    "title": "游维山新兴寺，宿石屏村谢叟家",
    "author": "许浑",
    "content": [
      "晚过石屏村，村长日渐曛。",
      "僧归下岭见，人语隔溪闻。",
      "谷响寒耕雪，山明夜烧云。",
      "家家扣铜鼓，欲赛鲁将军。"
    ]
  },
  {
    "volume": 528,
    "sequence": 37,
    "title": "送从兄归隐蓝溪二首",
    "author": "许浑",
    "content": [
      "名高犹素衣，穷巷掩荆扉。",
      "渐老故人少，久贫豪客稀。",
      "塞云横剑望，山月抱琴归。",
      "几日蓝溪醉，藤花拂钓矶。",
      "京洛多高盖，怜兄剧断蓬。",
      "身随一剑老，家入万山空。",
      "夜忆萧关月，行悲易水风。",
      "无人知此意，甘卧白云中。"
    ]
  },
  {
    "volume": 528,
    "sequence": 38,
    "title": "村舍（一作送从兄归隐蓝溪第三首）",
    "author": "许浑",
    "content": [
      "燕雁下秋塘，田家自此忙。",
      "移蔬通远水，收果待繁霜。",
      "野碓舂粳滑，山厨焙茗香。",
      "客来还有酒，随事宿茅堂。"
    ]
  },
  {
    "volume": 528,
    "sequence": 39,
    "title": "思归",
    "author": "许浑",
    "content": [
      "叠嶂平芜外，依依识旧邦。",
      "气高诗易怨，愁极酒难降。",
      "树暗支公院，山寒谢守窗。",
      "殷勤楼下水，几日到荆江。"
    ]
  },
  {
    "volume": 528,
    "sequence": 40,
    "title": "晚泊七里滩",
    "author": "许浑",
    "content": [
      "天晚日沈沈，归舟系柳阴。",
      "江村平见寺，山郭远闻砧。",
      "树密猿声响，波澄雁影深。",
      "荣华暂时事，谁识子陵心。"
    ]
  },
  {
    "volume": 528,
    "sequence": 41,
    "title": "寄题南山王隐居（一作王隐士居）",
    "author": "许浑",
    "content": [
      "近逢商洛客，知尔住南塘。",
      "草阁平春水，柴门掩夕阳。",
      "随蜂收野蜜，寻麝采生香。",
      "更忆前年醉，松花满石床。"
    ]
  },
  {
    "volume": 528,
    "sequence": 42,
    "title": "晨装（洛中次甘水，一作甘泉）",
    "author": "许浑",
    "content": [
      "带月饭行侣，西游关塞长。",
      "晨鸡鸣远戍，宿雁起寒塘。",
      "云卷四山雪，风凝千树霜。",
      "谁家游侠子，沉醉卧兰堂。"
    ]
  },
  {
    "volume": 528,
    "sequence": 43,
    "title": "题韦隐居西斋（一作题韦处士山居）",
    "author": "许浑",
    "content": [
      "劚药去还归，家人半掩扉。",
      "山风藤子落，溪雨豆花肥。",
      "寺远僧来少，桥危客到稀。",
      "不闻砧杵动，应解制荷衣。"
    ]
  },
  {
    "volume": 528,
    "sequence": 44,
    "title": "送李溟秀才西行",
    "author": "许浑",
    "content": [
      "万里不辞劳，寒装叠缊袍。",
      "停车山店雨，挂席海门涛。",
      "鹰势暮偏急，鹤声秋更高。",
      "知君北邙路，留剑泣黄蒿。"
    ]
  }
]