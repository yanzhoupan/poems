[
  {
    "volume": 297,
    "sequence": 1,
    "title": "送人",
    "author": "王建",
    "content": [
      "白日向西没，黄河复东流。",
      "人生足著地，宁免四方游。",
      "我行无返顾，祝子勿回头。",
      "当须向前去，何用起离忧。",
      "但恐无广路，平地作山丘。",
      "令我车与马，欲疾反停留。",
      "蜀客多积货，边人易封侯。",
      "男儿恋家乡，欢乐为仇雠。",
      "丁宁相劝勉，苦口幸无尤。",
      "对面无相成，不如豺虎俦。",
      "彼远不寄书，此寒莫寄裘。",
      "与君俱绝迹，两念无因由。"
    ]
  },
  {
    "volume": 297,
    "sequence": 2,
    "title": "主人故亭",
    "author": "王建",
    "content": [
      "主人昔专城，城南起高亭。",
      "贵与宾客游，工者夜不宁。",
      "酒食宴圃人，栽接望早成。",
      "经年使家僮，远道求异英。",
      "郡中暂闲暇，绕树引诸生。",
      "开泉浴山禽，为爱山中声。",
      "世间事难保，一日各徂征。",
      "死生不相及，花落实方荣。",
      "我来至此中，守吏非本名。",
      "重君昔为主，相与下马行。",
      "旧岛日日摧，池水不复清。",
      "岂无后人赏，所贵手自营。",
      "浇酒向所思，风起如有灵。",
      "此去不重来，重来伤我形。"
    ]
  },
  {
    "volume": 297,
    "sequence": 3,
    "title": "古从军",
    "author": "王建",
    "content": [
      "汉家逐单于，日没处河曲。",
      "浮云道旁起，行子车下宿。",
      "枪城围鼓角，毡帐依山谷。",
      "马上悬壶浆，刀头分颊肉。",
      "来时高堂上，父母亲结束。",
      "回面不见家，风吹破衣服。",
      "金疮在肢节，相与拔箭镞。",
      "闻道西凉州，家家妇女哭。"
    ]
  },
  {
    "volume": 297,
    "sequence": 4,
    "title": "邯郸主人",
    "author": "王建",
    "content": [
      "远客无主人，夜投邯郸市。",
      "飞蛾绕残烛，半夜人醉起。",
      "垆边酒家女，遗我缃绮被。",
      "合成双凤花，宛转不相离。",
      "纵令颜色改，勿遣合欢异。",
      "一念始为难，万金谁足贵。",
      "门前长安道，去者如流水。",
      "晨风群鸟翔，裴回别离此。"
    ]
  },
  {
    "volume": 297,
    "sequence": 5,
    "title": "泛水曲",
    "author": "王建",
    "content": [
      "载酒入烟浦，方舟泛绿波。",
      "子酌我复饮，子饮我还歌。",
      "莲深微路通，峰曲幽气多。",
      "阅芳无留瞬，弄桂不停柯。",
      "水上秋日鲜，西山碧峨峨。",
      "兹欢良可贵，谁复更来过。"
    ]
  },
  {
    "volume": 297,
    "sequence": 6,
    "title": "江南杂体二首",
    "author": "王建",
    "content": [
      "江上风翛翛，竹间湘水流。",
      "日夜桂花落，行人去悠悠。",
      "复见离别处，虫声阴雨秋。",
      "处处江草绿，行人发潇湘。",
      "潇湘回雁多，日夜思故乡。",
      "春梦不知数，空山兰蕙芳。"
    ]
  },
  {
    "volume": 297,
    "sequence": 7,
    "title": "远征归",
    "author": "王建",
    "content": [
      "万里发辽阳，处处问家乡。",
      "回车不淹辙，雨雪满衣裳。",
      "行见日月疾，坐思道路长。",
      "但令不征戍，暗镜生重光。"
    ]
  },
  {
    "volume": 297,
    "sequence": 8,
    "title": "思远人",
    "author": "王建",
    "content": [
      "妾思常悬悬，君行复绵绵。",
      "征途向何处，碧海与青天。",
      "岁久自有念，谁令长在边。",
      "少年若不归，兰室如黄泉。"
    ]
  },
  {
    "volume": 297,
    "sequence": 9,
    "title": "伤近者不见",
    "author": "王建",
    "content": [
      "离人隔中庭，幸不为远征。",
      "雕梁下有壁，闻语亦闻行。",
      "天涯尚寄信，此处不传情。",
      "君能并照水，形影自分明。"
    ]
  },
  {
    "volume": 297,
    "sequence": 10,
    "title": "元日早朝",
    "author": "王建",
    "content": [
      "大国礼乐备，万邦朝元正。",
      "东方色未动，冠剑门已盈。",
      "帝居在蓬莱，肃肃钟漏清。",
      "将军领羽林，持戟巡宫城。",
      "翠华皆宿陈，雪仗罗天兵。",
      "庭燎远煌煌，旗上日月明。",
      "圣人龙火衣，寝殿开璇扃。",
      "龙楼横紫烟，宫女天中行。",
      "六蕃倍位次，衣服各异形。",
      "举头看玉牌，不识宫殿名。",
      "左右雉扇开，蹈舞分满庭。",
      "朝服带金玉，珊珊相触声。",
      "泰阶备雅乐，九奏鸾凤鸣。",
      "裴回庆云中，竽磬寒铮铮。",
      "三公再献寿，上帝锡永贞。",
      "天明告四方，群后保太平。"
    ]
  },
  {
    "volume": 297,
    "sequence": 11,
    "title": "闻故人自征戍回",
    "author": "王建",
    "content": [
      "昔闻著征戍，三年一还乡。",
      "今来不换兵，须死在战场。",
      "念子无气力，徒学事戎行。",
      "少年得生还，有同堕穹苍。",
      "自去报尔家，再行上高堂。",
      "尔弟修废枥，尔母缝新裳。",
      "恍恍恐不真，犹未苦承望。",
      "每日空出城，畏渴携壶浆。",
      "安得缩地经，忽使在我傍。",
      "亦知远行劳，人悴马玄黄。",
      "慎莫多停留，苦我居者肠。"
    ]
  },
  {
    "volume": 297,
    "sequence": 12,
    "title": "七泉寺上方",
    "author": "王建",
    "content": [
      "长年好名山，本性今得从。",
      "回看尘迹遥，稍见麋鹿踪。",
      "老僧云中居，石门青重重。",
      "阴泉养成龟，古壁飞却龙。",
      "扫石礼新经，悬幡上高峰。",
      "日夕猿鸟合，觅食听山钟。",
      "将火寻远泉，煮茶傍寒松。",
      "晚随收药人，便宿南涧中。",
      "晨起冲露行，湿花枝茸茸。",
      "归依向禅师，愿作香火翁。"
    ]
  },
  {
    "volume": 297,
    "sequence": 13,
    "title": "从元太守夏宴西楼",
    "author": "王建",
    "content": [
      "六月晨亦热，卑居多烦昏。",
      "五马游西城，几杖随朱轮。",
      "西楼临方塘，嘉木当华轩。",
      "凫鹥满中流，有酒复盈尊。",
      "山东地无山，平视大海垠。",
      "高风凉气来，灏景沈清源。",
      "青衿俨坐傍，礼容益敦敦。",
      "愿为颜氏徒，歌咏夫子门。"
    ]
  },
  {
    "volume": 297,
    "sequence": 14,
    "title": "酬柏侍御闻与韦处士同游灵台寺见寄",
    "author": "王建",
    "content": [
      "西域传中说，灵台属雍州。",
      "有泉皆圣迹，有石皆佛头。",
      "所出薝卜香，外国俗来求。",
      "毒蛇护其下，樵者不可偷。",
      "古碑在云巅，备载置寺由。",
      "魏家移下来，后人始增修。",
      "近与韦处士，爱此山之幽。",
      "各自具所须，竹笼盛茶瓯。",
      "牵马过危栈，襞衣涉奔流。",
      "草开平路尽，林下大石稠。",
      "过郭转经峰，忽见东西楼。",
      "瀑布当寺门，迸落衣裳秋。",
      "石苔铺紫花，溪叶裁碧油。",
      "松根载殿高，飘飖仙山浮。",
      "县中贤大夫，一月前此游。",
      "赛神贺得雨，岂暇多停留。",
      "二十韵新诗，远寄寻山俦。",
      "清泠玉涧泣，冷切石磬愁。",
      "君名高难闲，余身愚终休。",
      "相将长无因，从今生离忧。"
    ]
  },
  {
    "volume": 297,
    "sequence": 15,
    "title": "荆南赠别李肇著作转韵诗",
    "author": "王建",
    "content": [
      "辉天复耀地，再为歌咏始。",
      "素传学道徒，清门有君子。",
      "文涧泻潺潺，德峰来垒垒。",
      "两京二十年，投食公卿间。",
      "封章既不下，故旧多惭颜。",
      "卖马市耕牛，却归湘浦山。",
      "麦收蚕上簇，衣食应丰足。",
      "碧涧伴僧禅，秋山对雨宿。",
      "且欢身体适，幸免缨组束。",
      "上宰镇荆州，敬重同岁游。",
      "欢逢通世友，简授画戎筹。",
      "迟迟就公食，怆怆别野裘。",
      "主人开宴席，礼数无形迹。",
      "醉笑或颠吟，发谈皆损益。",
      "临甃理芳鲜，升堂引宾客。",
      "早岁慕嘉名，远思今始平。",
      "孔门忝同辙，潘馆幸诸甥。",
      "自知再婚娶，岂望为亲情。",
      "欣欣还切切，又二千里别。",
      "楚笔防寄书，蜀茶忧远热。",
      "关山足重叠，会合何时节。",
      "莫叹各从军，且愁岐路分。",
      "美人停玉指，离瑟不中闻。",
      "争向巴山夜，猿声满碧云。"
    ]
  },
  {
    "volume": 297,
    "sequence": 16,
    "title": "早发金堤驿",
    "author": "王建",
    "content": [
      "虫声四野合，月色满城白。",
      "家家闭户眠，行人发孤驿。",
      "离家尚苦热，衣服唯轻绤。",
      "时节忽复迁，秋风彻经脉。",
      "人睡落堑辙，马惊入芦荻。",
      "慰远时问程，惊昏忽摇策。",
      "从军岂云乐，忧患常萦积。",
      "唯愿在贫家，团圆过朝夕。"
    ]
  },
  {
    "volume": 297,
    "sequence": 17,
    "title": "和裴相公道中赠别张相公",
    "author": "王建",
    "content": [
      "云间双凤鸣，一去一归城。",
      "鞍马朝天色，封章恋阙情。",
      "日临宫树高，烟盖沙草平。",
      "会当戎事息，联影绕池行。"
    ]
  },
  {
    "volume": 297,
    "sequence": 18,
    "title": "和钱舍人水植诗",
    "author": "王建",
    "content": [
      "盆里盛野泉，晚鲜幽更好。",
      "初活草根浮，重生荷叶小。",
      "多时水马出，尽日蜻蜓绕。",
      "朝早独来看，冷星沈碧晓。"
    ]
  },
  {
    "volume": 297,
    "sequence": 19,
    "title": "题寿安南馆",
    "author": "王建",
    "content": [
      "明蒙竹间亭，天暖幽桂碧。",
      "云生四面山，水接当阶石。",
      "湿树浴鸟痕，破苔卧鹿迹。",
      "不缘尘驾触，堪作商皓宅。"
    ]
  },
  {
    "volume": 297,
    "sequence": 20,
    "title": "送张籍归江东",
    "author": "王建",
    "content": [
      "清泉浣尘缁，灵药释昏狂。",
      "君诗发大雅，正气回我肠。",
      "复令五彩姿，洁白归天常。",
      "昔岁同讲道，青襟在师傍。",
      "出处两相因，如彼衣与裳。",
      "行行成此归，离我适咸阳。",
      "失意未还家，马蹄尽四方。",
      "访余咏新文，不倦道路长。",
      "僮仆怀昔念，亦如还故乡。",
      "相亲惜昼夜，寝息不异床。",
      "犹将在远道，忽忽起思量。",
      "黄金未为罍，无以挹酒浆。",
      "所念俱贫贱，安得相发扬。",
      "回车远归省，旧宅江南厢。",
      "归乡非得意，但贵情义彰。",
      "五月天气热，波涛毒于汤。",
      "慎勿多饮酒，药膳愿自强。"
    ]
  },
  {
    "volume": 297,
    "sequence": 21,
    "title": "励学",
    "author": "王建",
    "content": [
      "买地不肥实，其繁系耕凿。",
      "良田少锄理，兰焦香亦薄。",
      "勿以听者迷，故使宫徵错。",
      "谁言三岁童，还能分善恶。",
      "孜孜日求益，犹恐业未博。",
      "况我性顽蒙，复不勤修学。",
      "有如朝暮食，暂亏忧陨获。",
      "若使无六经，贤愚何所托。"
    ]
  },
  {
    "volume": 297,
    "sequence": 22,
    "title": "山中寄及第故人",
    "author": "王建",
    "content": [
      "长长南山松，短短北涧杨。",
      "俱承日月照，幸免斤斧伤。",
      "去年与子别，诚言暂还乡。",
      "如何弃我去，天路忽腾骧。",
      "谁谓有双目，识貌不识肠。",
      "岂知心内乖，著我薜萝裳。",
      "寻君向前事，不叹今异翔。",
      "往往空室中，寤寐说珪璋。",
      "十年居此溪，松桂日苍苍。",
      "自从无佳人，山中不辉光。",
      "尽弃所留药，亦焚旧草堂。",
      "还君誓已书，归我学仙方。",
      "既为参与辰，各愿不相望。",
      "始终名利途，慎勿罹咎殃。"
    ]
  },
  {
    "volume": 297,
    "sequence": 23,
    "title": "求友",
    "author": "王建",
    "content": [
      "鉴形须明镜，疗疾须良医。",
      "若无傍人见，形疾安自知。",
      "世路薄言行，学成弃其师。",
      "每怀一饭恩，不重劝勉词。",
      "斅学既不诚，朋友道日亏。",
      "遂作名利交，四海争奔驰。",
      "常慕正直人，生死不相离。",
      "苟能成我身，甘与僮仆随。",
      "我言彼当信，彼道我无疑。",
      "针药及病源，以石投深池。",
      "终朝举善道，敬爱当行之。",
      "纵令误所见，亦贵本相规。",
      "不求立名声，所贵去瑕玼。",
      "各愿贻子孙，永为后世资。"
    ]
  },
  {
    "volume": 297,
    "sequence": 24,
    "title": "寄李益少监兼送张实游幽州",
    "author": "王建",
    "content": [
      "大雅废已久，人伦失其常。",
      "天若不生君，谁复为文纲。",
      "迷者得道路，溺者遇舟航。",
      "国风人已变，山泽增辉光。",
      "星辰有其位，岂合离帝傍。",
      "贤人既遐征，凤鸟安来翔。",
      "少小慕高名，所念隔山冈。",
      "集卷新纸封，每读常焚香。",
      "古来难自达，取鉴在贤良。",
      "未为知音故，徒恨名不彰。",
      "谅无金石坚，性命岂能长。",
      "常恐一世中，不上君子堂。",
      "伟哉清河子，少年志坚强。",
      "箧中有素文，千里求发扬。",
      "自顾音韵乖，无因合宫商。",
      "幸君达精诚，为我求回章。"
    ]
  },
  {
    "volume": 297,
    "sequence": 25,
    "title": "寄崔列中丞",
    "author": "王建",
    "content": [
      "火山无冷地，浊流无清源。",
      "人生在艰世，何处避谗言。",
      "诸侯镇九州，天子开四门。",
      "尚有忠义士，不得申其冤。",
      "嘉木移远植，为我当行轩。",
      "君子居要途，易失主人恩。",
      "我爱古人道，师君直且温。",
      "贪泉誓不饮，邪路誓不奔。",
      "如何非冈坂，故使车轮翻。",
      "妓妾随他人，家事幸获存。",
      "当时门前客，默默空冤烦。",
      "从今遇明代，善恶亦须论。",
      "莫以曾见疑，直道遂不敦。"
    ]
  },
  {
    "volume": 297,
    "sequence": 26,
    "title": "喻时",
    "author": "王建",
    "content": [
      "去者如弊帷，来者如新衣。",
      "鲜华非久长，色落还弃遗。",
      "讵知行者夭，岂悟壮者衰。",
      "区区未死间，回面相是非。",
      "好闻苦不乐，好视忽生疵。",
      "乃明万物情，皆逐人心移。",
      "古今尽如此，达士将何为。"
    ]
  },
  {
    "volume": 297,
    "sequence": 27,
    "title": "赠王侍御",
    "author": "王建",
    "content": [
      "愚者昧邪正，贵将平道行。",
      "君子抱仁义，不惧天地倾。",
      "三受主人辟，方出咸阳城。",
      "迟疑匪自崇，将显求贤名。",
      "自来掌军书，无不尽臣诚。",
      "何必操白刃，始致海内平。",
      "恭事四海人，甚于敬公卿。",
      "有恶如己辱，闻善如己荣。",
      "或人居饥寒，进退陈中情。",
      "彻晏听苦辛，坐卧身不宁。",
      "以心应所求，尽家犹为轻。",
      "衣食有亲疏，但恐逾礼经。",
      "我今愿求益，讵敢为友生。",
      "幸君扬素风，永作来者程。"
    ]
  },
  {
    "volume": 297,
    "sequence": 28,
    "title": "宋氏五女（若芬五女：\\n若华、若昭、若伦、若宪、若茵）",
    "author": "王建",
    "content": [
      "五女誓终养，贞孝内自持。",
      "兔丝自萦纡，不上青松枝。",
      "晨昏在亲傍，闲则读书诗。",
      "自得圣人心，不因儒者知。",
      "少年绝音华，贵绝父母词。",
      "素钗垂两髦，短窄古时衣。",
      "行成闻四方，征诏环珮随。",
      "同时入皇宫，联影步玉墀。",
      "乡中尚其风，重为修茅茨。",
      "圣朝有良史，将此为女师。"
    ]
  },
  {
    "volume": 297,
    "sequence": 29,
    "title": "送于丹移家洺州",
    "author": "王建",
    "content": [
      "忆昔门馆前，君当童子年。",
      "今来见成长，俱过远所传。",
      "诗礼不外学，兄弟相攻研。",
      "如彼贩海翁，岂种溪中田。",
      "四方尚尔文，独我敬尔贤。",
      "但爱金玉声，不贵金玉坚。",
      "孤遗一室中，寝食不相捐。",
      "饱如肠胃同，疾苦肤体连。",
      "耕者求沃土，沤者求深源。",
      "彼邦君子居，一日可徂迁。",
      "念此居处近，各为衣食牵。",
      "从今不见面，犹胜异山川。",
      "既乖欢会期，郁郁两难宣。",
      "素琴苦无徽，安得宫商全。",
      "他皆缓别日，我愿促行轩。",
      "送人莫长歌，长歌离恨延。",
      "羸马不知去，过门常盘旋。",
      "会当为尔邻，有地容一泉。"
    ]
  },
  {
    "volume": 297,
    "sequence": 30,
    "title": "留别舍弟",
    "author": "王建",
    "content": [
      "孤贱相长育，未曾为远游。",
      "谁不重欢爱，晨昏阙珍羞。",
      "出门念衣单，草木当穷秋。",
      "非疾有忧叹，实为人子尤。",
      "世情本难合，对面隔山丘。",
      "况复干戈地，懦夫何所投。",
      "与尔俱长成，尚为沟壑忧。",
      "岂非轻岁月，少小不勤修。",
      "从今解思量，勉力谋善猷。",
      "但得成尔身，衣食宁我求。",
      "固合受此训，堕慢为身羞。",
      "岁暮当归来，慎莫怀远游。"
    ]
  },
  {
    "volume": 297,
    "sequence": 31,
    "title": "坏屋",
    "author": "王建",
    "content": [
      "官家有坏屋，居者愿离得。",
      "苟或幸其迁，回循任倾侧。",
      "若当君子住，一日还修饰。",
      "必使换榱楹，先须木端直。",
      "永令雀与鼠，无处求栖息。",
      "坚固传后人，从今勉劳力。",
      "以兹喻臣下，亦可成邦国。",
      "虽曰愚者词，将来幸无惑。"
    ]
  },
  {
    "volume": 297,
    "sequence": 32,
    "title": "送薛蔓应举",
    "author": "王建",
    "content": [
      "四海重贡献，珠赆称至珍。",
      "圣朝开礼闱，所贵集嘉宾。",
      "若生在世间，此路出常伦。",
      "一士登甲科，九族光彩新。",
      "憧憧车马徒，争路长安尘。",
      "万目视高天，升者得苦辛。",
      "况子当少年，丈人在咸秦。",
      "出门见宫阙，献赋侍朱轮。",
      "有贤大国丰，无子一家贫。",
      "男儿富邦家，岂为荣其身。",
      "煌煌文明代，俱幸生此辰。",
      "自顾非国风，难以合圣人。",
      "子去东堂上，我归南涧滨。",
      "愿君勤作书，与我山中邻。"
    ]
  },
  {
    "volume": 297,
    "sequence": 33,
    "title": "将归故山留别杜侍御",
    "author": "王建",
    "content": [
      "有川不得涉，有路不得行。",
      "沈沈百忧中，一日如一生。",
      "错来干诸侯，石田废春耕。",
      "虎戟卫重门，何因达中诚。",
      "日月俱照辉，山川异阴晴。",
      "如何百里间，开目不见明。",
      "我今归故山，誓与草木并。",
      "愿君去丘坂，长使道路平。"
    ]
  },
  {
    "volume": 297,
    "sequence": 34,
    "title": "送韦处士老舅",
    "author": "王建",
    "content": [
      "忆昨痴小年，不知有经籍。",
      "常随童子游，多向外家剧。",
      "偷花入邻里，弄笔书墙壁。",
      "照水学梳头，应门未穿帻。",
      "人前赏文性，梨果蒙不惜。",
      "赋字咏新泉，探题得幽石。",
      "自从出关辅，三十年作客。",
      "风雨一飘飖，亲情多阻隔。",
      "如何二千里，尘土驱蹇瘠。",
      "良久陈苦辛，从头叹衰白。",
      "既来今又去，暂笑还成戚。",
      "落日动征车，春风卷离席。",
      "云台观西路，华岳祠前柏。",
      "会得过帝乡，重寻旧行迹。"
    ]
  },
  {
    "volume": 297,
    "sequence": 35,
    "title": "送同学故人",
    "author": "王建",
    "content": [
      "各为四方人，此地同事师。",
      "业成有先后，不得长相随。",
      "出林多道路，缘冈复绕陂。",
      "念君辛苦行，令我形体疲。",
      "黄叶堕车前，四散当此时。",
      "亭上夜萧索，山风水离离。"
    ]
  },
  {
    "volume": 297,
    "sequence": 36,
    "title": "幽州送申稷评事归平卢",
    "author": "王建",
    "content": [
      "行子绕天北，山高塞复深。",
      "升堂展客礼，临水濯缨襟。",
      "驱驰戎地马，聚散林间禽。",
      "一杯泻东流，各愿无异心。",
      "蓟亭虽苦寒，春夕勿重衾。",
      "从军任白头，莫卖故山岑。"
    ]
  },
  {
    "volume": 297,
    "sequence": 37,
    "title": "温门山",
    "author": "王建",
    "content": [
      "早入温门山，群峰乱如戟。",
      "崩崖欲相触，呀豁断行迹。",
      "脱屐寻浅流，定足畏欹石。",
      "路尽十里溪，地多千岁柏。",
      "洞门昼阴黑，深处惟石壁。",
      "似见丹砂光，亦闻钟乳滴。",
      "灵池出山底，沸水冲地脉。",
      "暖气成湿烟，濛濛窗中白。",
      "随僧入古寺，便是云外客。",
      "月出天气凉，夜钟山寂寂。"
    ]
  },
  {
    "volume": 297,
    "sequence": 38,
    "title": "代故人新姬侍疾",
    "author": "王建",
    "content": [
      "双毂不回辙，子疾已在旁。",
      "侍坐长摇扇，迎医渐下床。",
      "新施箱中幔，未洗来时妆。",
      "奉君缠绵意，幸愿莫相忘。"
    ]
  },
  {
    "volume": 297,
    "sequence": 39,
    "title": "采桑",
    "author": "王建",
    "content": [
      "鸟鸣桑叶间，绿条复柔柔。",
      "攀看去手近，放下长长钩。",
      "黄花盖野田，白马少年游。",
      "所念岂回顾，良人在高楼。"
    ]
  },
  {
    "volume": 297,
    "sequence": 40,
    "title": "晓思",
    "author": "王建",
    "content": [
      "晓气生绿水，春条露霏霏。",
      "林间栖鸟散，远念征人起。",
      "幽花宿含彩，早蝶寒弄翅。",
      "君行非晨风，讵能从门至。"
    ]
  },
  {
    "volume": 297,
    "sequence": 41,
    "title": "早起",
    "author": "王建",
    "content": [
      "回灯正衣裳，出户星未稀。",
      "堂前候姑起，环珮生晨辉。",
      "暗池光幂历，密树花葳蕤。",
      "九城钟漏绝，遥听直郎归。"
    ]
  },
  {
    "volume": 297,
    "sequence": 42,
    "title": "酬张十八病中寄诗",
    "author": "王建",
    "content": [
      "本性慵远行，绵绵病自生。",
      "见君绸缪思，慰我寂寞情。",
      "风幌夜不掩，秋灯照雨明。",
      "彼愁此又忆，一夕两盈盈。"
    ]
  }
]