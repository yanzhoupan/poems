[
  {
    "volume": 185,
    "sequence": 1,
    "title": "鞠歌行（以下见《文苑英华》）",
    "author": "李白",
    "content": [
      "丽莫似汉宫妃，谦莫似黄家女。",
      "黄女持谦齿发高，汉妃恃丽天庭去。",
      "人生容德不自保，圣人安用推天道。",
      "君不见蔡泽嵌枯诡怪之形状，大言直取秦丞相。",
      "又不见田千秋才智不出人，一朝富贵如有神。",
      "二侯行事在方册，泣麟老人终困厄。",
      "夜光抱恨良叹悲，日月逝矣吾何之。"
    ]
  },
  {
    "volume": 185,
    "sequence": 2,
    "title": "胡无人",
    "author": "李白",
    "content": [
      "十万羽林儿，临洮破郅支。",
      "杀添胡地骨，降足汉营旗。",
      "塞阔牛羊散，兵休帐幕移。",
      "空馀陇头水，呜咽向人悲。"
    ]
  },
  {
    "volume": 185,
    "sequence": 3,
    "title": "月夜金陵怀古",
    "author": "李白",
    "content": [
      "苍苍金陵月，空悬帝王州。",
      "天文列宿在，霸业大江流。",
      "绿水绝驰道，青松摧古丘。",
      "台倾鳷鹊观，宫没凤凰楼。",
      "别殿悲清暑，芳园罢乐游。",
      "一闻歌玉树，萧瑟后庭秋。"
    ]
  },
  {
    "volume": 185,
    "sequence": 4,
    "title": "冬日归旧山",
    "author": "李白",
    "content": [
      "未洗染尘缨，归来芳草平。",
      "一条藤径绿，万点雪峰晴。",
      "地冷叶先尽，谷寒云不行。",
      "嫩篁侵舍密，古树倒江横。",
      "白犬离村吠，苍苔壁上生。",
      "穿厨孤雉过，临屋旧猿鸣。",
      "木落禽巢在，篱疏兽路成。",
      "拂床苍鼠走，倒箧素鱼惊。",
      "洗砚修良策，敲松拟素贞。",
      "此时重一去，去合到三清。"
    ]
  },
  {
    "volume": 185,
    "sequence": 5,
    "title": "望夫石",
    "author": "李白",
    "content": [
      "仿佛古容仪，含愁带曙辉。",
      "露如今日泪，苔似昔年衣。",
      "有恨同湘女，无言类楚妃。",
      "寂然芳霭内，犹若待夫归。"
    ]
  },
  {
    "volume": 185,
    "sequence": 6,
    "title": "对雨",
    "author": "李白",
    "content": [
      "卷帘聊举目，露湿草绵芊。",
      "古岫藏云毳，空庭织碎烟。",
      "水纹愁不起，风线重难牵。",
      "尽日扶犁叟，往来江树前。"
    ]
  },
  {
    "volume": 185,
    "sequence": 7,
    "title": "晓晴（一作晚晴）",
    "author": "李白",
    "content": [
      "野凉疏雨歇，春色遍萋萋。",
      "鱼跃青池满，莺吟绿树低。",
      "野花妆面湿，山草纽斜齐。",
      "零落残云片，风吹挂竹谿。"
    ]
  },
  {
    "volume": 185,
    "sequence": 8,
    "title": "初月",
    "author": "李白",
    "content": [
      "玉蟾离海上，白露湿花时。",
      "云畔风生爪，沙头水浸眉。",
      "乐哉弦管客，愁杀战征儿。",
      "因绝西园赏，临风一咏诗。"
    ]
  },
  {
    "volume": 185,
    "sequence": 9,
    "title": "雨后望月",
    "author": "李白",
    "content": [
      "四郊阴霭散，开户半蟾生。",
      "万里舒霜合，一条江练横。",
      "出时山眼白，高后海心明。",
      "为惜如团扇，长吟到五更。"
    ]
  },
  {
    "volume": 185,
    "sequence": 10,
    "title": "赋得鹤，送史司马赴崔相公幕",
    "author": "李白",
    "content": [
      "峥嵘丞相府，清切凤凰池。",
      "羡尔瑶台鹤，高栖琼树枝。",
      "归飞晴日好，吟弄惠风吹。",
      "正有乘轩乐，初当学舞时。",
      "珍禽在罗网，微命若游丝。",
      "愿托周周羽，相衔汉水湄。"
    ]
  },
  {
    "volume": 185,
    "sequence": 11,
    "title": "送客归吴",
    "author": "李白",
    "content": [
      "江村秋雨歇，酒尽一帆飞。",
      "路历波涛去，家惟坐卧归。",
      "岛花开灼灼，汀柳细依依。",
      "别后无馀事，还应扫钓矶。"
    ]
  },
  {
    "volume": 185,
    "sequence": 12,
    "title": "送友生游峡中",
    "author": "李白",
    "content": [
      "风静杨柳垂，看花又别离。",
      "几年同在此，今日各驱驰。",
      "峡里闻猿叫，山头见月时。",
      "殷勤一杯酒，珍重岁寒姿。"
    ]
  },
  {
    "volume": 185,
    "sequence": 13,
    "title": "送袁明府任长沙",
    "author": "李白",
    "content": [
      "别离杨柳青，樽酒表丹诚。",
      "古道携琴去，深山见峡迎。",
      "暖风花绕树，秋雨草沿城。",
      "自此长江内，无因夜犬惊。"
    ]
  },
  {
    "volume": 185,
    "sequence": 14,
    "title": "邹衍谷",
    "author": "李白",
    "content": [
      "燕谷无暖气，穷岩闭严阴。",
      "邹子一吹律，能回天地心。"
    ]
  },
  {
    "volume": 185,
    "sequence": 15,
    "title": "杂言用投丹阳知己兼奉宣慰判官（以下见《诗纪》）",
    "author": "李白",
    "content": [
      "客从昆仑来，遗我双玉璞。",
      "云是古之得道者西王母食之馀，食之可以凌太虚。",
      "受之颇谓绝今昔，求识江淮人犹乎比石。",
      "如今虽在卞和手，□□正憔悴，了了知之亦何益。",
      "恭闻士有调相如，始从镐京还，复欲镐京去。",
      "能上秦王殿，何时回光一相眄。",
      "欲投君，保君年，幸君持取无弃捐。",
      "无弃捐，服之与君俱神仙。"
    ]
  },
  {
    "volume": 185,
    "sequence": 16,
    "title": "观鱼潭",
    "author": "李白",
    "content": [
      "观鱼碧潭上，木落潭水清。",
      "日暮紫鳞跃，圆波处处生。",
      "凉烟浮竹尽，秋月照沙明。",
      "何必沧浪去，兹焉可濯缨。"
    ]
  },
  {
    "volume": 185,
    "sequence": 17,
    "title": "自广平乘醉走马六十里至邯郸，登城楼览古书怀",
    "author": "李白",
    "content": [
      "醉骑白花马，西走邯郸城。",
      "扬鞭动柳色，写鞚春风生。",
      "入郭登高楼，山川与云平。",
      "深宫翳绿草，万事伤人情。",
      "相如章华巅，猛气折秦嬴。",
      "两虎不可斗，廉公终负荆。",
      "提携袴中儿，杵臼及程婴。",
      "立孤就白刃，必死耀丹诚。",
      "平原三千客，谈笑尽豪英。",
      "毛君能颖脱，二国且同盟。",
      "皆为黄泉土，使我涕纵横。",
      "磊磊石子冈，萧萧白杨声。",
      "诸贤没此地，碑版有残铭。",
      "太古共今时，由来互哀荣。",
      "伤哉何足道，感激仰空名。",
      "赵俗爱长剑，文儒少逢迎。",
      "闲从博陵游，畅饮雪朝酲。",
      "歌酣易水动，鼓震丛台倾。",
      "日落把烛归，凌晨向燕京。",
      "方陈五饵策，一使胡尘清。"
    ]
  },
  {
    "volume": 185,
    "sequence": 18,
    "title": "宣州长史弟昭赠余琴谿中双舞鹤诗以见志",
    "author": "李白",
    "content": [
      "令弟佐宣城，赠余琴谿鹤。",
      "谓言天涯雪，忽向窗前落。",
      "白玉为毛衣，黄金不肯博。",
      "背风振六翮，对舞临山阁。",
      "顾我如有情，长鸣似相托。",
      "何当驾此物，与尔腾寥廓。"
    ]
  },
  {
    "volume": 185,
    "sequence": 19,
    "title": "题舒州司空山瀑布",
    "author": "李白",
    "content": [
      "断崖如削瓜，岚光破崖绿。",
      "天河从中来，白云涨川谷。",
      "玉案赤文字，世眼不可读。",
      "摄身凌青霄，松风拂我足。"
    ]
  },
  {
    "volume": 185,
    "sequence": 20,
    "title": "金陵新亭",
    "author": "李白",
    "content": [
      "金陵风景好，豪士集新亭。",
      "举目山河异，偏伤周顗情。",
      "四坐楚囚悲，不忧社稷倾。",
      "王公何慷慨，千载仰雄名。"
    ]
  },
  {
    "volume": 185,
    "sequence": 21,
    "title": "上清宝鼎诗（前见《东观馀论》，后见《王直方诗话》）",
    "author": "李白",
    "content": [
      "我居清空表，君处红埃中。",
      "仙人持玉尺，废君多少才。",
      "玉尺不可尽，君才无时休。",
      "咽服十二环，奄有仙人房。",
      "暮骑紫麟去，海气侵肌凉。",
      "赠我累累珠，靡靡明月光。"
    ]
  },
  {
    "volume": 185,
    "sequence": 22,
    "title": "题许宣平庵壁（见《诗话类编》）",
    "author": "李白",
    "content": [
      "我吟传舍咏，来访真人居。",
      "烟岭迷高迹，云林隔太虚。",
      "窥庭但萧瑟，倚杖空踌躇。",
      "应化辽天鹤，归当千岁馀。"
    ]
  },
  {
    "volume": 185,
    "sequence": 23,
    "title": "戏赠杜甫（以下见《唐诗纪事》）",
    "author": "李白",
    "content": [
      "饭颗山头逢杜甫，顶戴笠子日卓午。",
      "借问别来太瘦生，总为从前作诗苦。"
    ]
  },
  {
    "volume": 185,
    "sequence": 24,
    "title": "春感诗",
    "author": "李白",
    "content": [
      "茫茫南与北，道直事难谐。",
      "榆荚钱生树，杨花玉糁街。",
      "尘萦游子面，蝶弄美人钗。",
      "却忆青山上，云门掩竹斋。"
    ]
  },
  {
    "volume": 185,
    "sequence": 25,
    "title": "白微时募县小吏入令卧内尝驱牛经堂下令妻怒…以诗谢云",
    "author": "李白",
    "content": [
      "素面倚栏钩，娇声出外头。",
      "若非是织女，何得问牵牛。"
    ]
  },
  {
    "volume": 185,
    "sequence": 26,
    "title": "句",
    "author": "李白",
    "content": [
      "焰随红日去，烟逐暮云飞。",
      "（令一日赋山火诗云：",
      "“野火烧山后，人归火不归。",
      "”思轧不属，白从旁缀其下句，令惭止）绿鬓随波散，红颜逐浪无。",
      "因何逢伍相，应是想秋胡。",
      "（白从令观涨，有女子溺死江上，令赋诗云：",
      "二八谁家女，漂来倚岸芦。",
      "鸟窥眉上翠，鱼弄口旁珠。",
      "令复苦吟，白辄应声继之）举袖露条脱，招我饭胡麻。",
      "（见《二老堂诗话》）"
    ]
  }
]