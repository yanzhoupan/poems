[
  {
    "volume": 630,
    "sequence": 1,
    "title": "水国诗（以下杂体诗）",
    "author": "陆龟蒙",
    "content": [
      "水国不堪旱，斯民生甚微。",
      "直至葭菼少，敢言鱼蟹肥。",
      "我到荒村无食啖，对案又非梁谢览。",
      "况是干苗结子疏，归时只得藜羹糁。"
    ]
  },
  {
    "volume": 630,
    "sequence": 2,
    "title": "井上桐",
    "author": "陆龟蒙",
    "content": [
      "美人伤别离，汲井长待晓。",
      "愁因辘轳转，惊起双栖鸟。",
      "独立傍银床，碧桐风袅袅。"
    ]
  },
  {
    "volume": 630,
    "sequence": 3,
    "title": "门前路",
    "author": "陆龟蒙",
    "content": [
      "门前向城路，一直复一曲。",
      "曲去日中还，直行日暮宿。",
      "何必日中还，曲途荆棘间。"
    ]
  },
  {
    "volume": 630,
    "sequence": 4,
    "title": "彼农二章",
    "author": "陆龟蒙",
    "content": [
      "世路浇险，淳风荡除。",
      "彼农家流，犹存厥初。",
      "藁焉而席，茨焉而居。",
      "首乱如葆，形枯若腒。",
      "大耋既鲐，童子未□。",
      "以负以载，悉薅悉鉏，我慕圣道，我耽古书。",
      "小倦于学，时游汝庐。",
      "有饭一盛，莫盐莫蔬。",
      "有繻一缇，不襟不祛。",
      "所谓饥寒，汝何逭欤。",
      "禹贡厥田，上下各异。",
      "善人为邦，民受其赐。",
      "去年西成，野有遗穗。",
      "今夏南亩，旱气赤地。",
      "遭其丰凶，概敛无二。",
      "退输弗供，进诉弗视。",
      "号于旻天，以血为泪。",
      "孟子有言，王无罪岁。",
      "诗之穷辞，以嫉悍吏。"
    ]
  },
  {
    "volume": 630,
    "sequence": 5,
    "title": "奉酬袭美苦雨见寄",
    "author": "陆龟蒙",
    "content": [
      "松篁交加午阴黑，别是江南烟霭国。",
      "顽云猛雨更相欺，声似虓号色如墨。",
      "茅茨裛烂檐生衣，夜夜化为萤火飞。",
      "萤飞渐多屋渐薄，一注愁霖当面落。",
      "愁霖愁霖尔何错，灭顶于余奚所作。",
      "既不能赋似陈思王，又不能诗似谢康乐。",
      "昔年尝过杜子美，亦得高歌破印纸。",
      "惯曾掀搅大笔多，为我才情也如此。",
      "高揖愁霖词未已，披文忽自皮夫子。",
      "哀弦怨柱合为吟，忄宅我穷栖蓬藋里。",
      "初悲湿翼何由起，末欲笺天叩天耳。",
      "其如玉女正投壶，笑电霏霏作天喜。",
      "我本曾无一棱田，平生啸傲空渔船。",
      "有时赤脚弄明月，踏破五湖光底天。",
      "去岁王师东下急，输兵粟尽民相泣。",
      "伊予不战不耕人，敢怨烝黎无糁粒。",
      "不然受性圆如规，千姿万态分毫厘。",
      "唾壶虎子尽能执，舐痔折枝无所辞。",
      "有头强方心强直，撑拄颓风不量力。",
      "自爱垂名野史中，宁论抱困荒城侧。",
      "唯君浩叹非庸人，分衣辍饮来相亲。",
      "横眠木榻忘华荐，对食露葵轻八珍。",
      "欲穷玄，凤未白。",
      "欲怀仙，鲸尚隔。",
      "不如驱入醉乡中，只恐醉乡田地窄。"
    ]
  },
  {
    "volume": 630,
    "sequence": 6,
    "title": "夏日闲居作四声诗寄袭美·平声",
    "author": "陆龟蒙",
    "content": [
      "荒池菰蒲深，闲阶莓苔平。",
      "江边松篁多，人家帘栊清。",
      "为书凌遗编，调弦夸新声。",
      "求欢虽殊途，探幽聊怡情。"
    ]
  },
  {
    "volume": 630,
    "sequence": 7,
    "title": "夏日闲居作四声诗寄袭美·平上声",
    "author": "陆龟蒙",
    "content": [
      "朝烟涵楼台，晚雨染岛屿。",
      "渔童惊狂歌，艇子喜野语。",
      "山容堪停杯，柳影好隐暑。",
      "年华如飞鸿，斗酒幸且举。"
    ]
  },
  {
    "volume": 630,
    "sequence": 8,
    "title": "夏日闲居作四声诗寄袭美·平去声",
    "author": "陆龟蒙",
    "content": [
      "新开窗犹偏，自种蕙未遍。",
      "书签风摇闻，钓榭雾破见。",
      "耕耘闲之资，啸咏性最便。",
      "希夷全天真，讵要问贵贱。"
    ]
  },
  {
    "volume": 630,
    "sequence": 9,
    "title": "夏日闲居作四声诗寄袭美·平入声",
    "author": "陆龟蒙",
    "content": [
      "端居愁无涯，一夕发欲白。",
      "因为鸾章吟，忽忆鹤骨客。",
      "手披丹台文，脚著赤玉舄。",
      "如蒙清音酬，若渴吸月液。"
    ]
  },
  {
    "volume": 630,
    "sequence": 10,
    "title": "奉酬袭美苦雨四声重寄三十二句·平声",
    "author": "陆龟蒙",
    "content": [
      "幽栖眠疏窗，豪居凭高楼。",
      "浮沤惊跳丸，寒声思重裘。",
      "床前垂文竿，巢边登轻舟。",
      "虽无东皋田，还生鱼乎忧。"
    ]
  },
  {
    "volume": 630,
    "sequence": 11,
    "title": "奉酬袭美苦雨四声重寄三十二句·平上声",
    "author": "陆龟蒙",
    "content": [
      "层云愁天低，久雨倚槛冷。",
      "丝禽藏荷香，锦鲤绕岛影。",
      "心将时人乖，道与隐者静。",
      "桐阴无深泉，所以逞短绠。"
    ]
  },
  {
    "volume": 630,
    "sequence": 12,
    "title": "奉酬袭美苦雨四声重寄三十二句·平去声",
    "author": "陆龟蒙",
    "content": [
      "乌蟾俱沈光，昼夜恨暗度。",
      "何当乘云螭，面见上帝诉。",
      "臣言阴云欺，诏用利剑付。",
      "回车诛群奸，自散万籁怒。"
    ]
  },
  {
    "volume": 630,
    "sequence": 13,
    "title": "奉酬袭美苦雨四声重寄三十二句·平入声",
    "author": "陆龟蒙",
    "content": [
      "危檐仍空阶，十日滴不歇。",
      "青莎看成狂，白菊即欲没。",
      "吴王荒金尊，越妾挟玉瑟。",
      "当时虽愁霖，亦若惜落月。"
    ]
  },
  {
    "volume": 630,
    "sequence": 14,
    "title": "晓起即事因成回文寄袭美",
    "author": "陆龟蒙",
    "content": [
      "平波落月吟闲景，暗幌浮烟思起人。",
      "清露晓垂花谢半，远风微动蕙抽新。",
      "城荒上处樵童小，石藓分来宿鹭驯。",
      "晴寺野寻同去好，古碑苔字细书匀。"
    ]
  },
  {
    "volume": 630,
    "sequence": 15,
    "title": "回文",
    "author": "陆龟蒙",
    "content": [
      "静烟临碧树，残雪背晴楼。",
      "冷天侵极戍，寒月对行舟。"
    ]
  },
  {
    "volume": 630,
    "sequence": 16,
    "title": "叠韵山中吟",
    "author": "陆龟蒙",
    "content": [
      "琼英轻明生，石脉滴沥碧。",
      "玄铅仙偏怜，白帻客亦惜。"
    ]
  },
  {
    "volume": 630,
    "sequence": 17,
    "title": "双声溪上思",
    "author": "陆龟蒙",
    "content": [
      "溪空唯容云，木密不陨雨。",
      "迎渔隐映间，安问讴雅橹。"
    ]
  },
  {
    "volume": 630,
    "sequence": 18,
    "title": "叠韵吴宫词二首",
    "author": "陆龟蒙",
    "content": [
      "肤愉吴都姝，眷恋便殿宴。",
      "逡巡新春人，转面见战箭。",
      "红栊通东风，翠珥醉易坠。",
      "平明兵盈城，弃置遂至地。"
    ]
  },
  {
    "volume": 630,
    "sequence": 19,
    "title": "和胥口即事",
    "author": "陆龟蒙",
    "content": [
      "雨后山容若动，天寒树色如消。",
      "目送回汀隐隐，心随挂鹿摇摇。",
      "白蒋知秋露裛，青枫欲暮烟饶。",
      "莫问吴趋行乐，酒旗竿倚河桥。",
      "把钓丝随浪远，采莲衣染香浓。",
      "绿倒红飘欲尽，风斜雨细相逢。",
      "断岸沈渔罒约各，邻村送客舟龙舟邛。",
      "即是清霜剖野，乘闲莫厌来重。"
    ]
  },
  {
    "volume": 630,
    "sequence": 20,
    "title": "齐梁怨别",
    "author": "陆龟蒙",
    "content": [
      "寥寥缺月看将落，檐外霜华染罗幕。",
      "不知兰棹到何山，应倚相思树边泊。"
    ]
  },
  {
    "volume": 630,
    "sequence": 21,
    "title": "闲居杂题五首（以题十五字离合）·鸣蜩早",
    "author": "陆龟蒙",
    "content": [
      "闲来倚杖柴门口，鸟下深枝啄晚虫。",
      "周步一池销半日，十年听此鬓如蓬。"
    ]
  },
  {
    "volume": 630,
    "sequence": 22,
    "title": "闲居杂题五首·野态真",
    "author": "陆龟蒙",
    "content": [
      "君如有意耽田里，予亦无机向艺能。",
      "心迹所便唯是直，人间闻道最先憎。"
    ]
  },
  {
    "volume": 630,
    "sequence": 23,
    "title": "闲居杂题五首·松间斟",
    "author": "陆龟蒙",
    "content": [
      "子山园静怜幽木，公干词清咏荜门。",
      "月上风微萧洒甚，斗醪何惜置盈尊。"
    ]
  },
  {
    "volume": 630,
    "sequence": 24,
    "title": "闲居杂题五首·饮岩泉",
    "author": "陆龟蒙",
    "content": [
      "已甘茅洞三君食，欠买桐江一朵山。",
      "严子濑高秋浪白，水禽飞尽钓舟还。"
    ]
  },
  {
    "volume": 630,
    "sequence": 25,
    "title": "闲居杂题五首·当轩鹤",
    "author": "陆龟蒙",
    "content": [
      "自笑与人乖好尚，田家山客共柴车。",
      "干时未似栖庐雀，鸟道闲携相尔书。"
    ]
  },
  {
    "volume": 630,
    "sequence": 26,
    "title": "药名离合夏日即事三首",
    "author": "陆龟蒙",
    "content": [
      "乘屐著来幽砌滑，石罂煎得远泉甘。",
      "草堂只待新秋景，天色微凉酒半酣。",
      "避暑最须从朴野，葛巾筠席更相当。",
      "归来又好乘凉钓，藤蔓阴阴著雨香。",
      "窗外晓帘还自卷，柏烟兰露思晴空。",
      "青箱有意终须续，断简遗编一半通。"
    ]
  },
  {
    "volume": 630,
    "sequence": 27,
    "title": "和袭美怀锡山药名离合二首",
    "author": "陆龟蒙",
    "content": [
      "鹤伴前溪栽白杏，人来阴洞写枯松。",
      "萝深境静日欲落，石上未眠闻远钟。",
      "佳句成来谁不伏，神丹偷去亦须防。",
      "风前莫怪携诗藁，本是吴吟荡桨郎。"
    ]
  },
  {
    "volume": 630,
    "sequence": 28,
    "title": "和袭美怀鹿门县名离合二首",
    "author": "陆龟蒙",
    "content": [
      "云容覆枕无非白，水色侵矶直是蓝。",
      "田种紫芝餐可寿，春来何事恋江南。",
      "竹溪深处猿同宿，松阁秋来客共登。",
      "封径古苔侵石鹿，城中谁解访山僧。"
    ]
  },
  {
    "volume": 630,
    "sequence": 29,
    "title": "寒日古人名",
    "author": "陆龟蒙",
    "content": [
      "初寒朗咏裴回立，欲谢玄关早晚开。",
      "昨日登楼望江色，鱼梁鸿雁几多来。"
    ]
  },
  {
    "volume": 630,
    "sequence": 30,
    "title": "句",
    "author": "陆龟蒙",
    "content": [
      "几点社翁雨，一番花信风。",
      "水鸟歌妇女，衣襟便佞舌。",
      "溪山自是清凉国，松竹合封萧洒侯。",
      "山上花明水上曛，一桡青翰破霞文。",
      "白帝霜舆欲御秋。",
      "但说漱流并枕石，不辞蝉腹与龟肠。",
      "头方不会王门事，尘土空缁白苎衣。",
      "秋来懒上向吴亭。"
    ]
  }
]