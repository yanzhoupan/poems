[
  {
    "volume": 641,
    "sequence": 1,
    "title": "小游仙诗九十八首",
    "author": "曹唐",
    "content": [
      "玉箫金瑟发商声，桑叶枯干海水清。",
      "净扫蓬莱山下路，略邀王母话长生。",
      "上元元日豁明堂，五帝望空拜玉皇。",
      "万树琪花千圃药，心知不敢辄形相。",
      "骑龙重过玉溪头，红叶还春碧水流。",
      "省得壶中见天地，壶中天地不曾秋。",
      "真王未许久从容，立在花前别甯封。",
      "手把玉箫头不举，自愁如醉倚黄龙。",
      "金殿无人锁绛烟，玉郎并不赏丹田。",
      "白龙蹀躞难回跋，争下红绡碧玉鞭。",
      "玄洲草木不知黄，甲子初开浩劫长。",
      "无限万年年少女，手攀红树满残阳。",
      "宫阙重重闭玉林，昆仑高辟彩云深。",
      "黄龙掉尾引郎去，使妾月明何处寻。",
      "风满涂山玉蕊稀，赤龙闲卧鹤东飞。",
      "紫梨烂尽无人吃，何事韩君去不归？",
      "武帝徒劳厌暮年，不曾清净不精专。",
      "上元少女绝还往，满灶丹成白玉烟。",
      "百辟朝回闭玉除，露风清宴桂花疏。",
      "西归使者骑金虎，亸鞚垂鞭唱步虚。",
      "南斗阑珊北斗稀，茅君夜著紫霞衣。",
      "朝骑白鹿趁朝去，凤押笙歌逐后飞。",
      "焚香独自上天坛，桂树风吹玉简寒。",
      "长怕嵇康乏仙骨，与将仙籍再寻看。",
      "冰屋朱扉晓未开，谁将金策扣琼台？",
      "碧花红尾小仙犬，闲吠五云嗔客来。",
      "酒酽春浓琼草齐，真公饮散醉如泥。",
      "朱轮轧轧入云去，行到半天闻马嘶。",
      "白石山中自有天，竹花藤叶隔溪烟。",
      "朝来洞口围棋了，赌得青龙直几钱？",
      "海水西飞照柏林，青云斜倚锦云深。",
      "水风暗入古山叶，吹断步虚清磬音。",
      "玉诏新除沈侍郎，便分茅土镇东方。",
      "不知今夕游何处，侍从皆骑白凤凰。",
      "洞里烟霞无歇时，洞中天地足金芝。",
      "月明朗朗溪头树，白发老人相对棋。",
      "饥即餐霞闷即行，一声长啸万山青。",
      "穿花渡水来相访，珍重多才阮步兵。",
      "东妃闲著翠霞裙，自领笙歌出五云。",
      "清思密谈谁第一，不过邀取小茅君。",
      "月影悠悠秋树明，露吹犀簟象床轻。",
      "嫔妃久立帐门外，暗笑夫人推酒声。",
      "九天天路入云长，燕使何由到上方。",
      "玉女暗来花下立，手挼裙带问昭王。",
      "玉皇赐妾紫衣裳，教向桃源嫁阮郎。",
      "烂煮琼花劝君吃，恐君毛鬓暗成霜。",
      "花底休倾绿玉卮，云中含笑向安期。",
      "穷阳有数不知数，大似人间年少儿。",
      "玉色雌龙金络头，真妃骑出纵闲游。",
      "昆仑山上桃花底，一曲商歌天地秋。",
      "偷来洞口访刘君，缓步轻抬玉线裙。",
      "细擘桃花逐流水，更无言语倚彤云。",
      "西汉夫人下太虚，九霞裙幅五云舆。",
      "欲将碧字相教示，自解盘囊出素书。",
      "天上鸡鸣海日红，青腰侍女扫朱宫。",
      "洗花蒸叶滤清酒，待与夫人邀五翁。",
      "汗漫真游实可奇，人间天上几人知。",
      "周王不信长生话，空使苌弘碧泪垂。",
      "青锦缝裳绿玉珰，满身新带五云香。",
      "闲依碧海攀鸾驾，笑就苏君觅橘尝。",
      "鹤不西飞龙不行，露干云破洞箫清。",
      "少年仙子说闲事，遥隔彩云闻笑声。",
      "洞里烟深木叶粗，乘风使者降玄都。",
      "隔花相见遥相贺，擎出怀中赤玉符。",
      "芝蕙芸花烂漫春，瑞香烟露湿衣巾。",
      "玉童私地夸书札，偷写云谣暗赠人。",
      "天上邀来不肯来，人间双鹤又空回。",
      "秦皇汉武死何处，海畔红桑花自开。",
      "紫羽麾幢下玉京，却邀真母入三清。",
      "白龙久住浑相恋，斜倚祥云不肯行。",
      "鹤叫风悲竹叶疏，谁来五岭拜云车？",
      "人间肉马无轻步，踏破先生一卷书。",
      "夜降西坛宴已终，花残月榭雾朦胧。",
      "谁游八海门前过，空洞一声风雨中。",
      "忘却教人锁后宫，还丹失尽玉壶空。",
      "嫦娥若不偷灵药，争得长生在月中？",
      "旸谷先生下宴时，月光初冷紫琼枝。",
      "凄清金石揭天地，事在世间人不知。",
      "共爱初平住九霞，焚香不出闭金华。",
      "白羊成队难收拾，吃尽溪头巨胜花。",
      "酒尽香残夜欲分，青童拜问紫阳君。",
      "月光悄悄笙歌远，马影龙声归五云。",
      "海树灵风吹彩烟，丹陵朝客欲升天。",
      "无央公子停鸾辔，笑泥娇妃索玉鞭。",
      "八景风回五凤车，昆仑山上看桃花。",
      "若教使者沽春酒，须觅余杭阿母家。",
      "叔卿遍览九天春，不见人间故旧人。",
      "怪得蓬莱山下水，半成沙土半成尘。",
      "欲饮尊中云母浆，月明花里合笙簧。",
      "更教小奈将龙去，便向金坛取阮郎。",
      "海上桃花千树开，麻姑一去不知来。",
      "辽东老鹤应慵惰，教探桑田便不回。",
      "昨夜相邀宴杏坛，等闲乘醉走青鸾。",
      "红云塞路东风紧，吹破芙蓉碧玉冠。",
      "云鹤冥冥去不分，落花流水恨空存。",
      "不知玉女无期信，道与留门却闭门。",
      "采女平明受事回，暗交丹契锦囊开。",
      "欲书密诏防人见，佯喝青虬使莫来。",
      "太一元君昨夜过，碧云高髻绾婆娑。",
      "手抬玉策红于火，敲断金鸾使唱歌。",
      "碧瓦彤轩月殿开，九天花落瑞风来。",
      "玉皇欲著红龙衮，亲唤金妃下手裁。",
      "长房自贵解飞翻，五色云中独闭门。",
      "看却桑田欲成海，不知还往几人存。",
      "赤龙停步彩云飞，共道真王海上归。",
      "千岁红桃香破鼻，玉盘盛出与金妃。",
      "碧海灵童夜到时，徒劳相唤上琼池。",
      "因循天子能闲事，纵与青龙不解骑。",
      "且欲留君饮桂浆，九天无事莫推忙。",
      "青龙举步行千里，休道蓬莱归路长。",
      "侍女亲擎玉酒卮，满卮倾酒劝安期。",
      "等闲相别三千岁，长忆水边分枣时。",
      "万岁蛾眉不解愁，旋弹清瑟旋闲游。",
      "忽闻下界笙箫曲，斜倚红鸾笑不休。",
      "去住楼台一任风，十三天洞暗相通。",
      "行厨侍女炊何物，满灶无烟玉炭红。",
      "风动闲天清桂阴，水精帘箔冷沉沉。",
      "西妃少女多春思，斜倚彤云尽日吟。",
      "王母相留不放回，偶然沉醉卧瑶台。",
      "凭君与向萧郎道，教著青龙取妾来。",
      "绛节笙歌绕殿飞，紫皇欲到五云归。",
      "细腰侍女瑶花外，争向红房报玉妃。",
      "闻君新领八霞司，此别相逢是几时。",
      "妾有一觥云母酒，请君终宴莫推辞。",
      "方士飞轩驻碧霞，酒寒风冷月初斜。",
      "不知谁唱归春曲，落尽溪头白葛花。",
      "方朔朝来到我家，欲将灵树出丹霞。",
      "三千年后知谁在，拟种红桃待放花。",
      "水满桑田白日沈，冻云干霰湿重阴。",
      "辽东归客闲相过，因话尧年雪更深。",
      "朝回相引看红鸾，不觉风吹鹤氅偏。",
      "好是兴来骑白鹤，文妃为伴上重天。",
      "公子闲吟八景文，花南拜别上阳君。",
      "金鞭遥指玉清路，龙影马嘶归五云。",
      "一百年中是一春，不教日月辄移轮。",
      "金鳌头上蓬莱殿，唯有人间炼骨人。",
      "笑擎云液紫瑶觥，共请云和碧玉笙。",
      "花下偶然吹一曲，人间因识董双成。",
      "东皇长女没多年，从洗金芝到水边。",
      "无事伴他棋一局，等闲输却卖花钱。",
      "红草青林日半斜，闲乘小凤出彤霞。",
      "略寻旧路过西国，因得冰园一尺瓜。",
      "树下星沉月欲高，前溪水影湿龙毛。",
      "洞天云冷玉花发，公子尽披双锦袍。",
      "紫水风吹剑树寒，水边年少下红鸾。",
      "未知百一穷阳数，略请先生止的看。",
      "武皇含笑把金觥，更请霓裳一两声。",
      "护帐宫人最年少，舞腰时挈绣裙轻。",
      "琼树扶疏压瑞烟，玉皇朝客满花前。",
      "东风小饮人皆醉，短尾青龙枕水眠。",
      "彤阁钟鸣碧鹭飞，皇君催熨紫霞衣。",
      "丹房玉女心慵甚，贪看投壶不肯归。",
      "昆仑山上自鸡啼，羽客争升碧玉梯。",
      "因驾五龙看较艺，白鸾功用不如妻。",
      "沙野先生闭玉虚，焚香夜写紫微书。",
      "供承童子闲无事，教剉琼花喂白驴。",
      "云陇琼花满地香，碧沙红水遍朱堂。",
      "外人欲压长生籍，拜请飞琼报玉皇。",
      "玉洞长春风景鲜，丈人私宴就芝田。",
      "笙歌暂向花间尽，便是人间一万年。",
      "青童传语便须回，报道麻姑玉蕊开。",
      "沧海成尘等闲事，且乘龙鹤看花来。",
      "绛树彤云户半开，守花童子怪人来。",
      "青牛卧地吃琼草，知道先生朝未回。",
      "石洞沙溪二十年，向明杭日夜朝天。",
      "白矾烟尽水银冷，不觉小龙床下眠。",
      "紫微深锁敞丹轩，太帝亲谈不死门。",
      "从此百寮俱拜后，走龙鞭虎下昆仑。",
      "云衫玉带好威仪，三洞真人入奏时。",
      "频着金鞭打龙角，为嗔西去上天迟。",
      "太子真娥相领行，当天合曲玉箫清。",
      "梨花新折东风软，犹在缑山乐笑声。",
      "洞里月明琼树风，画帘青室影朦胧。",
      "香残酒冷玉妃睡，不觉七真归海中。",
      "青苑红堂压瑞云，月明闲宴九阳君。",
      "不知昨夜谁先醉，书破明霞八幅裙。",
      "东溟两度作尘飞，一万年来会面稀。",
      "千树梨花百壶酒，共君论饮莫论诗。",
      "沧海令抛即未能，且缘鸾鹤立相仍。",
      "蔡家新妇莫嫌少，领取真珠三五升。",
      "溪影沉沙树影清，人家皆踏五音行。",
      "可怜三十六天路，星月满空琼草青。",
      "北斗西风吹白榆，穆公相笑夜投壶。",
      "花前玉女来相问，赌得青龙许赎无。",
      "九天王母皱蛾眉，惆怅无言倚桂枝。",
      "悔不长留穆天子，任将妻妾住瑶池。",
      "暂随凫伯纵闲游，饮鹿因过翠水头。",
      "宫殿寂寥人不见，碧花菱角满潭秋。",
      "新授金书八素章，玉皇教妾主扶桑。",
      "与君一别三千岁，却厌仙家日月长。",
      "八海风凉水影高，上卿教制赤霜袍。",
      "蛟丝玉线难裁割，须借玉妃金剪刀。",
      "海上风来吹杏枝，昆仑山上看花时。",
      "红龙锦襜黄金勒，不是元君不得骑。",
      "绛阙夫人下北方，细环清佩响丁当。",
      "攀花笑入春风里，偷折红桃寄阮郎。"
    ]
  },
  {
    "volume": 641,
    "sequence": 2,
    "title": "又游仙诗一绝（见《唐诗纪事》）",
    "author": "曹唐",
    "content": [
      "靖节先生几代孙，青娥曾接玉郎魂。",
      "春风流水还无赖，偷放桃花出洞门。"
    ]
  },
  {
    "volume": 641,
    "sequence": 3,
    "title": "题武陵洞五首",
    "author": "曹唐",
    "content": [
      "此生终使此身闲，不是春时且要还。",
      "寄语桃花与流水，莫辞相送到人间。",
      "溪口回舟日已昏，却听鸡犬隔前村。",
      "殷勤重与秦人别，莫使桃花闭洞门。",
      "却恐重来路不通，殷勤回首谢春风。",
      "白鸡黄犬不将去，且寄桃花深洞中。",
      "桃花夹岸杳何之，花满春山水去迟。",
      "三宿武陵溪上月，始知人世有秦时。",
      "渡水傍山寻绝壁，白云飞处洞天开。",
      "仙人来往无行迹，石径春风长绿苔。"
    ]
  },
  {
    "volume": 641,
    "sequence": 4,
    "title": "句",
    "author": "曹唐",
    "content": [
      "斩蛟青海上，射虎黑山头。",
      "箫声欲尽月色苦，依旧汉家宫树秋。",
      "一曲哀歌茂陵道，汉家天子葬秋风。",
      "谁知汉武无仙骨，满灶黄金成白烟。"
    ]
  }
]