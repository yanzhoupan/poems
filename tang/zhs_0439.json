[
  {
    "volume": 439,
    "sequence": 1,
    "title": "东南行一百韵寄通州元九侍御澧州李十一舍人…窦七校书",
    "author": "白居易",
    "content": [
      "南去经三楚，东来过五湖。",
      "山头看候馆，水面问征途。",
      "地远穷江界，天低极海隅。",
      "飘零同落叶，浩荡似乘桴。",
      "渐觉乡原异，深知土产殊。",
      "夷音语嘲哳，蛮态笑睢盱。",
      "水市通闤闠，烟村混舳舻。",
      "吏征渔户税，人纳火田租。",
      "亥日饶虾蟹，寅年足虎貙。",
      "成人男作丱，事鬼女为巫。",
      "楼暗攒倡妇，堤长簇贩夫。",
      "夜船论铺赁，春酒断瓶酤。",
      "见果皆卢橘，闻禽悉鹧鸪。",
      "山歌猿独叫，野哭鸟相呼。",
      "岭徼云成栈，江郊水当郛。",
      "月移翘柱鹤，风泛飐樯乌。",
      "鳌碍潮无信，蛟惊浪不虞。",
      "鼍鸣江擂鼓，蜃气海浮图。",
      "树裂山魈穴，沙含水弩枢。",
      "喘牛犁紫芋，羸马放青菰。",
      "绣面谁家婢，鸦头几岁奴。",
      "泥中采菱芡，烧后拾樵苏。",
      "鼎腻愁烹鳖，盘腥厌脍鲈。",
      "钟仪徒恋楚，张翰浪思吴。",
      "气序凉还热，光阴旦复晡。",
      "身方逐萍梗，年欲近桑榆。",
      "渭北田园废，江西岁月徂。",
      "忆归恒惨淡，怀旧忽踟蹰。",
      "自念咸秦客，尝为邹鲁儒。",
      "蕴藏经国术，轻弃度关繻。",
      "赋力凌鹦鹉，词锋敌辘轳。",
      "战文重掉鞅，射策一弯弧。",
      "崔杜鞭齐下，元韦辔并驱。",
      "名声逼扬马，交分过萧朱。",
      "世务轻摩揣，周行窃觊觎。",
      "风云皆会合，雨露各沾濡。",
      "共遇升平代，偏惭固陋躯。",
      "承明连夜直，建礼拂晨趋。",
      "美服颁王府，珍羞降御厨。",
      "议高通白虎，谏切伏青蒲。",
      "柏殿行陪宴，花楼走看酺。",
      "神旗张鸟兽，天籁动笙竽。",
      "戈剑星芒耀，鱼龙电策驱。",
      "定场排越伎，促坐进吴歈。",
      "缥缈疑仙乐，婵娟胜画图。",
      "歌鬟低翠羽，舞汗堕红珠。",
      "别选闲游伴，潜招小饮徒。",
      "一杯愁已破，三醆气弥粗。",
      "软美仇家酒，幽闲葛氏姝。",
      "十千方得斗，二八正当垆。",
      "论笑杓胡律，谈怜巩嗫嚅。",
      "李酣犹短窦，庾醉更蔫迂。",
      "鞍马呼教住，骰盘喝遣输。",
      "长驱波卷白，连掷采成卢。",
      "筹并频逃席，觥严列置盂。",
      "满卮那可灌，颓玉不胜扶。",
      "入视中枢草，归乘内厩驹。",
      "醉曾冲宰相，骄不揖金吾。",
      "日近恩虽重，云高势却孤。",
      "翻身落霄汉，失脚倒泥涂。",
      "博望移门籍，浔阳佐郡符。",
      "时情变寒暑，世利算锱铢。",
      "即日辞双阙，明朝别九衢。",
      "播迁分郡国，次第出京都。",
      "秦岭驰三驿，商山上二邘。",
      "岘阳亭寂寞，夏口路崎岖。",
      "大道全生棘，中丁尽执殳。",
      "江关未撤警，淮寇尚稽诛。",
      "林对东西寺，山分大小姑。",
      "庐峰莲刻削，湓浦带萦纡。",
      "九派吞青草，孤城覆绿芜。",
      "黄昏钟寂寂，清晓角呜呜。",
      "春色辞门柳，秋声到井梧。",
      "残芳悲鶗鴂，暮节感茱萸。",
      "蕊坼金英菊，花飘雪片芦。",
      "波红日斜没，沙白月平铺。",
      "几见林抽笋，频惊燕引雏。",
      "岁华何倏忽，年少不须臾。",
      "眇默思千古，苍茫想八区。",
      "孔穷缘底事，颜夭有何辜。",
      "龙智犹经醢，龟灵未免刳。",
      "穷通应已定，圣哲不能逾。",
      "况我身谋拙，逢他厄运拘。",
      "漂流随大海，锤锻任洪炉。",
      "险阻尝之矣，栖迟命也夫。",
      "沉冥消意气，穷饿耗肌肤。",
      "防瘴和残药，迎寒补旧襦。",
      "书床鸣蟋蟀，琴匣网蜘蛛。",
      "贫室如悬磬，端忧剧守株。",
      "时遭人指点，数被鬼揶揄。",
      "兀兀都疑梦，昏昏半是愚。",
      "女惊朝不起，妻怪夜长吁。",
      "万里抛朋侣，三年隔友于。",
      "自然悲聚散，不是恨荣枯。",
      "去夏微之疟，今春席八殂。",
      "天涯书达否，泉下哭知无。",
      "谩写诗盈卷，空盛酒满壶。",
      "只添新怅望，岂复旧欢娱。",
      "壮志因愁减，衰容与病俱。",
      "相逢应不识，满颔白髭须。"
    ]
  },
  {
    "volume": 439,
    "sequence": 2,
    "title": "谪居",
    "author": "白居易",
    "content": [
      "面瘦头斑四十四，远谪江州为郡吏。",
      "逢时弃置从不才，未老衰羸为何事。",
      "火烧寒涧松为烬，霜降春林花委地。",
      "遭时荣悴一时间，岂是昭昭上天意。"
    ]
  },
  {
    "volume": 439,
    "sequence": 3,
    "title": "初到江州寄翰林张、李、杜三学士",
    "author": "白居易",
    "content": [
      "早攀霄汉上天衢，晚落风波委世途。",
      "雨露施恩无厚薄，蓬蒿随分有荣枯。",
      "伤禽侧翅惊弓箭，老妇低颜事舅姑。",
      "碧落三仙曾识面，年深记得姓名无。"
    ]
  },
  {
    "volume": 439,
    "sequence": 4,
    "title": "庾楼晓望",
    "author": "白居易",
    "content": [
      "独凭朱槛立凌晨，山色初明水色新。",
      "竹雾晓笼衔岭月，蘋风暖送过江春。",
      "子城阴处犹残雪，衙鼓声前未有尘。",
      "三百年来庾楼上，曾经多少望乡人。"
    ]
  },
  {
    "volume": 439,
    "sequence": 5,
    "title": "宿西林寺",
    "author": "白居易",
    "content": [
      "木落天晴山翠开，爱山骑马入山来。",
      "心知不及柴桑令，一宿西林便却回。"
    ]
  },
  {
    "volume": 439,
    "sequence": 6,
    "title": "江楼宴别",
    "author": "白居易",
    "content": [
      "楼中别曲催离酌，灯下红裙间绿袍。",
      "缥缈楚风罗绮薄，铮鏦越调管弦高。",
      "寒流带月澄如镜，夕吹和霜利似刀。",
      "尊酒未空欢未尽，舞腰歌袖莫辞劳。"
    ]
  },
  {
    "volume": 439,
    "sequence": 7,
    "title": "题山石榴花",
    "author": "白居易",
    "content": [
      "一丛千朵压阑干，翦碎红绡却作团。",
      "风袅舞腰香不尽，露销妆脸泪新干。",
      "蔷薇带刺攀应懒，菡萏生泥玩亦难。",
      "争及此花檐户下，任人采弄尽人看。"
    ]
  },
  {
    "volume": 439,
    "sequence": 8,
    "title": "代春赠",
    "author": "白居易",
    "content": [
      "山吐晴岚水放光，辛夷花白柳梢黄。",
      "但知莫作江西意，风景何曾异帝乡。"
    ]
  },
  {
    "volume": 439,
    "sequence": 9,
    "title": "答春",
    "author": "白居易",
    "content": [
      "草烟低重水花明，从道风光似帝京。",
      "其奈山猿江上叫，故乡无此断肠声。"
    ]
  },
  {
    "volume": 439,
    "sequence": 10,
    "title": "樱桃花下叹白发",
    "author": "白居易",
    "content": [
      "逐处花皆好，随年貌自衰。",
      "红樱满眼日，白发半头时。",
      "倚树无言久，攀条欲放迟。",
      "临风两堪叹，如雪复如丝。"
    ]
  },
  {
    "volume": 439,
    "sequence": 11,
    "title": "惜落花，赠崔二十四",
    "author": "白居易",
    "content": [
      "漠漠纷纷不奈何，狂风急雨两相和。",
      "晚来怅望君知否，枝上稀疏地上多。"
    ]
  },
  {
    "volume": 439,
    "sequence": 12,
    "title": "移山樱桃",
    "author": "白居易",
    "content": [
      "亦知官舍非吾宅，且劚山樱满院栽。",
      "上佐近来多五考，少应四度见花开。"
    ]
  },
  {
    "volume": 439,
    "sequence": 13,
    "title": "官舍闲题",
    "author": "白居易",
    "content": [
      "职散优闲地，身慵老大时。",
      "送春唯有酒，销日不过棋。",
      "禄米獐牙稻，园蔬鸭脚葵。",
      "饱餐仍晏起，余暇弄龟儿。"
    ]
  },
  {
    "volume": 439,
    "sequence": 14,
    "title": "晚春登大云寺南楼，赠常禅师",
    "author": "白居易",
    "content": [
      "花尽头新白，登楼意若何。",
      "岁时春日少，世界苦人多。",
      "愁醉非因酒，悲吟不是歌。",
      "求师治此病，唯劝读楞伽。"
    ]
  },
  {
    "volume": 439,
    "sequence": 15,
    "title": "北楼送客归上都",
    "author": "白居易",
    "content": [
      "凭高眺远一凄凄，却下朱阑即解携。",
      "京路人归天直北，江楼客散日平西。",
      "长津欲度回渡尾，残酒重倾簇马蹄。",
      "不独别君须强饮，穷愁自要醉如泥。"
    ]
  },
  {
    "volume": 439,
    "sequence": 16,
    "title": "北亭招客",
    "author": "白居易",
    "content": [
      "疏散郡丞同野客，幽闲官舍抵山家。",
      "春风北户千茎竹，晚日东园一树花。",
      "小醆吹醅尝冷酒，深炉敲火炙新茶。",
      "能来尽日观棋否，太守知慵放晚衙。"
    ]
  },
  {
    "volume": 439,
    "sequence": 17,
    "title": "宿西林寺，早赴东林满上人之会因寄崔二十二员外",
    "author": "白居易",
    "content": [
      "谪辞魏阙鹓鸾隔，老入庐山麋鹿随。",
      "薄暮萧条投寺宿，凌晨清净与僧期。",
      "双林我起闻钟后，只日君趋入阁时。",
      "鹏鷃高低分皆定，莫劳心力远相思。"
    ]
  },
  {
    "volume": 439,
    "sequence": 18,
    "title": "游宝称寺",
    "author": "白居易",
    "content": [
      "竹寺初晴日，花塘欲晓春。",
      "野猿疑弄客，山鸟似呼人。",
      "酒嫩倾金液，茶新碾玉尘。",
      "可怜幽静地，堪寄老慵身。"
    ]
  },
  {
    "volume": 439,
    "sequence": 19,
    "title": "早春闻提壶鸟，因题邻家",
    "author": "白居易",
    "content": [
      "厌听秋猿催下泪，喜闻春鸟劝提壶。",
      "谁家红树先花发，何处青楼有酒酤。",
      "进士粗豪寻静尽，拾遗风采近都无。",
      "欲期明日东邻醉，变作腾腾一俗夫。"
    ]
  },
  {
    "volume": 439,
    "sequence": 20,
    "title": "见紫薇花忆微之",
    "author": "白居易",
    "content": [
      "一丛暗淡将何比，浅碧笼裙衬紫巾。",
      "除却微之见应爱，人间少有别花人。"
    ]
  },
  {
    "volume": 439,
    "sequence": 21,
    "title": "蔷薇花一丛独死，不知其故，因有是篇",
    "author": "白居易",
    "content": [
      "柯条未尝损，根蕟不曾移。",
      "同类今齐茂，孤芳忽独萎。",
      "仍怜委地日，正是带花时。",
      "碎碧初凋叶，燋红尚恋枝。",
      "乾坤无厚薄，草木自荣衰。",
      "欲问因何事，春风亦不知。"
    ]
  },
  {
    "volume": 439,
    "sequence": 22,
    "title": "湖亭望水",
    "author": "白居易",
    "content": [
      "久雨南湖涨，新晴北客过。",
      "日沉红有影，风定绿无波。",
      "岸没闾阎少，滩平船舫多。",
      "可怜心赏处，其奈独游何。"
    ]
  },
  {
    "volume": 439,
    "sequence": 23,
    "title": "闲游",
    "author": "白居易",
    "content": [
      "外事因慵废，中怀与静期。",
      "寻泉上山远，看笋出林迟。",
      "白石磨樵斧，青竿理钓丝。",
      "澄清深浅好，最爱夕阳时。"
    ]
  },
  {
    "volume": 439,
    "sequence": 24,
    "title": "忆微之伤仲远（李三仲远去年春丧）",
    "author": "白居易",
    "content": [
      "幽独辞群久，漂流去国赊。",
      "只将琴作伴，唯以酒为家。",
      "感逝因看水，伤离为见花。",
      "李三埋地底，元九谪天涯。",
      "举眼青云远，回头白日斜。",
      "可能胜贾谊，犹自滞长沙。"
    ]
  },
  {
    "volume": 439,
    "sequence": 25,
    "title": "过郑处士",
    "author": "白居易",
    "content": [
      "闻道移居村坞间，竹林多处独开关。",
      "故来不是求他事，暂借南亭一望山。"
    ]
  },
  {
    "volume": 439,
    "sequence": 26,
    "title": "霖雨苦多，江湖暴涨，块然独望，因题北亭",
    "author": "白居易",
    "content": [
      "自作浔阳客，无如苦雨何。",
      "阴昏晴日少，闲闷睡时多。",
      "湖阔将天合，云低与水和。",
      "篱根舟子语，巷口钓人歌。",
      "雾岛沉黄气，风帆蹙白波。",
      "门前车马道，一宿变江河。"
    ]
  },
  {
    "volume": 439,
    "sequence": 27,
    "title": "春末夏初闲游江郭二首",
    "author": "白居易",
    "content": [
      "闲出乘轻屐，徐行蹋软沙。",
      "观鱼傍湓浦，看竹入杨家。",
      "林迸穿篱笋，藤飘落水花。",
      "雨埋钓舟小，风飏酒旗斜。",
      "嫩剥青菱角，浓煎白茗芽。",
      "淹留不知夕，城树欲栖鸦。",
      "柳影繁初合，莺声涩渐稀。",
      "早梅迎夏结，残絮送春飞。",
      "西日韶光尽，南风暑气微。",
      "展张新小簟，熨帖旧生衣。",
      "绿蚁杯香嫩，红丝脍缕肥。",
      "故园无此味，何必苦思归。"
    ]
  },
  {
    "volume": 439,
    "sequence": 28,
    "title": "红藤杖（杖出南蛮）",
    "author": "白居易",
    "content": [
      "南诏红藤杖，西江白首人。",
      "时时携步月，处处把寻春。",
      "劲健孤茎直，疏圆六节匀。",
      "火山生处远，泸水洗来新。",
      "粗细才盈手，高低仅过身。",
      "天边望乡客，何日拄归秦。"
    ]
  },
  {
    "volume": 439,
    "sequence": 29,
    "title": "风雨中寻李十一，因题船上",
    "author": "白居易",
    "content": [
      "匹马来郊外，扁舟在水滨。",
      "可怜冲雨客，来访阻风人。",
      "小榼酤清醑，行厨煮白鳞。",
      "停杯看柳色，各忆故园春。"
    ]
  },
  {
    "volume": 439,
    "sequence": 30,
    "title": "题庐山山下汤泉",
    "author": "白居易",
    "content": [
      "一眼汤泉流向东，浸泥浇草暖无功。",
      "骊山温水因何事，流入金铺玉甃中。"
    ]
  },
  {
    "volume": 439,
    "sequence": 31,
    "title": "寄蕲州簟与元九，因题六韵（时元九鳏居）",
    "author": "白居易",
    "content": [
      "笛竹出蕲春，霜刀劈翠筠。",
      "织成双锁簟，寄与独眠人。",
      "卷作筒中信，舒为席上珍。",
      "滑如铺薤叶，冷似卧龙鳞。",
      "清润宜乘露，鲜华不受尘。",
      "通州炎瘴地，此物最关身。"
    ]
  },
  {
    "volume": 439,
    "sequence": 32,
    "title": "秋热",
    "author": "白居易",
    "content": [
      "西江风候接南威，暑气常多秋气微。",
      "犹道江州最凉冷，至今九月著生衣。"
    ]
  },
  {
    "volume": 439,
    "sequence": 33,
    "title": "题元八溪居",
    "author": "白居易",
    "content": [
      "溪岚漠漠树重重，水槛山窗次第逢。",
      "晚叶尚开红踯躅，秋芳初结白芙蓉。",
      "声来枕上千年鹤，影落杯中五老峰。",
      "更愧殷勤留客意，鱼鲜饭细酒香浓。"
    ]
  },
  {
    "volume": 439,
    "sequence": 34,
    "title": "晚出西郊",
    "author": "白居易",
    "content": [
      "散吏闲如客，贫州冷似村。",
      "早凉湖北岸，残照郭西门。",
      "懒镊从须白，休治任眼昏。",
      "老来何所用，少兴不多言。"
    ]
  },
  {
    "volume": 439,
    "sequence": 35,
    "title": "阶下莲",
    "author": "白居易",
    "content": [
      "叶展影翻当砌月，花开香散入帘风。",
      "不如种在天池上，犹胜生于野水中。"
    ]
  },
  {
    "volume": 439,
    "sequence": 36,
    "title": "端居咏怀",
    "author": "白居易",
    "content": [
      "贾生俟罪心相似，张翰思归事不如。",
      "斜日早知惊鵩鸟，秋风悔不忆鲈鱼。",
      "胸襟曾贮匡时策，怀袖犹残谏猎书。",
      "从此万缘都摆落，欲携妻子买山居。"
    ]
  },
  {
    "volume": 439,
    "sequence": 37,
    "title": "夜宿江浦，闻元八改官，因寄此什",
    "author": "白居易",
    "content": [
      "君游丹陛已三迁，我泛沧浪欲二年。",
      "剑珮晓趋双凤阙，烟波夜宿一渔船。",
      "交亲尽在青云上，乡国遥抛白日边。",
      "若报生涯应笑杀，结茅栽芋种畬田。"
    ]
  },
  {
    "volume": 439,
    "sequence": 38,
    "title": "百花亭",
    "author": "白居易",
    "content": [
      "朱槛在空虚，凉风八月初。",
      "山形如岘首，江色似桐庐。",
      "佛寺乘船入，人家枕水居。",
      "高亭仍有月，今夜宿何如。"
    ]
  },
  {
    "volume": 439,
    "sequence": 39,
    "title": "江楼早秋",
    "author": "白居易",
    "content": [
      "南国虽多热，秋来亦不迟。",
      "湖光朝霁后，竹气晚凉时。",
      "楼阁宜佳客，江山入好诗。",
      "清风水蘋叶，白露木兰枝。",
      "欲作云泉计，须营伏腊资。",
      "匡庐一步地，官满更何之。"
    ]
  },
  {
    "volume": 439,
    "sequence": 40,
    "title": "送客之湖南",
    "author": "白居易",
    "content": [
      "年年渐见南方物，事事堪伤北客情。",
      "山鬼趫跳唯一足，峡猿哀怨过三声。",
      "帆开青草湖中去，衣湿黄梅雨里行。",
      "别后双鱼难定寄，近来潮不到湓城。"
    ]
  },
  {
    "volume": 439,
    "sequence": 41,
    "title": "百花亭晚望夜归",
    "author": "白居易",
    "content": [
      "百花亭上晚裴回，云影阴晴掩复开。",
      "日色悠扬映山尽，雨声萧飒渡江来。",
      "鬓毛遇病双如雪，心绪逢秋一似灰。",
      "向夜欲归愁未了，满湖明月小船回。"
    ]
  },
  {
    "volume": 439,
    "sequence": 42,
    "title": "西楼",
    "author": "白居易",
    "content": [
      "小郡大江边，危楼夕照前。",
      "青芜卑湿地，白露泬寥天。",
      "乡国此时阻，家书何处传。",
      "仍闻陈蔡戍，转战已三年。"
    ]
  },
  {
    "volume": 439,
    "sequence": 43,
    "title": "寻李道士山居，兼呈元明府",
    "author": "白居易",
    "content": [
      "尽日行还歇，迟迟独上山。",
      "攀藤老筋力，照水病容颜。",
      "陶巷招居住，茅家许往还。",
      "饱谙荣辱事，无意恋人间。"
    ]
  },
  {
    "volume": 439,
    "sequence": 44,
    "title": "四十五",
    "author": "白居易",
    "content": [
      "行年四十五，两鬓半苍苍。",
      "清瘦诗成癖，粗豪酒放狂。",
      "老来尤委命，安处即为乡。",
      "或拟庐山下，来春结草堂。"
    ]
  },
  {
    "volume": 439,
    "sequence": 45,
    "title": "寄李相公、崔侍郎、钱舍人",
    "author": "白居易",
    "content": [
      "曾陪鹤驭两三仙，亲侍龙舆四五年。",
      "天上欢华春有限，世间漂泊海无边。",
      "荣枯事过都成梦，忧喜心忘便是禅。",
      "官满更归何处去，香炉峰在宅门前。"
    ]
  },
  {
    "volume": 439,
    "sequence": 46,
    "title": "厅前桂",
    "author": "白居易",
    "content": [
      "天台岭上凌霜树，司马厅前委地丛。",
      "一种不生明月里，山中犹校胜尘中。"
    ]
  },
  {
    "volume": 439,
    "sequence": 47,
    "title": "寻王道士药堂，因有题赠",
    "author": "白居易",
    "content": [
      "行行觅路缘松峤，步步寻花到杏坛。",
      "白石先生小有洞，黄芽姹女大还丹。",
      "常悲东郭千家冢，欲乞西山五色丸。",
      "但恐长生须有籍，仙台试为检名看。"
    ]
  },
  {
    "volume": 439,
    "sequence": 48,
    "title": "秋晚",
    "author": "白居易",
    "content": [
      "篱菊花稀砌桐落，树阴离离日色薄。",
      "单幕疏帘贫寂寞，凉风冷露秋萧索。",
      "光阴流转忽已晚，颜色凋残不如昨。",
      "莱妻卧病月明时，不捣寒衣空捣药。"
    ]
  },
  {
    "volume": 439,
    "sequence": 49,
    "title": "南浦岁暮对酒，送王十五归京",
    "author": "白居易",
    "content": [
      "腊后冰生覆湓水，夜来云暗失庐山。",
      "风飘细雪落如米，索索萧萧芦苇间。",
      "此地二年留我住，今朝一酌送君还。",
      "相看渐老无过醉，聚散穷通总是闲。"
    ]
  },
  {
    "volume": 439,
    "sequence": 50,
    "title": "除夜",
    "author": "白居易",
    "content": [
      "薄晚支颐坐，中宵枕臂眠。",
      "一从身去国，再见日周天。",
      "老度江南岁，春抛渭北田。",
      "浔阳来早晚，明日是三年。"
    ]
  },
  {
    "volume": 439,
    "sequence": 51,
    "title": "闻李十一出牧澧州，崔二十二出牧果州，因寄绝句",
    "author": "白居易",
    "content": [
      "平生相见即眉开，静念无如李与崔。",
      "各是天涯为刺史，缘何不觅九江来。"
    ]
  },
  {
    "volume": 439,
    "sequence": 52,
    "title": "元和十二年淮寇未平诏停岁仗愤然有感率尔成章",
    "author": "白居易",
    "content": [
      "闻停岁仗轸皇情，应为淮西寇未平。",
      "不分气从歌里发，无明心向酒中生。",
      "愚计忽思飞短檄，狂心便欲请长缨。",
      "从来妄动多如此，自笑何曾得事成。"
    ]
  },
  {
    "volume": 439,
    "sequence": 53,
    "title": "庾楼新岁",
    "author": "白居易",
    "content": [
      "岁时销旅貌，风景触乡愁。",
      "牢落江湖意，新年上庾楼。"
    ]
  },
  {
    "volume": 439,
    "sequence": 54,
    "title": "上香炉峰",
    "author": "白居易",
    "content": [
      "倚石攀萝歇病身，青筇竹杖白纱巾。",
      "他时画出庐山障，便是香炉峰上人。"
    ]
  },
  {
    "volume": 439,
    "sequence": 55,
    "title": "忆微之",
    "author": "白居易",
    "content": [
      "与君何日出屯蒙，鱼恋江湖鸟厌笼。",
      "分手各抛沧海畔，折腰俱老绿衫中。",
      "三年隔阔音尘断，两地飘零气味同。",
      "又被新年劝相忆，柳条黄软欲春风。"
    ]
  },
  {
    "volume": 439,
    "sequence": 56,
    "title": "雨夜赠元十八",
    "author": "白居易",
    "content": [
      "卑湿沙头宅，连阴雨夜天。",
      "共听檐溜滴，心事两悠然。",
      "把酒循环饮，移床曲尺眠。",
      "莫言非故旧，相识已三年。"
    ]
  },
  {
    "volume": 439,
    "sequence": 57,
    "title": "寒食江畔",
    "author": "白居易",
    "content": [
      "草香沙暖水云晴，风景令人忆帝京。",
      "还似往年春气味，不宜今日病心情。",
      "闻莺树下沈吟立，信马江头取次行。",
      "忽见紫桐花怅望，下邽明日是清明。"
    ]
  },
  {
    "volume": 439,
    "sequence": 58,
    "title": "三月三日登庾楼寄庾三十二",
    "author": "白居易",
    "content": [
      "三日欢游辞曲水，二年愁卧在长沙。",
      "每登高处长相忆，何况兹楼属庾家。"
    ]
  },
  {
    "volume": 439,
    "sequence": 59,
    "title": "闻李六景俭自河东令授唐邓行军司马，以诗贺之",
    "author": "白居易",
    "content": [
      "谁能淮上静风波，闻道河东应此科。",
      "不独文词供奏记，定将谈笑解兵戈。",
      "泥埋剑戟终难久，水借蛟龙可在多。",
      "四十著绯军司马，男儿官职未蹉跎。"
    ]
  },
  {
    "volume": 439,
    "sequence": 60,
    "title": "石榴树（一作石楠树）",
    "author": "白居易",
    "content": [
      "可怜颜色好阴凉，叶翦红笺花扑霜。",
      "伞盖低垂金翡翠，熏笼乱搭绣衣裳。",
      "春芽细炷千灯焰，夏蕊浓焚百和香。",
      "见说上林无此树，只教桃柳占年芳。"
    ]
  },
  {
    "volume": 439,
    "sequence": 61,
    "title": "大林寺桃花",
    "author": "白居易",
    "content": [
      "人间四月芳菲尽，山寺桃花始盛开。",
      "长恨春归无觅处，不知转入此中来。"
    ]
  },
  {
    "volume": 439,
    "sequence": 62,
    "title": "咏怀",
    "author": "白居易",
    "content": [
      "自从委顺任浮沈，渐觉年多功用深。",
      "面上减除忧喜色，胸中消尽是非心。",
      "妻儿不问唯耽酒，冠盖皆慵只抱琴。",
      "长笑灵均不知命，江蓠丛畔苦悲吟。"
    ]
  },
  {
    "volume": 439,
    "sequence": 63,
    "title": "早发楚城驿",
    "author": "白居易",
    "content": [
      "雨过尘埃灭，沿江道径平。",
      "月乘残夜出，人趁早凉行。",
      "寂历闲吟动，冥濛暗思生。",
      "荷塘翻露气，稻垄泻泉声。",
      "宿犬闻铃起，栖禽见火惊。",
      "曨曨烟树色，十里始天明。"
    ]
  },
  {
    "volume": 439,
    "sequence": 64,
    "title": "箬岘东池",
    "author": "白居易",
    "content": [
      "箬岘亭东有小池，早荷新荇绿参差。",
      "中宵把火行人发，惊起双栖白鹭鸶。"
    ]
  },
  {
    "volume": 439,
    "sequence": 65,
    "title": "建昌江",
    "author": "白居易",
    "content": [
      "建昌江水县门前，立马教人唤渡船。",
      "忽似往年归蔡渡，草风沙雨渭河边。"
    ]
  },
  {
    "volume": 439,
    "sequence": 66,
    "title": "哭从弟",
    "author": "白居易",
    "content": [
      "伤心一尉便终身，叔母年高新妇贫。",
      "一片绿衫消不得，腰金拖紫是何人。"
    ]
  },
  {
    "volume": 439,
    "sequence": 67,
    "title": "香炉峰下新卜山居，草堂初成，偶题东壁",
    "author": "白居易",
    "content": [
      "五架三间新草堂，石阶桂柱竹编墙。",
      "南檐纳日冬天暖，北户迎风夏月凉。",
      "洒砌飞泉才有点，拂窗斜竹不成行。",
      "来春更葺东厢屋，纸阁芦帘著孟光。"
    ]
  },
  {
    "volume": 439,
    "sequence": 68,
    "title": "重题",
    "author": "白居易",
    "content": [
      "喜入山林初息影，厌趋朝市久劳生。",
      "早年薄有烟霞志，岁晚深谙世俗情。",
      "已许虎溪云里卧，不争龙尾道前行。",
      "从兹耳界应清净，免见啾啾毁誉声。",
      "长松树下小溪头，班鹿胎巾白布裘。",
      "药圃茶园为产业，野麋林鹤是交游。",
      "云生涧户衣裳润，岚隐山厨火烛幽。",
      "最爱一泉新引得，清泠屈曲绕阶流。",
      "日高睡足犹慵起，小阁重衾不怕寒。",
      "遗爱寺钟欹枕听，香炉峰雪拨帘看。",
      "匡庐便是逃名地，司马仍为送老官。",
      "心泰身宁是归处，故乡何独在长安。",
      "宦途自此心长别，世事从今口不言。",
      "岂止形骸同土木，兼将寿夭任乾坤。",
      "胸中壮气犹须遣，身外浮荣何足论。",
      "还有一条遗恨事，高家门馆未酬恩。"
    ]
  },
  {
    "volume": 439,
    "sequence": 69,
    "title": "山中问月",
    "author": "白居易",
    "content": [
      "为问长安月，谁教不相离。",
      "昔随飞盖处，今照入山时。",
      "借助秋怀旷，留连夜卧迟。",
      "如归旧乡国，似对好亲知。",
      "松下行为伴，溪头坐有期。",
      "千岩将万壑，无处不相随。"
    ]
  },
  {
    "volume": 439,
    "sequence": 70,
    "title": "正月十五日夜东林寺学禅偶怀蓝田杨主簿因呈智禅师",
    "author": "白居易",
    "content": [
      "新年三五东林夕，星汉迢迢钟梵迟。",
      "花县当君行乐夜，松房是我坐禅时。",
      "忽看月满还相忆，始叹春来自不知。",
      "不觉定中微念起，明朝更问雁门师。"
    ]
  },
  {
    "volume": 439,
    "sequence": 71,
    "title": "临水坐",
    "author": "白居易",
    "content": [
      "昔为东掖垣中客，今作西方社内人。",
      "手把杨枝临水坐，闲思往事似前身。"
    ]
  },
  {
    "volume": 439,
    "sequence": 72,
    "title": "山居",
    "author": "白居易",
    "content": [
      "山斋方独往，尘事莫相仍。",
      "蓝舆辞鞍马，缁徒换友朋。",
      "朝餐唯药菜，夜伴只纱灯。",
      "除却青衫在，其余便是僧。"
    ]
  },
  {
    "volume": 439,
    "sequence": 73,
    "title": "遗爱寺",
    "author": "白居易",
    "content": [
      "弄日临溪坐，寻花绕寺行。",
      "时时闻鸟语，处处是泉声。"
    ]
  },
  {
    "volume": 439,
    "sequence": 74,
    "title": "山中与元九书，因题书后",
    "author": "白居易",
    "content": [
      "忆昔封书与君夜，金銮殿后欲明天。",
      "今夜封书在何处，庐山庵里晚灯前。",
      "笼鸟槛猿俱未死，人间相见是何年。"
    ]
  },
  {
    "volume": 439,
    "sequence": 75,
    "title": "黄石岩下作",
    "author": "白居易",
    "content": [
      "久别鹓鸾侣，深随鸟兽群。",
      "教他远亲故，何处觅知闻。",
      "昔日青云意，今移向白云。"
    ]
  },
  {
    "volume": 439,
    "sequence": 76,
    "title": "戏赠李十三判官",
    "author": "白居易",
    "content": [
      "垂鞭相送醉醺醺，遥见庐山指似君。",
      "想君初觉从军乐，未爱香炉峰上云。"
    ]
  },
  {
    "volume": 439,
    "sequence": 77,
    "title": "醉中戏赠郑使君（时使君先归，留妓乐重饮）",
    "author": "白居易",
    "content": [
      "密座移红毯，酡颜照渌杯。",
      "双娥留且住，五马任先回。",
      "醉耳歌催醒，愁眉笑引开。",
      "平生少年兴，临老暂重来。"
    ]
  },
  {
    "volume": 439,
    "sequence": 78,
    "title": "江亭夕望",
    "author": "白居易",
    "content": [
      "凭高望远思悠哉，晚上江亭夜未回。",
      "日欲没时红浪沸，月初生处白烟开。",
      "辞枝雪蕊将春去，满镊霜毛送老来。",
      "争敢三年作归计，心知不及贾生才。"
    ]
  },
  {
    "volume": 439,
    "sequence": 79,
    "title": "酬元员外三月三十日慈恩寺相忆见寄",
    "author": "白居易",
    "content": [
      "怅望慈恩三月尽，紫桐花落鸟关关。",
      "诚知曲水春相忆，其奈长沙老未还。",
      "赤岭猿声催白首，黄茅瘴色换朱颜。",
      "谁言南国无霜雪，尽在愁人鬓发间。"
    ]
  },
  {
    "volume": 439,
    "sequence": 80,
    "title": "偶然二首",
    "author": "白居易",
    "content": [
      "楚怀邪乱灵均直，放弃合宜何恻恻。",
      "汉文明圣贾生贤，谪向长沙堪叹息。",
      "人事多端何足怪，天文至信犹差忒。",
      "月离于毕合滂沱，有时不雨何能测。",
      "火发城头鱼水里，救火竭池鱼失水。",
      "乖龙藏在牛领中，雷击龙来牛枉死。",
      "人道蓍神龟骨灵，试卜鱼牛那至此。",
      "六十四卦七十钻，毕竟不能知所以。"
    ]
  },
  {
    "volume": 439,
    "sequence": 81,
    "title": "中秋月",
    "author": "白居易",
    "content": [
      "万里清光不可思，添愁益恨绕天涯，谁人陇外久征戍，何处庭前新别离。",
      "失宠故姬归院夜，没蕃老将上楼时。",
      "照他几许人肠断，玉兔银蟾远不知。"
    ]
  },
  {
    "volume": 439,
    "sequence": 82,
    "title": "谢李六郎中寄新蜀茶",
    "author": "白居易",
    "content": [
      "故情周匝向交亲，新茗分张及病身。",
      "红纸一封书后信，绿芽十片火前春。",
      "汤添勺水煎鱼眼，末下刀圭搅麹尘。",
      "不寄他人先寄我，应缘我是别茶人。"
    ]
  },
  {
    "volume": 439,
    "sequence": 83,
    "title": "携诸山客同上香炉峰遇雨而还沾濡狼藉互相笑谑题此解嘲",
    "author": "白居易",
    "content": [
      "萧洒登山去，龙钟遇雨回。",
      "磴危攀薜荔，石滑践莓苔。",
      "袜污君相谑，鞋穿我自咍。",
      "莫欺泥土脚，曾蹋玉阶来。"
    ]
  },
  {
    "volume": 439,
    "sequence": 84,
    "title": "彭蠡湖晚归",
    "author": "白居易",
    "content": [
      "彭蠡湖天晚，桃花水气春。",
      "鸟飞千白点，日没半红轮。",
      "何必为迁客，无劳是病身。",
      "何来临此望，少有不愁人。"
    ]
  },
  {
    "volume": 439,
    "sequence": 85,
    "title": "酬赠李炼师见招",
    "author": "白居易",
    "content": [
      "几年司谏直承明，今日求真礼上清。",
      "曾犯龙鳞容不死，欲骑鹤背觅长生。",
      "刘纲有妇仙同得，伯道无儿累更轻。",
      "若许移家相近住，便驱鸡犬上层城。"
    ]
  },
  {
    "volume": 439,
    "sequence": 86,
    "title": "西河雨夜送客",
    "author": "白居易",
    "content": [
      "云黑雨翛翛，江昏水暗流。",
      "有风催解缆，无月伴登楼。",
      "酒罢无多兴，帆开不少留。",
      "唯看一点火，遥认是行舟。"
    ]
  },
  {
    "volume": 439,
    "sequence": 87,
    "title": "登西楼忆行简",
    "author": "白居易",
    "content": [
      "每因楼上西南望，始觉人间道路长。",
      "碍日暮山青蔟蔟，漫天秋水白茫茫。",
      "风波不见三年面，书信难传万里肠。",
      "早晚东归来下峡，稳乘船舫过瞿唐。"
    ]
  },
  {
    "volume": 439,
    "sequence": 88,
    "title": "罗子",
    "author": "白居易",
    "content": [
      "有女名罗子，生来才两春。",
      "我今年已长，日夜二毛新。",
      "顾念娇啼面，思量老病身。",
      "直应头似雪，始得见成人。"
    ]
  },
  {
    "volume": 439,
    "sequence": 89,
    "title": "读僧灵彻诗",
    "author": "白居易",
    "content": [
      "东林寺里西廊下，石片镌题数首诗。",
      "言句怪来还校别，看名知是老汤师。"
    ]
  },
  {
    "volume": 439,
    "sequence": 90,
    "title": "听李士良琵琶（人各赋二十八字）",
    "author": "白居易",
    "content": [
      "声似胡儿弹舌语，愁如塞月恨边云。",
      "闲人暂听犹眉敛，可使和蕃公主闻。"
    ]
  },
  {
    "volume": 439,
    "sequence": 91,
    "title": "昭君怨",
    "author": "白居易",
    "content": [
      "明妃风貌最娉婷，合在椒房应四星。",
      "只得当年备宫掖，何曾专夜奉帏屏。",
      "见疏从道迷图画，知屈那教配虏庭。",
      "自是君恩薄如纸，不须一向恨丹青。"
    ]
  },
  {
    "volume": 439,
    "sequence": 92,
    "title": "闲吟",
    "author": "白居易",
    "content": [
      "自从苦学空门法，销尽平生种种心。",
      "唯有诗魔降未得，每逢风月一闲吟。"
    ]
  },
  {
    "volume": 439,
    "sequence": 93,
    "title": "戏问山石榴",
    "author": "白居易",
    "content": [
      "小树山榴近砌栽，半含红萼带花来。",
      "争知司马夫人妒，移到庭前便不开。"
    ]
  },
  {
    "volume": 439,
    "sequence": 94,
    "title": "编集拙诗成一十五卷因题卷末戏赠元九、李二十",
    "author": "白居易",
    "content": [
      "一篇长恨有风情，十首秦吟近正声。",
      "每被老元偷格律，苦教短李伏歌行。",
      "世间富贵应无分，身后文章合有名。",
      "莫怪气粗言语大，新排十五卷诗成。"
    ]
  },
  {
    "volume": 439,
    "sequence": 95,
    "title": "湖上闲望",
    "author": "白居易",
    "content": [
      "藤花浪拂紫茸条，菰叶风翻绿剪刀。",
      "闲弄水芳生楚思，时时合眼咏离骚。"
    ]
  }
]