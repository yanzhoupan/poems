[
  {
    "volume": 320,
    "sequence": 1,
    "title": "奉和圣制九月十八日赐百寮追赏因书所怀",
    "author": "权德舆",
    "content": [
      "锡宴朝野洽，追欢尧舜情。",
      "秋堂丝管动，水榭烟霞生。",
      "黄花媚新霁，碧树含馀清。",
      "同和六律应，交泰万宇平。",
      "春藻下中天，湛恩阐文明。",
      "小臣谅何以，亦此摽华缨。"
    ]
  },
  {
    "volume": 320,
    "sequence": 2,
    "title": "奉和圣制九日言怀赐中书门下及百寮",
    "author": "权德舆",
    "content": [
      "令节在丰岁，皇情喜乂安。",
      "丝竹调六律，簪裾列千官。",
      "烟霜暮景清，水木秋光寒。",
      "筵开曲池上，望尽终南端。",
      "天文丽庆霄，墨妙惊飞鸾。",
      "愿言黄花酒，永奉今日欢。"
    ]
  },
  {
    "volume": 320,
    "sequence": 3,
    "title": "奉和圣制重阳日中外同欢以诗言志因示百僚",
    "author": "权德舆",
    "content": [
      "玉醴宴嘉节，拜恩欢有馀。",
      "煌煌菊花秀，馥馥萸房舒。",
      "白露秋稼熟，清风天籁虚。",
      "和声度箫韶，瑞气深储胥。",
      "百辟皆醉止，万方今宴如。",
      "宸衷在化成，藻思焕琼琚。",
      "微臣徒窃抃，岂足歌唐虞。"
    ]
  },
  {
    "volume": 320,
    "sequence": 4,
    "title": "奉和圣制中春麟德殿会百寮观新乐",
    "author": "权德舆",
    "content": [
      "仲春蔼芳景，内庭宴群臣。",
      "森森列干戚，济济趋钩陈。",
      "大乐本天地，中和序人伦。",
      "正声迈咸濩，易象含羲文。",
      "玉俎映朝服，金钿明舞茵。",
      "韶光雪初霁，圣藻风自薰。",
      "时泰恩泽溥，功成行缀新。",
      "赓歌仰昭回，窃比华封人。"
    ]
  },
  {
    "volume": 320,
    "sequence": 5,
    "title": "奉和圣制中和节赐百官宴集因示所怀",
    "author": "权德舆",
    "content": [
      "万方庆嘉节，宴喜皇泽均。",
      "晓开蓂叶初，景丽星鸟春。",
      "藻思贞百度，著明并三辰。",
      "物情舒在阳，时令弘至仁。",
      "衢酒笔乐被，薰弦声曲新。",
      "赓歌武弁侧，永荷玄化醇。"
    ]
  },
  {
    "volume": 320,
    "sequence": 6,
    "title": "奉和圣制重阳日即事六韵",
    "author": "权德舆",
    "content": [
      "嘉节在阳数，至欢朝野同。",
      "恩随千钟洽，庆属五稼丰。",
      "时菊洗露华，秋池涵霁空。",
      "金丝响仙乐，剑舄罗宗公。",
      "天道光下济，睿词敷大中。",
      "多惭击壤曲，何以答尧聪。"
    ]
  },
  {
    "volume": 320,
    "sequence": 7,
    "title": "奉和圣制丰年多庆九日示怀",
    "author": "权德舆",
    "content": [
      "寒露应秋杪，清光澄曙空。",
      "泽均行苇厚，年庆华黍丰。",
      "声明畅八表，宴喜陶九功。",
      "文丽日月合，乐和天地同。",
      "圣言在推诚，臣职惟匪躬。",
      "琐细何以报，翾飞淳化中。"
    ]
  },
  {
    "volume": 320,
    "sequence": 8,
    "title": "赠文敬太子庙时享退文舞迎武舞乐章",
    "author": "权德舆",
    "content": [
      "干旄羽籥相亏蔽，一进一退殊行缀。",
      "昔献三雍盛礼容，今陈六佾崇仪制。"
    ]
  },
  {
    "volume": 320,
    "sequence": 9,
    "title": "读穀梁传二首",
    "author": "权德舆",
    "content": [
      "荀寅士吉射，诚乃蔽聪明。",
      "奈何赵志父，专举晋阳兵。",
      "下令汉七国，借此以为名。",
      "吾嘉徙薪智，祸乱何由生。",
      "忆昔溴梁会，岂伊无诸侯。",
      "群臣自盟歃，君政如赘旒。",
      "有力则宗楚，何人复尊周。",
      "空文徒尔贬，见此眦血流。"
    ]
  },
  {
    "volume": 320,
    "sequence": 10,
    "title": "刘绍相访夜话，因书即事",
    "author": "权德舆",
    "content": [
      "故人怆久别，兹夕款郊扉。",
      "山僮漉野酝，稚子褰书帷。",
      "清露泫珠莹，金波流玉徽。",
      "忘言我造适，瞪视君无违。",
      "但令静胜躁，自使癯者肥。",
      "不待蘧生年，从此知昔非。"
    ]
  },
  {
    "volume": 320,
    "sequence": 11,
    "title": "卧病喜惠上人、李炼师、茅处士见访，因以赠",
    "author": "权德舆",
    "content": [
      "沈疴结繁虑，卧见书窗曙。",
      "方外三贤人，惠然来相亲。",
      "整巾起曳策，喜非车马客。",
      "支郎有佳文，新句凌碧云。",
      "霓裳何飘飘，浩志凌紫氛。",
      "复有沈冥士，远系三茅君。",
      "各言麋鹿性，不与簪组群。",
      "清言出象系，旷迹逃玄纁。",
      "心源暂澄寂，世故方纠纷。",
      "终当逐师辈，岩桂香氲芬。"
    ]
  },
  {
    "volume": 320,
    "sequence": 12,
    "title": "多病戏书，因示长孺",
    "author": "权德舆",
    "content": [
      "行年未四十，已觉百病生。",
      "眼眩飞蝇影，耳厌远蝉声。",
      "甘辛败六藏，冰炭交七情。",
      "唯思曲肱枕，搔首掷华缨。"
    ]
  },
  {
    "volume": 320,
    "sequence": 13,
    "title": "古兴",
    "author": "权德舆",
    "content": [
      "月中有桂树，无翼难上天。",
      "海底有龙珠，下隔万丈渊。",
      "人生大限虽百岁，就中三十称一世。",
      "晦明乌兔相推迁，雪霜渐到双鬓边。",
      "沉忧戚戚多浩叹，不得如意居太半。",
      "一气暂聚常恐散，黄河清兮白石烂。"
    ]
  },
  {
    "volume": 320,
    "sequence": 14,
    "title": "感寓",
    "author": "权德舆",
    "content": [
      "残雨倦欹枕，病中时序分。",
      "秋虫与秋叶，一夜隔窗闻。",
      "虚室对摇落，晤言无与群。",
      "冥心试观化，世故如丝棼。",
      "但看鸢戾天，岂见山出云。",
      "下里徒击节，朱弦秘南薰。",
      "梧桐秀朝阳，上有威凤文。",
      "终待九成奏，来仪瑞吾君。"
    ]
  },
  {
    "volume": 320,
    "sequence": 15,
    "title": "跌伤伏枕，有劝醲酒者暂忘所苦，因有一绝",
    "author": "权德舆",
    "content": [
      "一杯宜病士，四体委胡床。",
      "暂得遗形处，陶然在醉乡。"
    ]
  },
  {
    "volume": 320,
    "sequence": 16,
    "title": "病中苦热",
    "author": "权德舆",
    "content": [
      "三伏鼓洪炉，支离一病夫。",
      "倦眠身似火，渴歠汗如珠。",
      "悸乏心难定，沉烦气欲无。",
      "何时洒微雨，因与好风俱。"
    ]
  },
  {
    "volume": 320,
    "sequence": 17,
    "title": "览镜见白发数茎光鲜特异",
    "author": "权德舆",
    "content": [
      "秋来皎洁白须光，试脱朝簪学酒狂。",
      "一曲酣歌还自乐，儿孙嬉笑挽衣裳。"
    ]
  },
  {
    "volume": 320,
    "sequence": 18,
    "title": "南亭晓坐因以示璩",
    "author": "权德舆",
    "content": [
      "隐几日无事，风交松桂枝。",
      "园庐含晓霁，草木发华姿。",
      "迹似南山隐，官从小宰移。",
      "万殊同野马，方寸即灵龟。",
      "弱质常多病，流年近始衰。",
      "图书传授处，家有一男儿。"
    ]
  },
  {
    "volume": 320,
    "sequence": 19,
    "title": "竹径偶然作",
    "author": "权德舆",
    "content": [
      "退朝此休沐，闭户无尘氛。",
      "杖策入幽径，清风随此君。",
      "琴觞恣偃傲，兰蕙相氛氲。",
      "幽赏方自适，林西烟景曛。"
    ]
  },
  {
    "volume": 320,
    "sequence": 20,
    "title": "拜昭陵过咸阳墅",
    "author": "权德舆",
    "content": [
      "季子乏二顷，扬雄才一廛。",
      "伊予此南亩，数已逾前贤。",
      "顷岁辱明命，铭勋镂贞坚。",
      "遂兹操书致，内顾增缺然。",
      "乃葺场圃事，迨今三四年。",
      "适因昭陵拜，得抵咸阳田。",
      "田夫竞致辞，乡耋争来前。",
      "村盘既罗列，鸡黍皆珍鲜。",
      "古称禄代耕，人以食为天。",
      "自惭廪给厚，谅使井税先。",
      "涂涂沟塍雾，漠漠桑柘烟。",
      "荒蹊没古木，精舍临秋泉。",
      "池笼岂所安，樵牧乃所便。",
      "终当解缨络，田里谐因缘。"
    ]
  },
  {
    "volume": 320,
    "sequence": 21,
    "title": "早春南亭即事",
    "author": "权德舆",
    "content": [
      "虚斋坐清昼，梅坼柳条鲜。",
      "节候开新历，筋骸减故年。",
      "振衣惭艾绶，窥镜叹华颠。",
      "独有开怀处，孙孩戏目前。"
    ]
  },
  {
    "volume": 320,
    "sequence": 22,
    "title": "璩授京兆府参军戏书以示兼呈独孤郎",
    "author": "权德舆",
    "content": [
      "见尔府中趋，初官足慰吾。",
      "老牛还舐犊，凡鸟亦将雏。",
      "喜至翻成感，痴来或欲殊。",
      "因惭玉润客，应笑此非夫。"
    ]
  },
  {
    "volume": 320,
    "sequence": 23,
    "title": "书绅诗",
    "author": "权德舆",
    "content": [
      "和静有真质，斯人称最灵。",
      "感物惑天性，触里纷多名。",
      "祸机生隐微，智者鉴未形。",
      "败礼因近习，哲人自居贞。",
      "当令念虑端，鄙嫚不能萌。",
      "苟非不逾矩，焉得遂性情。",
      "谨之在事初，动用各有程。",
      "千里起步武，彗云自纤茎。",
      "心源一流放，骇浪奔长鲸。",
      "渊木苟端深，枝流则贞清。",
      "和理通性术，悠久方昭明。",
      "先师留中庸，可以导此生。"
    ]
  },
  {
    "volume": 320,
    "sequence": 24,
    "title": "侍从游后湖宴坐",
    "author": "权德舆",
    "content": [
      "绝境殊不远，湖塘直吾庐。",
      "烟霞旦夕生，泛览诚可娱。",
      "慈颜俯见喻，辍尔诗与书。",
      "清旭理轻舟，嬉游散烦劬。",
      "宿雨荡残燠，惠风与之俱。",
      "心灵一开旷，机巧眇已疏。",
      "中流有荷花，花实相芬敷。",
      "田田绿叶映，艳艳红姿舒。",
      "繁香好风结，净质清露濡。",
      "丹霞无容辉，嫭色亦踟蹰。",
      "秾芳射水木，欹叶游龟鱼。",
      "化工若有情，生植皆不如。",
      "轻舟任沿溯，毕景乃踌躇。",
      "家人亦恬旷，稚齿皆忻愉。",
      "素弦激凄清，旨酒盈樽壶。",
      "寿觞既频献，乐极随歌呼。",
      "圆月初出海，澄辉来满湖。",
      "清光照酒酣，俯倾百虑无。",
      "以兹心目畅，敌彼名利途。",
      "轻肥何为者，浆藿自有馀。",
      "愿销区中累，保此湖上居。",
      "无用诚自适，年年玩芙蕖。"
    ]
  },
  {
    "volume": 320,
    "sequence": 25,
    "title": "晨坐寓兴",
    "author": "权德舆",
    "content": [
      "清晨坐虚斋，群动寂未喧。",
      "泊然一室内，因见万化源。",
      "得丧心既齐，清净教益敦。",
      "境来每自惬，理胜或不言。",
      "亭柯见荣枯，止水知清浑。",
      "悠悠世上人，此理法难论。"
    ]
  },
  {
    "volume": 320,
    "sequence": 26,
    "title": "郊居岁暮因书所怀",
    "author": "权德舆",
    "content": [
      "养拙方去喧，深居绝人事。",
      "返耕忘帝力，乐道疏代累。",
      "翛然衡茅下，便有江海意。",
      "宁知肉食尊，自觉儒衣贵。",
      "烟霜当暮节，水石多幽致。",
      "三径日闲安，千峰对深邃。",
      "策藜出村渡，岸帻寻古寺。",
      "月魄清夜琴，猿声警朝寐。",
      "地偏芝桂长，境胜烟霞异。",
      "独鸟带晴光，疏篁净寒翠。",
      "窗前风叶下，枕上溪云至。",
      "散发对农书，斋心看道记。",
      "清言核名理，开卷穷精义。",
      "求誉观朵颐，危身陷芳饵。",
      "纷吾守孤直，世业常恐坠。",
      "就学缉韦编，铭心对欹器。",
      "元和畅万物，动植咸使遂。",
      "素履期不渝，永怀丘中志。"
    ]
  },
  {
    "volume": 320,
    "sequence": 27,
    "title": "暮春闲居示同志",
    "author": "权德舆",
    "content": [
      "避喧非傲世，幽兴乐郊园。",
      "好古每开卷，居贫常闭门。",
      "曙钟来古寺，旭日上西轩。",
      "稍与清境会，暂无尘事烦。",
      "静看云起灭，闲望鸟飞翻。",
      "乍问山僧偈，时听渔父言。",
      "体羸谙药性，事简见心源。",
      "冠带惊年长，诗书喜道存。",
      "小池泉脉凑，危栋燕雏喧。",
      "风入松阴静，花添竹影繁。",
      "灌园输井税，学稼奉晨昏。",
      "此外知何有，怡然向一樽。"
    ]
  },
  {
    "volume": 320,
    "sequence": 28,
    "title": "田家即事",
    "author": "权德舆",
    "content": [
      "闲卧藜床对落晖，翛然便觉世情非。",
      "漠漠稻花资旅食，青青荷叶制儒衣。",
      "山僧相访期中饭，渔父同游或夜归。",
      "待学尚平婚嫁毕，渚烟溪月共忘机。"
    ]
  },
  {
    "volume": 320,
    "sequence": 29,
    "title": "寓兴",
    "author": "权德舆",
    "content": [
      "弱冠无所就，百忧钟一身。",
      "世德既颠坠，素怀亦堙沦。",
      "风烟隔嵩丘，羸疾滞漳滨。",
      "昭代未通籍，丰年犹食贫。",
      "敢求庖有鱼，但虑甑生尘。",
      "俯首愧僮仆，蹇步羞亲宾。",
      "岂伊当途者，一一由中人。",
      "已矣勿复言，吾将问秋旻。"
    ]
  },
  {
    "volume": 320,
    "sequence": 30,
    "title": "浩歌",
    "author": "权德舆",
    "content": [
      "杖策出蓬荜，浩歌秋兴长。",
      "北风吹荷衣，萧飒景气凉。",
      "通逵抵山郭，里巷连湖光。",
      "孤云净远峰，绿水溢芳塘。",
      "鱼鸟乐天性，杂英互芬芳。",
      "我心独何为，万虑萦中肠。",
      "履道身未泰，主家谋不臧。",
      "心为世教牵，迹寄翰墨场。",
      "出处两未定，羁羸空自伤。",
      "沈忧不可裁，伫立河之梁。",
      "晚归茅檐下，左右陈壶觞。",
      "独酌复长谣，放心游八荒。",
      "得丧同一域，是非亦何常。",
      "胡为苦此生，矻矻徒自强。",
      "乃知杯中物，可使忧患忘。",
      "因兹谢时辈，栖息无何乡。"
    ]
  },
  {
    "volume": 320,
    "sequence": 31,
    "title": "与道者同守庚申",
    "author": "权德舆",
    "content": [
      "洞真善救世，守夜看仙经。",
      "俾我外持内，当兹申配庚。",
      "斋心已恬愉，澡身自澄明。",
      "沉沉帘帏下，霭霭灯烛清。",
      "四支动有息，一室虚白生。",
      "收视忘趋舍，叩齿集神灵。",
      "伊予嗜欲寡，居常痾恙轻。",
      "三尸既伏窜，九藏乃和平。",
      "无令耳目胜，则使性命倾。",
      "窅然深夜中，若与元气并。",
      "释宗称定慧，儒师著诚明。",
      "派分示三教，理诣无二名。",
      "吉祥能止止，委顺则生生。",
      "视履苟无咎，天祐期永贞。",
      "应物智不劳，虚中理自冥。",
      "岂资金丹术，即此驻颓龄。"
    ]
  },
  {
    "volume": 320,
    "sequence": 32,
    "title": "丙寅岁苦贫戏题",
    "author": "权德舆",
    "content": [
      "清朝起藜床，雪霜对枯篱。",
      "家人来告予，今日无晨炊。",
      "鹾醯一已整，新炭固难期。",
      "厚生彼何人，工拙各异宜。",
      "间岁从使檄，亲宾苦川驰。",
      "虽非悖而入，与出常相随。",
      "吴门与南亩，颇亦持镃基。",
      "有时遇丰年，岁计犹不支。",
      "颜渊谅贤人，陋巷能自怡。",
      "中忆裴子野，泰然倾薄糜。",
      "愧非古人心，戚戚愁朝饥。",
      "近古犹不及，太上那可希。",
      "奈何时风扇，使我正性衰。",
      "巧智竞忧劳，展转生浇漓。",
      "吾观黄金印，未胜青松枝。",
      "粗令有鱼菽，岂复求轻肥。",
      "顾惭主家拙，甘使群下嗤。",
      "如何致一杯，醉后无所知。"
    ]
  },
  {
    "volume": 320,
    "sequence": 33,
    "title": "独酌",
    "author": "权德舆",
    "content": [
      "独酌复独酌，满盏流霞色。",
      "身外皆虚名，酒中有全德。",
      "风清与月朗，对此情何极。"
    ]
  },
  {
    "volume": 320,
    "sequence": 34,
    "title": "知非",
    "author": "权德舆",
    "content": [
      "名教自可乐，搢绅贵行道。",
      "何必学狂歌，深山对丰草。"
    ]
  },
  {
    "volume": 320,
    "sequence": 35,
    "title": "诫言",
    "author": "权德舆",
    "content": [
      "言之或未行，前哲所不取。",
      "方寸虽浩然，因之三缄口。"
    ]
  },
  {
    "volume": 320,
    "sequence": 36,
    "title": "醉后",
    "author": "权德舆",
    "content": [
      "美禄与贤人，相逢自可亲。",
      "愿将花柳月，尽赏醉乡春。"
    ]
  }
]