[
  {
    "volume": 779,
    "sequence": 1,
    "title": "日暖万年枝",
    "author": "王约",
    "content": [
      "霭霭彤庭里，沈沈玉砌陲。",
      "初升九华日，潜暖万年枝。",
      "煦妪光偏好，青葱色转宜。",
      "每因韶景丽，长沐惠风吹。",
      "隐映当龙阙，氛氲隔凤池。",
      "朝阳光照处，唯有近臣知。"
    ]
  },
  {
    "volume": 779,
    "sequence": 2,
    "title": "日暖万年枝",
    "author": "郭求",
    "content": [
      "旭日升溟海，芳枝散曙烟。",
      "温仁临树久，煦妪在条偏。",
      "阳德符君惠，嘉名表圣年。",
      "若承恩渥厚，常属栋梁贤。",
      "生植虽依地，光华只信天。",
      "不才堪仄陋，徒望向荣先。"
    ]
  },
  {
    "volume": 779,
    "sequence": 3,
    "title": "日暖万年枝",
    "author": "郑师贞",
    "content": [
      "禁树敷荣早，偏将丽日宜。",
      "光摇连北阙，影泛满南枝。",
      "得地方知照，逢时异赫曦。",
      "叶和盈数积，根是永年移。",
      "宵露犹残润，薰风更共吹。",
      "余晖诚可托，况近凤凰池。"
    ]
  },
  {
    "volume": 779,
    "sequence": 4,
    "title": "日华川上动",
    "author": "石殷士",
    "content": [
      "曙霞攒旭日，浮景弄晴川。",
      "晃曜层潭上，悠扬极浦前。",
      "岸高时拥媚，波远渐澄鲜。",
      "萍实空随浪，珠胎不照渊。",
      "早暄依曲渚，微动触轻涟。",
      "孰假咸池望，幽情得古篇。"
    ]
  },
  {
    "volume": 779,
    "sequence": 5,
    "title": "闻击壤",
    "author": "石殷士",
    "content": [
      "尧年听野老，击壤复何云。",
      "自谓欢由己，宁知德在君。",
      "气平闲易畅，声贺作难分。",
      "耕凿方随日，恩威比望云。",
      "篑桴均下调，和木等南薰。",
      "无落于吾事，谁将帝力闻。"
    ]
  },
  {
    "volume": 779,
    "sequence": 6,
    "title": "初日照华清宫",
    "author": "柴宿",
    "content": [
      "灵山初照泽，远近见离宫。",
      "影动参差里，光分缥缈中。",
      "鲜飙收晚翠，佳气满晴空。",
      "林润温泉入，楼深复道通。",
      "璇题生炯晃，珠缀引月忽胧。",
      "凤辇何时幸，朝朝此望同。"
    ]
  },
  {
    "volume": 779,
    "sequence": 7,
    "title": "瑜不掩瑕",
    "author": "柴宿",
    "content": [
      "朗玉微瑕在，分明异璞瑜。",
      "坚贞宁可杂，美恶自能殊。",
      "待价知弥久，称忠定不诬。",
      "光辉今见黜，毫发外呈符。",
      "岂假良工指，堪为达士模。",
      "他山傥磨琢，慕爱是洪炉。"
    ]
  },
  {
    "volume": 779,
    "sequence": 8,
    "title": "秋日悬清光",
    "author": "陶拱",
    "content": [
      "秋至云容敛，天中日景清。",
      "悬空寒色净，委照曙光盈。",
      "泫泫看弥上，辉辉望最明。",
      "烟霞轮乍透，葵藿影初生。",
      "鉴下应无极，升高自有程。",
      "何当回盛彩，一为表精诚。"
    ]
  },
  {
    "volume": 779,
    "sequence": 9,
    "title": "三让月成魄（不得泛说乡饮之事）",
    "author": "刘gL",
    "content": [
      "为礼依天象，周旋逐月成。",
      "教人三让美，为客一宵生。",
      "初进轮犹暗，终辞影渐明。",
      "幸陪宾主位，取舍任亏盈。"
    ]
  },
  {
    "volume": 779,
    "sequence": 10,
    "title": "海上生明月",
    "author": "朱华",
    "content": [
      "皎皎秋中月，团圆海上生。",
      "影开金镜满，轮抱玉壶清。",
      "渐出三山岊，将凌一汉横。",
      "素娥尝药去，乌鹊绕枝惊。",
      "照水光偏白，浮云色最明。",
      "此时尧砌下，蓂荚自将荣。"
    ]
  },
  {
    "volume": 779,
    "sequence": 11,
    "title": "月夜梧桐叶上见寒露",
    "author": "戴察",
    "content": [
      "萧疏桐叶上，月白露初团。",
      "滴沥清光满，荧煌素彩寒。",
      "风摇愁玉坠，枝动惜珠干。",
      "气冷疑秋晚，声微觉夜阑。",
      "凝空流欲遍，润物净宜看。",
      "莫厌窥临倦，将晞聚更难。"
    ]
  },
  {
    "volume": 779,
    "sequence": 12,
    "title": "清露被皋兰",
    "author": "孙顾",
    "content": [
      "九皋兰叶茂，八月露华清。",
      "稍与秋阴合，还将晓色并。",
      "向空罗细影，临水泫微明。",
      "的皪添幽兴，芊绵动远情。",
      "夕芳人未采，初降鹤先惊。",
      "为感生成惠，心同葵藿倾。"
    ]
  },
  {
    "volume": 779,
    "sequence": 13,
    "title": "宿烟含白露",
    "author": "孙頠",
    "content": [
      "析析有新意，微微曙色幽。",
      "露含疏月净，光与晓烟浮。",
      "迥野遥凝素，空林望已秋。",
      "著霜寒未结，凝叶滴还流。",
      "比玉偏清洁，如珠讵可收。",
      "裴回阡陌上，瞻想但淹留。"
    ]
  },
  {
    "volume": 779,
    "sequence": 14,
    "title": "送薛大夫和蕃",
    "author": "孙頠",
    "content": [
      "亚相独推贤，乘轺向远边。",
      "一心倾汉日，万里望胡天。",
      "忠信皇恩重，要荒圣德传。",
      "戎人方屈膝，塞月复婵娟。",
      "别思流莺晚，归朝候雁先。",
      "当书外垣传，回奏赤墀前。"
    ]
  },
  {
    "volume": 779,
    "sequence": 15,
    "title": "风光草际浮",
    "author": "陈璀",
    "content": [
      "春风泛摇草，旭日遍神州。",
      "已向花间积，还来叶上浮。",
      "晓光缘圃丽，芳气满街流。",
      "澹荡依朱萼，飖飏带玉沟。",
      "向空看转媚，临水见弥幽。",
      "况被崇兰色，王孙正可游。"
    ]
  },
  {
    "volume": 779,
    "sequence": 16,
    "title": "风光草际浮",
    "author": "裴杞",
    "content": [
      "澹荡和风至，芊绵碧草长。",
      "徐吹遥扑翠，半偃乍浮光。",
      "叶似翻宵露，丛疑扇夕阳。",
      "逶迤明曲渚，照耀满回塘。",
      "白芷生还暮，崇兰泛更香。",
      "谁知揽结处，含思向余芳。"
    ]
  },
  {
    "volume": 779,
    "sequence": 17,
    "title": "风光草际浮",
    "author": "陈祜",
    "content": [
      "香发王孙草，春生君子风。",
      "光摇低偃处，影散艳阳中。",
      "稍稍移蘋末，微微转蕙丛。",
      "浮烟倾绿野，远色澹晴空。",
      "泛彩池塘媚，含芳景气融。",
      "清晖谁不挹，几许赏心同。"
    ]
  },
  {
    "volume": 779,
    "sequence": 18,
    "title": "风光草际浮",
    "author": "吴秘",
    "content": [
      "草色春沙里，风光晓正幽。",
      "轻明摇不散，郁昱丽仍浮。",
      "吹缓苗难转，晖闲叶本柔。",
      "碧凝烟彩入，红是日华流。",
      "耐可披襟对，谁应满掬收。",
      "恭闻掇芳客，为此尚淹留。"
    ]
  },
  {
    "volume": 779,
    "sequence": 19,
    "title": "风光草际浮",
    "author": "张复元",
    "content": [
      "纤纤春草长，迟日度风光。",
      "靃靡含新彩，霏微笼远芳。",
      "殊姿媚原野，佳色满池塘。",
      "最好垂清露，偏宜带艳阳。",
      "浅深浮嫩绿，轻丽拂余香。",
      "好助莺迁势，乘时冀便翔。"
    ]
  },
  {
    "volume": 779,
    "sequence": 20,
    "title": "冬至日祥风应候",
    "author": "穆寂",
    "content": [
      "节逢清景至，占气二仪中。",
      "独喜登台日，先知应候风。",
      "呈祥光舜化，表庆感尧聪。",
      "既与乘时叶，还将入律同。",
      "微微万井遍，习习九门通。",
      "更绕炉烟起，殷勤报岁功。"
    ]
  },
  {
    "volume": 779,
    "sequence": 21,
    "title": "清风戒寒",
    "author": "穆寂",
    "content": [
      "风清物候残，萧洒报将寒。",
      "扫得天衢静，吹来眼界宽。",
      "条鸣方有异，虫思乱无端。",
      "就树收鲜腻，冲池起涩澜。",
      "过山岚可掬，度月色宜看。",
      "华实从兹始，何嗟岁序殚。"
    ]
  },
  {
    "volume": 779,
    "sequence": 22,
    "title": "风草不留霜",
    "author": "王景中",
    "content": [
      "繁霜当永夜，寒草正惊风。",
      "飘素衰蘋末，流光晚蕙丛。",
      "悠扬方泛影，皎洁却飞空。",
      "不定离披际，难凝蘙荟中。",
      "低昂闲散质，肃杀想成功。",
      "独感玄晖咏，依依此夕同。"
    ]
  },
  {
    "volume": 779,
    "sequence": 23,
    "title": "春云",
    "author": "邓倚",
    "content": [
      "摇曳自西东，依林又逐风。",
      "势移青道里，影泛绿波中。",
      "夕霁方明日，朝阳复蔽空。",
      "度关随去马，出塞引归鸿。",
      "色任寒暄变，光将远近同。",
      "为霖如见用，还得助成功。"
    ]
  },
  {
    "volume": 779,
    "sequence": 24,
    "title": "登云梯",
    "author": "汤洙",
    "content": [
      "谢客常游处，层峦枕碧溪。",
      "经过殊俗境，登陟象云梯。",
      "步步劳山屐，行行蹑涧霓。",
      "迥临天路广，俯眺夕阳低。",
      "赏咏情弥惬，风尘事已睽。",
      "前修如可慕，投足固思齐。"
    ]
  },
  {
    "volume": 779,
    "sequence": 25,
    "title": "登云梯",
    "author": "殷琮",
    "content": [
      "碧落远澄澄，青山路可升。",
      "身轻疑易蹋，步独觉难凭。",
      "逦迤排将近，回翔势渐登。",
      "上宁愁屈曲，高更喜超腾。",
      "江树遥分蔼，山岚宛若凝。",
      "赤城容许到，敢惮百千层。"
    ]
  },
  {
    "volume": 779,
    "sequence": 26,
    "title": "秋山极天净",
    "author": "朱延龄",
    "content": [
      "雨洗高秋净，天临大野闲。",
      "葱茏清万象，缭绕出层山。",
      "日落千峰上，云销万壑间。",
      "绿萝霜后翠，红叶雨来殷。",
      "散彩辉吴甸，分形压楚关。",
      "欲寻霄汉路，延首愿登攀。"
    ]
  }
]