[
  {
    "volume": 897,
    "sequence": 1,
    "title": "虞美人",
    "author": "阎选",
    "content": [
      "粉融红腻莲房绽，脸动双波慢。",
      "小鱼衔玉鬓钗横，石榴裙染象纱轻，转娉婷。",
      "偷期锦浪荷深处，一梦云兼雨。",
      "臂留檀印齿痕香，深秋不寐漏初长，尽思量。",
      "楚腰蛴领团香玉，鬓叠深深绿。",
      "月蛾星眼笑微频，柳夭桃艳不胜春，晚妆匀。",
      "水纹簟映青纱帐，雾罩秋波上。",
      "一枝娇卧醉芙蓉，良宵不得与君同，恨忡忡。"
    ]
  },
  {
    "volume": 897,
    "sequence": 2,
    "title": "临江仙",
    "author": "阎选",
    "content": [
      "雨停荷芰逗浓香，岸边蝉噪垂杨。",
      "物华空有旧池塘。",
      "不逢仙子，何处梦襄王？",
      "珍簟对欹鸳枕冷，此来尘暗凄凉。",
      "欲凭危槛恨偏长。",
      "藕花珠缀，犹似汗凝妆。",
      "十二高峰天外寒，竹梢轻拂仙坛。",
      "宝衣行雨在云端。",
      "画帘深殿，香雾冷风残。",
      "欲问楚王何处去，翠屏犹掩金鸾。",
      "猿啼明月照空滩。",
      "孤舟行客，惊梦亦艰难。"
    ]
  },
  {
    "volume": 897,
    "sequence": 3,
    "title": "浣溪沙",
    "author": "阎选",
    "content": [
      "寂寞流苏冷绣茵，倚屏山枕惹香尘，小庭花露泣浓春。",
      "刘阮信非仙洞客，嫦娥终是月中人，此生无路访东邻。"
    ]
  },
  {
    "volume": 897,
    "sequence": 4,
    "title": "八拍蛮",
    "author": "阎选",
    "content": [
      "云锁嫩黄烟柳细，风吹红蒂雪梅残。",
      "光影不胜闺阁恨，行行坐坐黛眉攒。",
      "愁锁黛眉烟易惨，泪飘红脸粉难匀。",
      "憔悴不知缘底事，遇人推道不宜春。"
    ]
  },
  {
    "volume": 897,
    "sequence": 5,
    "title": "河传",
    "author": "阎选",
    "content": [
      "秋雨秋雨，无昼无夜，滴滴霏霏。",
      "暗灯凉簟怨分离，妖姬，不胜悲。",
      "西风稍急喧窗竹，停又续，腻脸悬双玉。",
      "几回邀约雁来时，违期。",
      "雁归，人不归。"
    ]
  },
  {
    "volume": 897,
    "sequence": 6,
    "title": "谒金门",
    "author": "阎选",
    "content": [
      "美人浴，碧沼莲开芬馥。",
      "双髻绾云颜似玉，素娥辉淡绿。",
      "雅态芳姿闲淑，雪映钿装金斛。",
      "水溅青丝珠断续，酥融香透肉。"
    ]
  },
  {
    "volume": 897,
    "sequence": 7,
    "title": "定风波",
    "author": "阎选",
    "content": [
      "江水沉沉帆影过，游鱼到晚透寒波。",
      "渡口双双飞白鸟，烟袅，芦花深处隐渔歌。",
      "扁舟短棹归兰浦，人去，萧萧竹径透青莎。",
      "深夜无风新雨歇，凉月，露迎珠颗入圆荷。"
    ]
  },
  {
    "volume": 897,
    "sequence": 8,
    "title": "竹枝",
    "author": "孙光宪",
    "content": [
      "门前春水白蘋花，岸上无人小艇斜，商女经过江欲暮，散抛残食饲神鸦。",
      "乱绳千结绊人深，越罗万丈表长寻。",
      "杨柳在身垂意绪，藕花落尽见莲心。"
    ]
  },
  {
    "volume": 897,
    "sequence": 9,
    "title": "浣溪沙",
    "author": "孙光宪",
    "content": [
      "蓼岸风多橘柚香，江边一望楚天长，片帆烟际闪孤光。",
      "目送征鸿飞杳杳，思随流水去茫茫，兰红波碧忆潇湘。",
      "桃杏风香帘幕闲，谢家门户约花关，画梁幽语燕初还。",
      "绣阁数行题了壁，晓屏一枕酒醒山，却疑身是梦云间。",
      "花渐凋疏不耐风，画帘垂地晚堂空，堕阶萦藓舞愁红。",
      "腻粉半粘金靥子，残香犹暖绣薰笼，蕙心无处与人同。",
      "揽镜无言泪欲流，凝情半日懒梳头，一庭疏雨湿春愁。",
      "杨柳只知伤怨别，杏花应信损娇羞，泪沾魂断轸离忧。",
      "半踏长裾宛约行，晚帘疏处见分明，此时堪恨昧平生。",
      "早是销魂残烛影，更愁闻著品弦声，杳无消息若为情。",
      "兰沐初休曲槛前，暖风迟日洗头天，湿云新敛未梳蝉。",
      "翠袂半将遮粉臆，宝钗长欲坠香肩，此时模样不禁怜。",
      "风递残香出绣帘，团窠金凤舞襜襜，落花微雨恨相兼。",
      "何处去来狂太甚，空推宿酒睡无厌，争教人不别猜嫌。",
      "轻打银筝坠燕泥，断丝高罥画楼西，花冠闲上午墙啼。",
      "粉箨半开新竹径，红苞尽落旧桃蹊，不堪终日闭深闺。",
      "乌帽斜欹倒佩鱼，静街偷步访仙居，隔墙应认打门初。",
      "将见客时微掩敛，得人怜处且生疏，低头羞问壁边书。",
      "风撼芳菲满院香，四帘慵卷日初长，鬓云垂枕响微锽。",
      "春梦未成愁寂寂，佳期难会信茫茫，万般心，千点泪，泣兰堂。",
      "碧玉衣裳白玉人，翠眉红脸小腰身，瑞云飞雨逐行云。",
      "除却弄珠兼解佩，便随西子与东邻，是谁容易比真真。",
      "何事相逢不展眉，苦将情分恶猜疑，眼前行止想应知。",
      "半恨半嗔回面处，和娇和泪泥人时，万般饶得为怜伊。",
      "落絮飞花满帝城，看看春尽又伤情，岁华频度想堪惊。",
      "风月岂惟今日恨，烟霄终待此身荣，未甘虚老负平生。",
      "静想离愁暗泪零，欲栖云雨计难成，少年多是薄情人。",
      "万种保持图永远，一般模样负神明，到头何处问平生。",
      "试问于谁分最多，便随人意转横波，缕金衣上小双鹅。",
      "醉后爱称娇姐姐，夜来留得好哥哥，不知情事久长么？",
      "叶坠空阶折早秋，细烟轻雾锁妆楼，寸心双泪惨娇羞。",
      "风月但牵魂梦苦，岁华偏感别离愁，恨和相忆两难酬。",
      "月淡风和画阁深，露桃烟柳影相侵，敛眉凝绪夜沉沉。",
      "长有梦魂迷别浦，岂无春病入离心，少年何处恋虚襟。",
      "自入春来月夜稀，今宵蟾彩倍凝辉，强开襟抱出帘帷。",
      "啮指暗思花下约，凭阑羞睹泪痕衣，薄情狂荡几时归？",
      "十五年来锦岸游，未曾行处不风流，好花长与万金酬。",
      "满眼利名浑信运，一生狂荡恐难休，且陪烟月醉红楼。"
    ]
  },
  {
    "volume": 897,
    "sequence": 10,
    "title": "河传",
    "author": "孙光宪",
    "content": [
      "太平天子，等闲游戏，疏河千里。",
      "柳如丝，偎倚。",
      "绿波春水，长淮风不起。",
      "如花殿脚三千女，争云雨，何处留人住？",
      "锦帆风，烟际红，烧空，魂迷大业中。",
      "柳拖金缕，著烟笼雾，濛濛落絮。",
      "凤凰舟上楚女，妙舞，雷喧波上鼓。",
      "龙争虎战分中土。",
      "人无主，桃叶江南渡。",
      "襞花笺，艳思牵，成篇，宫娥相与传。",
      "花落，烟薄。",
      "谢家池阁，寂寞春深。",
      "翠蛾轻敛意沈吟，沾襟，无人知此心。",
      "玉炉香断霜灰冷，帘铺影，梁燕归红杏。",
      "晚来天，空悄然。",
      "孤眠，枕檀云髻偏。",
      "风飐，波敛。",
      "团荷闪闪，珠倾露点。",
      "木兰舟上，何处吴娃越艳？",
      "藕花红照脸。",
      "大堤狂杀襄阳客。",
      "烟波隔，渺渺湖光白。",
      "身已归，心不归。",
      "斜晖，远汀鸂鶒飞。"
    ]
  },
  {
    "volume": 897,
    "sequence": 11,
    "title": "菩萨蛮",
    "author": "孙光宪",
    "content": [
      "月华如水笼香砌，金镮碎撼门初闭。",
      "寒影堕高檐，钩垂一面帘。",
      "碧烟轻袅袅，红战灯花笑。",
      "即此是高唐，掩屏秋梦长。",
      "花冠频鼓墙头翼，东方澹白连窗色。",
      "门外早莺声，背楼残月明。",
      "薄寒笼醉态，依旧铅华在。",
      "握手送人归，半拖金缕衣。",
      "小庭花落无人扫，疏香满地东风老。",
      "春晚信沉沉，天涯何处寻。",
      "晓堂屏六扇，眉共湘山远。",
      "争奈别离心，近来尤不禁。",
      "青岩碧洞经朝雨，隔花相唤南溪去。",
      "一只木兰船，波平远浸天。",
      "扣船惊翡翠，嫩玉抬香臂。",
      "红日欲沈西，烟中遥解觿。",
      "木绵花映丛祠小，越禽声里春光晓。",
      "铜鼓与蛮歌，南人祈赛多。",
      "客帆风正急，茜袖偎樯立。",
      "极浦几回头，烟波无限愁。"
    ]
  },
  {
    "volume": 897,
    "sequence": 12,
    "title": "河渎神",
    "author": "孙光宪",
    "content": [
      "汾水碧依依，黄云落叶初飞。",
      "翠娥一去不言归，庙门空掩斜晖。",
      "四壁阴森排古画，依旧琼轮羽驾。",
      "小殿沉沉清夜，银灯飘落香灺。",
      "江上草芊芊，春晚湘妃庙前。",
      "一方卵色楚南天，数行斜雁联翩。",
      "独倚朱阑情不极，魂断终朝相忆。",
      "两桨不知消息，远汀时起鸂鶒。"
    ]
  },
  {
    "volume": 897,
    "sequence": 13,
    "title": "虞美人",
    "author": "孙光宪",
    "content": [
      "红窗寂寂无人语，暗淡梨花雨。",
      "绣罗纹地粉新描，博山香炷旋抽条，睡魂销。",
      "天涯一去无消息，终日长相忆。",
      "教人相忆几时休？",
      "不堪枨触别离愁，泪还流。",
      "好风微揭帘旌起，金翼鸾相倚。",
      "翠檐愁听乳禽声，此时春态暗关情，独难平。",
      "画堂流水空相翳，一穗香摇曳。",
      "教人无处寄相思，落花芳草过前期，没人知。"
    ]
  },
  {
    "volume": 897,
    "sequence": 14,
    "title": "后庭花",
    "author": "孙光宪",
    "content": [
      "景阳钟动宫莺转，露凉金殿。",
      "轻飙吹起琼花绽，玉叶如剪。",
      "晚来高阁上，珠帘卷，见坠香千片。",
      "修蛾慢脸陪雕辇，后庭新宴。",
      "石城依旧空江国，故宫春色。",
      "七尺青丝芳草绿，绝世难得。",
      "玉英凋落尽，更何人识，野棠如织。",
      "只是教人添怨忆，怅望无极。"
    ]
  },
  {
    "volume": 897,
    "sequence": 15,
    "title": "生查子",
    "author": "孙光宪",
    "content": [
      "寂寞掩朱门，正是天将暮。",
      "暗澹小庭中，滴滴梧桐雨。",
      "绣工夫，牵心绪，配尽鸳鸯缕。",
      "待得没人时，偎倚论私语。",
      "暖日策花骢，亸鞚垂杨陌。",
      "芳草惹烟青，落絮随风白。",
      "谁家绣毂动香尘，隐映神仙客。",
      "狂杀玉鞭郎，咫尺音容隔。",
      "金井堕高梧，玉殿笼斜月。",
      "永巷寂无人，敛态愁堪绝。",
      "玉炉寒，香烬灭，还似君恩歇。",
      "翠辇不归来，幽恨将谁说？",
      "春病与春愁，何事年年有。",
      "半为枕前人，半为花间酒。",
      "醉金尊，携玉手，共作鸳鸯偶。",
      "倒载卧云屏，雪面腰如柳。",
      "为惜美人娇，长有如花笑。",
      "半醉倚红妆，转语传青鸟。",
      "眷方深，怜恰好，唯恐相逢少。",
      "似这一般情，肯信春光老。",
      "清晓牡丹芳，红艳凝金蕊。",
      "乍占锦江春，永认笙歌地。",
      "感人心，为物瑞，烂熳烟花里。",
      "戴上玉钗时，迥与凡花异。",
      "密雨阻佳期，尽日凝然坐。",
      "帘外正淋漓，不觉愁如锁。",
      "梦难裁，心欲破，泪逐檐声堕。",
      "想得玉人情，也合思量我。"
    ]
  },
  {
    "volume": 897,
    "sequence": 16,
    "title": "临江仙",
    "author": "孙光宪",
    "content": [
      "霜拍井梧干叶堕，翠帏雕槛初寒。",
      "薄铅残黛称花冠。",
      "含情无语，延伫倚阑干。",
      "杳杳征轮何处去？",
      "离愁别恨千般。",
      "不堪心绪正多端。",
      "镜奁长掩，无意对孤鸾。",
      "暮雨凄凄深院闭，灯前凝坐初更。",
      "玉钗低压鬓云横。",
      "半垂罗幕，相映烛光明。",
      "终是有心投汉珮，低头但理秦筝。",
      "燕双鸾偶不胜情。",
      "只愁明发，将逐楚云行。"
    ]
  },
  {
    "volume": 897,
    "sequence": 17,
    "title": "酒泉子",
    "author": "孙光宪",
    "content": [
      "空碛无边，万里阳关道路。",
      "马萧萧，人去去，陇云愁。",
      "香貂旧制戎衣窄，胡霜千里白。",
      "绮罗心，魂梦隔，上高楼。",
      "曲槛小楼，正是莺花二月。",
      "思无憀，愁欲绝，郁离襟。",
      "展屏空对潇湘水，眼前千万里。",
      "泪掩红，眉敛翠，恨沉沉。",
      "敛态窗前，袅袅雀钗抛颈。",
      "燕成双，鸾对影，偶新知。",
      "玉纤澹拂眉山小，镜中嗔共照。",
      "翠连娟，红缥缈，早妆时。"
    ]
  },
  {
    "volume": 897,
    "sequence": 18,
    "title": "清平乐",
    "author": "孙光宪",
    "content": [
      "愁肠欲断，正是青春半。",
      "连理分枝鸾失伴，又是一场离散掩镜无语眉低，思随芳草凄凄。",
      "凭仗东风吹梦，与郎终日东西。",
      "等闲无语，春恨如何去？",
      "终是疏狂留不住，花暗柳浓何处？",
      "尽日目断魂飞，晚窗斜界残晖。",
      "长恨朱门薄暮，绣鞍骢马空归。"
    ]
  },
  {
    "volume": 897,
    "sequence": 19,
    "title": "更漏子",
    "author": "孙光宪",
    "content": [
      "听寒更，闻远雁，半夜萧娘深院。",
      "扃绣户，下珠帘，满庭喷玉蟾。",
      "人语静，香闺冷，红幕半垂清影。",
      "云雨态，蕙兰心，此情江海深。",
      "今夜期，来日别，相对只堪愁绝。",
      "偎粉面，撚瑶簪，无言泪满襟。",
      "银箭落，霜华薄，墙外晓鸡咿喔。",
      "听付属，恶情悰，断肠西复东。",
      "烛荧煌，香旖旎，闲放一堆鸳被。",
      "慵就寝，独无憀，相思魂欲销。",
      "不会得，这心力，判了依前还忆。",
      "空自怨，奈伊何，别来情更多。",
      "掌中珠，心上气，爱惜岂将容易。",
      "花下月，枕前人，此生谁更亲。",
      "交颈语，合欢身，便同比目金鳞。",
      "连绣枕，卧红茵，霜天似暖春。",
      "对秋深，离恨苦，数夜满庭风雨。",
      "凝想坐，敛愁眉，孤心似有违。",
      "红窗静，画帘垂，魂消地角天涯。",
      "和泪听，断肠窥，漏移灯暗时。",
      "求君心，风韵别，浑似一团烟月。",
      "歌皓齿，舞红筹，花时醉上楼。",
      "能婉媚，解娇羞，王孙忍不攀留。",
      "惟我恨，未绸缪，相思魂梦愁。"
    ]
  },
  {
    "volume": 897,
    "sequence": 20,
    "title": "女冠子",
    "author": "孙光宪",
    "content": [
      "蕙风芝露，坛际残香轻度。",
      "蕊珠宫，苔点分圆碧，桃花践破红。",
      "品流巫峡外，名籍紫微中。",
      "真侣墉城会，梦魂通。",
      "淡花瘦玉，依约神仙妆束。",
      "佩琼文，瑞露通宵贮，幽香尽日焚。",
      "碧纱笼绛节，黄藕冠浓云。",
      "勿以吹箫伴，不同群。"
    ]
  },
  {
    "volume": 897,
    "sequence": 21,
    "title": "风流子",
    "author": "孙光宪",
    "content": [
      "茅舍槿篱溪曲，鸡犬自南自北。",
      "菰叶长，水葓开，门外春波涨渌。",
      "听织，声促，轧轧鸣梭穿屋。",
      "楼倚长衢欲暮，瞥见神仙伴侣。",
      "微傅粉，拢梳头，隐映画帘开处。",
      "无语，无绪，慢曳罗裙归去。",
      "金络玉衔嘶马，系向绿杨阴下。",
      "朱户掩，绣帘垂，曲院水流花谢。",
      "欢罢，归也，犹在九衢深夜。"
    ]
  },
  {
    "volume": 897,
    "sequence": 22,
    "title": "定西番",
    "author": "孙光宪",
    "content": [
      "鸡禄山前游骑，边草白，朔天明，马蹄轻。",
      "鹊面弓离短韔，弯来月欲成。",
      "一只鸣髇云外，晓鸿惊。",
      "帝子枕前秋夜，霜幄冷，月华明，正三更。",
      "何处戍楼寒笛，梦残闻一声。",
      "遥想汉关万里，泪纵横。"
    ]
  },
  {
    "volume": 897,
    "sequence": 23,
    "title": "何满子",
    "author": "孙光宪",
    "content": [
      "冠剑不随君去，江河还共恩深。",
      "歌袖半遮眉黛惨，泪珠旋滴衣襟。",
      "惆怅云愁雨怨，断魂何处相寻。"
    ]
  },
  {
    "volume": 897,
    "sequence": 24,
    "title": "玉蝴蝶",
    "author": "孙光宪",
    "content": [
      "春欲尽，景仍长，满园花正黄。",
      "粉翅两悠飏，翩翩过短墙。",
      "鲜飙暖，牵游伴，飞去立残芳。",
      "无语对萧娘，舞衫沉麝香。"
    ]
  },
  {
    "volume": 897,
    "sequence": 25,
    "title": "八拍蛮",
    "author": "孙光宪",
    "content": [
      "孔雀尾拖金线长，怕人飞起入丁香。",
      "越女沙头争拾翠，相呼归去背斜阳。"
    ]
  },
  {
    "volume": 897,
    "sequence": 26,
    "title": "思帝乡",
    "author": "孙光宪",
    "content": [
      "如何，遣情情更多？",
      "永日水堂帘下，敛羞蛾。",
      "六幅罗裙窣地，微行曳碧波。",
      "看尽满池疏雨，打团荷。"
    ]
  },
  {
    "volume": 897,
    "sequence": 27,
    "title": "上行杯",
    "author": "孙光宪",
    "content": [
      "草草离亭鞍马，从远道、此地分襟。",
      "燕宋秦吴千万里，无辞一醉。",
      "野棠开，江草湿，伫立，沾泣，征骑駸駸。",
      "离棹逡巡欲动，临极浦、故人相送。",
      "去住心情知不共，金船满捧。",
      "绮罗愁，丝管咽，回别，帆影灭，江浪如雪。"
    ]
  },
  {
    "volume": 897,
    "sequence": 28,
    "title": "谒金门",
    "author": "孙光宪",
    "content": [
      "留不得，留得也应无益。",
      "白纻春衫如雪色，扬州初去日，轻别离，甘抛掷，江上满帆风疾。",
      "却羡彩鸳三十六，孤鸾还一只。"
    ]
  },
  {
    "volume": 897,
    "sequence": 29,
    "title": "思越人",
    "author": "孙光宪",
    "content": [
      "古台平，芳草远，馆娃宫外春深。",
      "翠黛空留千载恨，教人何处相寻，绮罗无复当时事，露花点滴香泪。",
      "惆怅遥天横渌水，鸳鸯对对飞起。",
      "渚莲枯，宫树老，长洲废苑萧条。",
      "想像玉人空处所，月明独上溪桥。",
      "经春初败秋风起，红兰绿蕙愁死。",
      "一片风流伤心地，魂销目断西子。"
    ]
  },
  {
    "volume": 897,
    "sequence": 30,
    "title": "望梅花",
    "author": "孙光宪",
    "content": [
      "数枝开与短墙平，见雪萼，红跗相映。",
      "引起谁人边塞情。",
      "帘外欲三更，吹断离愁月正明。",
      "空听隔江声。"
    ]
  },
  {
    "volume": 897,
    "sequence": 31,
    "title": "渔歌子",
    "author": "孙光宪",
    "content": [
      "草芊芊，波漾漾，湖边草色连波涨。",
      "沿蓼岸，泊枫汀，天际玉轮初上。",
      "扣舷歌，联极望，桨声伊轧知何向。",
      "黄鹄叫，白鸥眠，谁似侬家疏旷？",
      "泛流萤，明又灭，夜凉水冷东湾阔。",
      "风浩浩，笛寥寥，万顷金波重叠。",
      "杜若洲，香郁烈，一声宿雁霜时节。",
      "经霅水。",
      "过松江，尽属侬家日月。"
    ]
  },
  {
    "volume": 897,
    "sequence": 32,
    "title": "定风波",
    "author": "孙光宪",
    "content": [
      "帘拂疏香断碧丝，泪衫还滴绣黄鹂。",
      "上国献书人不在，凝黛，晚庭又是落红时。",
      "春日自长心自促，翻覆，年来年去负前期。",
      "应是秦云兼楚雨，留住，向花枝夸说月中枝。"
    ]
  },
  {
    "volume": 897,
    "sequence": 33,
    "title": "南歌子",
    "author": "孙光宪",
    "content": [
      "艳冶青楼女，风流似楚真。",
      "骊珠美玉未为珍，窈窕一枝芳柳，入腰身。",
      "舞袖频回雪，歌声几动尘。",
      "慢凝秋水顾情人，只缘倾国，著处觉生春。",
      "映月论心处，偎花见面时。",
      "倚郎和袖抚香肌，遥指画堂深院，许相期。",
      "解佩君非晚，虚襟我未迟。",
      "愿如连理合欢枝，不似五陵狂荡，薄情儿。"
    ]
  },
  {
    "volume": 897,
    "sequence": 34,
    "title": "应天长",
    "author": "孙光宪",
    "content": [
      "翠凝仙艳非凡有，窈窕年华方十九。",
      "鬓如云，腰似柳，妙对绮弦歌酒。",
      "醉瑶台，携玉手，共燕此宵相偶。",
      "魂断晚窗分首，泪沾金缕袖。"
    ]
  },
  {
    "volume": 897,
    "sequence": 35,
    "title": "遐方怨",
    "author": "孙光宪",
    "content": [
      "红绶带，锦香囊。",
      "为表花前意，殷勤赠玉郎。",
      "此时更役心肠，转添秋夜梦魂狂。",
      "思艳质，想娇妆。",
      "愿早传金盏，同欢卧醉乡。",
      "任人猜妒恶猜防，到头须使似鸳鸯。"
    ]
  }
]