[
  {
    "volume": 574,
    "sequence": 1,
    "title": "送饶州张使君",
    "author": "贾岛",
    "content": [
      "终南云雨连城阙，去路西江白浪头。",
      "滁上郡斋离昨日，鄱阳农事劝今秋。",
      "道心生向前朝寺，文思来因静夜楼。",
      "借问泊帆干谒者，谁人曾听峡猿愁。"
    ]
  },
  {
    "volume": 574,
    "sequence": 2,
    "title": "观冬设上东川杨尚书",
    "author": "贾岛",
    "content": [
      "匏革奏冬非独乐，军城未晓启重门。",
      "何时却入三台贵，此日空知八座尊。",
      "罗绮舞中收雨点，貔貅阃外卷云根。",
      "逐迁属吏随宾列，拨棹扁舟不忘恩。"
    ]
  },
  {
    "volume": 574,
    "sequence": 3,
    "title": "巴兴作",
    "author": "贾岛",
    "content": [
      "三年未省闻鸿叫，九月何曾见草枯。",
      "寒暑气均思白社，星辰位正忆皇都。",
      "苏卿持节终还汉，葛相行师自渡泸。",
      "乡味朔山林果别，北归期挂海帆孤。"
    ]
  },
  {
    "volume": 574,
    "sequence": 4,
    "title": "早蝉",
    "author": "贾岛",
    "content": [
      "早蝉孤抱芳槐叶，噪向残阳意度秋。",
      "也任一声催我老，堪听两耳畏吟休。",
      "得非下第无高韵，须是青山隐白头。",
      "若问此心嗟叹否，天人不可怨而尤。"
    ]
  },
  {
    "volume": 574,
    "sequence": 5,
    "title": "投元郎中",
    "author": "贾岛",
    "content": [
      "心在潇湘归未期，卷中多是得名诗。",
      "高台聊望清秋色，片水堪留白鹭鸶。",
      "省宿有时闻急雨，朝回尽日伴禅师。",
      "旧文去岁曾将献，蒙与人来说始知。"
    ]
  },
  {
    "volume": 574,
    "sequence": 6,
    "title": "阮籍啸台",
    "author": "贾岛",
    "content": [
      "如闻长啸春风里，荆棘丛边访旧踪。",
      "地接苏门山近远，荒台突兀抵高峰。"
    ]
  },
  {
    "volume": 574,
    "sequence": 7,
    "title": "滕校书使院小池",
    "author": "贾岛",
    "content": [
      "小池谁见凿时初，走水南来十里余。",
      "楼上日斜吹暮角，院中人出锁游鱼。"
    ]
  },
  {
    "volume": 574,
    "sequence": 8,
    "title": "送陕府王建司马",
    "author": "贾岛",
    "content": [
      "司马虽然听晓钟，尚犹高枕恣疏慵。",
      "请诗僧过三门水，卖药人归五老峰。",
      "移舫绿阴深处息，登楼凉夜此时逢。",
      "杜陵惆怅临相饯，未寝月前多屐踪。"
    ]
  },
  {
    "volume": 574,
    "sequence": 9,
    "title": "上谷旅夜",
    "author": "贾岛",
    "content": [
      "世难那堪恨旅游，龙钟更是对穷秋。",
      "故园千里数行泪，邻杵一声终夜愁。",
      "月到寒窗空皓晶，风翻落叶更飕飗。",
      "此心不向常人说，倚识平津万户侯。"
    ]
  },
  {
    "volume": 574,
    "sequence": 10,
    "title": "寄无得头陀",
    "author": "贾岛",
    "content": [
      "夏腊今应三十余，不离树下冢间居。",
      "貌堪良匠抽毫写，行称高僧续传书。",
      "落涧水声来远远，当空月色自如如。",
      "白衣只在青门里，心每相亲迹且疏。"
    ]
  },
  {
    "volume": 574,
    "sequence": 11,
    "title": "崔卿池上双白鹭",
    "author": "贾岛",
    "content": [
      "鹭雏相逐出深笼，顶各有丝茎数同。",
      "洒石多霜移足冷，隔城远树挂巢空。",
      "其如尽在滩声外，何似双飞浦色中。",
      "见此池潭卿自凿，清泠太液底潜通。"
    ]
  },
  {
    "volume": 574,
    "sequence": 12,
    "title": "送胡道士",
    "author": "贾岛",
    "content": [
      "短褐身披满渍苔，灵溪深处观门开。",
      "却从城里移琴去，许到山中寄药来。",
      "临水古坛秋醮罢，宿杉幽鸟夜飞回。",
      "丹梯愿逐真人上，日夕归心白发催。"
    ]
  },
  {
    "volume": 574,
    "sequence": 13,
    "title": "寄韩潮州愈",
    "author": "贾岛",
    "content": [
      "此心曾与木兰舟，直到天南潮水头。",
      "隔岭篇章来华岳，出关书信过泷流。",
      "峰悬驿路残云断，海浸城根老树秋。",
      "一夕瘴烟风卷尽，月明初上浪西楼。"
    ]
  },
  {
    "volume": 574,
    "sequence": 14,
    "title": "酬张籍王建",
    "author": "贾岛",
    "content": [
      "疏林荒宅古坡前，久住还因太守怜。",
      "渐老更思深处隐，多闲数得上方眠。",
      "鼠抛贫屋收田日，雁度寒江拟雪天。",
      "身是龙钟应是分，水曹芸阁枉来篇。"
    ]
  },
  {
    "volume": 574,
    "sequence": 15,
    "title": "逢博陵故人彭兵曹",
    "author": "贾岛",
    "content": [
      "曲阳分散会京华，见说三年住海涯。",
      "别后解餐蓬虆子，向前未识牧丹花。",
      "偶逢日者教求禄，终傍泉声拟置家。",
      "蹋雪携琴相就宿，夜深开户斗牛斜。"
    ]
  },
  {
    "volume": 574,
    "sequence": 16,
    "title": "赠牛山人",
    "author": "贾岛",
    "content": [
      "二十年中饵茯苓，致书半是老君经。",
      "东都旧住商人宅，南国新修道士亭。",
      "凿石养峰休买蜜，坐山秤药不争星。",
      "古来隐者多能卜，欲就先生问丙丁。"
    ]
  },
  {
    "volume": 574,
    "sequence": 17,
    "title": "送于中丞使回纥册立",
    "author": "贾岛",
    "content": [
      "君立天骄发使车，册文字字著金书。",
      "渐通青冢乡山尽，欲达皇情译语初。",
      "调角寒城边色动，下霜秋碛雁行疏。",
      "旌旗来往几多日，应向途中见岁除。"
    ]
  },
  {
    "volume": 574,
    "sequence": 18,
    "title": "送刘侍御重使江西",
    "author": "贾岛",
    "content": [
      "时当苦热远行人，石壁飞泉溅马身。",
      "又到钟陵知务大，还浮湓浦属秋新。",
      "早程猿叫云深极，宿馆禽惊叶动频。",
      "前者已闻廉使荐，兼言有画静边尘。"
    ]
  },
  {
    "volume": 574,
    "sequence": 19,
    "title": "赠圆上人",
    "author": "贾岛",
    "content": [
      "诵经千纸得为僧，麈尾持行不拂蝇。",
      "古塔月高闻咒水，新坛日午见烧灯。",
      "一双童子浇红药，百八真珠贯彩绳。",
      "且说近来心里事，仇雠相对似亲朋。"
    ]
  },
  {
    "volume": 574,
    "sequence": 20,
    "title": "处州李使君改任遂州因寄赠",
    "author": "贾岛",
    "content": [
      "庭树几株阴入户，主人何在客闻蝉。",
      "钥开原上高楼锁，瓶汲池东古井泉。",
      "趁静野禽曾后到，休吟邻叟始安眠。",
      "仙都山水谁能忆，西去风涛书满船。"
    ]
  },
  {
    "volume": 574,
    "sequence": 21,
    "title": "酬慈恩寺文郁上人",
    "author": "贾岛",
    "content": [
      "袈裟影入禁池清，犹忆乡山近赤城。",
      "篱落罅间寒蟹过，莓苔石上晚蛩行。",
      "期登野阁闲应甚，阻宿山房疾未平。",
      "闻说又寻南岳去，无端诗思忽然生。"
    ]
  },
  {
    "volume": 574,
    "sequence": 22,
    "title": "访鉴玄师侄",
    "author": "贾岛",
    "content": [
      "维摩青石讲初休，缘访亲宗到普州。",
      "我有军持凭弟子，岳阳溪里汲寒流。"
    ]
  },
  {
    "volume": 574,
    "sequence": 23,
    "title": "夜坐",
    "author": "贾岛",
    "content": [
      "蟋蟀渐多秋不浅，蟾蜍已没夜应深。",
      "三更两鬓几枝雪，一念双峰四祖心。"
    ]
  },
  {
    "volume": 574,
    "sequence": 24,
    "title": "送别",
    "author": "贾岛",
    "content": [
      "门外便伸千里别，无车不得到河梁。",
      "高楼直上百余尺，今日为君南望长。"
    ]
  },
  {
    "volume": 574,
    "sequence": 25,
    "title": "闻蝉感怀",
    "author": "贾岛",
    "content": [
      "新蝉忽发最高枝，不觉立听无限时。",
      "正遇友人来告别，一心分作两般悲。"
    ]
  },
  {
    "volume": 574,
    "sequence": 26,
    "title": "夏夜上谷宿开元寺",
    "author": "贾岛",
    "content": [
      "诗成一夜月中题，便卧松风到曙鸡。",
      "带月时闻山鸟语，郡城知近武陵溪。"
    ]
  },
  {
    "volume": 574,
    "sequence": 27,
    "title": "送于总持归京",
    "author": "贾岛",
    "content": [
      "出家初隶何方寺，上国西明御水东。",
      "却见旧房阶下树，别来二十一春风。"
    ]
  },
  {
    "volume": 574,
    "sequence": 28,
    "title": "崔卿池上鹤",
    "author": "贾岛",
    "content": [
      "月中时叫叶纷纷，不异洞庭霜夜闻。",
      "翎羽如今从放长，犹能飞起向孤云。"
    ]
  },
  {
    "volume": 574,
    "sequence": 29,
    "title": "登田中丞高亭",
    "author": "贾岛",
    "content": [
      "高亭林表迥嵯峨，独坐秋宵不寝多。",
      "玉兔玉人歌里出，白云难似莫相和。"
    ]
  },
  {
    "volume": 574,
    "sequence": 30,
    "title": "友人婚杨氏催妆",
    "author": "贾岛",
    "content": [
      "不知今夕是何夕，催促阳台近镜台。",
      "谁道芙蓉水中种，青铜镜里一枝开。"
    ]
  },
  {
    "volume": 574,
    "sequence": 31,
    "title": "酬朱侍御望月见寄",
    "author": "贾岛",
    "content": [
      "他寝此时吾不寝，近秋三五日逢晴。",
      "相思唯有霜台月，望尽孤光见却生。"
    ]
  },
  {
    "volume": 574,
    "sequence": 32,
    "title": "题韦云叟草堂",
    "author": "贾岛",
    "content": [
      "新起此堂开北窗，当窗山隔一重江。",
      "白茅草苫重重密，爱此秋天夜雨淙。"
    ]
  },
  {
    "volume": 574,
    "sequence": 33,
    "title": "和韩吏部泛南溪",
    "author": "贾岛",
    "content": [
      "溪里晚从池岸出，石泉秋急夜深闻。",
      "木兰船共山人上，月映渡头零落云。"
    ]
  },
  {
    "volume": 574,
    "sequence": 34,
    "title": "方镜",
    "author": "贾岛",
    "content": [
      "背如刀截机头锦，面似升量涧底泉。",
      "铜雀台南秋日后，照来照去已三年。"
    ]
  },
  {
    "volume": 574,
    "sequence": 35,
    "title": "酬姚合",
    "author": "贾岛",
    "content": [
      "黍穗豆苗侵古道，晴原午后早秋时。",
      "故人相忆僧来说，杨柳无风蝉满枝。"
    ]
  },
  {
    "volume": 574,
    "sequence": 36,
    "title": "送灵应上人",
    "author": "贾岛",
    "content": [
      "遍参尊宿游方久，名岳奇峰问此公。",
      "五月半间看瀑布，青城山里白云中。"
    ]
  },
  {
    "volume": 574,
    "sequence": 37,
    "title": "赠丘先生",
    "author": "贾岛",
    "content": [
      "常言吃药全胜饭，华岳松边采茯神。",
      "不遣髭须一茎白，拟为白日上升人。"
    ]
  },
  {
    "volume": 574,
    "sequence": 38,
    "title": "渡桑干",
    "author": "贾岛",
    "content": [
      "客舍并州已十霜，归心日夜忆咸阳。",
      "无端更渡桑干水，却望并州是故乡。"
    ]
  },
  {
    "volume": 574,
    "sequence": 39,
    "title": "夜期啸客吕逸人不至",
    "author": "贾岛",
    "content": [
      "逸人期宿石床中，遣我开扉对晚空。",
      "不知何处啸秋月，闲著松门一夜风。"
    ]
  },
  {
    "volume": 574,
    "sequence": 40,
    "title": "夜集乌行中所居",
    "author": "贾岛",
    "content": [
      "环炉促席复持杯，松院双扉向月开。",
      "座上同声半先达，名山独入此心来。"
    ]
  },
  {
    "volume": 574,
    "sequence": 41,
    "title": "赠梁浦秀才斑竹拄杖",
    "author": "贾岛",
    "content": [
      "拣得林中最细枝，结根石上长身迟。",
      "莫嫌滴沥红斑少，恰似湘妃泪尽时。"
    ]
  },
  {
    "volume": 574,
    "sequence": 42,
    "title": "寻石瓮寺上方",
    "author": "贾岛",
    "content": [
      "野寺入时春雪后，崎岖得到此房前。",
      "老僧不出迎朝客，已住上方三十年。"
    ]
  },
  {
    "volume": 574,
    "sequence": 43,
    "title": "早秋寄题天竺灵隐寺",
    "author": "贾岛",
    "content": [
      "峰前峰后寺新秋，绝顶高窗见沃洲。",
      "人在定中闻蟋蟀，鹤从栖处挂猕猴。",
      "山钟夜渡空江水，汀月寒生古石楼。",
      "心忆悬帆身未遂，谢公此地昔年游。"
    ]
  },
  {
    "volume": 574,
    "sequence": 44,
    "title": "黎阳寄姚合",
    "author": "贾岛",
    "content": [
      "魏都城里曾游熟，才子斋中止泊多。",
      "去日绿杨垂紫陌，归时白草夹黄河。",
      "新诗不觉千回咏，古镜曾经几度磨。",
      "惆怅心思滑台北，满杯浓酒与愁和。"
    ]
  },
  {
    "volume": 574,
    "sequence": 45,
    "title": "送崔约秀才",
    "author": "贾岛",
    "content": [
      "归宁仿佛三千里，月向船窗见几宵。",
      "野鼠独偷高树果，前山渐见短禾苗。",
      "更深栅锁淮波疾，苇动风生雨气遥。",
      "重入石头城下寺，南朝杉老未干燋。"
    ]
  },
  {
    "volume": 574,
    "sequence": 46,
    "title": "咏怀",
    "author": "贾岛",
    "content": [
      "纵把书看未省勤，一生生计只长贫。",
      "可能在世无成事，不觉离家作老人。",
      "中岳深林秋独往，南原多草夜无邻。",
      "经年抱疾谁来问，野鸟相过啄木频。"
    ]
  },
  {
    "volume": 574,
    "sequence": 47,
    "title": "夏日寄高洗马",
    "author": "贾岛",
    "content": [
      "三十年来长在客，两三行泪忽然垂。",
      "白衣苍鬓经过懒，赤日朱门偃息迟。",
      "花发应耽新熟酒，草颠还写早朝诗。",
      "不缘马死西州去，画角堪听是晓吹。"
    ]
  },
  {
    "volume": 574,
    "sequence": 48,
    "title": "送周判官元范赴越",
    "author": "贾岛",
    "content": [
      "原下相逢便别离，蝉鸣关路使回时。",
      "过淮渐有悬帆兴，到越应将坠叶期。",
      "城上秋山生菊早，驿西寒渡落潮迟。",
      "已曾几遍随旌旆，去谒荒郊大禹祠。"
    ]
  },
  {
    "volume": 574,
    "sequence": 49,
    "title": "送罗少府归牛渚",
    "author": "贾岛",
    "content": [
      "作尉长安始三日，忽思牛渚梦天台。",
      "楚山远色独归去，灞水空流相送回。",
      "霜覆鹤身松子落，月分萤影石房开。",
      "白云多处应频到，寒涧泠泠漱古苔。"
    ]
  },
  {
    "volume": 574,
    "sequence": 50,
    "title": "题童真上人",
    "author": "贾岛",
    "content": [
      "江上修持积岁年，滩声未拟住潺湲。",
      "誓从五十身披衲，便向三千界坐禅。",
      "月峡青城那有滞，天台庐岳岂无缘。",
      "昨宵忽梦游沧海，万里波涛在目前。"
    ]
  },
  {
    "volume": 574,
    "sequence": 51,
    "title": "赠温观主",
    "author": "贾岛",
    "content": [
      "一别罗浮竟未还，观深廊古院多关。",
      "君来几日行虚洞，仙去空坛在远山。",
      "胎息存思当黑处，井华悬绠取朝间。",
      "弊庐道室虽邻近，自乐冬阳炙背闲。"
    ]
  },
  {
    "volume": 574,
    "sequence": 52,
    "title": "贺庞少尹除太常少卿",
    "author": "贾岛",
    "content": [
      "太白山前终日见，十旬假满拟秋寻。",
      "中峰绝顶非无路，北阙除书阻入林。",
      "朝谒此时闲野屐，宿斋何处止鸣砧。",
      "省中石镫陪随步，唯赏烟霞不厌深。"
    ]
  },
  {
    "volume": 574,
    "sequence": 53,
    "title": "上邠宁刑司徒",
    "author": "贾岛",
    "content": [
      "箭头破帖浑无敌，杖底敲球远有声。",
      "马走千蹄朝万乘，地分三郡拥双旌。",
      "春风欲尽山花发，晓角初吹客梦惊。",
      "不是邢公来镇此，长安西北未能行。"
    ]
  },
  {
    "volume": 574,
    "sequence": 54,
    "title": "欲游嵩岳留别李少尹益",
    "author": "贾岛",
    "content": [
      "孤策迟回洛水湄，孤禽嘹唳幸人知。",
      "嵩岳望中常待我，河梁欲上未题诗。",
      "新秋爱月愁多雨，古观逢仙看尽棋。",
      "微眇此来将敢问，凤凰何日定归池。"
    ]
  },
  {
    "volume": 574,
    "sequence": 55,
    "title": "病鹘吟",
    "author": "贾岛",
    "content": [
      "俊鸟还投高处栖，腾身戛戛下云梯。",
      "有时透雾凌空去，无事随风入草迷。",
      "迅疾月边捎玉兔，迟回日里拂金鸡。",
      "不缘毛羽遭零落，焉肯雄心向尔低。"
    ]
  },
  {
    "volume": 574,
    "sequence": 56,
    "title": "赠僧",
    "author": "贾岛",
    "content": [
      "从来多是游山水，省泊禅舟月下涛。",
      "初过石桥年尚少，久辞天柱腊应高。",
      "青松带雪悬铜锡，白发如霜落铁刀。",
      "常恐画工援笔写，身长七尺有眉毫。"
    ]
  },
  {
    "volume": 574,
    "sequence": 57,
    "title": "赠翰林",
    "author": "贾岛",
    "content": [
      "清重无过知内制，从前礼绝外庭人。",
      "看花在处多随驾，召宴无时不及身。",
      "马自赐来骑觉稳，诗缘见彻语长新。",
      "应怜独向名场苦，曾十余年浪过春。"
    ]
  },
  {
    "volume": 574,
    "sequence": 58,
    "title": "颂德上贾常侍",
    "author": "贾岛",
    "content": [
      "边臣说使朝天子，发语轰然激夏雷。",
      "高节羽书期独传，分符绛郡滞长材。",
      "啁啾鸟恐鹰鹯起，流散人归父母来。",
      "自顾此身无所立，恭谈祖德朵颐开。"
    ]
  },
  {
    "volume": 574,
    "sequence": 59,
    "title": "田将军书院",
    "author": "贾岛",
    "content": [
      "满庭花木半新栽，石自平湖远岸来。",
      "笋迸邻家还长竹，地经山雨几层苔。",
      "井当深夜泉微上，阁入高秋户尽开。",
      "行背曲江谁到此，琴书锁著未朝回。"
    ]
  },
  {
    "volume": 574,
    "sequence": 60,
    "title": "投庞少尹",
    "author": "贾岛",
    "content": [
      "闭户息机搔白首，中庭一树有清阴。",
      "年年不改风尘趣，日日转多泉石心。",
      "病起望山台上立，觉来听雨烛前吟。",
      "庞公相识元和岁，眷分依依直至今。"
    ]
  },
  {
    "volume": 574,
    "sequence": 61,
    "title": "夏夜登南楼",
    "author": "贾岛",
    "content": [
      "水岸寒楼带月跻，夏林初见岳阳溪。",
      "一点新萤报秋信，不知何处是菩提。"
    ]
  },
  {
    "volume": 574,
    "sequence": 62,
    "title": "题青龙寺",
    "author": "贾岛",
    "content": [
      "碣石山人一轴诗，终南山北数人知。",
      "拟看青龙寺里月，待无一点夜云时。"
    ]
  },
  {
    "volume": 574,
    "sequence": 63,
    "title": "赠李文通",
    "author": "贾岛",
    "content": [
      "营当万胜冈头下，誓立千年不朽功。",
      "天子手擎新钺斧，谏官请赠李文通。"
    ]
  },
  {
    "volume": 574,
    "sequence": 64,
    "title": "题虢州三堂赠吴郎中（一作题虢州吴郎中三堂）",
    "author": "贾岛",
    "content": [
      "无穷草树昔谁栽，新起临湖白石台。",
      "半岸泥沙孤鹤立，三堂风雨四门开。",
      "荷翻团露惊秋近，柳转斜阳过水来。",
      "昨夜北楼堪朗咏，虢城初锁月裴回。"
    ]
  },
  {
    "volume": 574,
    "sequence": 65,
    "title": "送僧",
    "author": "贾岛",
    "content": [
      "池上时时松雪落，焚香烟起见孤灯。",
      "静夜忆谁来对坐，曲江南岸寺中僧。"
    ]
  },
  {
    "volume": 574,
    "sequence": 66,
    "title": "三月晦日赠刘评事",
    "author": "贾岛",
    "content": [
      "三月正当三十日，风光别我苦吟身。",
      "共君今夜不须睡，未到晓钟犹是春。"
    ]
  },
  {
    "volume": 574,
    "sequence": 67,
    "title": "送张道者",
    "author": "贾岛",
    "content": [
      "新岁抱琴何处去，洛阳三十六峰西。",
      "生来未识山人面，不得一听乌夜啼。"
    ]
  },
  {
    "volume": 574,
    "sequence": 68,
    "title": "题鱼尊师院",
    "author": "贾岛",
    "content": [
      "老子堂前花万树，先生曾见几回春。",
      "夜煎白石平明吃，不拟教人哭此身。"
    ]
  },
  {
    "volume": 574,
    "sequence": 69,
    "title": "宿村家亭子（一作宿杜司空东亭，或题杜司户亭子）",
    "author": "贾岛",
    "content": [
      "床头枕是溪中石，井底泉通竹下池。",
      "宿客未眠过夜半，独闻山雨到来时。"
    ]
  },
  {
    "volume": 574,
    "sequence": 70,
    "title": "送称上人",
    "author": "贾岛",
    "content": [
      "归蜀拟从巫峡过，何时得入旧房禅。",
      "寺中来后谁身化，起塔栽松向野田。"
    ]
  },
  {
    "volume": 574,
    "sequence": 71,
    "title": "杨秘书新居",
    "author": "贾岛",
    "content": [
      "城角新居邻静寺，时从新阁上经楼。",
      "南山泉入宫中去，先向诗人门外流。"
    ]
  },
  {
    "volume": 574,
    "sequence": 72,
    "title": "听乐山人弹易水",
    "author": "贾岛",
    "content": [
      "朱丝弦底燕泉急，燕将云孙白日弹。",
      "嬴氏归山陵已掘，声声犹带发冲冠。"
    ]
  },
  {
    "volume": 574,
    "sequence": 73,
    "title": "经苏秦墓",
    "author": "贾岛",
    "content": [
      "沙埋古篆折碑文，六国兴亡事系君。",
      "今日凄凉无处说，乱山秋尽有寒云。"
    ]
  },
  {
    "volume": 574,
    "sequence": 74,
    "title": "题戴胜",
    "author": "贾岛",
    "content": [
      "星点花冠道士衣，紫阳宫女化身飞。",
      "能传上界春消息，若到蓬山莫放归。"
    ]
  },
  {
    "volume": 574,
    "sequence": 75,
    "title": "题隐者居",
    "author": "贾岛",
    "content": [
      "虽有柴门常不关，片云孤木伴身闲。",
      "犹嫌住久人知处，见拟移家更上山。"
    ]
  },
  {
    "volume": 574,
    "sequence": 76,
    "title": "哭孟东野",
    "author": "贾岛",
    "content": [
      "兰无香气鹤无声，哭尽秋天月不明。",
      "自从东野先生死，侧近云山得散行。"
    ]
  },
  {
    "volume": 574,
    "sequence": 77,
    "title": "过京索先生坟",
    "author": "贾岛",
    "content": [
      "京索先生三尺坟，秋风漠漠吐寒云。",
      "从来有恨君多哭，今日何人更哭君。"
    ]
  },
  {
    "volume": 574,
    "sequence": 78,
    "title": "客思",
    "author": "贾岛",
    "content": [
      "促织声尖尖似针，更深刺著旅人心。",
      "独言独语月明里，惊觉眠童与宿禽。"
    ]
  },
  {
    "volume": 574,
    "sequence": 79,
    "title": "盐池院观鹿",
    "author": "贾岛",
    "content": [
      "条峰五老势相连，此鹿来从若个边。",
      "别有野麋人不见，一生长饮白云泉。"
    ]
  },
  {
    "volume": 574,
    "sequence": 80,
    "title": "黄鹄下太液池",
    "author": "贾岛",
    "content": [
      "高飞空外鹄，下向禁中池。",
      "岸印行踪浅，波摇立影危。",
      "来从千里岛，舞拂万年枝。",
      "踉跄孤风起，裴回水沫移。",
      "幽音清露滴，野性白云随。",
      "太液无弹射，灵禽翅不垂。"
    ]
  },
  {
    "volume": 574,
    "sequence": 81,
    "title": "代旧将",
    "author": "贾岛",
    "content": [
      "旧事说如梦，谁当信老夫。",
      "战场几处在，部曲一人无。",
      "落日收病马，晴天晒阵图。",
      "犹希圣朝用，自镊白髭须。"
    ]
  },
  {
    "volume": 574,
    "sequence": 82,
    "title": "老将",
    "author": "贾岛",
    "content": [
      "胆壮乱须白，金疮蠹百骸。",
      "旌旗犹入梦，歌舞不开怀。",
      "燕雀来鹰架，尘埃满箭靫。",
      "自夸勋业重，开府是官阶。"
    ]
  },
  {
    "volume": 574,
    "sequence": 83,
    "title": "春行",
    "author": "贾岛",
    "content": [
      "去去行人远，尘随马不穷。",
      "旅情斜日后，春色早烟中。",
      "流水穿空馆，闲花发故宫。",
      "旧乡千里思，池上绿杨风。"
    ]
  },
  {
    "volume": 574,
    "sequence": 84,
    "title": "题郑常侍厅前竹",
    "author": "贾岛",
    "content": [
      "绿竹临诗酒，婵娟思不穷。",
      "乱枝低积雪，繁叶亚寒风。",
      "萧飒疑泉过，萦回有径通。",
      "侵庭根出土，隔壁笋成丛。",
      "疏影纱窗外，清音宝瑟中。",
      "卷帘终日看，欹枕几秋同。",
      "万顷歌王子，千竿伴阮公。",
      "露光怜片片，雨润爱濛濛。",
      "嶰谷蛮湖北，湘川灀水东。",
      "何如轩槛侧，苍翠袅长空。"
    ]
  },
  {
    "volume": 574,
    "sequence": 85,
    "title": "早行",
    "author": "贾岛",
    "content": [
      "早起赴前程，邻鸡尚未鸣。",
      "主人灯下别，羸马暗中行。",
      "蹋石新霜滑，穿林宿鸟惊。",
      "远山钟动后，曙色渐分明。"
    ]
  },
  {
    "volume": 574,
    "sequence": 86,
    "title": "送人南归",
    "author": "贾岛",
    "content": [
      "分手向天涯，迢迢泛海波。",
      "虽然南地远，见说北人多。",
      "山暖花常发，秋深雁不过。",
      "炎方饶胜事，此去莫蹉跎。"
    ]
  },
  {
    "volume": 574,
    "sequence": 87,
    "title": "送人南游",
    "author": "贾岛",
    "content": [
      "此别天涯远，孤舟泛海中。",
      "夜行常认火，帆去每因风。",
      "蛮国人多富，炎方语不同。",
      "雁飞难度岭，书信若为通。"
    ]
  },
  {
    "volume": 574,
    "sequence": 88,
    "title": "送道者",
    "author": "贾岛",
    "content": [
      "独向山中见，今朝又别离。",
      "一心无挂住，万里独何之。",
      "到处绝烟火，逢人话古时。",
      "此行无弟子，白犬自相随。"
    ]
  },
  {
    "volume": 574,
    "sequence": 89,
    "title": "风蝉",
    "author": "贾岛",
    "content": [
      "风蝉旦夕鸣，伴叶送新声。",
      "故里客归尽，水边身独行。",
      "噪轩高树合，惊枕暮山横。",
      "听处无人见，尘埃满甑生。"
    ]
  },
  {
    "volume": 574,
    "sequence": 90,
    "title": "清明日园林寄友人",
    "author": "贾岛",
    "content": [
      "今日清明节，园林胜事偏。",
      "晴风吹柳絮，新火起厨烟。",
      "杜草开三径，文章忆二贤。",
      "几时能命驾，对酒落花前。"
    ]
  },
  {
    "volume": 574,
    "sequence": 91,
    "title": "上杜驸马",
    "author": "贾岛",
    "content": [
      "玉山突兀压乾坤，出得朱门入戟门。",
      "妻是九重天子女，身为一品令公孙。",
      "鸳鸯殿里参皇后，龙凤堂前贺至尊。",
      "今日澧阳非久驻，伫为霖雨拜新恩。"
    ]
  },
  {
    "volume": 574,
    "sequence": 92,
    "title": "莲峰歌",
    "author": "贾岛",
    "content": [
      "锦砾潺湲玉溪水，晓来微雨藤花紫。",
      "冉冉山鸡红尾长，一声樵斧惊飞起。",
      "松剌梳空石差齿，烟香风软人参蕊。",
      "阳崖一梦伴云根，仙菌灵芝梦魂里。"
    ]
  },
  {
    "volume": 574,
    "sequence": 93,
    "title": "壮士吟",
    "author": "贾岛",
    "content": [
      "壮士不曾悲，悲即无回期。",
      "如何易水上，未歌先泪垂。"
    ]
  },
  {
    "volume": 574,
    "sequence": 94,
    "title": "题兴化园亭",
    "author": "贾岛",
    "content": [
      "破却千家作一池，不栽桃李种蔷薇。",
      "蔷薇花落秋风起，荆棘满庭君始知。"
    ]
  },
  {
    "volume": 574,
    "sequence": 95,
    "title": "竹",
    "author": "贾岛",
    "content": [
      "篱外清阴接药栏，晓风交戛碧琅玕。",
      "子猷没后知音少，粉节霜筠漫岁寒。"
    ]
  },
  {
    "volume": 574,
    "sequence": 96,
    "title": "李斯井",
    "author": "贾岛",
    "content": [
      "井存上蔡南门外，置此井时来相秦。",
      "断绠数寻垂古甃，取将寒水是何人。"
    ]
  },
  {
    "volume": 574,
    "sequence": 97,
    "title": "题诗后",
    "author": "贾岛",
    "content": [
      "二句三年得，一吟双泪流。",
      "知音如不赏，归卧故山秋。"
    ]
  },
  {
    "volume": 574,
    "sequence": 98,
    "title": "送友人之南陵",
    "author": "贾岛",
    "content": [
      "莫叹徒劳向宦途，不群气岸有谁如。",
      "南陵暂掌仇香印，北阙终行贾谊书。",
      "好趁江山寻胜境，莫辞韦杜别幽居。",
      "少年跃马同心使，免得诗中道跨驴。"
    ]
  },
  {
    "volume": 574,
    "sequence": 99,
    "title": "寻人不遇",
    "author": "贾岛",
    "content": [
      "闻说到扬州，吹箫有旧游。",
      "人来多不见，莫是上迷楼。"
    ]
  },
  {
    "volume": 574,
    "sequence": 100,
    "title": "寻隐者不遇（一作孙革访羊尊师诗）",
    "author": "贾岛",
    "content": [
      "松下问童子，言师采药去。",
      "只在此山中，云深不知处。"
    ]
  },
  {
    "volume": 574,
    "sequence": 101,
    "title": "行次汉上",
    "author": "贾岛",
    "content": [
      "习家池沼草萋萋，岚树光中信马蹄。",
      "汉主庙前湘水碧，一声风角夕阳低。"
    ]
  },
  {
    "volume": 574,
    "sequence": 102,
    "title": "马嵬",
    "author": "贾岛",
    "content": [
      "长川几处树青青，孤驿危楼对翠屏。",
      "一自上皇惆怅后，至今来往马蹄腥。"
    ]
  },
  {
    "volume": 574,
    "sequence": 103,
    "title": "冬夜送人",
    "author": "贾岛",
    "content": [
      "平明走马上村桥，花落梅溪雪未消。",
      "日短天寒愁送客，楚山无限路迢迢。"
    ]
  },
  {
    "volume": 574,
    "sequence": 104,
    "title": "句",
    "author": "贾岛",
    "content": [
      "晴风吹柳絮，新火起厨烟。",
      "长江风送客，孤馆雨留人。",
      "古岸崩将尽，平沙长未休。",
      "不如牛与羊，犹得日暮归。"
    ]
  }
]