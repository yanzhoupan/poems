[
  {
    "volume": 59,
    "sequence": 1,
    "title": "日",
    "author": "李峤",
    "content": [
      "旦出扶桑路，遥升若木枝。",
      "云间五色满，霞际九光披。",
      "东陆苍龙驾，南郊赤羽驰。",
      "倾心比葵藿，朝夕奉光曦。"
    ]
  },
  {
    "volume": 59,
    "sequence": 2,
    "title": "月",
    "author": "李峤",
    "content": [
      "桂满三五夕，蓂开二八时。",
      "清辉飞鹊鉴，新影学蛾眉。",
      "皎洁临疏牖，玲珑鉴薄帷。",
      "愿言从爱客，清夜幸同嬉。"
    ]
  },
  {
    "volume": 59,
    "sequence": 3,
    "title": "星",
    "author": "李峤",
    "content": [
      "蜀郡灵槎转，丰城宝剑新。",
      "将军临北塞，天子入西秦。",
      "未作三台辅，宁为五老臣。",
      "今宵颍川曲，谁识聚贤人。"
    ]
  },
  {
    "volume": 59,
    "sequence": 4,
    "title": "风",
    "author": "李峤",
    "content": [
      "落日生蘋末，摇扬遍远林。",
      "带花疑凤舞，向竹似龙吟。",
      "月动临秋扇，松清入夜琴。",
      "若至兰台下，还拂楚王襟。"
    ]
  },
  {
    "volume": 59,
    "sequence": 5,
    "title": "云",
    "author": "李峤",
    "content": [
      "英英大梁国，郁郁秘书台。",
      "碧落从龙起，青山触石来。",
      "官名光邃古，盖影耿轻埃。",
      "飞感高歌发，威加四海回。"
    ]
  },
  {
    "volume": 59,
    "sequence": 6,
    "title": "烟",
    "author": "李峤",
    "content": [
      "瑞气凌青阁，空濛上翠微。",
      "迥浮双阙路，遥拂九仙衣。",
      "桑柘迎寒色，松篁暗晚晖。",
      "还当紫霄上，时接彩鸾飞。"
    ]
  },
  {
    "volume": 59,
    "sequence": 7,
    "title": "露",
    "author": "李峤",
    "content": [
      "滴沥明花苑，葳蕤泫竹丛。",
      "玉垂丹棘上，珠湛绿荷中。",
      "夜警千年鹤，朝零七月风。",
      "愿凝仙掌内，长奉未央宫。"
    ]
  },
  {
    "volume": 59,
    "sequence": 8,
    "title": "雾",
    "author": "李峤",
    "content": [
      "曹公迷楚泽，汉帝出平城。",
      "涿鹿妖氛静，丹山霁色明。",
      "类烟飞稍重，方雨散还轻。",
      "倘入非熊兆，宁思玄豹情。"
    ]
  },
  {
    "volume": 59,
    "sequence": 9,
    "title": "雨",
    "author": "李峤",
    "content": [
      "西北云肤起，东南雨足来。",
      "灵童出海见，神女向台回。",
      "斜影风前合，圆文水上开。",
      "十旬无破块，九土信康哉。"
    ]
  },
  {
    "volume": 59,
    "sequence": 10,
    "title": "雪",
    "author": "李峤",
    "content": [
      "瑞雪惊千里，同云暗九霄。",
      "地疑明月夜，山似白云朝。",
      "逐舞花光动，临歌扇影飘。",
      "大周天阙路，今日海神朝。"
    ]
  },
  {
    "volume": 59,
    "sequence": 11,
    "title": "山",
    "author": "李峤",
    "content": [
      "地镇标神秀，峨眉上翠氛。",
      "泉飞一道带，峰出半天云。",
      "古壁丹青色，新花绮绣纹。",
      "已开封禅所，希谒圣明君。"
    ]
  },
  {
    "volume": 59,
    "sequence": 12,
    "title": "石",
    "author": "李峤",
    "content": [
      "宗子维城固，将军饮羽威。",
      "岩花鉴里发，云叶锦中飞。",
      "入宋星初陨，过湘燕早归。",
      "倘因持补极，宁复想支机。"
    ]
  },
  {
    "volume": 59,
    "sequence": 13,
    "title": "原",
    "author": "李峤",
    "content": [
      "玉粲销忧日，江淹起恨年。",
      "带川遥绮错，分隰迥阡眠。",
      "□□横周甸，莓苔阙晋田。",
      "方知急难响，长在脊令篇。"
    ]
  },
  {
    "volume": 59,
    "sequence": 14,
    "title": "野",
    "author": "李峤",
    "content": [
      "凤出秦郊迥，鹑飞楚塞空。",
      "苍梧云影去，涿鹿雾光通。",
      "草暗少原绿，花明入蜀红。",
      "谁言版筑士，犹处傅岩中。"
    ]
  },
  {
    "volume": 59,
    "sequence": 15,
    "title": "田",
    "author": "李峤",
    "content": [
      "贡禹怀书日，张衡作赋辰。",
      "杏花开凤轸，菖叶布龙鳞。",
      "瑞麦两岐秀，嘉禾同颖新。",
      "宁知帝王力，击壤自安贫。"
    ]
  },
  {
    "volume": 59,
    "sequence": 16,
    "title": "道",
    "author": "李峤",
    "content": [
      "铜驼分巩洛，剑阁低临邛。",
      "紫徼三千里，青楼十二重。",
      "玉关尘似雪，金穴马如龙。",
      "今日中衢上，尧尊更可逢。"
    ]
  },
  {
    "volume": 59,
    "sequence": 17,
    "title": "海",
    "author": "李峤",
    "content": [
      "习坎疏丹壑，朝宗合紫微。",
      "三山巨鳌涌，万里大鹏飞。",
      "楼写春云色，珠含明月辉。",
      "会因添雾露，方逐众川归。"
    ]
  },
  {
    "volume": 59,
    "sequence": 18,
    "title": "江",
    "author": "李峤",
    "content": [
      "日夕三江望，灵潮万里回。",
      "霞津锦浪云，月浦练花开。",
      "湍似黄牛去，涛从白马来。",
      "英灵已杰出，谁识卿云才。"
    ]
  },
  {
    "volume": 59,
    "sequence": 19,
    "title": "河",
    "author": "李峤",
    "content": [
      "源出昆仑中，长波接汉空。",
      "桃花来马颊，竹箭入龙宫。",
      "德水千年变，荣光五色通。",
      "若披兰叶检，□□□□□。"
    ]
  },
  {
    "volume": 59,
    "sequence": 20,
    "title": "洛",
    "author": "李峤",
    "content": [
      "九洛韶光媚，三川物候新。",
      "花明丹凤浦，日映玉鸡津。",
      "元礼期仙客，陈王睹丽人。",
      "神龟方锡瑞，绿字重来臻。"
    ]
  },
  {
    "volume": 59,
    "sequence": 21,
    "title": "城",
    "author": "李峤",
    "content": [
      "四塞称天府，三河建洛都。",
      "飞云霭层阙，白日丽南隅。",
      "独下仙人凤，群惊御史乌。",
      "何辞一万里，边徼捍匈奴。"
    ]
  },
  {
    "volume": 59,
    "sequence": 22,
    "title": "门",
    "author": "李峤",
    "content": [
      "奕奕彤闱下，煌煌紫禁隈。",
      "阿房万户列，阊阖九重开。",
      "疏广遗荣去，于公待驷来。",
      "讵知金马侧，方朔有奇才。"
    ]
  },
  {
    "volume": 59,
    "sequence": 23,
    "title": "市",
    "author": "李峤",
    "content": [
      "闤闠开三市，旗亭起百寻。",
      "渐离初击筑，司马正弹琴。",
      "细柳龙鳞映，长槐兔月阴。",
      "徒知观卫玉，讵肯挂秦巾。"
    ]
  },
  {
    "volume": 59,
    "sequence": 24,
    "title": "井",
    "author": "李峤",
    "content": [
      "玉甃谈仙客，铜台赏魏君。",
      "蜀都宵映火，杞国旦生云。",
      "向日莲花净，含风李树薰。",
      "已开千里国，还聚五星文。"
    ]
  },
  {
    "volume": 59,
    "sequence": 25,
    "title": "宅",
    "author": "李峤",
    "content": [
      "寂寞蓬蒿径，喧喧湫隘庐。",
      "屡隆长者辙，时引故人车。",
      "孟母迁邻罢，将军辞第初。",
      "谁怜草玄处，独对一床书。"
    ]
  },
  {
    "volume": 59,
    "sequence": 26,
    "title": "池",
    "author": "李峤",
    "content": [
      "彩棹浮太液，清觞醉习家。",
      "诗情对明月，云曲拂流霞。",
      "烟散龙形净，波含凤影斜。",
      "安仁动秋兴，鱼鸟思空赊。"
    ]
  },
  {
    "volume": 59,
    "sequence": 27,
    "title": "楼",
    "author": "李峤",
    "content": [
      "百尺重城际，千寻大道隈。",
      "汉宫井干起，吴国落星开。",
      "笛怨绿珠去，箫随弄玉来。",
      "销忧聊暇日，谁识仲宣才。"
    ]
  },
  {
    "volume": 59,
    "sequence": 28,
    "title": "桥",
    "author": "李峤",
    "content": [
      "乌鹊填应满，黄公去不归。",
      "势疑虹始见，形似雁初飞。",
      "妙应七星制，高分半月辉。",
      "秦王空构石，仙岛远难依。"
    ]
  },
  {
    "volume": 59,
    "sequence": 29,
    "title": "经",
    "author": "李峤",
    "content": [
      "汉室鸿儒盛，邹堂大义明。",
      "五千道德阐，三百礼仪成。",
      "青紫方拾芥，黄金徒满籝。",
      "谁知怀逸辩，重席冠群英。"
    ]
  },
  {
    "volume": 59,
    "sequence": 30,
    "title": "史",
    "author": "李峤",
    "content": [
      "马记天官设，班图地里新。",
      "善谈方亹亹，青简见彬彬。",
      "方朔初闻汉，荆轲昔向秦。",
      "正辞堪载笔，终冀作良臣。"
    ]
  },
  {
    "volume": 59,
    "sequence": 31,
    "title": "诗",
    "author": "李峤",
    "content": [
      "都尉仙凫远，梁王驷马来。",
      "扇中纨素制，机上锦纹回。",
      "天子三章传，陈王七步才。",
      "缁衣久擅美，祖德信悠哉。"
    ]
  },
  {
    "volume": 59,
    "sequence": 32,
    "title": "赋",
    "author": "李峤",
    "content": [
      "布义孙卿子，登高楚屈平。",
      "铜台初下笔，乐观正飞缨。",
      "乍有凌云势，时闻掷地声。",
      "造端长体物，无复大夫名。"
    ]
  },
  {
    "volume": 59,
    "sequence": 33,
    "title": "书",
    "author": "李峤",
    "content": [
      "削简龙文见，临池鸟迹舒。",
      "河图八卦出，洛范九畴初。",
      "垂露春光满，崩云骨气馀。",
      "请君看入木，一寸乃非虚。"
    ]
  },
  {
    "volume": 59,
    "sequence": 34,
    "title": "檄",
    "author": "李峤",
    "content": [
      "羽檄本宣明，由来□木声。",
      "联翩至汉国，迢递入燕营。",
      "毛义持书去，张仪韫璧行。",
      "曹风虽觉愈，陈草始知名。"
    ]
  },
  {
    "volume": 59,
    "sequence": 35,
    "title": "纸",
    "author": "李峤",
    "content": [
      "妙迹蔡侯施，芳名左伯驰。",
      "云飞锦绮落，花发缥红披。",
      "舒卷随幽显，廉方合轨仪。",
      "莫惊反掌字，当取葛洪规。"
    ]
  },
  {
    "volume": 59,
    "sequence": 36,
    "title": "笔",
    "author": "李峤",
    "content": [
      "握管门庭侧，含毫山水隈。",
      "霜辉简上发，锦字梦中开。",
      "鹦鹉摛文至，麒麟绝句来。",
      "何当遇良史，左右振奇才。"
    ]
  },
  {
    "volume": 59,
    "sequence": 37,
    "title": "砚",
    "author": "李峤",
    "content": [
      "左思裁赋日，王充作论年。",
      "光随锦文发，形带石岩圆。",
      "积润循毫思，开池小学前。",
      "君苗徒见爇，谁咏士衡篇。"
    ]
  },
  {
    "volume": 59,
    "sequence": 38,
    "title": "墨",
    "author": "李峤",
    "content": [
      "长安分石炭，上党结松心。",
      "绕画蝇初落，含滋绶更深。",
      "悲丝光易染，叠素彩还沉。",
      "别有张芝学，书池幸见临。"
    ]
  },
  {
    "volume": 59,
    "sequence": 39,
    "title": "剑",
    "author": "李峤",
    "content": [
      "我有昆吾剑，求趋夫子庭。",
      "白虹时切玉，紫气夜干星。",
      "锷上芙蓉动，匣中霜雪明。",
      "倚天持报国，画地取雄名。"
    ]
  },
  {
    "volume": 59,
    "sequence": 40,
    "title": "刀",
    "author": "李峤",
    "content": [
      "列辟鸣鸾至，惟良佩犊旋。",
      "带环疑写月，引鉴似含泉。",
      "入梦华梁上，含锋彩笔前。",
      "莫惊一百炼，特拟定三边。"
    ]
  },
  {
    "volume": 59,
    "sequence": 41,
    "title": "箭",
    "author": "李峤",
    "content": [
      "汉甸初收羽，燕城忽解围。",
      "影随流水急，光带落星飞。",
      "夏列三成范，尧沉九日辉。",
      "断蛟云梦泽，希为识忘归。"
    ]
  },
  {
    "volume": 59,
    "sequence": 42,
    "title": "弹",
    "author": "李峤",
    "content": [
      "侠客持苏合，佳游满帝乡。",
      "避丸深可诮，求炙遂难忘。",
      "金迸疑星落，珠沉似月光。",
      "谁知少孺子，将此见吴王。"
    ]
  },
  {
    "volume": 59,
    "sequence": 43,
    "title": "弩",
    "author": "李峤",
    "content": [
      "挺质本轩皇，申威振远方。",
      "机张惊雉雊，玉彩耀星芒。",
      "高鸟行应尽，清猿坐见伤。",
      "苏秦六百步，持此说韩王。"
    ]
  },
  {
    "volume": 59,
    "sequence": 44,
    "title": "旗",
    "author": "李峤",
    "content": [
      "桂影承宵月，虹辉接曙云。",
      "纵横齐八阵，舒卷引三军。",
      "日薄蛟龙影，风翻鸟隼文。",
      "谁知怀勇志，蟠地几缤纷。"
    ]
  },
  {
    "volume": 59,
    "sequence": 45,
    "title": "旌",
    "author": "李峤",
    "content": [
      "告善康庄侧，求贤市肆中。",
      "拥麾分彩雉，持节曳丹虹。",
      "影丽天山雪，光摇朔寒风。",
      "方知美周政，抗旆赋车攻。"
    ]
  },
  {
    "volume": 59,
    "sequence": 46,
    "title": "戈",
    "author": "李峤",
    "content": [
      "富父舂喉日，殷辛漂杵年。",
      "晓霜含白刃，落影驻雕鋋。",
      "夕摈金门侧，朝提玉塞前。",
      "愿随龙影度，横□阵云边。"
    ]
  },
  {
    "volume": 59,
    "sequence": 47,
    "title": "鼓",
    "author": "李峤",
    "content": [
      "舜日谐鼗响，尧年韵土声。",
      "向楼疑吹击，震谷似雷惊。",
      "仙鹤排门起，灵鼍带水鸣。",
      "乐云行已奏，礼曰冀相成。"
    ]
  },
  {
    "volume": 59,
    "sequence": 48,
    "title": "弓",
    "author": "李峤",
    "content": [
      "桃文称辟恶，桑质表初生。",
      "宛转雕鞬际，依稀半月明。",
      "遥弯落雁影，虚引怯猿声。",
      "徒切乌号思，攀龙遂不成。"
    ]
  },
  {
    "volume": 59,
    "sequence": 49,
    "title": "琴",
    "author": "李峤",
    "content": [
      "名士竹林隈，鸣琴宝匣开。",
      "风前中散至，月下步兵来。",
      "淮海多为室，梁岷旧作台。",
      "子期如可听，山水响馀哀。"
    ]
  },
  {
    "volume": 59,
    "sequence": 50,
    "title": "瑟",
    "author": "李峤",
    "content": [
      "伏羲初制法，素女昔传名。",
      "流水嘉鱼跃，丛台舞凤惊。",
      "嘉宾饮未极，君子娱俱并。",
      "倘入丘之户，应知由也情。"
    ]
  },
  {
    "volume": 59,
    "sequence": 51,
    "title": "琵琶",
    "author": "李峤",
    "content": [
      "朱丝闻岱谷，铄质本多端。",
      "半月分弦出，丛花拂面安。",
      "将军曾制曲，司马屡陪观。",
      "本是胡中乐，希君马上弹。"
    ]
  },
  {
    "volume": 59,
    "sequence": 52,
    "title": "筝",
    "author": "李峤",
    "content": [
      "蒙恬芳轨设，游楚妙弹开。",
      "新曲帐中发，清音指下来。",
      "钿装模六律，柱列配三才。",
      "莫听西秦奏，筝筝有剩哀。"
    ]
  },
  {
    "volume": 59,
    "sequence": 53,
    "title": "钟（一作宋之问诗）",
    "author": "李峤",
    "content": [
      "既接南邻磬，还随北里笙。",
      "平陵通曙响，长乐警宵声。",
      "秋至含霜动，春归应律鸣。",
      "欲知常待扣，金虚有馀清。"
    ]
  },
  {
    "volume": 59,
    "sequence": 54,
    "title": "箫",
    "author": "李峤",
    "content": [
      "虞舜调清管，王褒赋雅音。",
      "参差横凤翼，搜索动人心。",
      "□□□□□，□□□□□。",
      "□□□□□，□□□□□。"
    ]
  },
  {
    "volume": 59,
    "sequence": 55,
    "title": "笛（一作宋之问诗）",
    "author": "李峤",
    "content": [
      "羌笛写龙声，长吟入夜清。",
      "关山孤月下，来向陇头鸣。",
      "逐吹梅花落，含春柳色惊。",
      "行观向子赋，坐忆旧邻情。"
    ]
  },
  {
    "volume": 59,
    "sequence": 56,
    "title": "笙",
    "author": "李峤",
    "content": [
      "悬匏曲沃上，孤筱汶阳隈。",
      "形写歌鸾翼，声随舞凤衰。",
      "欢娱分北里，纯孝即南陔。",
      "今日虞音奏，跄跄鸟兽来。"
    ]
  },
  {
    "volume": 59,
    "sequence": 57,
    "title": "歌",
    "author": "李峤",
    "content": [
      "汉帝临汾水，周仙去洛滨。",
      "郢中吟白雪，梁上绕飞尘。",
      "响发行云驻，声随子夜新。",
      "愿君听扣角，当自识贤臣。"
    ]
  },
  {
    "volume": 59,
    "sequence": 58,
    "title": "舞",
    "author": "李峤",
    "content": [
      "妙伎游金谷，佳人满石城。",
      "霞衣席上转，花岫雪前朝。",
      "仪凤谐清曲，回鸾应雅声。",
      "非君一愿重，谁赏素腰轻。"
    ]
  }
]