[
  {
    "volume": 93,
    "sequence": 1,
    "title": "九日幸临渭亭登高应制得开字",
    "author": "卢藏用",
    "content": [
      "上月重阳满，中天万乘来。",
      "萸依佩里发，菊向酒边开。",
      "圣泽烟云动，宸文象纬回。",
      "小臣无以答，愿奉亿千杯。"
    ]
  },
  {
    "volume": 93,
    "sequence": 2,
    "title": "奉和九月九日登慈恩寺浮图应制",
    "author": "卢藏用",
    "content": [
      "化塔龙山起，中天凤辇迂。",
      "彩旒牵画刹，杂佩冒香萸。",
      "宝叶擎千座，金英渍百盂。",
      "秋云飘圣藻，霄极捧连珠。"
    ]
  },
  {
    "volume": 93,
    "sequence": 3,
    "title": "宋主簿鸣皋梦赵六予未及报而陈子云亡今追…贻平昔游旧",
    "author": "卢藏用",
    "content": [
      "暮川罕停波，朝云无留色。",
      "故人琴与诗，可存不可识。",
      "识心尚可亲，琴诗非故人。",
      "鸣皋初梦赵，蜀国已悲陈。",
      "感化伤沦灭，魂交惜未申。",
      "冥期失幽报，兹理复今晨。",
      "前嗟成后泣，已矣将何及。",
      "旧感与新悲，虚怀酬昔时。",
      "赵侯鸿宝气，独负青云姿。",
      "群有含妙识，众象悬清机。",
      "雄谈尽物变，精义解人颐。",
      "在阴既独善，幽跃自为疑。",
      "踠彼千里足，伤哉一尉欺。",
      "陈生富清理，卓荦兼文史。",
      "思缛巫山云，调逸岷江水。",
      "铿锵哀忠义，感激怀知己。",
      "负剑登蓟门，孤游入燕市。",
      "浩歌去京国，归守西山趾。",
      "幽居探元化，立言见千祀。",
      "埋没经济情，良园竟云已。",
      "坐忆平生游，十载怀嵩丘。",
      "题书满古壁，采药遍岩幽。",
      "子微化金鼎，仙笙不可求。",
      "荣哉宋与陆，名宦美中州。",
      "存亡一暌阻，岐路方悠悠。",
      "自予事山海，及兹人世改。",
      "传闻当世荣，皆入古人名。",
      "无复平原赋，空馀邻笛声。",
      "泣对西州使，悲访北邙茔。",
      "新坟蔓宿草，旧阙毁残铭。",
      "为君成此曲，因言寄友生。",
      "默语无穷事，凋伤共此情。"
    ]
  },
  {
    "volume": 93,
    "sequence": 4,
    "title": "饯唐州高使君赴任",
    "author": "卢藏用",
    "content": [
      "饯酒临丰树，褰帷出鲁阳。",
      "蕙兰春已晚，桐柏路犹长。",
      "祖逖方城镇，安期外氏乡。",
      "从来二千石，天子命唯良。"
    ]
  },
  {
    "volume": 93,
    "sequence": 5,
    "title": "饯许州宋司马赴任",
    "author": "卢藏用",
    "content": [
      "国为休征选，舆因仲举题。",
      "山川襄野隔，朋酒灞亭暌。",
      "零雨征轩骛，秋风别骥嘶。",
      "骊歌一曲罢，愁望正凄凄。"
    ]
  },
  {
    "volume": 93,
    "sequence": 6,
    "title": "奉和立春游苑迎春应制",
    "author": "卢藏用",
    "content": [
      "天游龙辇驻城闉，上苑迟光晚更新。",
      "瑶台半入黄山路，玉槛傍临玄霸津。",
      "梅香欲待歌前落，兰气先过酒上春。",
      "幸预柏台称献寿，愿陪千亩及农晨。"
    ]
  },
  {
    "volume": 93,
    "sequence": 7,
    "title": "奉和幸安乐公主山庄应制",
    "author": "卢藏用",
    "content": [
      "皇女琼台天汉浔，星桥月宇构山林。",
      "飞萝半拂银题影，瀑布环流玉砌阴。",
      "菊浦香随鹦鹉泛，箫楼韵逐凤凰吟。",
      "瑶池驻跸恩方久，璧月无文兴转深。"
    ]
  },
  {
    "volume": 93,
    "sequence": 8,
    "title": "夜宴安乐公主宅",
    "author": "卢藏用",
    "content": [
      "侯家主第一时新，上席华年不惜春。",
      "珠釭缀日那知夜，玉斝流霞畏底晨。"
    ]
  },
  {
    "volume": 93,
    "sequence": 9,
    "title": "九月九日幸临渭亭登高应制得涘字",
    "author": "岑羲",
    "content": [
      "重九开科历，千龄逢圣纪。",
      "爰豫瞩秦垌，升高临灞涘。",
      "玉醴浮仙菊，琼筵荐芳芷。",
      "一闻帝舜歌，欢娱良未已。"
    ]
  },
  {
    "volume": 93,
    "sequence": 10,
    "title": "奉和九月九日登慈恩寺浮屠应制",
    "author": "岑羲",
    "content": [
      "宝台耸天外，玉辇步云端。",
      "日丽重阳景，风摇季月寒。",
      "梵堂遥集雁，帝乐近翔鸾。",
      "愿献延龄酒，长承湛露欢。"
    ]
  },
  {
    "volume": 93,
    "sequence": 11,
    "title": "饯唐州高使君",
    "author": "岑羲",
    "content": [
      "苍茫南塞地，明媚上春时。",
      "目极伤千里，怀君不自持。",
      "征车别岐路，斜日下崦嵫。",
      "一叹轺轩阻，悠悠即所思。"
    ]
  },
  {
    "volume": 93,
    "sequence": 12,
    "title": "奉和春日幸望春宫应制",
    "author": "岑羲",
    "content": [
      "和风助律应韶年，清跸乘高入望仙。",
      "花笑莺歌迎帝辇，云披日霁俯皇川。",
      "南山近压仙楼上，北斗平临御扆前。",
      "一奏恩荣同镐宴，空知率舞听薰弦。"
    ]
  },
  {
    "volume": 93,
    "sequence": 13,
    "title": "奉和幸安乐公主山庄应制",
    "author": "岑羲",
    "content": [
      "银榜重楼出雾开，金舆步辇向天来。",
      "泉声迥入吹箫曲，山势遥临献寿杯。",
      "帝女含笑流飞电，乾文动色象昭回。",
      "诚愿北极拱尧日，微臣抃舞咏康哉。"
    ]
  },
  {
    "volume": 93,
    "sequence": 14,
    "title": "夜宴安乐公主新宅",
    "author": "岑羲",
    "content": [
      "金榜重楼开夜扉，琼筵爱客未言归。",
      "衔欢不觉银河曙，尽醉那知玉漏稀。"
    ]
  },
  {
    "volume": 93,
    "sequence": 15,
    "title": "仪坤庙乐章二首",
    "author": "薛稷",
    "content": [
      "阳灵配德，阴魄昭升。",
      "尧坛凤下，汉室龙兴。",
      "伣天作对，前旒是凝。",
      "化行南国，道盛西陵。",
      "造舟集灌，无德而称。",
      "我粢既洁，我醴既澄。",
      "阴阴灵庙，光灵若凭。",
      "德馨惟飨，孝思烝烝。",
      "乾道既亨，坤元以贞。",
      "肃雍攸在，辅佐斯成。",
      "外睦九族，内光一庭。",
      "克生睿哲，祚我休明。",
      "钦若徽范，悠哉淑灵。",
      "建兹清宫，于彼上京。",
      "缩茅以献，絜秬惟馨。",
      "实受其福，斯乎亿龄。"
    ]
  },
  {
    "volume": 93,
    "sequence": 16,
    "title": "九日幸临渭亭登高应制得历字",
    "author": "薛稷",
    "content": [
      "暮节乘原野，宣游俯崖壁。",
      "秋登华实满，气严鹰隼击。",
      "仙菊含霜泛，圣藻临云锡。",
      "愿陪九九辰，长奉千千历。"
    ]
  },
  {
    "volume": 93,
    "sequence": 17,
    "title": "慈恩寺九日应制",
    "author": "薛稷",
    "content": [
      "宝宫星宿劫，香塔鬼神功。",
      "王游盛尘外，睿览出区中。",
      "日宇开初景，天词掩大风。",
      "微臣谢时菊，薄采入芳丛。"
    ]
  },
  {
    "volume": 93,
    "sequence": 18,
    "title": "早春鱼亭山",
    "author": "薛稷",
    "content": [
      "春气动百草，纷荣时断续。",
      "白云自高妙，裴回空山曲。",
      "阳林花已红，寒涧苔未绿。",
      "伊余息人事，萧寂无营欲。",
      "客行虽云远，玩之聊自足。"
    ]
  },
  {
    "volume": 93,
    "sequence": 19,
    "title": "秋日还京陕西十里作",
    "author": "薛稷",
    "content": [
      "驱车越陕郊，北顾临大河。",
      "隔河望乡邑，秋风水增波。",
      "西登咸阳途，日暮忧思多。",
      "傅岩既纡郁，首山亦嵯峨。",
      "操筑无昔老，采薇有遗歌。",
      "客游节回换，人生知几何。"
    ]
  },
  {
    "volume": 93,
    "sequence": 20,
    "title": "奉和送金城公主适西蕃应制",
    "author": "薛稷",
    "content": [
      "天道宁殊俗，慈仁乃戢兵。",
      "怀荒寄赤子，忍爱鞠苍生。",
      "月下琼娥去，星分宝婺行。",
      "关山马上曲，相送不胜情。"
    ]
  },
  {
    "volume": 93,
    "sequence": 21,
    "title": "春日登楼野望",
    "author": "薛稷",
    "content": [
      "凭轩聊一望，春色几芬菲。",
      "野外烟初合，楼前花正飞。",
      "娇莺弄新响，斜日散馀晖。",
      "谁忍孤游客，言念独依依。"
    ]
  },
  {
    "volume": 93,
    "sequence": 22,
    "title": "饯许州宋司马赴任",
    "author": "薛稷",
    "content": [
      "令弟与名兄，高才振两京。",
      "别序闻鸿雁，离章动鶺鴒。",
      "远朋驰翰墨，胜地写丹青。",
      "风月相思夜，劳望颍川星。"
    ]
  },
  {
    "volume": 93,
    "sequence": 23,
    "title": "奉和圣制春日幸望春宫应制",
    "author": "薛稷",
    "content": [
      "九春风景足林泉，四面云霞敞御筵。",
      "花镂黄山绣作苑，草图玄灞锦为川。",
      "飞觞竞醉心回日，走马争先眼著鞭。",
      "喜奉仙游归路远，直言行乐不言旋。"
    ]
  },
  {
    "volume": 93,
    "sequence": 24,
    "title": "奉和幸安乐公主山庄应制",
    "author": "薛稷",
    "content": [
      "主家园囿极新规，帝郊游豫奉天仪。",
      "欢宴瑶台镐京集，赏赐铜山蜀道移。",
      "曲阁交映金精板，飞花乱下珊瑚枝。",
      "借问今朝八龙驾，何如昔日望仙池。"
    ]
  },
  {
    "volume": 93,
    "sequence": 25,
    "title": "秋朝览镜",
    "author": "薛稷",
    "content": [
      "客心惊落木，夜坐听秋风。",
      "朝日看容鬓，生涯在镜中。"
    ]
  },
  {
    "volume": 93,
    "sequence": 26,
    "title": "夜宴安乐公主新宅",
    "author": "薛稷",
    "content": [
      "秦楼宴喜月裴回，妓筵银烛满庭开。",
      "坐中香气排花出，扇后歌声逐酒来。"
    ]
  },
  {
    "volume": 93,
    "sequence": 27,
    "title": "饯唐永昌",
    "author": "薛稷",
    "content": [
      "河洛风烟壮市朝，送君飞凫去渐遥。",
      "更思明年桃李月，花红柳绿宴浮桥。"
    ]
  },
  {
    "volume": 93,
    "sequence": 28,
    "title": "九日幸临渭亭登高应制得酒字",
    "author": "马怀素",
    "content": [
      "睿赏叶通三，宸游契重九。",
      "兰将叶布席，菊用香浮酒。",
      "落日下桑榆，秋风歇杨柳。",
      "幸齐东户庆，希荐南山寿。"
    ]
  },
  {
    "volume": 93,
    "sequence": 29,
    "title": "奉和九月九日登慈恩寺浮图应制",
    "author": "马怀素",
    "content": [
      "季月启重阳，金舆陟宝坊。",
      "御旗横日道，仙塔俨云庄。",
      "帝跸千官从，乾词七曜光。",
      "顾惭文墨职，无以颂时康。"
    ]
  },
  {
    "volume": 93,
    "sequence": 30,
    "title": "奉和送金城公主适西蕃应制",
    "author": "马怀素",
    "content": [
      "帝子今何去，重姻适异方。",
      "离情怆宸掖，别路绕关梁。",
      "望绝园中柳，悲缠陌上桑。",
      "空馀愿黄鹤，东顾忆回翔。"
    ]
  },
  {
    "volume": 93,
    "sequence": 31,
    "title": "饯许州宋司马赴任",
    "author": "马怀素",
    "content": [
      "颍川开郡邑，角宿分躔野。",
      "君非仲举才，谁是题舆者。",
      "悯悯琴上鹤，萧萧路傍马。",
      "严程若可留，别袂希再把。"
    ]
  },
  {
    "volume": 93,
    "sequence": 32,
    "title": "饯唐州高使君赴任",
    "author": "马怀素",
    "content": [
      "外牧资贤守，斯人奉帝俞。",
      "淮南膺建隼，渭北暂分符。",
      "坐叹烟波隔，行嗟物候殊。",
      "何年升美课，回首北城隅。"
    ]
  },
  {
    "volume": 93,
    "sequence": 33,
    "title": "奉和立春游苑迎春应制",
    "author": "马怀素",
    "content": [
      "玄籥飞灰出洞房，青郊迎气肇初阳。",
      "仙舆暂下宜春苑，御醴行开荐寿觞。",
      "映水轻苔犹隐绿，缘堤弱柳未舒黄。",
      "唯有裁花饰簪鬓，恒随圣藻狎年光。"
    ]
  },
  {
    "volume": 93,
    "sequence": 34,
    "title": "奉和圣制春日幸望春宫应制",
    "author": "马怀素",
    "content": [
      "彩仗雕舆俯碧浔，行春御气发皇心。",
      "摇风细柳萦驰道，映日轻花出禁林。",
      "遍野园亭开帟幕，连堤草树狎衣簪。",
      "谬参西掖沾尧酒，愿沐南薰解舜琴。"
    ]
  },
  {
    "volume": 93,
    "sequence": 35,
    "title": "奉和人日宴大明宫恩赐彩缕人胜应制",
    "author": "马怀素",
    "content": [
      "日宇千门平旦开，天容万象列昭回。",
      "三阳候节金为胜，百福迎祥玉作杯。",
      "就暖风光偏著柳，辞寒雪影半藏梅。",
      "何幸得参词赋职，自怜终乏马卿才。"
    ]
  },
  {
    "volume": 93,
    "sequence": 36,
    "title": "奉和幸安乐公主山庄应制",
    "author": "马怀素",
    "content": [
      "主家台沼胜平阳，帝幸欢娱乐未央。",
      "掩映雕窗交极浦，参差绣户绕回塘。",
      "泉声百处传歌曲，树影千重对舞行。",
      "圣酒一沾何以报，唯欣颂德奉时康。"
    ]
  },
  {
    "volume": 93,
    "sequence": 37,
    "title": "兴庆池侍宴应制",
    "author": "马怀素",
    "content": [
      "积水逶迤绕直城，含虚皎镜有馀清。",
      "图云曲榭连缇幕，映日中塘间彩旌。",
      "赏洽犹闻箫管沸，欢留更睹木兰轻。",
      "无劳海上寻仙客，即此蓬莱在帝京。"
    ]
  },
  {
    "volume": 93,
    "sequence": 38,
    "title": "夜宴安乐公主宅",
    "author": "马怀素",
    "content": [
      "凤楼窈窕凌三袭，翠幌玲珑瞰九衢。",
      "复道中宵留宴衎，弥令上客想踟蹰。"
    ]
  },
  {
    "volume": 93,
    "sequence": 39,
    "title": "饯唐永昌",
    "author": "马怀素",
    "content": [
      "闻君出宰洛阳隅，宾友称觞饯路衢。",
      "别后相思在何处，只应关下望仙凫。"
    ]
  }
]