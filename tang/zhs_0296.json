[
  {
    "volume": 296,
    "sequence": 1,
    "title": "富阳南楼望浙江风起",
    "author": "张南史",
    "content": [
      "南楼渚风起，树杪见沧波。",
      "稍觉征帆上，萧萧暮雨多。",
      "沙洲殊未极，云水更相和。",
      "欲问任公子，垂纶意若何。"
    ]
  },
  {
    "volume": 296,
    "sequence": 2,
    "title": "奉酬李舍人秋日寓直见寄",
    "author": "张南史",
    "content": [
      "秋日金华直，遥知玉佩清。",
      "九重门更肃，五色诏初成。",
      "槐落宫中影，鸿高苑外声。",
      "翻从魏阙下，江海寄幽情。"
    ]
  },
  {
    "volume": 296,
    "sequence": 3,
    "title": "同韩侍郎秋朝使院",
    "author": "张南史",
    "content": [
      "重门启曙关，一叶报秋还。",
      "露井桐柯湿，风庭鹤翅闲。",
      "忘情簪白笔，假梦入青山。",
      "惆怅只应此，难裁语默间。"
    ]
  },
  {
    "volume": 296,
    "sequence": 4,
    "title": "送朱大游塞（一作送朱大北游）",
    "author": "张南史",
    "content": [
      "岁暮一为别，江湖聊自宽。",
      "且无人事处，谁谓客行难。",
      "郢曲怜公子，吴州忆伯鸾。",
      "苍苍远山际，松柏独宜寒。"
    ]
  },
  {
    "volume": 296,
    "sequence": 5,
    "title": "送郑录事赴太原",
    "author": "张南史",
    "content": [
      "叹息不相见，红颜今白头。",
      "重为西候别，方起北风愁。",
      "六月胡天冷，双城汾水流。",
      "卢谌即故吏，还复向并州。"
    ]
  },
  {
    "volume": 296,
    "sequence": 6,
    "title": "送余赞善使还赴薛尚书幕",
    "author": "张南史",
    "content": [
      "音书不可论，河塞雪纷纷。",
      "雁足期苏武，狐裘见薛君。",
      "城池通紫陌，鞍马入黄云。",
      "远棹漳渠水，平流几处分。"
    ]
  },
  {
    "volume": 296,
    "sequence": 7,
    "title": "送李侍御入茅山采药",
    "author": "张南史",
    "content": [
      "苦县家风在，茅山道录传。",
      "聊听骢马使，却就紫阳仙。",
      "江海生岐路，云霞入洞天。",
      "莫令千岁鹤，飞到草堂前。"
    ]
  },
  {
    "volume": 296,
    "sequence": 8,
    "title": "寄中书李舍人",
    "author": "张南史",
    "content": [
      "昨宵凄断处，对月与临风。",
      "鹤病三江上，兰衰百草中。",
      "题诗随谢客，饮酒寄黄翁。",
      "早岁心相待，还因贵贱同。"
    ]
  },
  {
    "volume": 296,
    "sequence": 9,
    "title": "和崔中丞中秋月",
    "author": "张南史",
    "content": [
      "秋夜月偏明，西楼独有情。",
      "千家看露湿，万里觉天清。",
      "映水金波动，衔山桂树生。",
      "不知飞鹊意，何用此时惊。"
    ]
  },
  {
    "volume": 296,
    "sequence": 10,
    "title": "西陵怀灵一上人兼寄朱放",
    "author": "张南史",
    "content": [
      "淮海风涛起，江关忧思长。",
      "同悲鹊绕树，独坐雁随阳。",
      "山晚云藏雪，汀寒月照霜。",
      "由来濯缨处，渔父爱沧浪。"
    ]
  },
  {
    "volume": 296,
    "sequence": 11,
    "title": "寄静虚上人云门",
    "author": "张南史",
    "content": [
      "寒日白云里，法侣自提携。",
      "竹径通城下，松门隔水西。",
      "方同沃洲去，不自武陵迷。",
      "仿佛心疑处，高峰是会稽。"
    ]
  },
  {
    "volume": 296,
    "sequence": 12,
    "title": "送司空十四北游宋州",
    "author": "张南史",
    "content": [
      "九拒危城下，萧条送尔归。",
      "寒风吹画角，暮雪犯征衣。",
      "道里犹成间，亲朋重与违。",
      "白云愁欲断，看入大梁飞。"
    ]
  },
  {
    "volume": 296,
    "sequence": 13,
    "title": "殷卿宅夜宴",
    "author": "张南史",
    "content": [
      "日暗城乌宿，天寒枥马嘶。",
      "词人留上客，妓女出中闺。",
      "积雪连灯照，回廊映竹迷。",
      "太常今夜宴，谁不醉如泥。"
    ]
  },
  {
    "volume": 296,
    "sequence": 14,
    "title": "宣城雪后还望郡中寄孟侍御（立春后开元观送强文学还京）",
    "author": "张南史",
    "content": [
      "腊后年华变，关西驿骑遥。",
      "塞鸿连暮雪，江柳动寒条。",
      "山水还鄣郡，图书入汉朝。",
      "高楼非别处，故使百忧销。"
    ]
  },
  {
    "volume": 296,
    "sequence": 15,
    "title": "独孤常州北亭",
    "author": "张南史",
    "content": [
      "北洫敞高明，凭轩见野情。",
      "朝回五马迹，更胜百花名。",
      "海树凝烟远，湖田见鹤清。",
      "云光侵素壁，水影荡闲楹。",
      "俗赖褰帷谒，人欢倒屣迎。",
      "始能崇结构，独有谢宣城。"
    ]
  },
  {
    "volume": 296,
    "sequence": 16,
    "title": "早春书事奉寄中书李舍人",
    "author": "张南史",
    "content": [
      "儒服山东士，衡门洛下居。",
      "风尘游上路，简册委空庐。",
      "戎马生郊日，贤人避地初。",
      "窜身初浩荡，投迹岂踌躇。",
      "翠羽怜穷鸟，琼枝顾散樗。",
      "还令亲道术，倒欲混樵渔。",
      "敝缊袍多补，飞蓬鬓少梳。",
      "诵诗陪贾谊，酌酒伴应璩。",
      "鹤膝兵家备，凫茨俭岁储。",
      "泊舟依野水，开径接园蔬。",
      "暂阅新山泽，长怀故里闾。",
      "思贤乘朗月，览古到荒墟。",
      "在竹惭充箭，为兰幸免锄。",
      "那堪闻相府，更遣诣公车。",
      "蹇足终难进，颦眉竟未舒。",
      "事从因病止，生寄负恩馀。",
      "不见神仙久，无由鄙吝祛。",
      "帝庭张礼乐，天阁绣簪裾。",
      "日色浮青琐，香烟近玉除。",
      "神清王子敬，气逐马相如。",
      "铜漏时常静，金门步转徐。",
      "唯看五字表，不记八行书。",
      "宿昔投知己，周旋谢起予。",
      "只应高位隔，讵是故情疏。",
      "为报周多士，须怜楚子虚。",
      "一身从弃置，四节苦居诸。",
      "柳发三条陌，花飞六辅渠。",
      "灵盘浸沆瀣，龙首映储胥。",
      "北海樽留客，西江水救鱼。",
      "长安同日远，不敢咏归欤。"
    ]
  },
  {
    "volume": 296,
    "sequence": 17,
    "title": "陆胜宅秋暮雨中探韵同作",
    "author": "张南史",
    "content": [
      "同人永日自相将，深竹闲园偶辟疆。",
      "已被秋风教忆鲙，更闻寒雨劝飞觞。",
      "归心莫问三江水，旅服徒沾九日霜。",
      "醉里欲寻骑马路，萧条几处有垂杨。"
    ]
  },
  {
    "volume": 296,
    "sequence": 18,
    "title": "春日道中寄孟侍御",
    "author": "张南史",
    "content": [
      "春来游子傍归路，时有白云遮独行。",
      "水流乱赴石潭响，花开不知山树名。",
      "谁家鱼网求鲜食，几处人烟事火耕。",
      "昨日已尝村酒熟，一杯思与孟嘉倾。"
    ]
  },
  {
    "volume": 296,
    "sequence": 19,
    "title": "江北春望赠皇甫补阙",
    "author": "张南史",
    "content": [
      "闲园柳绿井桃红，野径荒墟左右通。",
      "清迥独连江水北，芳菲更似洛城东。",
      "时看雨歇人归岫，每觉潮来树起风。",
      "闻道金门堪避世，何须身与海鸥同。"
    ]
  },
  {
    "volume": 296,
    "sequence": 20,
    "title": "酬张二仓曹杨子闲居见寄兼呈韩郎中左补阙皇甫冉",
    "author": "张南史",
    "content": [
      "孤云独鹤自悠悠，别后经年尚泊舟。",
      "渔父致词相借问，仙郎能赋许依投。",
      "折芳远计三春草，乘兴闲看万里流。",
      "莫怪杜门频乞假，不堪扶病拜龙楼。"
    ]
  },
  {
    "volume": 296,
    "sequence": 21,
    "title": "秋夜闻雁寄南十五兼呈空和尚（一作和空上人）",
    "author": "张南史",
    "content": [
      "晚节闻君道趣深，结茅栽树近东林。",
      "禅师几度曾摩顶，高士何年更发心。",
      "北渚三更闻过雁，西城万木动寒砧。",
      "不见支公与玄度，相思拥膝坐长吟。"
    ]
  },
  {
    "volume": 296,
    "sequence": 22,
    "title": "雪",
    "author": "张南史",
    "content": [
      "雪，雪。",
      "花片，玉屑。",
      "结阴风，凝暮节。",
      "高岭虚晶，平原广洁。",
      "初从云外飘，还向空中噎。",
      "千门万户皆静，兽炭皮裘自热。",
      "此时双舞洛阳人，谁悟郢中歌断绝。"
    ]
  },
  {
    "volume": 296,
    "sequence": 23,
    "title": "月",
    "author": "张南史",
    "content": [
      "月，月。",
      "暂盈，还缺。",
      "上虚空，生溟渤。",
      "散彩无际，移轮不歇。",
      "桂殿入西秦，菱歌映南越。",
      "正看云雾秋卷，莫待关山晓没。",
      "天涯地角不可寻，清光永夜何超忽。"
    ]
  },
  {
    "volume": 296,
    "sequence": 24,
    "title": "泉",
    "author": "张南史",
    "content": [
      "泉，泉。",
      "色净，苔鲜。",
      "石上激，云中悬。",
      "津流竹树，脉乱山川。",
      "扣玉千声应，含风百道连。",
      "太液并归池上，云阳旧出宫边。",
      "北陵井深凿不到，我欲添泪作潺湲。"
    ]
  },
  {
    "volume": 296,
    "sequence": 25,
    "title": "竹",
    "author": "张南史",
    "content": [
      "竹，竹。",
      "披山，连谷。",
      "出东南，殊草木。",
      "叶细枝劲，霜停露宿。",
      "成林处处云，抽笋年年玉。",
      "天风乍起争韵，池水相涵更绿。",
      "却寻庾信小园中，闲对数竿心自足。"
    ]
  },
  {
    "volume": 296,
    "sequence": 26,
    "title": "花",
    "author": "张南史",
    "content": [
      "花，花。",
      "深浅，芬葩。",
      "凝为雪，错为霞。",
      "莺和蝶到，苑占宫遮。",
      "已迷金谷路，频驻玉人车。",
      "芳草欲陵芳树，东家半落西家。",
      "愿得春风相伴去，一攀一折向天涯。"
    ]
  },
  {
    "volume": 296,
    "sequence": 27,
    "title": "草",
    "author": "张南史",
    "content": [
      "草，草。",
      "折宜，看好。",
      "满地生，催人老。",
      "金殿玉砌，荒城古道。",
      "青青千里遥，怅怅三春早。",
      "每逢南北离别，乍逐东西倾倒。",
      "一身本是山中人，聊与王孙慰怀抱。",
      "。"
    ]
  }
]