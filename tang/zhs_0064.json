[
  {
    "volume": 64,
    "sequence": 1,
    "title": "奉和圣制夏日游石淙山",
    "author": "姚崇",
    "content": [
      "二室三涂光地险，均霜揆日处天中。",
      "石泉石镜恒留月，山鸟山花竞逐风。",
      "周王久谢瑶池赏，汉主悬惭玉树宫。",
      "别有祥烟伴佳气，能随轻辇共葱葱。"
    ]
  },
  {
    "volume": 64,
    "sequence": 2,
    "title": "故洛阳城侍宴应制",
    "author": "姚崇",
    "content": [
      "游豫停仙跸，登临对晚晴。",
      "川凫连倒影，岩鸟应虚声。",
      "野奏风成曲，山居云作缨。",
      "今朝丘壑上，高兴小蓬瀛。"
    ]
  },
  {
    "volume": 64,
    "sequence": 3,
    "title": "春日洛阳城侍宴",
    "author": "姚崇",
    "content": [
      "南山开宝历，北渚对芳蹊。",
      "的历风梅度，参差露草低。",
      "尧樽临上席，舜乐下前溪。",
      "任重由来醉，乘酣志转迷。"
    ]
  },
  {
    "volume": 64,
    "sequence": 4,
    "title": "秋夜望月",
    "author": "姚崇",
    "content": [
      "明月有馀鉴，羁人殊未安。",
      "桂含秋树晚，波入夜池寒。",
      "灼灼云枝净，光光草露团。",
      "所思迷所在，长望独长叹。"
    ]
  },
  {
    "volume": 64,
    "sequence": 5,
    "title": "夜渡江（一作柳中庸诗）",
    "author": "姚崇",
    "content": [
      "夜渚带浮烟，苍茫晦远天。",
      "舟轻不觉动，缆急始知牵。",
      "听草遥寻岸，闻香暗识莲。",
      "唯看孤帆影，常似客心悬。"
    ]
  },
  {
    "volume": 64,
    "sequence": 6,
    "title": "奉和圣制龙池篇",
    "author": "姚崇",
    "content": [
      "恭闻帝里生灵沼，应报明君鼎业新。",
      "既协翠泉光宝命，还符白水出真人。",
      "此时舜海潜龙跃，此地尧河带马巡。",
      "独有前池一小雁，叨承旧惠入天津。"
    ]
  },
  {
    "volume": 64,
    "sequence": 7,
    "title": "句",
    "author": "姚崇",
    "content": [
      "扇掩将雏曲，钗承堕马鬟。",
      "（见《海录碎事》，又见后张昌宗太平公主山亭侍宴诗）"
    ]
  },
  {
    "volume": 64,
    "sequence": 8,
    "title": "奉和御制璟与张说源乾曜同日上官命宴都堂赐诗应制",
    "author": "宋璟",
    "content": [
      "丞相邦之重，非贤谅不居。",
      "老臣慵且惫，何德以当诸。",
      "厚秩先为忝，崇班复此除。",
      "太常陈礼乐，中掖降簪裾。",
      "圣酒山河润，仙文象纬舒。",
      "冒恩怀宠锡，陈力省空虚。",
      "郭隗惭无骏，冯谖愧有鱼。",
      "不知周勃者，荣幸定何如。"
    ]
  },
  {
    "volume": 64,
    "sequence": 9,
    "title": "奉和圣制同二相已下群官乐游园宴",
    "author": "宋璟",
    "content": [
      "侍饮终酺会，承恩续胜游。",
      "戴天惟庆幸，选地即殊尤。",
      "北向祗双阙，南临赏一丘。",
      "曲江新溜暖，上苑杂花稠。",
      "亹亹韶弦屡，戋戋贲帛周。",
      "醉归填畛陌，荣耀接轩裘。"
    ]
  },
  {
    "volume": 64,
    "sequence": 10,
    "title": "奉和圣制送张说巡边",
    "author": "宋璟",
    "content": [
      "帝道薄存兵，王师尚有征。",
      "是关司马法，爰命总戎行。",
      "画阃崇威信，分麾盛宠荣。",
      "聚观方结辙，出祖遂倾城。",
      "圣酒江河润，天词象纬明。",
      "德风边草偃，胜气朔云平。",
      "宰国推良器，为军挹壮声。",
      "至和常得体，不战即亡精。",
      "以智泉宁竭，其徐海自清。",
      "迟还庙堂坐，赠别故人情。"
    ]
  },
  {
    "volume": 64,
    "sequence": 11,
    "title": "奉和圣制答张说扈从南出雀鼠谷",
    "author": "宋璟",
    "content": [
      "秦地雄西夏，并州近北胡。",
      "禹行山启路，舜在邑为都。",
      "忽视寒暄隔，深思险易殊。",
      "四时宗伯叙，六义宰臣铺。",
      "征作宫常应，星环日每纡。",
      "盛哉逢道合，良以致亨衢。"
    ]
  },
  {
    "volume": 64,
    "sequence": 12,
    "title": "蒲津迎驾",
    "author": "宋璟",
    "content": [
      "回銮下蒲坂，飞旆指秦京。",
      "洛上黄云送，关中紫气迎。",
      "霞朝看马色，月晓听鸡鸣。",
      "防拒连山险，长桥压水平。",
      "省方知化洽，察俗觉时清。",
      "天下长无事，空馀襟带名。"
    ]
  },
  {
    "volume": 64,
    "sequence": 13,
    "title": "送苏尚书赴益州",
    "author": "宋璟",
    "content": [
      "我望风烟接，君行霰雪飞。",
      "园亭若有送，杨柳最依依。",
      "卷六十五"
    ]
  }
]