[
  {
    "volume": 201,
    "sequence": 1,
    "title": "奉和中书舍人贾至早朝大明宫",
    "author": "岑参",
    "content": [
      "鸡鸣紫陌曙光寒，莺啭皇州春色阑。",
      "金阙晓钟开万户，玉阶仙仗拥千官。",
      "花迎剑珮星初落，柳拂旌旗露未干。",
      "独有凤凰池上客，阳春一曲和皆难。"
    ]
  },
  {
    "volume": 201,
    "sequence": 2,
    "title": "和祠部王员外雪后早朝即事",
    "author": "岑参",
    "content": [
      "长安雪后似春归，积素凝华连曙晖。",
      "色借玉珂迷晓骑，光添银烛晃朝衣。",
      "西山落月临天仗，北阙晴云捧禁闱。",
      "闻道仙郎歌白雪，由来此曲和人稀。"
    ]
  },
  {
    "volume": 201,
    "sequence": 3,
    "title": "奉和相公发益昌",
    "author": "岑参",
    "content": [
      "相国临戎别帝京，拥麾持节远横行。",
      "朝登剑阁云随马，夜渡巴江雨洗兵。",
      "山花万朵迎征盖，川柳千条拂去旌。",
      "暂到蜀城应计日，须知明主待持衡。"
    ]
  },
  {
    "volume": 201,
    "sequence": 4,
    "title": "秋夕读书幽兴，献兵部李侍郎",
    "author": "岑参",
    "content": [
      "年纪蹉跎四十强，自怜头白始为郎。",
      "雨滋苔藓侵阶绿，秋飒梧桐覆井黄。",
      "惊蝉也解求高树，旅雁还应厌后行。",
      "览卷试穿邻舍壁，明灯何惜借馀光。"
    ]
  },
  {
    "volume": 201,
    "sequence": 5,
    "title": "使君席夜送严河南赴长水（得时字）",
    "author": "岑参",
    "content": [
      "娇歌急管杂青丝，银烛金杯映翠眉。",
      "使君地主能相送，河尹天明坐莫辞。",
      "春城月出人皆醉，野戍花深马去迟。",
      "寄声报尔山翁道，今日河南胜昔时。"
    ]
  },
  {
    "volume": 201,
    "sequence": 6,
    "title": "暮春虢州东亭送李司马归扶风别庐",
    "author": "岑参",
    "content": [
      "柳亸莺娇花复殷，红亭绿酒送君还。",
      "到来函谷愁中月，归去磻谿梦里山。",
      "帘前春色应须惜，世上浮名好是闲。",
      "西望乡关肠欲断，对君衫袖泪痕斑。"
    ]
  },
  {
    "volume": 201,
    "sequence": 7,
    "title": "九日使君席奉饯卫中丞赴长水",
    "author": "岑参",
    "content": [
      "节使横行西出师，鸣弓擐甲羽林儿。",
      "台上霜风凌草木，军中杀气傍旌旗。",
      "预知汉将宣威日，正是胡尘欲灭时。",
      "为报使君多泛菊，更将弦管醉东篱。"
    ]
  },
  {
    "volume": 201,
    "sequence": 8,
    "title": "西掖省即事",
    "author": "岑参",
    "content": [
      "西掖重云开曙晖，北山疏雨点朝衣。",
      "千门柳色连青琐，三殿花香入紫微。",
      "平明端笏陪鹓列，薄暮垂鞭信马归。",
      "官拙自悲头白尽，不如岩下偃荆扉。"
    ]
  },
  {
    "volume": 201,
    "sequence": 9,
    "title": "首春渭西郊行，呈蓝田张二主簿",
    "author": "岑参",
    "content": [
      "回风度雨渭城西，细草新花踏作泥。",
      "秦女峰头雪未尽，胡公陂上日初低。",
      "愁窥白发羞微禄，悔别青山忆旧谿。",
      "闻道辋川多胜事，玉壶春酒正堪携。"
    ]
  },
  {
    "volume": 201,
    "sequence": 10,
    "title": "赴嘉州过城固县，寻永安超禅师房",
    "author": "岑参",
    "content": [
      "满寺枇杷冬著花，老僧相见具袈裟。",
      "汉王城北雪初霁，韩信台西日欲斜。",
      "门外不须催五马，林中且听演三车。",
      "岂料巴川多胜事，为君书此报京华。"
    ]
  },
  {
    "volume": 201,
    "sequence": 11,
    "title": "酬畅当嵩山寻麻道士见寄（一作卢纶诗）",
    "author": "岑参",
    "content": [
      "闻逐樵夫闲看棋，忽逢人世是秦时。",
      "开云种玉嫌山浅，渡海传书怪鹤迟。",
      "阴洞石幢微有字，古坛松树半无枝。",
      "烦君远示青囊录，愿得相从一问师。"
    ]
  },
  {
    "volume": 201,
    "sequence": 12,
    "title": "和刑部成员外秋夜寓直寄台省知己",
    "author": "岑参",
    "content": [
      "列宿光三署，仙郎直五宵。",
      "时衣天子赐，厨膳大官调。",
      "长乐钟应近，明光漏不遥。",
      "黄门持被覆，侍女捧香烧。",
      "笔为题诗点，灯缘起草挑。",
      "竹喧交砌叶，柳亸拂窗条。",
      "粉署荣新命，霜台忆旧僚。",
      "名香播兰蕙，重价蕴琼瑶。",
      "击水翻沧海，抟风透赤霄。",
      "微才喜同舍，何幸忽闻韶。"
    ]
  },
  {
    "volume": 201,
    "sequence": 13,
    "title": "送卢郎中除杭州赴任",
    "author": "岑参",
    "content": [
      "罢起郎官草，初分刺史符。",
      "海云迎过楚，江月引归吴。",
      "城底涛声震，楼端蜃气孤。",
      "千家窥驿舫，五马饮春湖。",
      "柳色供诗用，莺声送酒须。",
      "知君望乡处，枉道上姑苏。"
    ]
  },
  {
    "volume": 201,
    "sequence": 14,
    "title": "奉送李宾客荆南迎亲",
    "author": "岑参",
    "content": [
      "迎亲辞旧苑，恩诏下储闱。",
      "昨见双鱼去，今看驷马归。",
      "驿帆湘水阔，客舍楚山稀。",
      "手把黄香扇，身披莱子衣。",
      "鹊随金印喜，乌傍板舆飞。",
      "胜作东征赋，还家满路辉。"
    ]
  },
  {
    "volume": 201,
    "sequence": 15,
    "title": "送严维下第还江东",
    "author": "岑参",
    "content": [
      "勿叹今不第，似君殊未迟。",
      "且归沧洲去，相送青门时。",
      "望鸟指乡远，问人愁路疑。",
      "敝裘沾暮雪，归棹带流澌。",
      "严子滩复在，谢公文可追。",
      "江皋如有信，莫不寄新诗。"
    ]
  },
  {
    "volume": 201,
    "sequence": 16,
    "title": "六月三十日水亭送华阴王少府还县（得潭字）",
    "author": "岑参",
    "content": [
      "亭晚人将别，池凉酒未酣。",
      "关门劳夕梦，仙掌引归骖。",
      "荷叶藏鱼艇，藤花罥客簪。",
      "残云收夏暑，新雨带秋岚。",
      "失路情无适，离怀思不堪。",
      "赖兹庭户里，别有小江潭。"
    ]
  },
  {
    "volume": 201,
    "sequence": 17,
    "title": "饯王岑判官赴襄阳道",
    "author": "岑参",
    "content": [
      "故人汉阳使，走马向南荆。",
      "不厌楚山路，只怜襄水清。",
      "津头习氏宅，江上夫人城。",
      "夜入橘花宿，朝穿桐叶行。",
      "害群应自慑，持法固须平。",
      "暂得青门醉，斜光速去程。"
    ]
  },
  {
    "volume": 201,
    "sequence": 18,
    "title": "送薛弁归河东",
    "author": "岑参",
    "content": [
      "薛侯故乡处，五老峰西头。",
      "归路秦树灭，到乡河水流。",
      "看君马首去，满耳蝉声愁。",
      "献赋今未售，读书凡几秋。",
      "应过伯夷庙，为上关城楼。",
      "楼上能相忆，西南指雍州。"
    ]
  },
  {
    "volume": 201,
    "sequence": 19,
    "title": "送薛播擢第归河东",
    "author": "岑参",
    "content": [
      "归去新战胜，盛名人共闻。",
      "乡连渭川树，家近条山云。",
      "夫子能好学，圣朝全用文。",
      "弟兄负世誉，词赋超人群。",
      "雨气醒别酒，城阴低暮曛。",
      "遥知出关后，更有一终军。"
    ]
  },
  {
    "volume": 201,
    "sequence": 20,
    "title": "送陶铣弃举荆南觐省",
    "author": "岑参",
    "content": [
      "明时不爱璧，浪迹东南游。",
      "何必世人识，知君轻五侯。",
      "采兰度汉水，问绢过荆州。",
      "异国有归兴，去乡无客愁。",
      "天寒楚塞雨，月净襄阳秋。",
      "坐见吾道远，令人看白头。"
    ]
  },
  {
    "volume": 201,
    "sequence": 21,
    "title": "送史司马赴崔相公幕（一作无名氏诗，一作李白诗）",
    "author": "岑参",
    "content": [
      "峥嵘丞相府，清切凤凰池。",
      "羡尔瑶台鹤，高栖琼树枝。",
      "归飞晴日好，吟弄惠风吹。",
      "正有乘轩乐，初当学舞时。",
      "珍禽在罗网，微命若游丝。",
      "愿托周南羽，相衔溪水湄。"
    ]
  },
  {
    "volume": 201,
    "sequence": 22,
    "title": "送严黄门拜御史大夫再镇蜀川兼觐省",
    "author": "岑参",
    "content": [
      "授钺辞金殿，承恩恋玉墀。",
      "登坛汉主用，讲德蜀人思。",
      "副相韩安国，黄门向子期。",
      "刀州重入梦，剑阁再题词。",
      "春草连青绶，晴花间赤旗。",
      "山莺朝送酒，江月夜供诗。",
      "许国分忧日，荣亲色养时。",
      "苍生望已久，来去不应迟。"
    ]
  },
  {
    "volume": 201,
    "sequence": 23,
    "title": "送郭仆射节制剑南",
    "author": "岑参",
    "content": [
      "铁马擐红缨，幡旗出禁城。",
      "明王亲授钺，丞相欲专征。",
      "玉馔天厨送，金杯御酒倾。",
      "剑门乘嶮过，阁道踏空行。",
      "山鸟惊吹笛，江猿看洗兵。",
      "晓云随去阵，夜月逐行营。",
      "南仲今时往，西戎计日平。",
      "将心感知己，万里寄悬旌。"
    ]
  },
  {
    "volume": 201,
    "sequence": 24,
    "title": "早秋与诸子登虢州西亭观眺",
    "author": "岑参",
    "content": [
      "亭高出鸟外，客到与云齐。",
      "树点千家小，天围万岭低。",
      "残虹挂陕北，急雨过关西。",
      "酒榼缘青壁，瓜田傍绿谿。",
      "微官何足道，爱客且相携。",
      "唯有乡园处，依依望不迷。"
    ]
  },
  {
    "volume": 201,
    "sequence": 25,
    "title": "佐郡思旧游",
    "author": "岑参",
    "content": [
      "幸得趋紫殿，却忆侍丹墀。",
      "史笔众推直，谏书人莫窥。",
      "平生恒自负，垂老此安卑。",
      "同类皆先达，非才独后时。",
      "庭槐宿鸟乱，阶草夜虫悲。",
      "白发今无数，青云未有期。"
    ]
  },
  {
    "volume": 201,
    "sequence": 26,
    "title": "灭胡曲",
    "author": "岑参",
    "content": [
      "都护新灭胡，士马气亦粗。",
      "萧条虏尘净，突兀天山孤。"
    ]
  },
  {
    "volume": 201,
    "sequence": 27,
    "title": "尚书念旧，垂赐袍衣，率题绝句献上，以申感谢",
    "author": "岑参",
    "content": [
      "富贵情还在，相逢岂间然。",
      "绨袍更有赠，犹荷故人怜。"
    ]
  },
  {
    "volume": 201,
    "sequence": 28,
    "title": "忆长安曲二章寄庞cc",
    "author": "岑参",
    "content": [
      "东望望长安，正值日初出。",
      "长安不可见，喜见长安日。",
      "长安何处在，只在马蹄下。",
      "明日归长安，为君急走马。"
    ]
  },
  {
    "volume": 201,
    "sequence": 29,
    "title": "寄韩樽",
    "author": "岑参",
    "content": [
      "夫子素多疾，别来未得书。",
      "北庭苦寒地，体内今何如。"
    ]
  },
  {
    "volume": 201,
    "sequence": 30,
    "title": "醉里送裴子赴镇西",
    "author": "岑参",
    "content": [
      "醉后未能别，待醒方送君。",
      "看君走马去，直上天山云。"
    ]
  },
  {
    "volume": 201,
    "sequence": 31,
    "title": "题井陉双谿李道士所居",
    "author": "岑参",
    "content": [
      "五粒松花酒，双谿道士家。",
      "唯求缩却地，乡路莫教赊。"
    ]
  },
  {
    "volume": 201,
    "sequence": 32,
    "title": "题云际南峰眼上人读经堂（眼公不下此堂十五年矣）",
    "author": "岑参",
    "content": [
      "结宇题三藏，焚香老一峰。",
      "云间独坐卧，只是对山松。"
    ]
  },
  {
    "volume": 201,
    "sequence": 33,
    "title": "题梁锽城中高居",
    "author": "岑参",
    "content": [
      "高住最高处，千家恒眼前。",
      "题诗饮酒后，只对诸峰眠。"
    ]
  },
  {
    "volume": 201,
    "sequence": 34,
    "title": "题三会寺苍颉造字台",
    "author": "岑参",
    "content": [
      "野寺荒台晚，寒天古木悲。",
      "空阶有鸟迹，犹似造书时。"
    ]
  },
  {
    "volume": 201,
    "sequence": 35,
    "title": "日没贺延碛作",
    "author": "岑参",
    "content": [
      "沙上见日出，沙上见日没。",
      "悔向万里来，功名是何物。"
    ]
  },
  {
    "volume": 201,
    "sequence": 36,
    "title": "西过渭州，见渭水思秦川",
    "author": "岑参",
    "content": [
      "渭水东流去，何时到雍州。",
      "凭添两行泪，寄向故园流。"
    ]
  },
  {
    "volume": 201,
    "sequence": 37,
    "title": "经陇头分水",
    "author": "岑参",
    "content": [
      "陇水何年有，潺潺逼路傍。",
      "东西流不歇，曾断几人肠。"
    ]
  },
  {
    "volume": 201,
    "sequence": 38,
    "title": "秋思",
    "author": "岑参",
    "content": [
      "那知芳岁晚，坐见寒叶堕。",
      "吾不如腐草，翻飞作萤火。"
    ]
  },
  {
    "volume": 201,
    "sequence": 39,
    "title": "行军九日思长安故园（时未收长安）",
    "author": "岑参",
    "content": [
      "强欲登高去，无人送酒来。",
      "遥怜故园菊，应傍战场开。"
    ]
  },
  {
    "volume": 201,
    "sequence": 40,
    "title": "戏题关门",
    "author": "岑参",
    "content": [
      "来亦一布衣，去亦一布衣。",
      "羞见关城吏，还从旧路归。"
    ]
  },
  {
    "volume": 201,
    "sequence": 41,
    "title": "叹白发",
    "author": "岑参",
    "content": [
      "白发生偏速，交人不奈何。",
      "今朝两鬓上，更较数茎多。"
    ]
  },
  {
    "volume": 201,
    "sequence": 42,
    "title": "题平阳郡汾桥边柳树（参曾居此郡八九年）",
    "author": "岑参",
    "content": [
      "此地曾居住，今来宛似归。",
      "可怜汾上柳，相见也依依。"
    ]
  },
  {
    "volume": 201,
    "sequence": 43,
    "title": "失题",
    "author": "岑参",
    "content": [
      "帝乡北近日，泸口南连蛮。",
      "何当遇长房，缩地到京关。"
    ]
  },
  {
    "volume": 201,
    "sequence": 44,
    "title": "献封大夫破播仙凯歌六首",
    "author": "岑参",
    "content": [
      "汉将承恩西破戎，捷书先奏未央宫。",
      "天子预开麟阁待，只今谁数贰师功。",
      "官军西出过楼兰，营幕傍临月窟寒。",
      "蒲海晓霜凝马尾，葱山夜雪扑旌竿。",
      "鸣笳叠鼓拥回军，破国平蕃昔未闻。",
      "丈夫鹊印摇边月，大将龙旗掣海云。",
      "日落辕门鼓角鸣，千群面缚出蕃城。",
      "洗兵鱼海云迎阵，秣马龙堆月照营。",
      "蕃军遥见汉家营，满谷连山遍哭声。",
      "万箭千刀一夜杀，平明流血浸空城。",
      "暮雨旌旗湿未干，胡烟白草日光寒。",
      "昨夜将军连晓战，蕃军只见马空鞍。"
    ]
  },
  {
    "volume": 201,
    "sequence": 45,
    "title": "春兴戏题赠李侯",
    "author": "岑参",
    "content": [
      "燕雀始欲衔花来，君家种桃花未开。",
      "长安二月眼看尽，寄报春风早为催。"
    ]
  },
  {
    "volume": 201,
    "sequence": 46,
    "title": "过燕支寄杜位",
    "author": "岑参",
    "content": [
      "燕支山西酒泉道，北风吹沙卷白草。",
      "长安遥在日光边，忆君不见令人老。"
    ]
  },
  {
    "volume": 201,
    "sequence": 47,
    "title": "题苜蓿峰寄家人",
    "author": "岑参",
    "content": [
      "苜蓿峰边逢立春，胡芦河上泪沾巾。",
      "闺中只是空相忆，不见沙场愁杀人。"
    ]
  },
  {
    "volume": 201,
    "sequence": 48,
    "title": "玉关寄长安李主簿",
    "author": "岑参",
    "content": [
      "东去长安万里馀，故人何惜一行书。",
      "玉关西望堪肠断，况复明朝是岁除。"
    ]
  },
  {
    "volume": 201,
    "sequence": 49,
    "title": "武威送刘判官赴碛西行军",
    "author": "岑参",
    "content": [
      "火山五月行人少，看君马去疾如鸟。",
      "都护行营太白西，角声一动胡天晓。"
    ]
  },
  {
    "volume": 201,
    "sequence": 50,
    "title": "虢州后亭送李判官使赴晋绛（得秋字）",
    "author": "岑参",
    "content": [
      "西原驿路挂城头，客散红亭雨未收。",
      "君去试看汾水上，白云犹似汉时秋。"
    ]
  },
  {
    "volume": 201,
    "sequence": 51,
    "title": "五月四日送王少府归华阴（得留字）",
    "author": "岑参",
    "content": [
      "仙掌分明引马头，西看一点是关楼。",
      "五月也须应到舍，知君不肯更淹留。"
    ]
  },
  {
    "volume": 201,
    "sequence": 52,
    "title": "原头送范侍御（得山字）",
    "author": "岑参",
    "content": [
      "百尺原头酒色殷，路傍骢马汗斑斑。",
      "别君只有相思梦，遮莫千山与万山。"
    ]
  },
  {
    "volume": 201,
    "sequence": 53,
    "title": "送李明府赴睦州，便拜觐太夫人",
    "author": "岑参",
    "content": [
      "手把铜章望海云，夫人江上泣罗裙。",
      "严滩一点舟中月，万里烟波也梦君。"
    ]
  },
  {
    "volume": 201,
    "sequence": 54,
    "title": "虢州西山亭子送范端公（得浓字）",
    "author": "岑参",
    "content": [
      "百尺红亭对万峰，平明相送到斋钟。",
      "骢马劝君皆卸却，使君家酝旧来浓。"
    ]
  },
  {
    "volume": 201,
    "sequence": 55,
    "title": "奉送贾侍御使江外",
    "author": "岑参",
    "content": [
      "新骑骢马复承恩，使出金陵过海门。",
      "荆南渭北难相见，莫惜衫襟著酒痕。"
    ]
  },
  {
    "volume": 201,
    "sequence": 56,
    "title": "崔仓曹席上送殷寅充石相判官赴淮南",
    "author": "岑参",
    "content": [
      "清淮无底绿江深，宿处津亭枫树林。",
      "驷马欲辞丞相府，一樽须尽故人心。"
    ]
  },
  {
    "volume": 201,
    "sequence": 57,
    "title": "送崔子还京",
    "author": "岑参",
    "content": [
      "匹马西从天外归，扬鞭只共鸟争飞。",
      "送君九月交河北，雪里题诗泪满衣。"
    ]
  },
  {
    "volume": 201,
    "sequence": 58,
    "title": "酒泉太守席上醉后作",
    "author": "岑参",
    "content": [
      "酒泉太守能剑舞，高堂置酒夜击鼓。",
      "胡笳一曲断人肠，座上相看泪如雨。"
    ]
  },
  {
    "volume": 201,
    "sequence": 59,
    "title": "题观楼",
    "author": "岑参",
    "content": [
      "荒楼荒井闭空山，关令乘云去不还。",
      "羽盖霓旌何处在，空留药臼向人间。"
    ]
  },
  {
    "volume": 201,
    "sequence": 60,
    "title": "草堂村寻罗生不遇",
    "author": "岑参",
    "content": [
      "数株谿柳色依依，深巷斜阳暮鸟飞。",
      "门前雪满无人迹，应是先生出未归。"
    ]
  },
  {
    "volume": 201,
    "sequence": 61,
    "title": "山房春事二首",
    "author": "岑参",
    "content": [
      "风恬日暖荡春光，戏蝶游蜂乱入房。",
      "数枝门柳低衣桁，一片山花落笔床。",
      "梁园日暮乱飞鸦，极目萧条三两家。",
      "庭树不知人死尽，春来还发旧时花。"
    ]
  },
  {
    "volume": 201,
    "sequence": 62,
    "title": "逢入京使",
    "author": "岑参",
    "content": [
      "故园东望路漫漫，双袖龙钟泪不干。",
      "马上相逢无纸笔，凭君传语报平安。"
    ]
  },
  {
    "volume": 201,
    "sequence": 63,
    "title": "过碛",
    "author": "岑参",
    "content": [
      "黄沙碛里客行迷，四望云天直下低。",
      "为言地尽天还尽，行到安西更向西。"
    ]
  },
  {
    "volume": 201,
    "sequence": 64,
    "title": "碛中作",
    "author": "岑参",
    "content": [
      "走马西来欲到天，辞家见月两回圆。",
      "今夜不知何处宿，平沙万里绝人烟。"
    ]
  },
  {
    "volume": 201,
    "sequence": 65,
    "title": "赴北庭度陇思家",
    "author": "岑参",
    "content": [
      "西向轮台万里馀，也知乡信日应疏。",
      "陇山鹦鹉能言语，为报家人数寄书。"
    ]
  },
  {
    "volume": 201,
    "sequence": 66,
    "title": "胡歌",
    "author": "岑参",
    "content": [
      "黑姓蕃王貂鼠裘，葡萄宫锦醉缠头。",
      "关西老将能苦战，七十行兵仍未休。"
    ]
  },
  {
    "volume": 201,
    "sequence": 67,
    "title": "赵将军歌",
    "author": "岑参",
    "content": [
      "九月天山风似刀，城南猎马缩寒毛。",
      "将军纵博场场胜，赌得单于貂鼠袍。"
    ]
  },
  {
    "volume": 201,
    "sequence": 68,
    "title": "醉戏窦子美人",
    "author": "岑参",
    "content": [
      "朱唇一点桃花殷，宿妆娇羞偏髻鬟。",
      "细看只似阳台女，醉著莫许归巫山。"
    ]
  },
  {
    "volume": 201,
    "sequence": 69,
    "title": "秋夜闻笛",
    "author": "岑参",
    "content": [
      "天门街西闻捣帛，一夜愁杀湘南客。",
      "长安城中百万家，不知何人吹夜笛。"
    ]
  },
  {
    "volume": 201,
    "sequence": 70,
    "title": "戏问花门酒家翁",
    "author": "岑参",
    "content": [
      "老人七十仍沽酒，千壶百瓮花门口。",
      "道傍榆荚仍似钱，摘来沽酒君肯否。"
    ]
  },
  {
    "volume": 201,
    "sequence": 71,
    "title": "春梦",
    "author": "岑参",
    "content": [
      "洞房昨夜春风起，故人尚隔湘江水。",
      "枕上片时春梦中，行尽江南数千里。"
    ]
  },
  {
    "volume": 201,
    "sequence": 72,
    "title": "冬夕",
    "author": "岑参",
    "content": [
      "浩汗霜风刮天地，温泉火井无生意。",
      "泽国龙蛇冻不伸，南山瘦柏消残翠。"
    ]
  },
  {
    "volume": 201,
    "sequence": 73,
    "title": "句",
    "author": "岑参",
    "content": [
      "初程莫早发，且宿灞桥头。"
    ]
  }
]