[
  {
    "volume": 280,
    "sequence": 1,
    "title": "李端公（一作严维诗，题作送李端）",
    "author": "卢纶",
    "content": [
      "故关衰草遍，离别自堪悲。",
      "路出寒云外，人归暮雪时。",
      "少孤为客早，多难识君迟。",
      "掩泪空相向，风尘何处期。"
    ]
  },
  {
    "volume": 280,
    "sequence": 2,
    "title": "秋晚山中别业",
    "author": "卢纶",
    "content": [
      "树老野泉清，幽人好独行。",
      "去闲知路静，归晚喜山明。",
      "兰芰通荒井，牛羊出古城。",
      "茂陵秋最冷，谁念一书生。"
    ]
  },
  {
    "volume": 280,
    "sequence": 3,
    "title": "关口逢徐迈",
    "author": "卢纶",
    "content": [
      "废寺连荒垒，那知见子真。",
      "关城夜有雪，冰渡晓无人。",
      "酒里唯多病，山中愿作邻。",
      "常闻兄弟乐，谁肯信家贫。"
    ]
  },
  {
    "volume": 280,
    "sequence": 4,
    "title": "山中咏古木",
    "author": "卢纶",
    "content": [
      "高木已萧索，夜雨复秋风。",
      "坠叶鸣丛竹，斜根拥断蓬。",
      "半侵山色里，长在水声中。",
      "此地何人到，云门去亦通。"
    ]
  },
  {
    "volume": 280,
    "sequence": 5,
    "title": "酬李端公野寺病居见寄",
    "author": "卢纶",
    "content": [
      "野寺钟昏山正阴，乱藤高竹水声深。",
      "田夫就饷还依草，野雉惊飞不过林。",
      "斋沐暂思同静室，清羸已觉助禅心。",
      "寂寞日长谁问疾，料君惟取古方寻。"
    ]
  },
  {
    "volume": 280,
    "sequence": 6,
    "title": "送少微上人游蜀",
    "author": "卢纶",
    "content": [
      "瓶钵绕禅衣，连宵宿翠微。",
      "树开巴水远，山晓蜀星稀。",
      "识遍中朝贵，多谙外学非。",
      "何当一传付，道侣愿知归。"
    ]
  },
  {
    "volume": 280,
    "sequence": 7,
    "title": "送宁国夏侯丞",
    "author": "卢纶",
    "content": [
      "楚国青芜上，秋云似白波。",
      "五湖长路少，九派乱山多。",
      "谢守通诗宴，陶公许醉过。",
      "怃然饯离阻，年鬓两蹉跎。"
    ]
  },
  {
    "volume": 280,
    "sequence": 8,
    "title": "送袁偁",
    "author": "卢纶",
    "content": [
      "谏猎名空久，多因病与贫。",
      "买书行几市，带雨别何人。",
      "客路山连水，军州日映尘。",
      "凄凉一分手，俱恨老相亲。"
    ]
  },
  {
    "volume": 280,
    "sequence": 9,
    "title": "赠别李纷",
    "author": "卢纶",
    "content": [
      "头白乘驴悬布囊，一回言别泪千行。",
      "儿孙满眼无归处，唯到尊前似故乡。"
    ]
  },
  {
    "volume": 280,
    "sequence": 10,
    "title": "罪所送苗员外上都",
    "author": "卢纶",
    "content": [
      "谋身当议罪，宁遣友朋闻。",
      "祸近防难及，愁长事未分。",
      "寂寥惊远语，幽闭望归云。",
      "亲戚如相见，唯应泣向君。"
    ]
  },
  {
    "volume": 280,
    "sequence": 11,
    "title": "送李校书赴东川幕",
    "author": "卢纶",
    "content": [
      "泥坂望青城，浮云与栈平。",
      "字形知国号，眉势识山名。",
      "编简尘封阁，戈鋋雪照营。",
      "男儿须聘用，莫信笔堪耕。"
    ]
  },
  {
    "volume": 280,
    "sequence": 12,
    "title": "至德中赠内兄刘赞",
    "author": "卢纶",
    "content": [
      "时难访亲戚，相见喜还悲。",
      "好学年空在，从戎事已迟。",
      "听琴泉落处，步履雪深时。",
      "惆怅多边信，青山共有期。"
    ]
  },
  {
    "volume": 280,
    "sequence": 13,
    "title": "春日灞亭同苗员外寄皇甫侍御（一作庾侍郎）",
    "author": "卢纶",
    "content": [
      "坐见春云暮，无因报所思。",
      "川平人去远，日暖雁飞迟。",
      "对酒山长在，看花鬓自衰。",
      "谁堪登灞岸，还作旧乡悲。"
    ]
  },
  {
    "volume": 280,
    "sequence": 14,
    "title": "送颜推官游银夏谒韩大夫",
    "author": "卢纶",
    "content": [
      "丛篁叫寒笛，满眼塞山青。",
      "才子尊前画，将军石上铭。",
      "猎声云外响，战血雨中腥。",
      "苦乐从来事，因君一涕零。"
    ]
  },
  {
    "volume": 280,
    "sequence": 15,
    "title": "咸阳送房济侍御归太原幕（昔尝与济同游此邑）",
    "author": "卢纶",
    "content": [
      "旧居无旧邻，似见故乡春。",
      "复对别离酒，欲成衰老人。",
      "客衣频染泪，军旅亦多尘。",
      "握手重相勉，平生心所因。"
    ]
  },
  {
    "volume": 280,
    "sequence": 16,
    "title": "宝泉寺送李益端公归邠宁幕",
    "author": "卢纶",
    "content": [
      "参差岩障东，云日晃龙宫。",
      "石净非因雨，松凉不为风。",
      "恋泉将鹤并，偷果与猿同。",
      "眼界尘虽染，心源蔽已通。",
      "莲花国何限，贝叶字无穷。",
      "早晚登麟阁，慈门欲付公。"
    ]
  },
  {
    "volume": 280,
    "sequence": 17,
    "title": "送何召下第后归蜀",
    "author": "卢纶",
    "content": [
      "褒斜行客过，栈道响危空。",
      "路湿云初上，山明日正中。",
      "水程通海货，地利杂吴风。",
      "一别金门远，何人复荐雄。"
    ]
  },
  {
    "volume": 280,
    "sequence": 18,
    "title": "宿定陵寺（寺在陵内）",
    "author": "卢纶",
    "content": [
      "古塔荒台出禁墙，磬声初尽漏声长。",
      "云生紫殿幡花湿，月照青山松柏香。",
      "禅室夜闻风过竹，奠筵朝启露沾裳。",
      "谁悟威灵同寂灭，更堪砧杵发昭阳。"
    ]
  },
  {
    "volume": 280,
    "sequence": 19,
    "title": "送彭开府往云中觐使君兄",
    "author": "卢纶",
    "content": [
      "一门三代贵，非是主恩偏。",
      "破虏山铭在，承家剑艺全。",
      "夺旗貂帐侧，射虎雪林前。",
      "雁塞逢兄弟，云州发管弦。",
      "冻河光带日，枯草净无烟。",
      "儒者曾修武，因贻上将篇。"
    ]
  },
  {
    "volume": 280,
    "sequence": 20,
    "title": "送李缃",
    "author": "卢纶",
    "content": [
      "旧国仍连五将营，儒衣何处谒公卿。",
      "波翻远水蒹葭动，路入寒村机杼鸣。",
      "嵇康书论多归兴，谢氏家风有学名。",
      "为问西来雨中客，空山几处是前程。"
    ]
  },
  {
    "volume": 280,
    "sequence": 21,
    "title": "送内弟韦宗仁归信州觐省",
    "author": "卢纶",
    "content": [
      "常嗟外族弟兄稀，转觉心孤是送归。",
      "醉掩壶觞人有泪，梦惊波浪日无辉。",
      "烹鱼绿岸烟浮草，摘橘青溪露湿衣。",
      "闻说江楼长卷幔，几回风起望胡威。"
    ]
  },
  {
    "volume": 280,
    "sequence": 22,
    "title": "长安疾后首秋夜即事（一作陈羽诗）",
    "author": "卢纶",
    "content": [
      "九重深锁禁城秋，月过南宫渐映楼。",
      "紫陌夜深槐露滴，碧空云尽火星流。",
      "清风刻漏传三殿，甲第歌钟乐五侯。",
      "楚客病来乡思苦，寂寥灯下不胜愁。"
    ]
  },
  {
    "volume": 280,
    "sequence": 23,
    "title": "送崔琦赴宣州幕",
    "author": "卢纶",
    "content": [
      "五马临流待幕宾，羡君谈笑出风尘。",
      "身闲就养宁辞远，世难移家莫厌贫。",
      "天际晓山三峡路，津头腊市九江人。",
      "何处遥知最惆怅，满湖青草雁声春。"
    ]
  },
  {
    "volume": 280,
    "sequence": 24,
    "title": "送杨皞东归",
    "author": "卢纶",
    "content": [
      "登楼掩泣话归期，楚树荆云发远思。",
      "日里扬帆闻戍鼓，舟中酹酒见山祠。",
      "西江风浪何时尽，北客音书欲寄谁。",
      "若说湓城杨司马，知君望国有新诗。"
    ]
  },
  {
    "volume": 280,
    "sequence": 25,
    "title": "至德中途中书事却寄李僴",
    "author": "卢纶",
    "content": [
      "乱离无处不伤情，况复看碑对古城。",
      "路绕寒山人独去，月临秋水雁空惊。",
      "颜衰重喜归乡国，身贱多惭问姓名。",
      "今日主人还共醉，应怜世故一儒生。"
    ]
  },
  {
    "volume": 280,
    "sequence": 26,
    "title": "奉和太常王卿酬中书李舍人中书寓直春夜对月见寄",
    "author": "卢纶",
    "content": [
      "露如轻雨月如霜，不见星河见雁行。",
      "虚晕入池波自泛，满轮当苑桂多香。",
      "春台几望黄龙阙，云路宁分白玉郎。",
      "是夜巴歌应金石，岂殊萤影对清光。"
    ]
  },
  {
    "volume": 280,
    "sequence": 27,
    "title": "酬包佶郎中览拙卷后见寄",
    "author": "卢纶",
    "content": [
      "令伯支离晚读书，岂知词赋称相如。",
      "枉逢花木无新思，拙就溪潭损旧居。",
      "禁路看山歌自缓，云司玩月漏应疏。",
      "沉忧敢望金门召，空愧巴歈并子虚。"
    ]
  },
  {
    "volume": 280,
    "sequence": 28,
    "title": "送史寀滑州谒贾仆射",
    "author": "卢纶",
    "content": [
      "朱门洞启俨行车，金鐍装囊半是书。",
      "君向东州问徐胤，羊公何事灭吹鱼。"
    ]
  },
  {
    "volume": 280,
    "sequence": 29,
    "title": "送鲍中丞赴太原",
    "author": "卢纶",
    "content": [
      "分路引鸣驺，喧喧似陇头。",
      "暂移西掖望，全解北门忧。",
      "专幕临都护，分曹制督邮。",
      "积冰营不下，盛雪猎方休。",
      "白草连胡帐，黄云拥戍楼。",
      "今朝送旌旆，一减鲁儒羞。"
    ]
  },
  {
    "volume": 280,
    "sequence": 30,
    "title": "送耿拾遗湋充括图书使往江淮",
    "author": "卢纶",
    "content": [
      "传令收遗籍，诸儒喜饯君。",
      "孔家唯有地，禹穴但生云。",
      "编简知还续，虫鱼亦自分。",
      "如逢北山隐，一为谢移文。"
    ]
  },
  {
    "volume": 280,
    "sequence": 31,
    "title": "送郭判官赴振武",
    "author": "卢纶",
    "content": [
      "黄河九曲流，缭绕古边州。",
      "鸣雁飞初夜，羌胡正晚秋。",
      "凄凉金管思，迢递玉人愁。",
      "七叶推多庆，须怀杀敌忧。"
    ]
  },
  {
    "volume": 280,
    "sequence": 32,
    "title": "春江夕望",
    "author": "卢纶",
    "content": [
      "洞庭芳草遍，楚客莫思归。",
      "经难人空老，逢春雁自飞。",
      "东西兄弟远，存没友朋稀。",
      "独立还垂泪，天南一布衣。"
    ]
  },
  {
    "volume": 280,
    "sequence": 33,
    "title": "送元昱尉义兴",
    "author": "卢纶",
    "content": [
      "欲成云海别，一夜梦天涯。",
      "白浪缘江雨，青山绕县花。",
      "风标当剧部，冠带称儒家。",
      "去矣谢亲爱，知予发已华。"
    ]
  },
  {
    "volume": 280,
    "sequence": 34,
    "title": "送黎兵曹往陕府结亲（所昏即君从母女弟）",
    "author": "卢纶",
    "content": [
      "郎马两如龙，春朝上路逢。",
      "鸳鸯初集水，薜荔欲依松。",
      "步帐歌声转，妆台烛影重。",
      "何言在阴者，得是戴侯宗。"
    ]
  },
  {
    "volume": 280,
    "sequence": 35,
    "title": "送乐平苗明府",
    "author": "卢纶",
    "content": [
      "累职比柴桑，清秋入楚乡。",
      "一船灯照浪，两岸树凝霜。",
      "亭吏趋寒雾，山城敛曙光。",
      "无辞折腰久，仲德在鸳行。"
    ]
  },
  {
    "volume": 280,
    "sequence": 36,
    "title": "晚到盩厔耆老家",
    "author": "卢纶",
    "content": [
      "老翁曾旧识，相引出柴门。",
      "苦话别时事，因寻溪上村。",
      "数年何处客，近日几家存。",
      "冒雨看禾黍，逢人忆子孙。",
      "乱藤穿井口，流水到篱根。",
      "惆怅不堪住，空山月又昏。"
    ]
  },
  {
    "volume": 280,
    "sequence": 37,
    "title": "卧病书怀",
    "author": "卢纶",
    "content": [
      "苦心三十载，白首遇艰难。",
      "旧地成孤客，全家赖钓竿。",
      "貌衰缘药尽，起晚为山寒。",
      "老病今如此，无人更问看。"
    ]
  },
  {
    "volume": 280,
    "sequence": 38,
    "title": "落第后归终南别业",
    "author": "卢纶",
    "content": [
      "久为名所误，春尽始归山。",
      "落羽羞言命，逢人强破颜。",
      "交疏贫病里，身老是非间。",
      "不及东溪月，渔翁夜往还。"
    ]
  },
  {
    "volume": 280,
    "sequence": 39,
    "title": "送朝邑张明府（此公善琴）",
    "author": "卢纶",
    "content": [
      "千室暮山西，浮云与树齐。",
      "剖辞云落纸，拥吏雪成泥。",
      "野火芦千顷，河田水万畦。",
      "不知琴月夜，谁得听乌啼。"
    ]
  },
  {
    "volume": 280,
    "sequence": 40,
    "title": "送李方东归（即故李校书端亲弟）",
    "author": "卢纶",
    "content": [
      "故交三四人，闻别共沾巾。",
      "举目是陈事，满城无至亲。",
      "身从丧日病，家自俭年贫。",
      "此去何堪远，遗孤在旧邻。"
    ]
  },
  {
    "volume": 280,
    "sequence": 41,
    "title": "秋晚霁后野望忆夏侯审",
    "author": "卢纶",
    "content": [
      "天晴禾黍平，畅目亦伤情。",
      "野店云日丽，孤庄砧杵鸣。",
      "川原唯寂寞，岐路自纵横。",
      "前后无俦侣，此怀谁与呈。"
    ]
  },
  {
    "volume": 280,
    "sequence": 42,
    "title": "送王尊师（一作道士）",
    "author": "卢纶",
    "content": [
      "梦别一仙人，霞衣满鹤身。",
      "旌幢天路晚，桃杏海山春。",
      "种玉非求稔，烧金不为贫。",
      "自怜头白早，难与葛洪亲。"
    ]
  },
  {
    "volume": 280,
    "sequence": 43,
    "title": "送抚州周使君（即侍中之婿）",
    "author": "卢纶",
    "content": [
      "周郎三十馀，天子赐鱼书。",
      "龙节随云水，金铙动里闾。",
      "松声三楚远，乡思百花初。",
      "若转弘农守，萧咸事不如。"
    ]
  },
  {
    "volume": 280,
    "sequence": 44,
    "title": "赠别司空曙",
    "author": "卢纶",
    "content": [
      "有月曾同赏，无秋不共悲。",
      "如何与君别，又是菊花时。"
    ]
  },
  {
    "volume": 280,
    "sequence": 45,
    "title": "送王录事赴任苏州（即舍人堂弟）",
    "author": "卢纶",
    "content": [
      "古堤迎拜路，万里一帆前。",
      "潮作浇田雨，云成煮海烟。",
      "吏闲唯重法，俗富不忧边。",
      "西掖今宵咏，还应寄阿连。"
    ]
  },
  {
    "volume": 280,
    "sequence": 46,
    "title": "大梵山寺院奉呈趣上人赵中丞",
    "author": "卢纶",
    "content": [
      "渐欲休人事，僧房学闭关。",
      "伴鱼浮水上，看鹤向林间。",
      "寺古秋仍早，松深暮更闲。",
      "月中随道友，夜夜坐空山。"
    ]
  },
  {
    "volume": 280,
    "sequence": 47,
    "title": "送恒操上人归江外觐省",
    "author": "卢纶",
    "content": [
      "依佛不违亲，高堂与寺邻。",
      "问安双树晓，求膳一僧贫。",
      "持咒过龙庙，翻经化海人。",
      "还同惠休去，儒者亦沾巾。"
    ]
  },
  {
    "volume": 280,
    "sequence": 48,
    "title": "上巳日陪齐相公花楼宴",
    "author": "卢纶",
    "content": [
      "钟陵暮春月，飞观延群英。",
      "晨霞耀中轩，满席罗金琼。",
      "持杯凝远睇，触物结幽情。",
      "树色参差绿，湖光潋滟明。",
      "礼卑瞻绛帐，恩浃厕华缨。",
      "徒记山阴兴，祓禊乃为荣。"
    ]
  },
  {
    "volume": 280,
    "sequence": 49,
    "title": "寒食",
    "author": "卢纶",
    "content": [
      "孤客飘飘岁载华，况逢寒食倍思家。",
      "莺啼远墅多从柳，人哭荒坟亦有花。",
      "浊水秦渠通渭急，黄埃京洛上原斜。",
      "驱车西近长安好，宫观参差半隐霞。"
    ]
  },
  {
    "volume": 280,
    "sequence": 50,
    "title": "舟中寒食",
    "author": "卢纶",
    "content": [
      "寒食空江曲，孤舟渺水前。",
      "斗鸡沙鸟异，禁火岸花然。",
      "日霁开愁望，波喧警醉眠。",
      "因看数茎鬓，倍欲惜芳年。"
    ]
  },
  {
    "volume": 280,
    "sequence": 51,
    "title": "元日早朝呈故省诸公",
    "author": "卢纶",
    "content": [
      "万戟凌霜布，森森瑞气间。",
      "垂衣当晓日，上寿对南山。",
      "济济延多士，跹跹舞百蛮。",
      "小臣无事谏，空愧伴鸣环。"
    ]
  },
  {
    "volume": 280,
    "sequence": 52,
    "title": "元日朝回中夜书情，寄南宫二故人",
    "author": "卢纶",
    "content": [
      "鸣珮随鹓鹭，登阶见冕旒。",
      "无能裨圣代，何事别沧洲。",
      "闲夜贫还醉，浮名老渐羞。",
      "凤城春欲晚，郎吏忆同游。"
    ]
  },
  {
    "volume": 280,
    "sequence": 53,
    "title": "裴给事宅白牡丹（一作裴潾诗）",
    "author": "卢纶",
    "content": [
      "长安豪贵惜春残，争玩街西紫牡丹。",
      "别有玉盘承露冷，无人起就月中看。"
    ]
  },
  {
    "volume": 280,
    "sequence": 54,
    "title": "送韦判官得雨中山",
    "author": "卢纶",
    "content": [
      "前峰后岭碧濛濛，草拥惊泉树带风。",
      "人语马嘶听不得，更堪长路在云中。"
    ]
  },
  {
    "volume": 280,
    "sequence": 55,
    "title": "送宛丘任少府",
    "author": "卢纶",
    "content": [
      "带绶别乡亲，东为千里人。",
      "俗讹唯竞祭，地古不留春。",
      "野戍云藏火，军城树拥尘。",
      "少年何所重，才子又清贫。"
    ]
  },
  {
    "volume": 280,
    "sequence": 56,
    "title": "送永阳崔明府",
    "author": "卢纶",
    "content": [
      "鹤唳蒹葭晓，中流见楚城。",
      "浪清风乍息，山白月犹明。",
      "废路开荒木，归人种古营。",
      "悬闻正讹俗，邴曼更知名。"
    ]
  },
  {
    "volume": 280,
    "sequence": 57,
    "title": "割飞二刀子歌",
    "author": "卢纶",
    "content": [
      "我家有翦刀，人云鬼国铁。",
      "裁罗裁绮无钝时，用来三年一股折。",
      "南中匠人淳用钢，再令盘屈随手伤。",
      "改锻割飞二刀子，色迎霁雪锋含霜。",
      "两条神物秋冰薄，刃淬初蟾鞘金错。",
      "越戟吴钩不足夸，斩犀切玉应怀怍。",
      "日试曾磨汉水边，掌中恄栗声冷然。",
      "神惊魄悸却收得，刃头已吐微微烟。",
      "刀乎刀乎何烨烨，魑魅须藏怪须慑。",
      "若非良工变尔形，只向裁缝委箱箧。"
    ]
  },
  {
    "volume": 280,
    "sequence": 58,
    "title": "送郎士元使君赴郢州",
    "author": "卢纶",
    "content": [
      "赐衣兼授节，行日郢中闻。",
      "花发登山庙，天晴阅水军。",
      "渔商三楚接，郡邑九江分。",
      "高兴应难遂，元戎有大勋。"
    ]
  },
  {
    "volume": 280,
    "sequence": 59,
    "title": "春词",
    "author": "卢纶",
    "content": [
      "北苑罗裙带，尘衢锦绣鞋。",
      "醉眠芳树下，半被落花埋。"
    ]
  },
  {
    "volume": 280,
    "sequence": 60,
    "title": "清如玉壶冰",
    "author": "卢纶",
    "content": [
      "玉壶冰始结，循吏政初成。",
      "既有虚心鉴，还如照胆清。",
      "瑶池惭洞澈，金镜让澄明。",
      "气若朝霜动，形随夜月盈。",
      "临人能不蔽，待物本无情。",
      "怯对圆光里，妍蚩自此呈。"
    ]
  },
  {
    "volume": 280,
    "sequence": 61,
    "title": "山店（一作王建诗）",
    "author": "卢纶",
    "content": [
      "登登山路行时尽，决决溪泉到处闻。",
      "风动叶声山犬吠，一家松火隔秋云。"
    ]
  }
]