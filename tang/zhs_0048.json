[
  {
    "volume": 48,
    "sequence": 1,
    "title": "奉和圣制经孔子旧宅",
    "author": "张九龄",
    "content": [
      "孔门太山下，不见登封时。",
      "徒有先王法，今为明主思。",
      "恩加万乘幸，礼致一牢祠。",
      "旧宅千年外，光华空在兹。"
    ]
  },
  {
    "volume": 48,
    "sequence": 2,
    "title": "奉和圣制次琼岳韵",
    "author": "张九龄",
    "content": [
      "山祇亦望幸，云雨见灵心。",
      "岳馆逢朝霁，关门解宿阴。",
      "咸京天上近，情渭日边临。",
      "我武因冬狩，何言是即禽。"
    ]
  },
  {
    "volume": 48,
    "sequence": 3,
    "title": "奉和圣制送李尚书入蜀",
    "author": "张九龄",
    "content": [
      "眷言感忠义，何有间山川。",
      "徇节今如此，离情空复然。",
      "皇心在勤恤，德泽委昭宣。",
      "周月成功后，明年或劳还。"
    ]
  },
  {
    "volume": 48,
    "sequence": 4,
    "title": "奉和圣制初出洛城",
    "author": "张九龄",
    "content": [
      "东土淹龙驾，西人望翠华。",
      "山川祗询物，宫观岂为家。",
      "十月回星斗，千官捧日车。",
      "洛阳无怨思，巡幸更非赊。"
    ]
  },
  {
    "volume": 48,
    "sequence": 5,
    "title": "奉和圣制途次陕州作",
    "author": "张九龄",
    "content": [
      "驰道当河陕，陈诗问国风。",
      "川原三晋别，襟带两京同。",
      "后殿函关尽，前旌阙塞通。",
      "行看洛阳陌，光景丽天中。"
    ]
  },
  {
    "volume": 48,
    "sequence": 6,
    "title": "敕赐宁王池宴",
    "author": "张九龄",
    "content": [
      "贤王有池馆，明主赐春游。",
      "淑气林间发，恩光水上浮。",
      "徒惭和鼎地，终谢巨川舟。",
      "皇泽空如此，轻生莫可酬。"
    ]
  },
  {
    "volume": 48,
    "sequence": 7,
    "title": "天津桥东旬宴得歌字韵",
    "author": "张九龄",
    "content": [
      "清洛象天河，东流形胜多。",
      "朝来逢宴喜，春尽却妍和。",
      "泉鲔欢时跃，林莺醉里歌。",
      "赐恩频若此，为乐奈人何。"
    ]
  },
  {
    "volume": 48,
    "sequence": 8,
    "title": "上阳水窗旬宴得移字韵",
    "author": "张九龄",
    "content": [
      "河汉非应到，汀洲忽在斯。",
      "仍逢帝乐下，如逐海槎窥。",
      "春赏时将换，皇恩岁不移。",
      "今朝游宴所，莫比天泉池。"
    ]
  },
  {
    "volume": 48,
    "sequence": 9,
    "title": "折杨柳",
    "author": "张九龄",
    "content": [
      "纤纤折杨柳，持此寄情人。",
      "一枝何足贵，怜是故园春。",
      "迟景那能久，芳菲不及新。",
      "更愁征戍客，容鬓老边尘。"
    ]
  },
  {
    "volume": 48,
    "sequence": 10,
    "title": "剪彩",
    "author": "张九龄",
    "content": [
      "姹女矜容色，为花不让春。",
      "既争芳意早，谁待物华真。",
      "叶作参差发，枝从点缀新。",
      "自然无限态，长在艳阳晨。"
    ]
  },
  {
    "volume": 48,
    "sequence": 11,
    "title": "和崔黄门寓直夜听蝉之作",
    "author": "张九龄",
    "content": [
      "蝉嘶玉树枝，向夕惠风吹。",
      "幸入连宵听，应缘饮露知。",
      "思深秋欲近，声静夜相宜。",
      "不是黄金饰，清香徒尔为。"
    ]
  },
  {
    "volume": 48,
    "sequence": 12,
    "title": "和姚令公从幸温汤喜雪",
    "author": "张九龄",
    "content": [
      "万乘飞黄马，千金狐白裘。",
      "正逢银霰积，如向玉京游。",
      "瑞色铺驰道，花文拂彩旒。",
      "还闻吉甫颂，不共郢歌俦。"
    ]
  },
  {
    "volume": 48,
    "sequence": 13,
    "title": "立春日晨起对积雪",
    "author": "张九龄",
    "content": [
      "忽对林亭雪，瑶华处处开。",
      "今年迎气始，昨夜伴春回。",
      "玉润窗前竹，花繁院里梅。",
      "东郊斋祭所，应见五神来。"
    ]
  },
  {
    "volume": 48,
    "sequence": 14,
    "title": "三月三日申王园亭宴集",
    "author": "张九龄",
    "content": [
      "稽亭追往事，睢苑胜前闻。",
      "飞阁凌芳树，华池落彩云。",
      "藉草人留酌，衔花鸟赴群。",
      "向来同赏处，惟恨碧林曛。"
    ]
  },
  {
    "volume": 48,
    "sequence": 15,
    "title": "三月三日登龙山",
    "author": "张九龄",
    "content": [
      "伊川与灞津，今日祓除人。",
      "岂似龙山上，还同湘水滨。",
      "衰颜忧更老，淑景望非春。",
      "禊饮岂吾事，聊将偶俗尘。"
    ]
  },
  {
    "volume": 48,
    "sequence": 16,
    "title": "和王司马折梅寄京邑昆弟",
    "author": "张九龄",
    "content": [
      "离别念同嬉，芬荣欲共持。",
      "独攀南国树，遥寄北风时。",
      "林惜迎春早，花愁去日迟。",
      "还闻折梅处，更有棣华诗。"
    ]
  },
  {
    "volume": 48,
    "sequence": 17,
    "title": "晚霁登王六东阁",
    "author": "张九龄",
    "content": [
      "试上江楼望，初逢山雨晴。",
      "连空青嶂合，向晚白云生。",
      "彼美要殊观，萧条见远情。",
      "情来不可极，日暮水流清。"
    ]
  },
  {
    "volume": 48,
    "sequence": 18,
    "title": "苏侍郎紫薇庭各赋一物得芍药",
    "author": "张九龄",
    "content": [
      "仙禁生红药，微芳不自持。",
      "幸因清切地，还遇艳阳时。",
      "名见桐君箓，香闻郑国诗。",
      "孤根若可用，非直爱华滋。"
    ]
  },
  {
    "volume": 48,
    "sequence": 19,
    "title": "和黄门卢侍御咏竹",
    "author": "张九龄",
    "content": [
      "清切紫庭垂，葳蕤防露枝。",
      "色无玄月变，声有惠风吹。",
      "高节人相重，虚心世所知。",
      "凤凰佳可食，一去一来仪。"
    ]
  },
  {
    "volume": 48,
    "sequence": 20,
    "title": "和韦尚书答梓州兄南亭宴集",
    "author": "张九龄",
    "content": [
      "棠棣闻馀兴，乌衣有旧游。",
      "门前杜城陌，池上曲江流。",
      "暇日尝繁会，清风咏阻修。",
      "始知西峙岳，同气此相求。"
    ]
  },
  {
    "volume": 48,
    "sequence": 21,
    "title": "答陈拾遗赠竹簪",
    "author": "张九龄",
    "content": [
      "与君尝此志，因物复知心。",
      "遗我龙钟节，非无玳瑁簪。",
      "幽素宜相重，雕华岂所任。",
      "为君安首饰，怀此代兼金。"
    ]
  },
  {
    "volume": 48,
    "sequence": 22,
    "title": "赠澧阳韦明府",
    "author": "张九龄",
    "content": [
      "君有百炼刃，堪断七重犀。",
      "谁开太阿匣，持割武城鸡。",
      "竟与尚书佩，遥应天子提。",
      "何时遇操宰，当使玉如泥。"
    ]
  },
  {
    "volume": 48,
    "sequence": 23,
    "title": "在洪州答綦毋学士",
    "author": "张九龄",
    "content": [
      "旬雨不愆期，由来自若时。",
      "尔无言郡政，吾岂欲天欺。",
      "常念涓尘益，惟欢草树滋。",
      "课成非所拟，人望在东菑。"
    ]
  },
  {
    "volume": 48,
    "sequence": 24,
    "title": "酬王六霁后书怀见示",
    "author": "张九龄",
    "content": [
      "云雨俱行罢，江天已洞开。",
      "炎氛霁后灭，边绪望中来。",
      "作骥君垂耳，为鱼我曝鳃。",
      "更怜湘水赋，还是洛阳才。"
    ]
  },
  {
    "volume": 48,
    "sequence": 25,
    "title": "酬王六寒朝见诒",
    "author": "张九龄",
    "content": [
      "贾生流寓日，扬子寂寥时。",
      "在物多相背，唯君独见思。",
      "渔为江上曲，雪作郢中词。",
      "忽枉兼金讯，长怀伐木诗。"
    ]
  },
  {
    "volume": 48,
    "sequence": 26,
    "title": "林亭咏",
    "author": "张九龄",
    "content": [
      "穿筑非求丽，幽闲欲寄情。",
      "偶怀因壤石，真意在蓬瀛。",
      "苔益山文古，池添竹气清。",
      "从兹果萧散，无事亦无营。"
    ]
  },
  {
    "volume": 48,
    "sequence": 27,
    "title": "晨出郡舍林下",
    "author": "张九龄",
    "content": [
      "晨兴步北林，萧散一开襟。",
      "复见林上月，娟娟犹未沉。",
      "片云自孤远，丛筱亦清深。",
      "无事由来贵，方知物外心。"
    ]
  },
  {
    "volume": 48,
    "sequence": 28,
    "title": "园中时蔬尽皆锄理唯秋兰数本委而不顾彼虽…遂赋二章",
    "author": "张九龄",
    "content": [
      "场藿已成岁，园葵亦向阳。",
      "兰时独不偶，露节渐无芳。",
      "旨异菁为蓄，甘非蔗有浆。",
      "人多利一饱，谁复惜馨香。",
      "幸得不锄去，孤苗守旧根。",
      "无心羡旨蓄，岂欲近名园。",
      "遇赏宁充佩，为生莫碍门。",
      "幽林芳意在，非是为人论。"
    ]
  },
  {
    "volume": 48,
    "sequence": 29,
    "title": "林亭寓言",
    "author": "张九龄",
    "content": [
      "林居逢岁晏，遇物使情多。",
      "蘅茝不时与，芬荣奈汝何。",
      "更怜篱下菊，无如松上萝。",
      "因依自有命，非是隔阳和。"
    ]
  },
  {
    "volume": 48,
    "sequence": 30,
    "title": "送使广州",
    "author": "张九龄",
    "content": [
      "家在湘源住，君今海峤行。",
      "经过正中道，相送倍为情。",
      "心逐书邮去，形随世网婴。",
      "因声谢远别，缘义不缘名。"
    ]
  },
  {
    "volume": 48,
    "sequence": 31,
    "title": "送姚评事入蜀各赋一物得卜肆",
    "author": "张九龄",
    "content": [
      "蜀严化已久，沉冥空所思。",
      "尝闻卖卜处，犹忆下帘时。",
      "驱传应经此，怀贤倘问之。",
      "归来说往事，历历偶心期。"
    ]
  },
  {
    "volume": 48,
    "sequence": 32,
    "title": "送窦校书见饯得云中辨江树",
    "author": "张九龄",
    "content": [
      "江水天连色，无涯净野氛。",
      "微明岸傍树，凌乱渚前云。",
      "举棹形徐转，登舻意渐分。",
      "渺茫从此去，空复惜离群。"
    ]
  },
  {
    "volume": 48,
    "sequence": 33,
    "title": "饯王司马入计同用洲字",
    "author": "张九龄",
    "content": [
      "元僚行上计，举饯出林丘。",
      "忽望题舆远，空思解榻游。",
      "别筵铺柳岸，征棹倚芦洲。",
      "独叹湘江水，朝宗向北流。"
    ]
  },
  {
    "volume": 48,
    "sequence": 34,
    "title": "东湖临泛饯王司马",
    "author": "张九龄",
    "content": [
      "南土秋虽半，东湖草未黄。",
      "聊乘风日好，来泛芰荷香。",
      "兰棹无劳速，菱歌不厌长。",
      "忽怀京洛去，难与共清光。"
    ]
  },
  {
    "volume": 48,
    "sequence": 35,
    "title": "饯济阴梁明府各探一物得荷叶",
    "author": "张九龄",
    "content": [
      "荷叶生幽渚，芳华信在兹。",
      "朝朝空此地，采采欲因谁。",
      "但恐星霜改，还将蒲稗衰。",
      "怀君美人别，聊以赠心期。"
    ]
  },
  {
    "volume": 48,
    "sequence": 36,
    "title": "饯陈学士还江南同用征字",
    "author": "张九龄",
    "content": [
      "荷蓧旋江澳，衔杯饯霸陵。",
      "别前林鸟息，归处海烟凝。",
      "风土乡情接，云山客念凭。",
      "圣朝岩穴选，应待鹤书征。"
    ]
  },
  {
    "volume": 48,
    "sequence": 37,
    "title": "通化门外送别",
    "author": "张九龄",
    "content": [
      "屡别容华改，长愁意绪微。",
      "义将私爱隔，情与故人归。",
      "薄宦无时赏，劳生有事机。",
      "离魂今夕梦，先绕旧林飞。"
    ]
  },
  {
    "volume": 48,
    "sequence": 38,
    "title": "送杨道士往天台",
    "author": "张九龄",
    "content": [
      "鬼谷还成道，天台去学仙。",
      "行应松子化，留与世人传。",
      "此地烟波远，何时羽驾旋。",
      "当须一把袂，城郭共依然。"
    ]
  },
  {
    "volume": 48,
    "sequence": 39,
    "title": "送杨府李功曹",
    "author": "张九龄",
    "content": [
      "平生属良友，结绶望光辉。",
      "何知人事拙，相与宦情非。",
      "别路穿林尽，征帆际海归。",
      "居然已多意，况复两乡违。"
    ]
  },
  {
    "volume": 48,
    "sequence": 40,
    "title": "送宛句赵少府",
    "author": "张九龄",
    "content": [
      "解巾行作吏，尊酒谢离居。",
      "修竹含清景，华池澹碧虚。",
      "地将幽兴惬，人与旧游疏。",
      "林下纷相送，多逢长者车。"
    ]
  },
  {
    "volume": 48,
    "sequence": 41,
    "title": "送韦城李少府",
    "author": "张九龄",
    "content": [
      "送客南昌尉，离亭西候春。",
      "野花看欲尽，林鸟听犹新。",
      "别酒青门路，归轩白马津。",
      "相知无远近，万里尚为邻。"
    ]
  },
  {
    "volume": 48,
    "sequence": 42,
    "title": "送苏主簿赴偃师",
    "author": "张九龄",
    "content": [
      "我与文雄别，胡然邑吏归。",
      "贤人安下位，鸷鸟欲卑飞。",
      "激节轻华冕，移官殉彩衣。",
      "羡君行乐处，从此拜庭闱。"
    ]
  },
  {
    "volume": 48,
    "sequence": 43,
    "title": "送广州周判官",
    "author": "张九龄",
    "content": [
      "海郡雄蛮落，津亭壮越台。",
      "城隅百雉映，水曲万家开。",
      "里树桄榔出，时禽翡翠来。",
      "观风犹未尽，早晚使车回。"
    ]
  },
  {
    "volume": 48,
    "sequence": 44,
    "title": "郡江南上别孙侍御",
    "author": "张九龄",
    "content": [
      "云嶂天涯尽，川途海县穷。",
      "何言此地僻，忽与故人同。",
      "身负邦君弩，情纡御史骢。",
      "王程不我驻，离思逐秋风。"
    ]
  },
  {
    "volume": 48,
    "sequence": 45,
    "title": "道逢北使题赠京邑亲知",
    "author": "张九龄",
    "content": [
      "征骖稍靡靡，去国方迟迟。",
      "路绕南登岸，情摇北上旗。",
      "故人怜别日，旅雁逐归时。",
      "岁晏无芳草，将何寄所思。"
    ]
  },
  {
    "volume": 48,
    "sequence": 46,
    "title": "江上使风呈裴宣州耀卿",
    "author": "张九龄",
    "content": [
      "江路与天连，风帆何淼然。",
      "遥林浪出没，孤舫鸟联翩。",
      "常爱千钧重，深思万事捐。",
      "报恩非徇禄，还逐贾人船。"
    ]
  },
  {
    "volume": 48,
    "sequence": 47,
    "title": "溪行寄王震",
    "author": "张九龄",
    "content": [
      "山气朝来爽，溪流日向清。",
      "远心何处惬，闲棹此中行。",
      "丛桂林间待，群鸥水上迎。",
      "徒然适我愿，幽独为谁情。"
    ]
  },
  {
    "volume": 48,
    "sequence": 48,
    "title": "自豫章南还江上作",
    "author": "张九龄",
    "content": [
      "归去南江水，磷磷见底清。",
      "转逢空阔处，聊洗滞留情。",
      "浦树遥如待，江鸥近若迎。",
      "津途别有趣，况乃濯吾缨。"
    ]
  },
  {
    "volume": 48,
    "sequence": 49,
    "title": "将至岳阳有怀赵二",
    "author": "张九龄",
    "content": [
      "湘岸多深林，青冥昼结阴。",
      "独无谢客赏，况复贾生心。",
      "草色虽云发，天光或未临。",
      "江潭非所遇，为尔白头吟。"
    ]
  },
  {
    "volume": 48,
    "sequence": 50,
    "title": "使还湘水",
    "author": "张九龄",
    "content": [
      "归舟宛何处，正值楚江平。",
      "夕逗烟村宿，朝缘浦树行。",
      "于役已弥岁，言旋今惬情。",
      "乡郊尚千里，流目夏云生。"
    ]
  },
  {
    "volume": 48,
    "sequence": 51,
    "title": "初发道中寄远",
    "author": "张九龄",
    "content": [
      "日夜乡山远，秋风复此时。",
      "旧闻胡马思，今听楚猿悲。",
      "念别朝昏苦，怀归岁月迟。",
      "壮图空不息，常恐发如丝。"
    ]
  },
  {
    "volume": 48,
    "sequence": 52,
    "title": "自湘水南行",
    "author": "张九龄",
    "content": [
      "落日催行舫，逶迤洲渚间。",
      "虽云有物役，乘此更休闲。",
      "暝色生前浦，清晖发近山。",
      "中流澹容与，唯爱鸟飞还。"
    ]
  },
  {
    "volume": 48,
    "sequence": 53,
    "title": "初入湘中有喜",
    "author": "张九龄",
    "content": [
      "征鞍穷郢路，归棹入湘流。",
      "望鸟唯贪疾，闻猿亦罢愁。",
      "两边枫作岸，数处橘为洲。",
      "却记从来意，翻疑梦里游。"
    ]
  },
  {
    "volume": 48,
    "sequence": 54,
    "title": "耒阳溪夜行",
    "author": "张九龄",
    "content": [
      "乘夕棹归舟，缘源路转幽。",
      "月明看岭树，风静听溪流。",
      "岚气船间入，霜华衣上浮。",
      "猿声虽此夜，不是别家愁。"
    ]
  },
  {
    "volume": 48,
    "sequence": 55,
    "title": "江上",
    "author": "张九龄",
    "content": [
      "长林何缭绕，远水复悠悠。",
      "尽日馀无见，为心那不愁。",
      "忆将亲爱别，行为主恩酬。",
      "感激空如此，芳时屡已遒。"
    ]
  },
  {
    "volume": 48,
    "sequence": 56,
    "title": "自彭蠡湖初入江",
    "author": "张九龄",
    "content": [
      "江岫殊空阔，云烟处处浮。",
      "上来群噪鸟，中去独行舟。",
      "牢落谁相顾，逶迤日自愁。",
      "更将心问影，于役复何求。"
    ]
  },
  {
    "volume": 48,
    "sequence": 57,
    "title": "赴使泷峡",
    "author": "张九龄",
    "content": [
      "溪路日幽深，寒空入两。",
      "。",
      "霜清百丈水，风落万重林。",
      "夕鸟联归翼，秋猿断去心。",
      "别离多远思，况乃岁方阴。"
    ]
  },
  {
    "volume": 48,
    "sequence": 58,
    "title": "湖口望庐山瀑布泉",
    "author": "张九龄",
    "content": [
      "万丈洪泉落，迢迢半紫氛。",
      "奔飞流杂树，洒落出重云。",
      "日照虹蜺似，天清风雨闻。",
      "灵山多秀色，空水共氤氲。"
    ]
  },
  {
    "volume": 48,
    "sequence": 59,
    "title": "浈阳峡",
    "author": "张九龄",
    "content": [
      "行舟傍越岑，窈窕越溪深。",
      "水暗先秋冷，山晴当昼阴。",
      "重林间五色，对壁耸千寻。",
      "惜此生遐远，谁知造化心。"
    ]
  },
  {
    "volume": 48,
    "sequence": 60,
    "title": "使至广州",
    "author": "张九龄",
    "content": [
      "昔年尝不调，兹地亦邅回。",
      "本谓双凫少，何知驷马来。",
      "人非汉使橐，郡是越王台。",
      "去去虽殊事，山川长在哉。"
    ]
  },
  {
    "volume": 48,
    "sequence": 61,
    "title": "春江晚景",
    "author": "张九龄",
    "content": [
      "江林多秀发，云日复相鲜。",
      "征路那逢此，春心益渺然。",
      "兴来祗自得，佳气莫能传。",
      "薄暮津亭下，馀花满客船。"
    ]
  },
  {
    "volume": 48,
    "sequence": 62,
    "title": "与王六履震广州津亭晓望",
    "author": "张九龄",
    "content": [
      "明发临前渚，寒来净远空。",
      "水纹天上碧，日气海边红。",
      "景物纷为异，人情赖此同。",
      "乘槎自有适，非欲破长风。"
    ]
  },
  {
    "volume": 48,
    "sequence": 63,
    "title": "初发曲江溪中",
    "author": "张九龄",
    "content": [
      "溪流清且深，松石复阴临。",
      "正尔可嘉处，胡为无赏心。",
      "我由不忍别，物亦有缘侵。",
      "自匪常行迈，谁能知此音。"
    ]
  },
  {
    "volume": 48,
    "sequence": 64,
    "title": "旅宿淮阳亭口号（一作宋之问诗）",
    "author": "张九龄",
    "content": [
      "日暮荒亭上，悠悠旅思多。",
      "故乡临桂水，今夜渺星河。",
      "暗草霜华发，空亭雁影过。",
      "兴来谁与晤，劳者自为歌。"
    ]
  },
  {
    "volume": 48,
    "sequence": 65,
    "title": "望月怀远",
    "author": "张九龄",
    "content": [
      "海上生明月，天涯共此时。",
      "情人怨遥夜，竟夕起相思。",
      "灭烛怜光满，披衣觉露滋。",
      "不堪盈手赠，还寝梦佳期。"
    ]
  },
  {
    "volume": 48,
    "sequence": 66,
    "title": "秋夕望月",
    "author": "张九龄",
    "content": [
      "清迥江城月，流光万里同。",
      "所思如梦里，相望在庭中。",
      "皎洁青苔露，萧条黄叶风。",
      "含情不得语，频使桂华同。"
    ]
  },
  {
    "volume": 48,
    "sequence": 67,
    "title": "咏燕",
    "author": "张九龄",
    "content": [
      "海燕何微眇，乘春亦暂来。",
      "岂知泥滓贱，祗见玉堂开。",
      "绣户时双入，华轩日几回。",
      "无心与物竞，鹰隼莫相猜。"
    ]
  },
  {
    "volume": 48,
    "sequence": 68,
    "title": "故刑部李尚书荆谷山集会",
    "author": "张九龄",
    "content": [
      "尝闻继老聃，身退道弥耽。",
      "结宇倚青壁，疏泉喷碧潭。",
      "苔石随人古，烟花寄酒酣。",
      "山光纷向夕，归兴杜城南。"
    ]
  },
  {
    "volume": 48,
    "sequence": 69,
    "title": "戏题春意",
    "author": "张九龄",
    "content": [
      "一作江南守，江林三四春。",
      "相鸣不及鸟，相乐喜关人。",
      "日守朱丝直，年催华发新。",
      "淮阳只有卧，持此度芳辰。"
    ]
  },
  {
    "volume": 48,
    "sequence": 70,
    "title": "庭梅咏",
    "author": "张九龄",
    "content": [
      "芳意何能早，孤荣亦自危。",
      "更怜花蒂弱，不受岁寒移。",
      "朝雪那相妒，阴风已屡吹。",
      "馨香虽尚尔，飘荡复谁知。"
    ]
  },
  {
    "volume": 48,
    "sequence": 71,
    "title": "听筝",
    "author": "张九龄",
    "content": [
      "端居正无绪，那复发秦筝。",
      "纤指传新意，繁弦起怨情。"
    ]
  },
  {
    "volume": 48,
    "sequence": 72,
    "title": "初秋忆金均两弟",
    "author": "张九龄",
    "content": [
      "江渚秋风至，他乡离别心。",
      "孤云愁自远，一叶感何深。",
      "忧喜尝同域，飞鸣忽异林。",
      "青山西北望，堪作白头吟。"
    ]
  },
  {
    "volume": 48,
    "sequence": 73,
    "title": "秋怀",
    "author": "张九龄",
    "content": [
      "感惜芳时换，谁知客思悬。",
      "忆随鸿向暖，愁学马思边。",
      "留滞机还息，纷拏网自牵。",
      "东南起归望，何处是江天。"
    ]
  },
  {
    "volume": 48,
    "sequence": 74,
    "title": "故刑部李尚书挽词三首",
    "author": "张九龄",
    "content": [
      "仙宗出赵北，相业起山东。",
      "明德尝为林，嘉谋屡作忠。",
      "论经白虎殿，献赋甘泉宫。",
      "与善今何在，苍生望已空。",
      "宿昔三台践，荣华驷马归。",
      "印从青琐拜，翰入紫宸挥。",
      "题剑恩方重，藏舟事已非。",
      "龙门不可望，感激涕沾衣。",
      "永叹常山宝，沉埋京兆阡。",
      "同盟会五月，华表记千年。",
      "渺漫野中草，微茫空里烟。",
      "共悲人事绝，唯对杜陵田。"
    ]
  },
  {
    "volume": 48,
    "sequence": 75,
    "title": "故徐州刺史赠吏部侍郎苏公挽歌词三首",
    "author": "张九龄",
    "content": [
      "韦玄方继相，荀爽复齐名。",
      "在贵兼天爵，能贤出世卿。",
      "学闻金马诏，神见玉人清。",
      "藏壑今如此，为山遂不成。",
      "相如只谢病，子敬忽云亡。",
      "岂悟瑶台雪，分雕玉树行。",
      "清规留草议，故事在封章。",
      "本谓山公启，而今殁始扬。",
      "返葬长安陌，秋风箫鼓悲。",
      "奈何相送者，不是平生时。",
      "寒影催年急，哀歌助晚迟。",
      "宁知建旟罢，丹旐向京师。"
    ]
  },
  {
    "volume": 48,
    "sequence": 76,
    "title": "故荥阳君苏氏挽歌词三首",
    "author": "张九龄",
    "content": [
      "门绪公侯列，嫔风诗礼行。",
      "松萝方有寄，桃李忽无成。",
      "剑去双龙别，雏哀九凤鸣。",
      "何言峄山树，还似半心生。",
      "永叹芳魂断，行看草露滋。",
      "二宗荣盛日，千古别离时。",
      "竟罢生刍赠，空留画扇悲。",
      "容车候晓发，何岁是归期。",
      "缟服纷相送，玄扃翳不开。",
      "更悲泉火灭，徒见柳车回。",
      "旧室容衣奠，新茔拱树栽。",
      "唯应月照簟，潘岳此时哀。"
    ]
  },
  {
    "volume": 48,
    "sequence": 77,
    "title": "眉州康司马挽歌词",
    "author": "张九龄",
    "content": [
      "家受专门学，人称入室贤。",
      "刘桢徒有气，管辂独无年。",
      "谪去长沙国，魂归京兆阡。",
      "从兹匣中剑，埋没罢冲天。"
    ]
  },
  {
    "volume": 48,
    "sequence": 78,
    "title": "奉和圣制早发三乡山行",
    "author": "张九龄",
    "content": [
      "羽卫森森西向秦，山川历历在清晨。",
      "晴云稍卷寒岩树，宿雨能销御路尘。",
      "圣德由来合天道，灵符即此应时巡。",
      "遣贤一一皆羁致，犹欲高深访隐沦。"
    ]
  },
  {
    "volume": 48,
    "sequence": 79,
    "title": "奉和圣制龙池篇",
    "author": "张九龄",
    "content": [
      "天启神龙生碧泉，泉水灵源浸迤延。",
      "飞龙已向珠潭出，积水仍将银汉连。",
      "岸傍花柳看胜画，浦上楼台问是仙。",
      "我后元符从此得，方为万岁寿图川。"
    ]
  }
]