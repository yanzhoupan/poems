[
  {
    "volume": 488,
    "sequence": 1,
    "title": "荐冰",
    "author": "卢钧",
    "content": [
      "荐冰朝日后，辟庙晓光清。",
      "不改晶荧质，能彰雨露情。",
      "且无霜共洁，岂与水均明。",
      "在捧摇寒色，当呈表素诚。",
      "凝姿陈俎豆，浮彩映窗楹。",
      "皎皎盘盂侧，棱棱严气生。"
    ]
  },
  {
    "volume": 488,
    "sequence": 2,
    "title": "荐冰",
    "author": "范传质",
    "content": [
      "乘春方启闭，羞献有常程。",
      "洁朗寒光彻，辉华素彩明。",
      "色凝霜雪净，影照冕旒清。",
      "肃肃将崇礼，兢兢示捧盈。",
      "方圆陈玉座，小大表精诚。",
      "朝觌当西陆，桃弧每共行。"
    ]
  },
  {
    "volume": 488,
    "sequence": 3,
    "title": "赋得芙蓉出水",
    "author": "贾谟",
    "content": [
      "的皪舒芳艳，红姿映绿蘋。",
      "摇风开细浪，出沼媚清晨。",
      "翻影初迎日，流香暗袭人。",
      "独披千叶浅，不竞百花春。",
      "鱼戏参差动，龟游次第新。",
      "涉江如可采，从此免迷津。"
    ]
  },
  {
    "volume": 488,
    "sequence": 4,
    "title": "恩赐魏文贞公诸孙旧第以导直臣",
    "author": "陈彦博",
    "content": [
      "阿衡随逝水，池馆主他人。",
      "天意能酬德，云孙喜庇身。",
      "生前由直道，殁后振芳尘。",
      "雨露新恩日，芝兰旧里春。",
      "勋庸留十代，光彩映诸邻。",
      "共贺升平日，从兹得谏臣。"
    ]
  },
  {
    "volume": 488,
    "sequence": 5,
    "title": "使南海道长沙，题道林岳麓寺",
    "author": "唐扶",
    "content": [
      "道林岳麓仲与昆，卓荦请从先后论。",
      "松根踏云二千步，始见大屋开三门。",
      "泉清或戏蛟龙窟，殿豁数尽高帆掀。",
      "即今异鸟声不断，闻道看花春更繁。",
      "从容一衲分若有，萧瑟两鬓吾能髡。",
      "逢迎侯伯转觉贵，膜拜佛像心加尊。",
      "稍揖皇英颒浓泪，试与屈贾招清魂。",
      "荒唐大树悉楠桂，细碎枯草多兰荪，沙弥去学五印字，静女来悬千尺幡。",
      "主人念我尘眼昏，半夜号令期至暾。",
      "迟回虽得上白舫，羁泄不敢言绿尊。",
      "两祠物色采拾尽，壁间杜甫真少恩。",
      "晚来光彩更腾射，笔锋正健如可吞。"
    ]
  },
  {
    "volume": 488,
    "sequence": 6,
    "title": "和兵部郑侍郎省中四松诗",
    "author": "唐扶",
    "content": [
      "幽抱应无语，贞松遂自栽。",
      "寄怀丞相业，因擢大夫材。",
      "日射苍鳞动，尘迎翠帚回。",
      "嫩茸含细粉，初叶泛新杯。",
      "偶圣为舟去，逢时与鹤来。",
      "寒声连晓竹，静气结阴苔。",
      "赫奕鸣驺至，荧煌洞户开。",
      "良辰一临眺，憩树几裴回。",
      "恨发风期阻，诗从绮思裁。",
      "还闻旧凋契，凡在此中培。"
    ]
  },
  {
    "volume": 488,
    "sequence": 7,
    "title": "和兵部郑侍郎省中四松诗",
    "author": "陶雍",
    "content": [
      "右相历兵署，四松皆手栽。",
      "劚时惊鹤去，移处带云来。",
      "根倍双桐植，花分八桂开。",
      "生成造化力，长作栋梁材。",
      "岂羡兰依省，犹嫌柏占台。",
      "出楼终百尺，入梦已三台。",
      "幽韵和宫漏，余香度酒杯。",
      "拂冠枝上雪，染履影中苔。",
      "高位相承地，新诗寡和才。",
      "何由比萝蔓，樊附在条枚。"
    ]
  },
  {
    "volume": 488,
    "sequence": 8,
    "title": "谭子池",
    "author": "郭周藩",
    "content": [
      "澄水一百步，世名谭子池。",
      "余诘陵阳叟，此池当因谁。",
      "父老谓余说，本郡谭叔皮。",
      "开元末年中，生子字阿宜。",
      "坠地便能语，九岁多须眉。",
      "不饮亦不食，未尝言渴饥。",
      "十五锐行走，快马不能追。",
      "二十入山林，一去无还期。",
      "父母忆念深，乡闾为立祠。",
      "大历元年春，此儿忽来归。",
      "头冠簪凤凰，身著霞裳衣。",
      "普遍拯疲俗，丁宁告亲知。",
      "余为神仙官，下界不可祈。",
      "恐为妖魅假，不如早平夷。",
      "此有黄金藏，镇在兹庙基。",
      "发掘散生聚，可以救贫羸。",
      "金出继灵泉，湛若清琉璃。",
      "泓澄表符瑞，水旱无竭时。",
      "言讫辞冲虚，杳霭上玄微。",
      "凡情留不得，攀望众号悲。",
      "寻禀神仙诫，彻庙劚开窥。",
      "果获无穷宝，均融沾因危。",
      "巨源出岭顶，喷涌世间稀。",
      "异境流千古，终年福四维。"
    ]
  },
  {
    "volume": 488,
    "sequence": 9,
    "title": "金谷园花发怀古",
    "author": "侯冽",
    "content": [
      "金谷千年后，春花发满园。",
      "红芳徒笑日，秾艳尚迎轩。",
      "雨湿轻光软，风摇碎影翻。",
      "犹疑施锦帐，堪叹罢朱纨。",
      "愁态莺吟涩，啼容露缀繁。",
      "殷勤问前事，桃李竟无言。"
    ]
  },
  {
    "volume": 488,
    "sequence": 10,
    "title": "花发上林",
    "author": "侯冽",
    "content": [
      "花发三阳盛，香飘五柞深。",
      "素晖云积苑，红彩绣张林。",
      "落水随鱼戏，摇风映鸟吟。",
      "琼楼出高艳，玉辇驻浓阴。",
      "乱蝶枝开影，繁蜂蕊上音。",
      "鲜芳盈禁籞，布泽荷天心。"
    ]
  },
  {
    "volume": 488,
    "sequence": 11,
    "title": "金谷园花发怀古",
    "author": "王质",
    "content": [
      "寂寥金谷涧，花发旧时园。",
      "人事空怀古，烟霞此独存。",
      "管弦非上客，歌舞少王孙。",
      "繁蕊风惊散，轻红鸟乍翻。",
      "山川终不改，桃李自无言。",
      "今日经尘路，凄凉讵可论。"
    ]
  },
  {
    "volume": 488,
    "sequence": 12,
    "title": "和太原张相公山亭怀古",
    "author": "高铢",
    "content": [
      "斗石类岩巘，飞流泻潺湲。",
      "远壑檐宇际，孤峦雉堞间。",
      "何必到海岳，境幽机自闲。",
      "兹焉得高趣，高步谢东山。"
    ]
  }
]