[
  {
    "volume": 622,
    "sequence": 1,
    "title": "萤诗",
    "author": "陆龟蒙",
    "content": [
      "肖翘虽振羽，戚促尽疑冰。",
      "风助流还急，烟遮点渐凝。",
      "不须轻列宿，才可拟孤灯。",
      "莫倚隋家事，曾烦下诏征。"
    ]
  },
  {
    "volume": 622,
    "sequence": 2,
    "title": "蝉",
    "author": "陆龟蒙",
    "content": [
      "只凭风作使，全仰柳为都。",
      "一腹清何甚，双翎薄更无。",
      "伴貂金换酒，并雀画成图。",
      "恐是千年恨，偏令落日呼。"
    ]
  },
  {
    "volume": 622,
    "sequence": 3,
    "title": "秋热",
    "author": "陆龟蒙",
    "content": [
      "自惜秋捐扇，今来意未衰。",
      "殷勤付柔握，淅沥待清吹。",
      "午气朱崖近，宵声白羽随。",
      "总如南国候，无复婕妤悲。"
    ]
  },
  {
    "volume": 622,
    "sequence": 4,
    "title": "村中晚望",
    "author": "陆龟蒙",
    "content": [
      "抱杖柴门立，江村日易斜。",
      "雁寒犹忆侣，人病更离家。",
      "短鬓看成雪，双眸旧有花。",
      "何须万里外，即此是天涯。"
    ]
  },
  {
    "volume": 622,
    "sequence": 5,
    "title": "四明山诗·石窗",
    "author": "陆龟蒙",
    "content": [
      "石窗何处见，万仞倚晴虚。",
      "积霭迷青琐，残霞动绮疏。",
      "山应列圆峤，宫便接方诸。",
      "只有三奔客，时来教隐书。"
    ]
  },
  {
    "volume": 622,
    "sequence": 6,
    "title": "四明山诗·过云",
    "author": "陆龟蒙",
    "content": [
      "相访一程云，云深路仅分。",
      "啸台随日辨，樵斧带风闻。",
      "晓著衣全湿，寒冲酒不醺。",
      "几回归思静，仿佛见苏君。"
    ]
  },
  {
    "volume": 622,
    "sequence": 7,
    "title": "四明山诗·云南",
    "author": "陆龟蒙",
    "content": [
      "云南更有溪，丹砾尽无泥。",
      "药有巴賨卖，枝多越鸟啼。",
      "夜清先月午，秋近少岚迷。",
      "若得山颜住，芝差手自携。"
    ]
  },
  {
    "volume": 622,
    "sequence": 8,
    "title": "四明山诗·云北",
    "author": "陆龟蒙",
    "content": [
      "云北是阳川，人家洞壑连。",
      "坛当星斗下，楼拶翠微边。",
      "一半遥峰雨，三条古井烟。",
      "金庭如有路，应到左神天。"
    ]
  },
  {
    "volume": 622,
    "sequence": 9,
    "title": "四明山诗·鹿亭",
    "author": "陆龟蒙",
    "content": [
      "鹿亭岩下置，时领白麛过。",
      "草细眠应久，泉香饮自多。",
      "认声来月坞，寻迹到烟萝。",
      "早晚吞金液，骑将上绛河。"
    ]
  },
  {
    "volume": 622,
    "sequence": 10,
    "title": "四明山诗·樊榭",
    "author": "陆龟蒙",
    "content": [
      "樊榭何年筑，人应白日飞。",
      "至今山客说，时驾玉麟归。",
      "乳蒂缘松嫩，芝台出石微。",
      "凭栏虚目断，不见羽华衣。"
    ]
  },
  {
    "volume": 622,
    "sequence": 11,
    "title": "四明山诗·潺湲洞",
    "author": "陆龟蒙",
    "content": [
      "石浅洞门深，潺潺万古音。",
      "似吹双羽管，如奏落霞琴。",
      "倒穴漂龙沫，穿松溅鹤襟。",
      "何人乘月弄，应作上清吟。"
    ]
  },
  {
    "volume": 622,
    "sequence": 12,
    "title": "四明山诗·青棂子",
    "author": "陆龟蒙",
    "content": [
      "山实号青棂，环冈次第生。",
      "外形坚绿壳，中味敌璚英。",
      "堕石樵儿拾，敲林宿鸟惊。",
      "亦应仙吏守，时取荐层城。"
    ]
  },
  {
    "volume": 622,
    "sequence": 13,
    "title": "四明山诗·鞠侯",
    "author": "陆龟蒙",
    "content": [
      "何事鞠侯名，先封在四明。",
      "但为连臂饮，不作断肠声。",
      "野蔓垂缨细，寒泉佩玉清。",
      "满林游宦子，谁为作君卿。"
    ]
  },
  {
    "volume": 622,
    "sequence": 14,
    "title": "奉和袭美赠魏处士五贶诗·五泻舟",
    "author": "陆龟蒙",
    "content": [
      "样自桐川得，词因隐地成。",
      "好渔翁亦喜，新白鸟还惊。",
      "沙际拥江沫，渡头横雨声。",
      "尚应嫌越相，遗祸不遗名。"
    ]
  },
  {
    "volume": 622,
    "sequence": 15,
    "title": "奉和袭美赠魏处士五贶诗·华顶杖",
    "author": "陆龟蒙",
    "content": [
      "万古阴崖雪，灵根不为枯。",
      "瘦于霜鹤胫，奇似黑龙须。",
      "拄访谭玄客，持看泼墨图。",
      "湖云如有路，兼可到仙都。"
    ]
  },
  {
    "volume": 622,
    "sequence": 16,
    "title": "奉和袭美赠魏处士五贶诗·太湖砚",
    "author": "陆龟蒙",
    "content": [
      "谁截小秋滩，闲窥四绪宽。",
      "绕为千嶂远，深置一潭寒。",
      "坐久云应出，诗成墨未干。",
      "不知新博物，何处拟重刊。"
    ]
  },
  {
    "volume": 622,
    "sequence": 17,
    "title": "奉和袭美赠魏处士五贶诗·乌龙养和",
    "author": "陆龟蒙",
    "content": [
      "养和名字好，偏寄道情深。",
      "所以亲逋客，兼能助五禽。",
      "倚肩沧海望，钩膝白云吟。",
      "不是逍遥侣，谁知世外心。"
    ]
  },
  {
    "volume": 622,
    "sequence": 18,
    "title": "奉和袭美赠魏处士五贶诗·诃陵尊",
    "author": "陆龟蒙",
    "content": [
      "鱼骼匠成尊，犹残海浪痕。",
      "外堪欺玳瑁，中可酌昆仑。",
      "水绕苔矶曲，山当草阁门。",
      "此中醒复醉，何必问乾坤。"
    ]
  },
  {
    "volume": 622,
    "sequence": 19,
    "title": "奉酬袭美早春病中书事",
    "author": "陆龟蒙",
    "content": [
      "只贪诗调苦，不计病容生。",
      "我亦休文瘦，君能叔宝清。",
      "药须勤一服，春莫累多情。",
      "欲入毗耶问，无人敌净名。"
    ]
  },
  {
    "volume": 622,
    "sequence": 20,
    "title": "又酬次韵",
    "author": "陆龟蒙",
    "content": [
      "从来多远思，尤向静中生。",
      "所以令心苦，还应是骨清。",
      "酒香偏入梦，花落又关情。",
      "积此风流事，争无后世名。"
    ]
  },
  {
    "volume": 622,
    "sequence": 21,
    "title": "奉酬袭美秋晚见题二首",
    "author": "陆龟蒙",
    "content": [
      "为爱晚窗明，门前亦懒行。",
      "图书看得熟，邻里见还生。",
      "鸟啄琴材响，僧传药味精。",
      "缘君多古思，携手上空城。",
      "何事乐渔樵，巾车或倚桡。",
      "和诗盈古箧，赊酒半寒瓢。",
      "失雨园蔬赤，无风蚛叶凋。",
      "清言一相遗，吾道未全消。"
    ]
  },
  {
    "volume": 622,
    "sequence": 22,
    "title": "奉和袭美初冬章上人院",
    "author": "陆龟蒙",
    "content": [
      "每伴来方丈，还如到四禅。",
      "菊承荒砌露，茶待远山泉。",
      "画古全无迹，林寒却有烟。",
      "相看吟未竟，金磬已泠然。"
    ]
  },
  {
    "volume": 622,
    "sequence": 23,
    "title": "袭美见题郊居十首，因次韵酬之以伸荣谢",
    "author": "陆龟蒙",
    "content": [
      "近来唯乐静，移傍故城居。",
      "闲打修琴料，时封谢药书。",
      "夜停江上鸟，晴晒箧中鱼。",
      "出亦图何事，无劳置栈车。",
      "倩人医病树，看仆补衡茅。",
      "散发还同阮，无心敢慕巢。",
      "简便书露竹，尊待破霜匏。",
      "日好林间坐，烟萝近欲交。",
      "倭僧留海纸，山匠制云床。",
      "懒外应无敌，贫中直是王。",
      "池平鸥思喜，花尽蝶情忙。",
      "欲问新秋计，菱丝一亩强。",
      "故山空自掷，当路竟谁知。",
      "只有经时策，全无养拙资。",
      "病深怜灸客，炊晚信樵儿。",
      "谩欲陈风俗，周官未采诗。",
      "福地能容堑，玄关讵有扉。",
      "静思琼版字，闲洗铁筇衣。",
      "鸟破凉烟下，人冲暮雨归。",
      "故园秋草梦，犹记绿微微。",
      "水影沉鱼器，邻声动纬车。",
      "燕轻捎坠叶，蜂懒卧燋花。",
      "说史评诸例，论兵到百家。",
      "明时如不用，归去种桑麻。",
      "禹穴奇编缺，雷平异境残。",
      "静吟封箓检，归兴削帆竿。",
      "白石堪为饭，青萝好作冠。",
      "几时当斗柄，同上步罡坛。",
      "强起披衣坐，徐行处暑天。",
      "上阶来斗雀，移树去惊蝉。",
      "莫问盐车骏，谁看酱瓿玄。",
      "黄金如可化，相近买云泉。",
      "野入青芜巷，陂侵白竹门。",
      "风高开栗刺，沙浅露芹根。",
      "迸鼠缘藤桁，饥乌立石盆。",
      "东吴虽不改，谁是武王孙。",
      "疏慵真有素，时势尽无能。",
      "风月虽为敌，林泉幸未憎。",
      "酒材经夏阙，诗债待秋征。",
      "只有君同癖，闲来对曲肱。"
    ]
  },
  {
    "volume": 622,
    "sequence": 24,
    "title": "和张广文贲旅泊吴门次韵",
    "author": "陆龟蒙",
    "content": [
      "高秋能叩触，天籁忽成文。",
      "苦调虽潜倚，灵音自绝群。",
      "茅峰曾醮斗，笠泽久眠云。",
      "许伴山中躅，三年任一醺。"
    ]
  },
  {
    "volume": 622,
    "sequence": 25,
    "title": "又次前韵酬广文",
    "author": "陆龟蒙",
    "content": [
      "独倚秋光岸，风漪学簟文。",
      "玄堪教凤集，书好换鹅群。",
      "叶堕平台月，香消古径云。",
      "强歌非白纻，聊以送余醺。"
    ]
  },
  {
    "volume": 622,
    "sequence": 26,
    "title": "送延陵张宰",
    "author": "陆龟蒙",
    "content": [
      "春尽未离关，之官亦似闲。",
      "不嫌请薄俸，为喜带名山。",
      "默祷三真后，高吟十字还。",
      "只应江上鸟，时下讼庭间。"
    ]
  },
  {
    "volume": 622,
    "sequence": 27,
    "title": "送人罢官归茅山",
    "author": "陆龟蒙",
    "content": [
      "呼僮晓拂鞍，归上大茅端。",
      "薄俸虽休入，明霞自足餐。",
      "暗霜松粒赤，疏雨草堂寒。",
      "又凿中峰石，重修醮月坛。"
    ]
  },
  {
    "volume": 622,
    "sequence": 28,
    "title": "立春日",
    "author": "陆龟蒙",
    "content": [
      "去年花落时，题作送春诗。",
      "自为重相见，应无今日悲。",
      "道孤逢识寡，身病买名迟。",
      "一夜东风起，开帘不敢窥。"
    ]
  },
  {
    "volume": 622,
    "sequence": 29,
    "title": "中秋夜寄友生",
    "author": "陆龟蒙",
    "content": [
      "秋来一度满，重见色难齐。",
      "独坐犹过午，同吟不到西。",
      "疏芒唯斗在，残白合河迷。",
      "更忆前年望，孤舟泊大溪"
    ]
  }
]