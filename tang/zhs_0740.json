[
  {
    "volume": 740,
    "sequence": 1,
    "title": "蟠溪怀古",
    "author": "孟宾于",
    "content": [
      "良哉吕尚父，深隐始归周。",
      "钓石千年在，春风一水流。",
      "松根盘藓石，花影卧沙鸥。",
      "谁更怀韬术，追思古渡头。"
    ]
  },
  {
    "volume": 740,
    "sequence": 2,
    "title": "怀连上旧居",
    "author": "孟宾于",
    "content": [
      "闲思连上景难齐，树绕仙乡路绕溪。",
      "明月夜舟渔父唱，春风平野鹧鸪啼。",
      "城边寄信归云外，花下倾杯到日西。",
      "更忆海阳垂钓侣，昔年相遇草萋萋。"
    ]
  },
  {
    "volume": 740,
    "sequence": 3,
    "title": "公子行",
    "author": "孟宾于",
    "content": [
      "锦衣红夺彩霞明，侵晓春游向野庭。",
      "不识农夫辛苦力，骄骢蹋烂麦青春。"
    ]
  },
  {
    "volume": 740,
    "sequence": 4,
    "title": "湘江亭",
    "author": "孟宾于",
    "content": [
      "独宿大中年里寺，樊笼得出事无心。",
      "寒山梦觉一声磬，霜叶满林秋正深。"
    ]
  },
  {
    "volume": 740,
    "sequence": 5,
    "title": "题梅仙馆",
    "author": "孟宾于",
    "content": [
      "仙界路遥云缥缈，古坛风冷叶萧骚。",
      "后来岂合言淹滞，一尉升腾道最高。"
    ]
  },
  {
    "volume": 740,
    "sequence": 6,
    "title": "题颜氏亭宇",
    "author": "孟宾于",
    "content": [
      "园林萧洒闻来久，欲访因循二十秋。",
      "今日开襟吟不尽，碧山重叠水长流。"
    ]
  },
  {
    "volume": 740,
    "sequence": 7,
    "title": "晚眺",
    "author": "孟宾于",
    "content": [
      "倚杖残秋里，吟中四顾频。",
      "西风天际雁，落日渡头人。",
      "草色衰平野，山阴敛暮尘。",
      "却寻苔径去，明月照村邻。"
    ]
  },
  {
    "volume": 740,
    "sequence": 8,
    "title": "献主司",
    "author": "孟宾于",
    "content": [
      "那堪雨后更闻蝉，溪隔重湖路七千。",
      "忆昔故园杨柳岸，全家送上渡头船。"
    ]
  },
  {
    "volume": 740,
    "sequence": 9,
    "title": "句",
    "author": "孟宾于",
    "content": [
      "远树连沙静，闲舟入浦迟。",
      "（《夏日曲江》）帘垂群吏散，苔长讼庭闲。",
      "（赠徐明府，并《诗中旨格》）去年曾折处，今日又垂条。",
      "（《柳》以下《吟窗杂录》）早知落处随疏雨，悔得开时顺暖风。",
      "（《落花》）千家帘幕春空在，几处楼台月自明。",
      "（《落花》）腊雪化为流水去，春风吹出好山来。",
      "（《雪霁》）昔日声尘喧洛下，近年诗句满江南。",
      "（《寄李昉》）匝地人家凭槛见，远山秋色卷帘看。",
      "（《永州法华寺高轩》，《诗话总龟》）蟾宫空手下，泽国更谁来。",
      "水国二亲应探榜，龙门三月又伤春。",
      "仙鸟却回空说梦，清朝未达自嫌身。",
      "失意从他桃李春，嵩阳经过歇行尘。",
      "云僧不见城中事，问是今年第几人。",
      "因逢日者教重应，忍被云僧劝却归。",
      "（宾于应举，卜于华山神。",
      "一年乞一珓，凡六掷而得吉兆。",
      "后果验，每年下第有诗。",
      "《郡阁雅谈》）"
    ]
  },
  {
    "volume": 740,
    "sequence": 10,
    "title": "九日陪董内召登高",
    "author": "廖匡图",
    "content": [
      "祝融峰下逢嘉节，相对那能不怆神。",
      "烟里共寻幽涧菊，樽前俱是异乡人。",
      "遥山带日应连越，孤雁来时想别秦。",
      "自古登高尽惆怅，茱萸休笑泪盈巾。"
    ]
  },
  {
    "volume": 740,
    "sequence": 11,
    "title": "赠泉陵上人",
    "author": "廖匡图",
    "content": [
      "暂把枯藤倚碧根，禅堂初创楚江濆。",
      "直疑松小难留鹤，未信山低住得云。",
      "草接寺桥牛笛近，日衔村树鸟行分。",
      "每来共忆曾游处，万壑泉声绝顶闻。"
    ]
  },
  {
    "volume": 740,
    "sequence": 12,
    "title": "和人赠沈彬",
    "author": "廖匡图",
    "content": [
      "冥鸿迹在烟霞上，燕雀休夸大厦巢。",
      "名利最为浮世重，古今能有几人抛。",
      "逼真但使心无著，混俗何妨手强抄。",
      "深喜卜居连岳色，水边竹下得论交。"
    ]
  },
  {
    "volume": 740,
    "sequence": 13,
    "title": "松",
    "author": "廖匡图",
    "content": [
      "曾于西晋封中散，又向东吴作大夫。",
      "浓翠自知千古在，清声谁道四时无。",
      "枝柯偃后龙蛇老，根脚盘来爪距粗。",
      "直待素秋摇落日，始将凡木斗荣枯。"
    ]
  },
  {
    "volume": 740,
    "sequence": 14,
    "title": "句",
    "author": "廖匡图",
    "content": [
      "正悲世上事无限，细看水中尘更多。",
      "（《永州江干感兴》）"
    ]
  },
  {
    "volume": 740,
    "sequence": 15,
    "title": "中秋月",
    "author": "廖凝",
    "content": [
      "九十日秋色，今宵已半分。",
      "孤光含列宿，四面绝纤云。",
      "众木排疏影，寒流叠细纹。",
      "遥遥望丹桂，心绪正纷纷。"
    ]
  },
  {
    "volume": 740,
    "sequence": 16,
    "title": "闻蝉",
    "author": "廖凝",
    "content": [
      "一声初应候，万木已西风。",
      "偏感异乡客，先于离塞鸿。",
      "日斜金谷静，雨过石城空。",
      "此处不堪听，萧条千古同。"
    ]
  },
  {
    "volume": 740,
    "sequence": 17,
    "title": "彭泽解印",
    "author": "廖凝",
    "content": [
      "五斗徒劳谩折腰，三年两鬓为谁焦。",
      "今朝官满重归去，还挈来时旧酒瓢。"
    ]
  },
  {
    "volume": 740,
    "sequence": 18,
    "title": "句",
    "author": "廖凝",
    "content": [
      "满汀沤不散，一局黑全输。",
      "（《十岁咏棋》，《郡阁雅谈》云：",
      "作者见之曰：",
      "“必垂名于后。",
      "”）猎回千帐雪，探密大河冰。",
      "（以下并《吟窗杂录》）落尽最高树，始知松柏青。",
      "（《落叶》）饭僧春岭蕨，醒酒雪潭鱼。",
      "（《赠史虚白》）风清竹阁留僧宿，雨湿莎庭放吏衙。",
      "（《宰彭泽作》）红踯躅繁金殿暖，碧芙蓉笑水宫秋。",
      "（《锦绣万花谷》）"
    ]
  },
  {
    "volume": 740,
    "sequence": 19,
    "title": "赠廖凝（时凝居南岳）",
    "author": "韦鼎",
    "content": [
      "君与白云邻，生涯久忍贫。",
      "姓名高雅道，寰海许何人。",
      "岳气秋来早，亭寒果落新。",
      "几回吟石畔，孤鹤自相亲。"
    ]
  },
  {
    "volume": 740,
    "sequence": 20,
    "title": "寄庐山白上人",
    "author": "左偃",
    "content": [
      "潦倒门前客，闲眠岁又残。",
      "连天数峰雪，终日与谁看。",
      "万丈高松古，千寻落水寒。",
      "仍闻有新作，懒寄入长安。"
    ]
  },
  {
    "volume": 740,
    "sequence": 21,
    "title": "寄韩侍郎",
    "author": "左偃",
    "content": [
      "谋身谋隐两无成，拙计深惭负耦耕。",
      "渐老可堪怀故国，多愁翻觉厌浮生。",
      "言诗幸遇明公许，守朴甘遭俗者轻。",
      "今日况闻搜草泽，独悲憔悴卧升平。"
    ]
  },
  {
    "volume": 740,
    "sequence": 22,
    "title": "汉宫词",
    "author": "左偃",
    "content": [
      "寒烛照清夜，笙歌隔藓墙。",
      "一从飞燕入，便不见君王。"
    ]
  },
  {
    "volume": 740,
    "sequence": 23,
    "title": "送君去",
    "author": "左偃",
    "content": [
      "关河月未晓，行子心已急。",
      "佳人无一言，独背残灯泣。"
    ]
  },
  {
    "volume": 740,
    "sequence": 24,
    "title": "秋晚野望",
    "author": "左偃",
    "content": [
      "倚筇聊一望，何处是秦川。",
      "草色初晴路，鸿声欲暮天。"
    ]
  },
  {
    "volume": 740,
    "sequence": 25,
    "title": "郊原晚望怀李秘书",
    "author": "左偃",
    "content": [
      "归鸟入平野，寒云在远村。",
      "徒令睇望久，不复见王孙。"
    ]
  },
  {
    "volume": 740,
    "sequence": 26,
    "title": "言怀别同志",
    "author": "左偃",
    "content": [
      "渐老将谁托，劳生每自惭。",
      "何当重携手，风雨满江南。"
    ]
  },
  {
    "volume": 740,
    "sequence": 27,
    "title": "江上晚泊",
    "author": "左偃",
    "content": [
      "寒云淡淡天无际，片帆落处沙鸥起。",
      "水阔风高日复斜，扁舟独宿芦花里。"
    ]
  },
  {
    "volume": 740,
    "sequence": 28,
    "title": "寄鉴上人",
    "author": "左偃",
    "content": [
      "一从携手阻戈鋋，屈指如今已十年。",
      "长记二林同宿夜，竹斋听雨共忘眠。"
    ]
  },
  {
    "volume": 740,
    "sequence": 29,
    "title": "送人",
    "author": "左偃",
    "content": [
      "一茎两茎华发生，千枝万枝梨花白。",
      "春色江南独未归，今朝又送还乡客。"
    ]
  },
  {
    "volume": 740,
    "sequence": 30,
    "title": "句",
    "author": "左偃",
    "content": [
      "胡笳闻欲死，汉月望还生。",
      "（《昭君怨》）日华离碧海，云影散青霄。",
      "（《早日》）"
    ]
  }
]