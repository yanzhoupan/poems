[
  {
    "volume": 723,
    "sequence": 1,
    "title": "赠曹郎中崇贤所居（一作上崇贤曹郎中）",
    "author": "李洞",
    "content": [
      "闲坊宅枕穿宫水，听水分衾盖蜀缯。",
      "药杵声中捣残梦，茶铛影里煮孤灯。",
      "刑曹树荫千年井，华岳楼开万仞冰。",
      "诗句变风官渐紧，夜涛舂断海边藤。"
    ]
  },
  {
    "volume": 723,
    "sequence": 2,
    "title": "赠昭应沈少府",
    "author": "李洞",
    "content": [
      "行宫接县判云泉，袍色虽青骨且仙。",
      "鄠杜忆过梨栗墅，潇湘曾棹雪霜天。",
      "华山僧别留茶鼎，渭水人来锁钓船。",
      "东送西迎终几考，新诗觅得两三联。"
    ]
  },
  {
    "volume": 723,
    "sequence": 3,
    "title": "上司空员外",
    "author": "李洞",
    "content": [
      "禅心高卧似疏慵，诗客经过不厌重。",
      "藤杖几携量碛雪，玉鞭曾把数嵩峰。",
      "夜眠古巷当城月，秋直清曹入省钟。",
      "禹凿故山归未得，河声暗老两三松。"
    ]
  },
  {
    "volume": 723,
    "sequence": 4,
    "title": "叙旧游寄栖白",
    "author": "李洞",
    "content": [
      "老着重袍坐石房，竺经休讲白眉长。",
      "省冲鼍没投江岛，曾看鱼飞倚海樯。",
      "晓炙冻盂原日气，夜挑莲碗禁灯光。",
      "吟诗五岭寻无可，倏忽如今四十霜。"
    ]
  },
  {
    "volume": 723,
    "sequence": 5,
    "title": "哭栖白供奉",
    "author": "李洞",
    "content": [
      "闻说孤窗坐化时，白莎萝雨滴空池。",
      "吟诗堂里秋关影，礼佛灯前夜照碑。",
      "贺雪已成金殿梦，看涛终负石桥期。",
      "逢山对月还惆怅，争得无言似祖师。"
    ]
  },
  {
    "volume": 723,
    "sequence": 6,
    "title": "赠入内供奉僧",
    "author": "李洞",
    "content": [
      "内殿谈经惬帝怀，沃州归隐计全乖。",
      "数条雀尾来南海，一道蝉声噪御街。",
      "石枕纹含山里叶，铜瓶口塞井中柴。",
      "因逢夏日西明讲，不觉宫人拔凤钗。"
    ]
  },
  {
    "volume": 723,
    "sequence": 7,
    "title": "感恩书事寄上集义司徒相公",
    "author": "李洞",
    "content": [
      "积雪峰西遇奖称，半家寒骨起沟塍。",
      "镇时贤相回人镜，报德慈亲点佛灯。",
      "授钺已闻诸国静，坐筹重见大河澄。",
      "功居第一图烟阁，依旧终南满杜陵。"
    ]
  },
  {
    "volume": 723,
    "sequence": 8,
    "title": "赠永崇李将军充襄阳制置使",
    "author": "李洞",
    "content": [
      "拜官门外发辉光，宿卫阴符注几行。",
      "行处近天龙尾滑，猎时陪帝马鬃香。",
      "九城王气生旗队，万里寒风入箭疮。",
      "从此浩然声价歇，武中还有李襄阳。"
    ]
  },
  {
    "volume": 723,
    "sequence": 9,
    "title": "寄淮海惠泽上人",
    "author": "李洞",
    "content": [
      "海涛痕满旧征衣，长忆初程宿翠微。",
      "竹里桥鸣知马过，塔中灯露见鸿飞。",
      "眉毫别后应盈尺，岩木居来定几围。",
      "他日愿师容一榻，煎茶扫地学忘机。"
    ]
  },
  {
    "volume": 723,
    "sequence": 10,
    "title": "春日隐居官舍感怀",
    "author": "李洞",
    "content": [
      "风吹烧烬杂汀沙，还似青溪旧寄家。",
      "入户竹生床下叶，隔窗莲谢镜中花。",
      "苔房毳客论三学，雪岭巢禽看两衙。",
      "销得人间无限事，江亭月白诵南华。"
    ]
  },
  {
    "volume": 723,
    "sequence": 11,
    "title": "春日即事寄一二知己",
    "author": "李洞",
    "content": [
      "浴马池西一带泉，开门景物似樊川。",
      "朱衣映水人归县，白羽遗泥鹤上天。",
      "索米夜烧风折木，无车春养雪藏鞭。",
      "缙绅处士知章句，忍使孤窗枕泪眠。"
    ]
  },
  {
    "volume": 723,
    "sequence": 12,
    "title": "废寺闲居寄怀一二罢举知己（一作省归郎）",
    "author": "李洞",
    "content": [
      "病居废庙冷吟烟，无力争飞类病蝉。",
      "槐省老郎蒙主弃，月陂孤客望谁怜。",
      "税房兼得调猿石，租地仍分浴鹤泉。",
      "处世堪惊又堪愧，一坡山色不论钱。"
    ]
  },
  {
    "volume": 723,
    "sequence": 13,
    "title": "题尼大德院",
    "author": "李洞",
    "content": [
      "云鬟早岁断金刀，戒律曾持五百条。",
      "台上灯红莲叶密，眉间毫白黛痕销。",
      "绣成佛国银为地，画出王城雪覆桥。",
      "清净高楼松桧寺，世雄翻愧自低腰。"
    ]
  },
  {
    "volume": 723,
    "sequence": 14,
    "title": "怀张乔张霞",
    "author": "李洞",
    "content": [
      "西风吹雨叶还飘，忆我同袍隔海涛。",
      "江塔眺山青入佛，边城履雪白连雕。",
      "身离世界归天竺，影挂虚空度石桥。",
      "应念无成独流转，懒磨铜片鬓毛焦。"
    ]
  },
  {
    "volume": 723,
    "sequence": 15,
    "title": "赠徐山人",
    "author": "李洞",
    "content": [
      "徐生何代降坤维，曾伴园公采紫芝。",
      "瓦砾变黄忧世换，髭须放白怕人疑。",
      "山房古竹粗于树，海岛灵童寿等龟。",
      "知叹有唐三百载，光阴未抵一先棋。"
    ]
  },
  {
    "volume": 723,
    "sequence": 16,
    "title": "寄南岳僧",
    "author": "李洞",
    "content": [
      "新秋日后晒书天，白日当松影却圆。",
      "五字句求方寸佛，一条街擘两行蝉。",
      "不曾著事于机内，长合教山在眼前。",
      "花落俦公房外石，调猿弄虎叹无缘。"
    ]
  },
  {
    "volume": 723,
    "sequence": 17,
    "title": "华山",
    "author": "李洞",
    "content": [
      "碧山长冻地长秋，日夕泉源聒华州。",
      "万户烟侵关令宅，四时云在使君楼。",
      "风驱雷电临河震，鹤引神仙出月游。",
      "峰顶高眠灵药熟，自无霜雪上人头。"
    ]
  },
  {
    "volume": 723,
    "sequence": 18,
    "title": "和曹监春晴见寄",
    "author": "李洞",
    "content": [
      "竺庙邻钟震晓鸦，春阴盖石似仙家。",
      "兰台架列排书目，顾渚香浮瀹茗花。",
      "胶溜石松粘鹤氅，泉离冰井熨僧牙。",
      "功成名著扁舟去，愁睹前题罩碧纱。"
    ]
  },
  {
    "volume": 723,
    "sequence": 19,
    "title": "赠三惠大师",
    "author": "李洞",
    "content": [
      "枫猿峤角别多时，二教兼修内学师。",
      "药树影中频缀偈，莲峰朵下几窥棋。",
      "游归笋长齐童子，病起巢成露鹤儿。",
      "诏落五天开夏讲，两街人竞礼长眉。"
    ]
  },
  {
    "volume": 723,
    "sequence": 20,
    "title": "送醉画王处士",
    "author": "李洞",
    "content": [
      "几年乘兴住南吴，狂醉兰舟夜落湖。",
      "别后鹤毛描转细，近来牛角饮还粗。",
      "同餐夏果山何处，共钓秋涛石在无。",
      "关下相逢怪予老，篇章役思绕寰区。"
    ]
  },
  {
    "volume": 723,
    "sequence": 21,
    "title": "闻杜鹃",
    "author": "李洞",
    "content": [
      "万古潇湘波上云，化为流血杜鹃身。",
      "长疑啄破青山色，只恐啼穿白日轮。",
      "花落玄宗回蜀道，雨收工部宿江津。",
      "声声犹得到君耳，不见千秋一甑尘。"
    ]
  },
  {
    "volume": 723,
    "sequence": 22,
    "title": "赋得送轩辕先生归罗浮山",
    "author": "李洞",
    "content": [
      "旧山归隐浪摇青，绿鬓山童一帙经。",
      "诗帖布帆猿鸟看，药煎金鼎鬼神听。",
      "洞深头上聆仙语，船静鼻中闻海腥。",
      "此处先生应不住，吾君南望漫劳形。"
    ]
  },
  {
    "volume": 723,
    "sequence": 23,
    "title": "送包处士",
    "author": "李洞",
    "content": [
      "秋思枕月卧潇湘，寄宿慈恩竹里房。",
      "性急却于棋上慢，身闲未免药中忙。",
      "休抛手网惊龙睡，曾挂头巾拂鸟行。",
      "闻说石门君旧隐，寒峰溅瀑坏书堂。"
    ]
  },
  {
    "volume": 723,
    "sequence": 24,
    "title": "赠庞炼师（女人）",
    "author": "李洞",
    "content": [
      "家住涪江汉语娇，一声歌戛玉楼箫。",
      "睡融春日柔金缕，妆发秋霞战翠翘。",
      "两脸酒醺红杏妒，半胸酥嫩白云饶。",
      "若能携手随仙令，皎皎银河渡鹊桥。"
    ]
  },
  {
    "volume": 723,
    "sequence": 25,
    "title": "送友罢举赴边职",
    "author": "李洞",
    "content": [
      "出剡篇章入洛文，无人细读叹俱焚。",
      "莫辞秉笏随红旆，便好携家住白云。",
      "过水象浮蛮境见，隔江猿叫汉州闻。",
      "高谈阔略陈从事，盟誓边庭壮我军。"
    ]
  },
  {
    "volume": 723,
    "sequence": 26,
    "title": "病猿",
    "author": "李洞",
    "content": [
      "瘦缠金锁惹朱楼，一别巫山树几秋。",
      "寒想蜀门清露滴，暖怀湘岸白云流。",
      "罢抛檐果沉僧井，休拗崖冰溅客舟。",
      "啼过三声应有泪，画堂深不彻王侯。"
    ]
  },
  {
    "volume": 723,
    "sequence": 27,
    "title": "毙驴",
    "author": "李洞",
    "content": [
      "蹇驴秋毙瘗荒田，忍把敲吟旧竹鞭。",
      "三尺焦桐背残月，一条藜杖卓寒烟。",
      "通吴白浪宽围国，倚蜀青山峭入天。",
      "如画海门支肘望，阿谁家卖钓鱼船。"
    ]
  },
  {
    "volume": 723,
    "sequence": 28,
    "title": "宿叶公棋阁",
    "author": "李洞",
    "content": [
      "带风棋阁竹相敲，局莹无尘拂树梢。",
      "日到长天征未断，钟来岳顶劫须抛。",
      "挑灯雪客栖寒店，供茗溪僧爇废巢。",
      "因悟修身试贪教，不须焚火向三茅。"
    ]
  },
  {
    "volume": 723,
    "sequence": 29,
    "title": "送郤先辈归觐华阴",
    "author": "李洞",
    "content": [
      "桂枝博得凤栖枝，欢觐家僮舞翠微。",
      "僧向瀑泉声里贺，鸟穿仙掌指间飞。",
      "休停砚笔吟荒庙，永别灯笼赴锁闱。",
      "骚雅近来颓丧甚，送君傍觉有光辉。"
    ]
  },
  {
    "volume": 723,
    "sequence": 30,
    "title": "赠可上人",
    "author": "李洞",
    "content": [
      "寺门和鹤倚香杉，月吐秋光到思嚵。",
      "将法传来穿泱漭，把诗吟去入嵌岩。",
      "模糊书卷烟岚滴，狼藉衣裳瀑布缄。",
      "不断清风牙底嚼，无因内殿得名衔。"
    ]
  },
  {
    "volume": 723,
    "sequence": 31,
    "title": "东川高仆射",
    "author": "李洞",
    "content": [
      "油幢影里拜清风，十里貔貅一片雄。",
      "三印锁开霜满地，四门关定月当空。",
      "泉浮山叶人家过，诏惹垆香鸟道通。",
      "新起画楼携客上，弦歌筵内海榴红。"
    ]
  },
  {
    "volume": 723,
    "sequence": 32,
    "title": "宿成都松溪院",
    "author": "李洞",
    "content": [
      "松持节操溪澄性，一炷烟岚压寺隅。",
      "翡翠鸟飞人不见，琉璃瓶贮水疑无。",
      "夜闻子落真山雨，晓汲波圆入画图。",
      "尘拥蜀城抽锁后，此中犹梦在江湖。"
    ]
  },
  {
    "volume": 723,
    "sequence": 33,
    "title": "吊曹监",
    "author": "李洞",
    "content": [
      "宅上愁云吹不散，桂林诗骨葬云根。",
      "满楼山色供邻里，一洞松声付子孙。",
      "甘露施衣封泪点，秘书取集印苔痕。",
      "吟魂醉魄归何处，御水呜呜夜绕门。"
    ]
  },
  {
    "volume": 723,
    "sequence": 34,
    "title": "赠长安毕郎中",
    "author": "李洞",
    "content": [
      "高门寒沼水连云，鹭识朱衣傍主人。",
      "地肺半边晴带雪，天街一面静无尘。",
      "朝回座客酬琴价，衙退留僧写鹤真。",
      "从此几迁为计相，蓬莱三刻奏东巡。"
    ]
  },
  {
    "volume": 723,
    "sequence": 35,
    "title": "寄东蜀幕中友",
    "author": "李洞",
    "content": [
      "官亭池碧海榴殷，遥想清才倚画栏。",
      "柳絮涨天笼地暖，角声经雨透云寒。",
      "晓侵台座香烟湿，夜草军书蜡炬干。",
      "为话门人吟太苦，风摧兰秀一枝残。"
    ]
  },
  {
    "volume": 723,
    "sequence": 36,
    "title": "曲江渔父",
    "author": "李洞",
    "content": [
      "儿孙闲弄雪霜髯，浪飐南山影入檐。",
      "卧稳篷舟龟作枕，病来茅舍网为帘。",
      "值春游子怜莼滑，通蜀行人说鲙甜。",
      "数尺寒丝一竿竹，岂知浮世有猜嫌。"
    ]
  },
  {
    "volume": 723,
    "sequence": 37,
    "title": "和刘驾博士赠庄严律禅师",
    "author": "李洞",
    "content": [
      "人言紫绶有光辉，不二心观似草衣。",
      "尘劫自营还自坏，禅门无住亦无归。",
      "松根穴蚁通山远，塔顶巢禽见海微。",
      "每话南游偏起念，五峰波上入船扉。"
    ]
  },
  {
    "volume": 723,
    "sequence": 38,
    "title": "智新上人话旧",
    "author": "李洞",
    "content": [
      "蟋蟀灯前话旧游，师经几夏我经秋。",
      "金陵市合月光里，甘露门开峰朵头。",
      "晴眺远帆飞入海，夜禅阴火吐当楼。",
      "相看未得东归去，满壁寒涛泻白鸥。"
    ]
  },
  {
    "volume": 723,
    "sequence": 39,
    "title": "和淮南太尉留题凤州王氏别业",
    "author": "李洞",
    "content": [
      "清秋看长鹭雏成，说向湘僧亦动情。",
      "节屋折将松上影，印龛移锁月中声。",
      "野人陪赏增诗价，太尉因居著谷名。",
      "闲想此中遗胜事，宿斋吟绕凤池行。"
    ]
  },
  {
    "volume": 723,
    "sequence": 40,
    "title": "乙酉岁自蜀随计趁试不及",
    "author": "李洞",
    "content": [
      "客卧涪江蘸月厅，知音唤起进趋生。",
      "寒梅折后方离蜀，腊月圆前未到京。",
      "风卷坏亭羸仆病，雪糊危栈蹇驴行。",
      "文昌一试应关分，岂校褒斜两日程。"
    ]
  },
  {
    "volume": 723,
    "sequence": 41,
    "title": "龙州韦郎中先梦六赤，后因打叶子以诗上",
    "author": "李洞",
    "content": [
      "红蜡香烟扑画楹，梅花落尽庾楼清。",
      "光辉圆魄衔山冷，彩镂方牙着腕轻。",
      "宝帖牵来狮子镇，金盆引出凤凰倾。",
      "微黄喜兆庄周梦，六赤重新掷印成。"
    ]
  },
  {
    "volume": 723,
    "sequence": 42,
    "title": "和寿中丞伤猿",
    "author": "李洞",
    "content": [
      "遗挂朱栏锁半寻，清声难买恨黄金。",
      "悬崖接果今何在，浅井窥星影已沉。",
      "归宅叶铺曾睡石，入朝灯照旧啼林。",
      "小山罢绕随湘客，高树休升对岳禽。",
      "天竺省怜伤倍切，亲知宽和思难任。",
      "相门恩重无由报，竟托仙郎日夜吟。"
    ]
  },
  {
    "volume": 723,
    "sequence": 43,
    "title": "上灵州令狐相公（一作赠高仆射自安西赴阙）",
    "author": "李洞",
    "content": [
      "征蛮破虏汉功臣，提剑归来万里身。",
      "笑倚凌烟金柱看，形容憔悴老于真。"
    ]
  },
  {
    "volume": 723,
    "sequence": 44,
    "title": "寓言",
    "author": "李洞",
    "content": [
      "三千宫女露蛾眉，笑煮黄金日月迟。",
      "麟凤隔云攀不及，空山惆怅夕阳时。"
    ]
  },
  {
    "volume": 723,
    "sequence": 45,
    "title": "客亭对月",
    "author": "李洞",
    "content": [
      "游子离魂陇上花，风飘浪卷绕天涯。",
      "一年十二度圆月，十一回圆不在家。"
    ]
  },
  {
    "volume": 723,
    "sequence": 46,
    "title": "宿鄠郊赠罗处士",
    "author": "李洞",
    "content": [
      "川静星高栎已枯，南山落石水声粗。",
      "白云钓客窗中宿，卧数嵩峰听五湖。"
    ]
  },
  {
    "volume": 723,
    "sequence": 47,
    "title": "有寄",
    "author": "李洞",
    "content": [
      "爱酒耽棋田处士，弹琴咏史贾先生。",
      "御沟临岸有云石，不见鹤来何处行。"
    ]
  },
  {
    "volume": 723,
    "sequence": 48,
    "title": "送三藏归西天国",
    "author": "李洞",
    "content": [
      "十万里程多少碛，沙中弹舌授降龙。",
      "五天到日应头白，月落长安半夜钟。"
    ]
  },
  {
    "volume": 723,
    "sequence": 49,
    "title": "金陵怀古",
    "author": "李洞",
    "content": [
      "古来无此战争功，日日戈船卷海风。",
      "一遇灵鳌开睡眼，六朝灰尽九江空。"
    ]
  },
  {
    "volume": 723,
    "sequence": 50,
    "title": "长安县厅",
    "author": "李洞",
    "content": [
      "主人寂寞客屯邅，愁绝终南满案前。",
      "乞取中庭藤五尺，为君高劚扣青天。"
    ]
  },
  {
    "volume": 723,
    "sequence": 51,
    "title": "题晰上人贾岛诗卷",
    "author": "李洞",
    "content": [
      "贾生诗卷惠休装，百叶莲花万里香。",
      "供得半年吟不足，长须字字顶司仓。"
    ]
  },
  {
    "volume": 723,
    "sequence": 52,
    "title": "送僧清演归山",
    "author": "李洞",
    "content": [
      "毛褐斜肩背负经，晓思吟入窦山青。",
      "峰前野水横官道，踏着秋天三四星。"
    ]
  },
  {
    "volume": 723,
    "sequence": 53,
    "title": "赠僧",
    "author": "李洞",
    "content": [
      "不羡王公与贵人，唯将云鹤自相亲。",
      "闲来石上观流水，欲洗禅衣未有尘。"
    ]
  },
  {
    "volume": 723,
    "sequence": 54,
    "title": "题学公院池莲",
    "author": "李洞",
    "content": [
      "竹引山泉玉甃池，栽莲莫怪藕生丝。",
      "如何不似麻衣客，坐对秋风待一枝。"
    ]
  },
  {
    "volume": 723,
    "sequence": 55,
    "title": "山居喜友人见访",
    "author": "李洞",
    "content": [
      "入云晴劚茯苓还，日暮逢迎木石间。",
      "看待诗人无别物，半潭秋水一房山。"
    ]
  },
  {
    "volume": 723,
    "sequence": 56,
    "title": "秋宿长安韦主簿厅",
    "author": "李洞",
    "content": [
      "水木清凉夜直厅，愁人楼上唱寒更。",
      "坐劳同步帘前月，鼠动床头印锁声。"
    ]
  },
  {
    "volume": 723,
    "sequence": 57,
    "title": "冬忆友人",
    "author": "李洞",
    "content": [
      "吟上山前数竹枝，叶翻似雪落霏霏。",
      "枕前明月谁动影，睡里惊来不觉归。"
    ]
  },
  {
    "volume": 723,
    "sequence": 58,
    "title": "怀圭峰影林泉",
    "author": "李洞",
    "content": [
      "吾家旧物贾生传，入内遥分锡杖泉。",
      "鹤去帝移宫女散，更堪呜咽过楼前。"
    ]
  },
  {
    "volume": 723,
    "sequence": 59,
    "title": "赠青龙印禅师",
    "author": "李洞",
    "content": [
      "雨涩秋刀剃雪时，庵前曾礼草堂师。",
      "居人昨日相过说，鹤已生孙竹满池。"
    ]
  },
  {
    "volume": 723,
    "sequence": 60,
    "title": "戏赠侯常侍",
    "author": "李洞",
    "content": [
      "葛洪卷与江淹赋，名动天边傲石居。",
      "两蜀词人多载后，同君讳却马相如。"
    ]
  },
  {
    "volume": 723,
    "sequence": 61,
    "title": "绣岭宫词",
    "author": "李洞",
    "content": [
      "春日迟迟春草绿，野棠开尽飘香玉。",
      "绣岭宫前鹤发翁，犹唱开元太平曲。"
    ]
  },
  {
    "volume": 723,
    "sequence": 62,
    "title": "中秋月（一作廖凝诗）",
    "author": "李洞",
    "content": [
      "九十日秋色，今秋已半分。",
      "孤光吞列宿，四面绝微云。",
      "众木排疏影，寒流叠细纹。",
      "遥遥望丹桂，心绪更纷纷。"
    ]
  },
  {
    "volume": 723,
    "sequence": 63,
    "title": "宿书僧院",
    "author": "李洞",
    "content": [
      "夜水笔前澄，时推外学能。",
      "书成百个字，庭转几遭灯。",
      "寄墨大坛吏，分笺蜀国僧。",
      "为题江寺塔，牌挂入云层。"
    ]
  },
  {
    "volume": 723,
    "sequence": 64,
    "title": "雪",
    "author": "李洞",
    "content": [
      "迢迢来极塞，连阙谓风吹。",
      "禅客呵金锡，征人擘冻旗。",
      "细填虫穴满，重压鹤巢欹。",
      "有影晴飘野，无声夜落池。",
      "正繁秦甸暖，渐厚楚宫饥。",
      "冻挹分泉涩，光凝二阁痴。",
      "踏遗兰署迹，听起石门思。",
      "用表丰年瑞，无令扫玉墀。"
    ]
  },
  {
    "volume": 723,
    "sequence": 65,
    "title": "述怀二十韵献覃怀相公",
    "author": "李洞",
    "content": [
      "帝梦求良弼，生申属圣明。",
      "青云县器业，白日贯忠贞。",
      "霭霭随春动，忻忻共物荣。",
      "静宜浮竞息，坐觉好风生。",
      "万国闻应跃，千门望尽倾。",
      "瑞含杨柳色，气变管弦声。",
      "百辟寻知度，三阶正有程。",
      "鲁儒规蕴藉，周诰美和平。",
      "碧水遗幽抱，朱丝寄远情。",
      "风流秦印绶，仪表汉公卿。",
      "忠谠期登用，回邪自震惊。",
      "云开长剑倚，路绝一峰横。",
      "九野方无事，沧溟本不争。",
      "国将身共计，心与众为城。",
      "早晚中条下，红尘一顾清。",
      "南潭容伴鹤，西笑忽迁莺。",
      "折树恩难报，怀仁命甚轻。",
      "二年犹困辱，百口望经营。",
      "未在英侯选，空劳短羽征。",
      "知音初相国，从此免长鸣。"
    ]
  },
  {
    "volume": 723,
    "sequence": 66,
    "title": "岁暮自广江至新兴往复中题峡山寺",
    "author": "李洞",
    "content": [
      "薄暮缘西峡，停桡一访僧。",
      "鹭巢行卧柳，猿饮倒垂藤。",
      "水曲岩千叠，云深树百层。",
      "山风寒殿磬，溪雨夜船灯。",
      "滩涨危槎没，泉冲怪石崩。",
      "中台一襟泪，岁杪别良朋。"
    ]
  },
  {
    "volume": 723,
    "sequence": 67,
    "title": "冬日送凉州刺史",
    "author": "李洞",
    "content": [
      "宠饯西门外，双旌出汉陵。",
      "未辞金殿日，已梦雪山灯。",
      "地远终峰尽，天寒朔气凝。",
      "新年行已到，旧典听难胜。",
      "吏扫盘雕影，人遮散马乘。",
      "移军驼驮角，下塞掾河冰。",
      "猎近昆仑兽，吟招碛石僧。",
      "重输右藏实，方见左车能。",
      "兵聚边风急，城宽夜月澄。",
      "连营烟火岭，望诏几回登。"
    ]
  },
  {
    "volume": 723,
    "sequence": 68,
    "title": "过贾浪仙旧地",
    "author": "李洞",
    "content": [
      "鹤外唐来有谪星，长江东注冷沧溟。",
      "境搜松雪仙人岛，吟歇林泉主簿厅。",
      "片月已能临榜黑，遥天何益抱坟青。",
      "年年谁不登高第，未胜骑驴入画屏。"
    ]
  },
  {
    "volume": 723,
    "sequence": 69,
    "title": "句",
    "author": "李洞",
    "content": [
      "公道此时如不得，昭陵恸哭一生休。",
      "（《北梦琐言》云：",
      "洞三榜，裴贽第二榜。",
      "策夜，帘前献诗云云。",
      "寻卒蜀中。",
      "贽无子，人谓屈洞所致）"
    ]
  }
]