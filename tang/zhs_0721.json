[
  {
    "volume": 721,
    "sequence": 1,
    "title": "赠唐山人",
    "author": "李洞",
    "content": [
      "垂须长似发，七十色如黳。",
      "醉眼青天小，吟情太华低。",
      "千年松绕屋，半夜雨连溪。",
      "邛蜀路无限，往来琴独携。"
    ]
  },
  {
    "volume": 721,
    "sequence": 2,
    "title": "送云卿上人游安南（一作送僧游南海）",
    "author": "李洞",
    "content": [
      "春往海南边，秋闻半夜蝉。",
      "鲸吞洗钵水，犀触点灯船。",
      "岛屿分诸国，星河共一天。",
      "长安却回日，松偃旧房前。"
    ]
  },
  {
    "volume": 721,
    "sequence": 3,
    "title": "郑补阙山居",
    "author": "李洞",
    "content": [
      "高节谏垣客，白云居静坊。",
      "马饥餐落叶，鹤病晒残阳。",
      "野雾昏朝烛，溪笺惹御香。",
      "相招倚蒲壁，论句夜何长。"
    ]
  },
  {
    "volume": 721,
    "sequence": 4,
    "title": "送曹郎中南归，时南中用军",
    "author": "李洞",
    "content": [
      "桂水净和天，南归似谪仙。",
      "系绦轻象笏，买布接蛮船。",
      "海气蒸鼙软，江风激箭偏。",
      "罢郎吟乱里，帝远岂知贤。"
    ]
  },
  {
    "volume": 721,
    "sequence": 5,
    "title": "锦江陪兵部郑侍郎话诗著棋",
    "author": "李洞",
    "content": [
      "落叶溅吟身，会棋云外人。",
      "海枯搜不尽，天定著长新。",
      "月上分题遍，钟残布子匀。",
      "忘餐二绝境，取意铸陶钧。"
    ]
  },
  {
    "volume": 721,
    "sequence": 6,
    "title": "中秋月",
    "author": "李洞",
    "content": [
      "四十五秋宵，月分千里毫。",
      "冷沉中岳短，光溢太行高。",
      "不寐清人眼，移栖湿鹤毛。",
      "露华台上别，吟望十年劳。"
    ]
  },
  {
    "volume": 721,
    "sequence": 7,
    "title": "送沈光赴福幕（一作送福州从事）",
    "author": "李洞",
    "content": [
      "泉齐岭鸟飞，雨熟荔枝肥。",
      "南斗看应近，北人来恐稀。",
      "潮浮廉使宴，珠照岛僧归。",
      "幕下逢迁拜，何官着茜衣。"
    ]
  },
  {
    "volume": 721,
    "sequence": 8,
    "title": "鄠郊山舍题赵处士林亭",
    "author": "李洞",
    "content": [
      "圭峰秋后叠，乱叶落寒墟。",
      "四五百竿竹，二三千卷书。",
      "云深猿拾栗，雨霁蚁缘蔬。",
      "只隔门前水，如同万里馀。"
    ]
  },
  {
    "volume": 721,
    "sequence": 9,
    "title": "赋得送贾岛谪长江",
    "author": "李洞",
    "content": [
      "敲驴吟雪月，谪出国西门。",
      "行傍长江影，愁深汨水魂。",
      "筇携过竹寺，琴典在花村。",
      "饥拾山松子，谁知贾傅孙。"
    ]
  },
  {
    "volume": 721,
    "sequence": 10,
    "title": "河阳道中",
    "author": "李洞",
    "content": [
      "冲风仍蹑冻，提辔手频呵。",
      "得事应须早，愁人不在多。",
      "雪田平入塞，烟郭曲随河。",
      "翻忆江涛里，船中睡盖蓑。"
    ]
  },
  {
    "volume": 721,
    "sequence": 11,
    "title": "送知己赴濮州",
    "author": "李洞",
    "content": [
      "中路行僧谒，邮亭话海涛。",
      "剑摇林狖落，旗闪岳禽高。",
      "苔长空州狱，花开梦省曹。",
      "濮阳流政化，一半布风骚。"
    ]
  },
  {
    "volume": 721,
    "sequence": 12,
    "title": "送行脚僧",
    "author": "李洞",
    "content": [
      "瓶枕绕腰垂，出门何所之。",
      "毳衣沾雨重，棕笠看山欹。",
      "夜观入枯树，野眠逢断碑。",
      "邻房母泪下，相课别离词。"
    ]
  },
  {
    "volume": 721,
    "sequence": 13,
    "title": "龙州送人赴举",
    "author": "李洞",
    "content": [
      "献策赴招携，行宫积翠西。",
      "挈囊秋卷重，转栈晚峰齐。",
      "踏月趋金阙，拂云看御题。",
      "飞鸣岂回顾，独鹤困江泥。"
    ]
  },
  {
    "volume": 721,
    "sequence": 14,
    "title": "送安抚从兄夷偶中丞",
    "author": "李洞",
    "content": [
      "奉诏向军前，朱袍映雪鲜。",
      "河桥吹角冻，岳月卷旗圆。",
      "僧救焚经火，人修著钓船。",
      "六州安抚后，万户解衣眠。"
    ]
  },
  {
    "volume": 721,
    "sequence": 15,
    "title": "送远上人",
    "author": "李洞",
    "content": [
      "海岳两无边，去来都偶然。",
      "齿因吟后冷，心向静中圆。",
      "虫网花间井，鸿鸣雨后天。",
      "叶书归旧寺，应附载钟船。"
    ]
  },
  {
    "volume": 721,
    "sequence": 16,
    "title": "宿凤翔天柱寺穷易玄上人房",
    "author": "李洞",
    "content": [
      "天柱暮相逢，吟思天柱峰。",
      "墨研青露月，茶吸白云钟。",
      "卧语身粘藓，行禅顶拂松。",
      "探玄为一决，明日去临邛。"
    ]
  },
  {
    "volume": 721,
    "sequence": 17,
    "title": "下第送张霞归觐江南",
    "author": "李洞",
    "content": [
      "此道背于时，携归一轴诗。",
      "树沈孤鸟远，风逆蹇驴迟。",
      "草入吟房坏，潮冲钓石移。",
      "恐伤欢觐意，半路摘愁髭。"
    ]
  },
  {
    "volume": 721,
    "sequence": 18,
    "title": "送人之天台",
    "author": "李洞",
    "content": [
      "行李一枝藤，云边晓扣冰。",
      "丹经如不谬，白发亦何能。",
      "浅井仙人境，明珠海客灯。",
      "乃知真隐者，笑就汉廷征。"
    ]
  },
  {
    "volume": 721,
    "sequence": 19,
    "title": "维摩畅林居（一作题维摩畅上人房）",
    "author": "李洞",
    "content": [
      "诸方游几腊，五夏五峰销。",
      "越讲迎骑象，蕃斋忏射雕。",
      "冷筇和雪倚，朽栎带云烧。",
      "从此西林老，瞥然三万朝。"
    ]
  },
  {
    "volume": 721,
    "sequence": 20,
    "title": "送张乔下第归宣州",
    "author": "李洞",
    "content": [
      "诗道世难通，归宁楚浪中。",
      "早程残岳月，夜泊隔淮钟。",
      "一镜随双鬓，全家老半峰。",
      "无成来往过，折尽谢亭松。"
    ]
  },
  {
    "volume": 721,
    "sequence": 21,
    "title": "送卢郎中赴金州",
    "author": "李洞",
    "content": [
      "云明天岭高，刺郡辍仙曹。",
      "危栈窥猿顶，公庭扫鹤毛。",
      "出军青壁罅，话道白眉毫。",
      "远集歌谣客，州前泊几艘。"
    ]
  },
  {
    "volume": 721,
    "sequence": 22,
    "title": "江干即事",
    "author": "李洞",
    "content": [
      "病卧四更后，愁闻报早衙。",
      "隔关沈水鸟，侵郭噪园鸦。",
      "吏瘦餐溪柏，身羸凭海槎。",
      "满朝吟五字，应不老烟霞。"
    ]
  },
  {
    "volume": 721,
    "sequence": 23,
    "title": "寄贺郑常侍",
    "author": "李洞",
    "content": [
      "山亦怀恩地，高禽尽下飞。",
      "吏穿霞片望，僧扫月棱归。",
      "省拜墀烟近，林居玉漏微。",
      "曾令驻锡话，聊用慰攀依。"
    ]
  },
  {
    "volume": 721,
    "sequence": 24,
    "title": "登楼",
    "author": "李洞",
    "content": [
      "川上值楼开，寒山四面来。",
      "竹吹人语远，峰碍鸟飞回。",
      "生死别离陌，朝昏云雨堆。",
      "谁知独立意，溅泪落莓苔。"
    ]
  },
  {
    "volume": 721,
    "sequence": 25,
    "title": "赠禅友",
    "author": "李洞",
    "content": [
      "散花留内殿，宫女梦谈禅。",
      "树杪开楼锁，云中认岳莲。",
      "溪声过长耳，筇节出羸肩。",
      "飞句相招宿，多逢有月天。"
    ]
  },
  {
    "volume": 721,
    "sequence": 26,
    "title": "早春友人访别南归",
    "author": "李洞",
    "content": [
      "南归来取别，穷巷坐青苔。",
      "一盏薄醨酒，数枝零落梅。",
      "潮生楚驿闭，星在越楼开。",
      "明日望君处，前临风月台。"
    ]
  },
  {
    "volume": 721,
    "sequence": 27,
    "title": "题云际寺",
    "author": "李洞",
    "content": [
      "开门风雪顶，上彻困飞禽。",
      "猿戏青冥里，人行紫阁阴。",
      "腊泉冰下出，夜磬月中寻。",
      "尽欲居岩室，如何不住心。"
    ]
  },
  {
    "volume": 721,
    "sequence": 28,
    "title": "山寺老僧",
    "author": "李洞",
    "content": [
      "云际众僧里，独攒眉似愁。",
      "护茶高夏腊，爱火老春秋。",
      "海浪南曾病，河冰北苦游。",
      "归来诸弟子，白遍后生头。"
    ]
  },
  {
    "volume": 721,
    "sequence": 29,
    "title": "同僧宿道者院",
    "author": "李洞",
    "content": [
      "携文过水宿，拂席四廊尘。",
      "坠果敲楼瓦，高萤映鹤身。",
      "点灯吹叶火，谈佛悟山人。",
      "尽有栖霞志，好谋三教邻。"
    ]
  },
  {
    "volume": 721,
    "sequence": 30,
    "title": "古柏",
    "author": "李洞",
    "content": [
      "手植知何代，年齐偃盖松。",
      "结根生别树，吹子落邻峰。",
      "古干经龙嗅，高烟过雁冲。",
      "可佳繁叶尽，声不碍秋钟。"
    ]
  },
  {
    "volume": 721,
    "sequence": 31,
    "title": "赠王凤二山人",
    "author": "李洞",
    "content": [
      "山兄望鹤信，山弟听乌占。",
      "养药同开鼎，休棋各枕奁。",
      "相逢九江底，共到五峰尖。",
      "愿许为三友，羞将白发撏。"
    ]
  },
  {
    "volume": 721,
    "sequence": 32,
    "title": "避地冬夜与二三禅侣吟集茅斋",
    "author": "李洞",
    "content": [
      "四海通禅客，搜吟会草亭。",
      "撚髭孤烛白，闭目众山青。",
      "松挂敲冰杖，垆温注月瓶。",
      "独愁悬旧旆，笏冷立残星。"
    ]
  },
  {
    "volume": 721,
    "sequence": 33,
    "title": "赠道微禅师",
    "author": "李洞",
    "content": [
      "铜瓶涩泻水，出碛蹑莲层。",
      "猛虎降低鼠，盘雕望小蝇。",
      "通禅五天日，照祖几朝灯。",
      "短发归林白，何妨剃未能。"
    ]
  },
  {
    "volume": 721,
    "sequence": 34,
    "title": "吊草堂禅师",
    "author": "李洞",
    "content": [
      "杖屦疑师在，房关四壁蛩。",
      "贮瓶经腊水，响塔隔山钟。",
      "乳鸽沿苔井，斋猿散雪峰。",
      "如何不见性，倚遍寺前松。"
    ]
  },
  {
    "volume": 721,
    "sequence": 35,
    "title": "宿长安苏雍主簿厅",
    "author": "李洞",
    "content": [
      "县对数峰云，官清主簿贫。",
      "听更池上鹤，伴值岳阳人。",
      "井锁煎茶水，厅关捣药尘。",
      "往来多屣步，同舍即诸邻。"
    ]
  },
  {
    "volume": 721,
    "sequence": 36,
    "title": "秋宿润州刘处士江亭",
    "author": "李洞",
    "content": [
      "北梦风吹断，江边处士亭。",
      "吟生万井月，见尽一天星。",
      "浪静鱼冲锁，窗高鹤听经。",
      "东西渺无际，世界半沧溟。"
    ]
  },
  {
    "volume": 721,
    "sequence": 37,
    "title": "秋日曲江书事",
    "author": "李洞",
    "content": [
      "门摇枯苇影，落日共鸥归。",
      "园近鹿来熟，江寒人到稀。",
      "片云穿塔过，枯叶入城飞。",
      "翻怕宾鸿至，无才动礼闱。"
    ]
  },
  {
    "volume": 721,
    "sequence": 38,
    "title": "秋宿经上人房",
    "author": "李洞",
    "content": [
      "江房无叶落，松影带山高。",
      "满寺中秋月，孤窗入夜涛。",
      "旧真悬石壁，衰发落铜刀。",
      "卧听晓耕者，与师知苦劳。"
    ]
  },
  {
    "volume": 721,
    "sequence": 39,
    "title": "冬日题觉公牛头兰若",
    "author": "李洞",
    "content": [
      "天寒高木静，一磬隔川闻。",
      "鼎水看山汲，台香扫雪焚。",
      "鹤归惟认刹，僧步不离云。",
      "石室开禅后，轮珠谢圣君。"
    ]
  },
  {
    "volume": 721,
    "sequence": 40,
    "title": "送皇甫校书自蜀下峡，归觐襄阳",
    "author": "李洞",
    "content": [
      "蜀道波不竭，巢乌出浪痕。",
      "松阴盖巫峡，雨色彻荆门。",
      "宿寺青山尽，归林彩服翻。",
      "苦吟怀冻馁，为吊浩然魂。"
    ]
  },
  {
    "volume": 721,
    "sequence": 41,
    "title": "题西明寺攻文僧林复上人房",
    "author": "李洞",
    "content": [
      "谁寄湘南信，阴窗砚起津。",
      "烧痕碑入集，海角寺留真。",
      "楼憩长空鸟，钟惊半阙人。",
      "御沟圆月会，似在草堂身。"
    ]
  },
  {
    "volume": 721,
    "sequence": 42,
    "title": "寄翠微无可上人（一作无学禅师）",
    "author": "李洞",
    "content": [
      "远近众心归，居然占翠微。",
      "展经猿识字，听法虎知非。",
      "泉注城池梦，霞生侍卫衣。",
      "玄机不可学，何似总无机。"
    ]
  },
  {
    "volume": 721,
    "sequence": 43,
    "title": "喜鸾公自蜀归",
    "author": "李洞",
    "content": [
      "禁院对生台，寻师到绿槐。",
      "寺高猿看讲，钟动鸟知斋。",
      "扫石月盈帚，滤泉花满筛。",
      "归来逢圣节，吟步上尧阶。"
    ]
  },
  {
    "volume": 721,
    "sequence": 44,
    "title": "题新安国寺",
    "author": "李洞",
    "content": [
      "佛亦遇艰难，重兴叠废坛。",
      "偃松枝旧折，画竹粉新干。",
      "开讲宫娃听，抛生禁鸟餐。",
      "钟声入帝梦，天竺化长安。"
    ]
  },
  {
    "volume": 721,
    "sequence": 45,
    "title": "蕃寇侵逼，南归道中",
    "author": "李洞",
    "content": [
      "云州三万骑，南走疾飞鹰。",
      "回碛星低雁，孤城月伴僧。",
      "敲关通汉节，倾府守河冰。",
      "无处论边事，归溪夜结罾。"
    ]
  },
  {
    "volume": 721,
    "sequence": 46,
    "title": "送东宫贾正字之蜀",
    "author": "李洞",
    "content": [
      "南朝献晋史，东蜀瞰巴楼。",
      "长栈怀宫树，疏峰露剑州。",
      "半空飞雪化，一道白云流。",
      "若次江边邑，宗诗为遍搜。"
    ]
  },
  {
    "volume": 721,
    "sequence": 47,
    "title": "吊侯圭常侍",
    "author": "李洞",
    "content": [
      "我重君能赋，君褒我解诗。",
      "三堂一拜遇，四海两心知。",
      "影挂僧挑烛，名传鹤拂碑。",
      "涪江吊孤冢，片月下峨嵋。"
    ]
  },
  {
    "volume": 721,
    "sequence": 48,
    "title": "颜上人房（一作题西明自觉上人房）",
    "author": "李洞",
    "content": [
      "御沟临岸行，远岫见云生。",
      "松下度三伏，磬中销五更。",
      "雨淋经阁白，日闪剃刀明。",
      "海畔终须去，烧灯老国清。"
    ]
  }
]