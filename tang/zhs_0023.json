[
  {
    "volume": 23,
    "sequence": 1,
    "title": "琴曲歌辞·白雪歌",
    "author": "贯休",
    "content": [
      "列鼎佩金章，泪眼看风枝。",
      "却思食藜藿，身作屠沽儿。",
      "负米无远近，所希升斗归。",
      "为人无贵贱，莫学鸡狗肥。",
      "斯言如不忘，别更无光辉。",
      "斯言如或忘，即安用人为。"
    ]
  },
  {
    "volume": 23,
    "sequence": 2,
    "title": "琴曲歌辞·湘妃",
    "author": "刘长卿",
    "content": [
      "帝子不可见，秋风来暮思。",
      "婵娟湘江月，千载空蛾眉。"
    ]
  },
  {
    "volume": 23,
    "sequence": 3,
    "title": "琴曲歌辞·湘妃",
    "author": "李贺",
    "content": [
      "筠竹千年老不死，长伴秦娥盖湘水。",
      "蛮娘吟弄满寒空，九山静绿泪花红。",
      "离鸾别凤烟梧中，巫云蜀雨遥相通。",
      "幽愁秋气上青枫，凉夜波间吟古龙。"
    ]
  },
  {
    "volume": 23,
    "sequence": 4,
    "title": "琴曲歌辞·湘妃怨",
    "author": "孟郊",
    "content": [
      "南巡竟不返，帝子怨逾积。",
      "万里丧蛾眉，潇湘水空碧。",
      "冥冥荒山下，古庙收贞魄。",
      "乔木深青春，清光满瑶席。",
      "搴芳徒有荐，灵意殊脉脉。",
      "玉佩不可亲，裴回烟波夕。"
    ]
  },
  {
    "volume": 23,
    "sequence": 5,
    "title": "琴曲歌辞·湘妃怨",
    "author": "陈羽",
    "content": [
      "二妃怨处云沉沉，二妃哭处湘水深。",
      "商人酒滴庙前草，萧飒风生斑竹林。"
    ]
  },
  {
    "volume": 23,
    "sequence": 6,
    "title": "琴曲歌辞·湘妃列女操",
    "author": "鲍溶",
    "content": [
      "有虞夫人哭虞后，淑女何事又伤离。",
      "竹上泪迹生不尽，寄哀云和五十丝。",
      "云和经奏钧天曲，乍听宝琴遥嗣续。",
      "三湘测测流急绿，秋夜露寒蜀帝飞。",
      "枫林月斜楚臣宿，更疑川宫日黄昏。",
      "暗携女手殷勤言，环佩玲珑有无间。",
      "终疑既远双悄悄，苍梧旧云岂难召，老猿心寒不可啸。",
      "目眄眄兮意蹉跎，魂腾腾兮惊秋波。",
      "曲一尽兮忆再奏，众弦不声且如何。"
    ]
  },
  {
    "volume": 23,
    "sequence": 7,
    "title": "琴曲歌辞·湘夫人",
    "author": "邹绍先",
    "content": [
      "枫叶下秋渚，二妃愁渡湘。",
      "疑山空杳蔼，何处望君王。",
      "日落水云里，油油心自伤。"
    ]
  },
  {
    "volume": 23,
    "sequence": 8,
    "title": "琴曲歌辞·湘夫人",
    "author": "李颀",
    "content": [
      "九嶷日已暮，三湘云复愁。",
      "窅蔼罗袂色，潺湲江水流。",
      "佳期来北渚，捐玦在芳洲。"
    ]
  },
  {
    "volume": 23,
    "sequence": 9,
    "title": "琴曲歌辞·湘夫人",
    "author": "郎士元",
    "content": [
      "娥眉对湘水，遥哭苍梧间。",
      "万乘既已殁，孤舟谁忍还。",
      "至今楚山上，犹有泪痕斑。",
      "南有涔阳路，渺渺多新愁。",
      "昔神降回时，风波江上秋。",
      "彩云忽无处，碧水空安流。"
    ]
  },
  {
    "volume": 23,
    "sequence": 10,
    "title": "琴曲歌辞·霹雳引",
    "author": "沈佺期",
    "content": [
      "岁七月，火伏而金生。",
      "客有鼓瑟于门者，奏霹雳之商声。",
      "始戛羽以騞砉，终扣宫而砰铃。",
      "电耀耀兮龙跃，雷阗阗兮雨冥。",
      "气呜唅以会雅，态欻翕以横生。",
      "有如驱千旗，制五兵，截荒虺，斫长鲸。",
      "孰与广陵比，意别鹤俦精而已。",
      "俾我雄子魄动，毅夫发立，怀恩不浅，武义双辑。",
      "视胡若芥，翦羯如拾。",
      "岂徒慨慷中筵，备群娱之翕习哉。"
    ]
  },
  {
    "volume": 23,
    "sequence": 11,
    "title": "琴曲歌辞·拘幽操",
    "author": "韩愈",
    "content": [
      "目掩掩兮其凝其盲，耳肃肃兮听不闻声。",
      "朝不日出兮夜不见月与星，有知无知兮为死为生。",
      "呜呼！",
      "臣罪当诛兮天王圣明。"
    ]
  },
  {
    "volume": 23,
    "sequence": 12,
    "title": "琴曲歌辞·越裳操",
    "author": "韩愈",
    "content": [
      "雨之施，物以孳。",
      "我何意于彼为？",
      "自周之先，其艰其勤。",
      "以有疆宇，私我后人。",
      "我祖在上，四方在下。",
      "厥临孔威，敢戏以侮。",
      "孰荒于门，孰治于田。",
      "四海既均，越裳是臣。"
    ]
  },
  {
    "volume": 23,
    "sequence": 13,
    "title": "琴曲歌辞·岐山操",
    "author": "韩愈",
    "content": [
      "我家于豳，自我先公。",
      "伊我承绪，敢有不同。",
      "今狄之人，将土我疆。",
      "民为我战，谁使死伤。",
      "彼岐有岨，我往独处。",
      "人莫余追，无思我悲。"
    ]
  },
  {
    "volume": 23,
    "sequence": 14,
    "title": "琴曲歌辞·履霜操",
    "author": "韩愈",
    "content": [
      "父兮儿寒，母兮儿饥。",
      "儿罪当笞，逐儿何为。",
      "儿在中野，以宿以处。",
      "四无人声，谁与儿语。",
      "儿寒何衣，儿饥何食。",
      "儿行于野，履霜以足。",
      "母生众儿，有母怜之。",
      "独无母怜，儿宁不悲。"
    ]
  },
  {
    "volume": 23,
    "sequence": 15,
    "title": "琴曲歌辞·雉朝飞操",
    "author": "李白",
    "content": [
      "麦陇青青三月时，白雉朝飞挟两雌。",
      "锦衣绮翼何离礻徙，犊牧采薪感之悲。",
      "春天和，白日暖，啄食饮泉勇气满，争雄斗死绣颈断。",
      "雉子班奏急管弦，心倾美酒尽玉碗。",
      "枯杨枯杨尔生荑，我独七十而孤栖。",
      "弹弦写恨意不尽，瞑目归黄泥。"
    ]
  },
  {
    "volume": 23,
    "sequence": 16,
    "title": "琴曲歌辞·雉朝飞操",
    "author": "韩愈",
    "content": [
      "雉之飞，于朝日。",
      "群雌孤雄，意气横出。",
      "当东而西，当啄而飞。",
      "随飞随啄，群雌粥粥。",
      "嗟我虽人，曾不如彼雉鸡。",
      "生身七十年，无一妾与妃。"
    ]
  },
  {
    "volume": 23,
    "sequence": 17,
    "title": "琴曲歌辞·雉朝飞操",
    "author": "张祜",
    "content": [
      "朝阳陇东泛暖景，双啄双飞双顾影。",
      "朱冠锦襦聊日整，漠漠雾中如衣絅。",
      "伤心卢女弦，七十老翁长独眠。",
      "雄飞在草雌在田，衷肠结愤气呵天。",
      "圣人在上心不偏，翁得女妻甚可怜。"
    ]
  },
  {
    "volume": 23,
    "sequence": 18,
    "title": "琴曲歌辞·思归引",
    "author": "张祜",
    "content": [
      "重重作闺清旦鐍，两耳深声长不彻。",
      "深宫坐愁百年身，一片玉中生愤血。",
      "焦桐罢弹丝自绝，漠漠暗魂愁夜月。",
      "故乡不归谁共穴，石上作蒲蒲九节。"
    ]
  },
  {
    "volume": 23,
    "sequence": 19,
    "title": "琴曲歌辞·猗兰操",
    "author": "韩愈",
    "content": [
      "兰之猗猗，扬扬其香。",
      "不采而佩，于兰何伤。",
      "今天之旋，其曷为然。",
      "我行四方，以日以年。",
      "雪霜贸贸，荠麦之茂。",
      "子如不伤，我不尔觏。",
      "荠麦之茂，荠麦之有。",
      "君子之伤，君子之守。"
    ]
  },
  {
    "volume": 23,
    "sequence": 20,
    "title": "琴曲歌辞·幽兰",
    "author": "崔涂",
    "content": [
      "幽植众能知，贞芳只暗持。",
      "自无君子佩，未是国香衰。",
      "白露沾长早，青春每到迟。",
      "不知当路草，芳馥欲何为。"
    ]
  },
  {
    "volume": 23,
    "sequence": 21,
    "title": "琴曲歌辞·将归操",
    "author": "韩愈",
    "content": [
      "秋之水兮其色幽幽，我将济兮不得其由。",
      "涉其浅兮石啮我足，乘其深兮龙入我舟。",
      "我济而悔兮将安归尤。",
      "归乎归乎，无与石斗兮无应龙求。"
    ]
  },
  {
    "volume": 23,
    "sequence": 22,
    "title": "琴曲歌辞·龟山操",
    "author": "韩愈",
    "content": [
      "龟之气兮不能云雨，龟之木卉兮不中梁柱，龟之大兮只以奄鲁。",
      "知将隳兮哀莫余伍，周公有鬼兮嗟余归辅。"
    ]
  },
  {
    "volume": 23,
    "sequence": 23,
    "title": "琴曲歌辞·残形操",
    "author": "韩愈",
    "content": [
      "有兽维狸兮我梦得之，其身孔明兮而头不知。",
      "吉凶何为兮觉坐而思，巫咸上天兮识者其谁。"
    ]
  },
  {
    "volume": 23,
    "sequence": 24,
    "title": "琴曲歌辞·双燕离",
    "author": "李白",
    "content": [
      "双燕复双燕，双飞令人羡。",
      "玉楼珠阁不独栖，金窗绣户长相见。",
      "柏梁失火去，因入吴王宫。",
      "吴宫又焚荡，雏尽巢亦空。",
      "憔悴一身在，孀雌忆故雄。",
      "双飞难再得，伤我寸心中。"
    ]
  },
  {
    "volume": 23,
    "sequence": 25,
    "title": "琴曲歌辞·列女操",
    "author": "孟郊",
    "content": [
      "梧桐相待老，鸳鸯会双死。",
      "贞妇贵殉夫，舍生亦如此。",
      "波澜誓不起，妾心井中水。"
    ]
  },
  {
    "volume": 23,
    "sequence": 26,
    "title": "琴曲歌辞·别鹄操",
    "author": "韩愈",
    "content": [
      "雄鹄衔枝来，雌鹄啄泥归。",
      "巢成不生子，大义当乖离。",
      "江汉水之大，鹄身鸟之微。",
      "更无相逢日，安可相随飞。"
    ]
  },
  {
    "volume": 23,
    "sequence": 27,
    "title": "琴曲歌辞·别鹤",
    "author": "杨巨源",
    "content": [
      "海鹤一为别，高程方杳然。",
      "影摇江海路，思结潇湘天。",
      "皎然仰白日，真姿栖紫烟。",
      "含情九霄际，顾侣五云前。",
      "遐心属清都，凄响激朱弦。",
      "超摇间云雨，迢递各山川。",
      "东南信多水，会合当有年。",
      "雄飞戾冥寞，此意何由传。"
    ]
  },
  {
    "volume": 23,
    "sequence": 28,
    "title": "琴曲歌辞·别鹤",
    "author": "王建",
    "content": [
      "主人一去池水绝，池鹤散飞不相别。",
      "青天漫漫碧海重，知向何山风雪中。",
      "万里虽然音影在，向心终是死生同。",
      "池边巢破松树死，树头年年乌生子。"
    ]
  },
  {
    "volume": 23,
    "sequence": 29,
    "title": "琴曲歌辞·别鹤",
    "author": "张籍",
    "content": [
      "双鹤出云溪溪，分飞各自迷。",
      "空巢在松杪，折羽落江泥。",
      "寻水终不饮，逢林亦未栖。",
      "别离应易老，万里两凄凄。"
    ]
  },
  {
    "volume": 23,
    "sequence": 30,
    "title": "琴曲歌辞·别鹤",
    "author": "杜牧",
    "content": [
      "分飞共所从，六翮势摧风。",
      "声断碧云外，影孤明月中。",
      "青田归路远，月桂旧巢空。",
      "矫翼知何处，天涯不可穷。"
    ]
  },
  {
    "volume": 23,
    "sequence": 31,
    "title": "琴曲歌辞·走马引",
    "author": "李贺",
    "content": [
      "我有辞乡剑，玉锋堪截云。",
      "襄阳走马客，意气自生春。",
      "朝嫌剑光静，暮嫌剑花冷。",
      "能持剑向人，不解持照身。"
    ]
  },
  {
    "volume": 23,
    "sequence": 32,
    "title": "琴曲歌辞·昭君怨",
    "author": "白居易",
    "content": [
      "明妃风貌最娉婷，合在椒房应四星。",
      "只得当年备宫掖，何曾专夜奉帏屏。",
      "见疏从道迷图画，知屈那教配虏庭。",
      "自是君恩薄如纸，不须一向恨丹青。"
    ]
  },
  {
    "volume": 23,
    "sequence": 33,
    "title": "琴曲歌辞·昭君怨二首",
    "author": "张祜",
    "content": [
      "万里边城远，千山行路难。",
      "举头惟见月，何处是长安。",
      "汉庭无大议，戎虏几先和。",
      "莫羡倾城色，昭君恨最多。"
    ]
  },
  {
    "volume": 23,
    "sequence": 34,
    "title": "琴曲歌辞·昭君怨",
    "author": "梁氏琼",
    "content": [
      "自古无和亲，贻灾到妾身。",
      "胡风嘶去马，汉月吊行轮。",
      "衣薄狼山雪，妆成虏塞春。",
      "回看父母国，生死毕胡尘。"
    ]
  },
  {
    "volume": 23,
    "sequence": 35,
    "title": "琴曲歌辞·明妃怨",
    "author": "杨凌",
    "content": [
      "汉国明妃去不还，马驼弦管向阴山。",
      "匣中纵有菱花镜，羞对单于照旧颜。"
    ]
  },
  {
    "volume": 23,
    "sequence": 36,
    "title": "琴曲歌辞·蔡氏五弄·游春曲二首",
    "author": "王涯",
    "content": [
      "万树江边杏，新开一夜风。",
      "满园深浅色，照在绿波中。",
      "上苑何穷树，花开次第新。",
      "香车与丝骑，风静亦生尘。"
    ]
  },
  {
    "volume": 23,
    "sequence": 37,
    "title": "琴曲歌辞·蔡氏五弄·游春辞二首",
    "author": "王涯",
    "content": [
      "曲江丝柳变烟条，寒骨冰随暖气销。",
      "才见春光生绮陌，已闻清乐动云韶。",
      "经过柳陌与桃蹊，寻逐风光着处迷。",
      "鸟度时时冲絮起，花繁衮衮压枝低。"
    ]
  },
  {
    "volume": 23,
    "sequence": 38,
    "title": "琴曲歌辞·蔡氏五弄·游春辞三首",
    "author": "令狐楚",
    "content": [
      "晚游临碧殿，日上望春亭。",
      "芳树罗仙仗，晴山展翠屏。",
      "一夜好风吹，新花一万枝。",
      "风前调玉管，花下簇金羁。",
      "阊阖春风起，蓬莱雪水消。",
      "相将折杨柳，争取最长条。"
    ]
  },
  {
    "volume": 23,
    "sequence": 39,
    "title": "琴曲歌辞·蔡氏五弄·渌水曲",
    "author": "李白",
    "content": [
      "渌水明秋月，南湖采白蘋。",
      "荷花娇欲语，愁杀荡舟人。"
    ]
  },
  {
    "volume": 23,
    "sequence": 40,
    "title": "琴曲歌辞·蔡氏五弄·渌水辞",
    "author": "李贺",
    "content": [
      "今宵好风月，阿侯在何处。",
      "为有倾城色，翻成足愁苦。",
      "东湖采莲叶，南湖拔蒲根。",
      "未持寄小姑，且持感愁魂。"
    ]
  },
  {
    "volume": 23,
    "sequence": 41,
    "title": "琴曲歌辞·蔡氏五弄·幽居弄",
    "author": "顾况",
    "content": [
      "苔衣生，花露滴，月入西林荡东壁。",
      "扣商占角两三声，洞户溪窗一冥寂。",
      "独去沧洲无四邻，身婴世网此何身。",
      "关情命曲寄惆怅，久别江南山里人。"
    ]
  },
  {
    "volume": 23,
    "sequence": 42,
    "title": "琴曲歌辞·蔡氏五弄·秋思二首",
    "author": "李白",
    "content": [
      "春阳如昨日，碧树鸣黄鹂。",
      "芜然蕙草暮，飒尔凉风吹。",
      "天秋木叶下，月冷莎鸡悲。",
      "坐愁群芳歇，白露凋华滋。",
      "阏氏黄叶落，妾望白登台。",
      "月出碧云断，蝉声秋色来。",
      "胡兵沙塞合，汉使玉关回。",
      "征客无归日，空悲蕙草摧。"
    ]
  },
  {
    "volume": 23,
    "sequence": 43,
    "title": "琴曲歌辞·蔡氏五弄·秋思二首",
    "author": "鲍溶",
    "content": [
      "胡风吹雁翼，远别无人乡。",
      "君近雁来处，几回断君肠。",
      "昔奉千日书，抚心怨星霜。",
      "无书又千日，世路重茫茫。",
      "燕国有佳丽，蛾眉富春光。",
      "自然君归晚，花落君空堂。",
      "君其若不然，岁晚双鸳鸯。",
      "顾兔蚀残月，幽光不如星。",
      "女儿晚事夫，颜色同秋萤。",
      "秋日边马思，武夫不遑宁。",
      "燕歌易水怨，剑舞蛟龙腥。",
      "风折连枝树，水翻无蒂萍。",
      "立身多户门，何必燕山铭。",
      "生世不如鸟，双双比翼翎。",
      "季秋天地间，万物生意足。",
      "我忧长于生，安得及草木。",
      "试从古人愿，致酒歌秉烛。",
      "燕赵皆世人，讵能长似玉。",
      "俯怜老期近，仰视日车速。",
      "萧飒御风君，魂梦愿相逐。",
      "百年夜销半，端为垂缨束。"
    ]
  },
  {
    "volume": 23,
    "sequence": 44,
    "title": "琴曲歌辞·蔡氏五弄·秋思",
    "author": "司空曙",
    "content": [
      "静与懒相偶，年将衰共催。",
      "前途欢不集，往事恨空来。",
      "昼景委红叶，月华铺绿苔。",
      "沉思更何有，结坐玉琴哀。"
    ]
  },
  {
    "volume": 23,
    "sequence": 45,
    "title": "琴曲歌辞·蔡氏五弄·秋思",
    "author": "司空图",
    "content": [
      "身病时亦危，逢秋多恸哭。",
      "风波一摇荡，天地几翻覆。",
      "孤萤出荒池，落叶穿破屋。",
      "势利长草草，何人访幽独。"
    ]
  },
  {
    "volume": 23,
    "sequence": 46,
    "title": "琴曲歌辞·蔡氏五弄·秋思二首",
    "author": "王涯",
    "content": [
      "网轩凉吹动轻衣，夜听更长玉漏稀。",
      "月渡天河光转湿，鹊惊秋树叶频飞。",
      "宫连太液见苍波，暑气微清秋意多。",
      "一夜轻风蘋末起，露珠翻尽满池荷。"
    ]
  },
  {
    "volume": 23,
    "sequence": 47,
    "title": "琴曲歌辞·胡笳十八拍",
    "author": "刘商",
    "content": [
      "汉室将衰兮四夷不宾，动干戈兮征战频。",
      "哀哀父母生育我，见离乱兮当此辰。",
      "纱窗对镜未经事，将谓珠帘能蔽身。",
      "一朝虏骑入中国，苍黄处处逢胡人。",
      "忽将薄命委锋镝，可惜红颜随虏尘。",
      "（第一拍）马上将余向绝域，厌生求死死不得。",
      "戎羯腥膻岂是人，豺狼喜怒难姑息。",
      "行尽天山足霜霰，风土萧条近胡国。",
      "万里重阴鸟不飞，寒沙莽莽无南北。",
      "（第二拍）如羁囚兮在缧绁，忧虑万端无处说。",
      "使余力兮翦余发，食余肉兮饮余血。",
      "诚知杀身愿如此，以余为妻不如死。",
      "早被蛾眉累此身，空悲弱质柔如水。",
      "（第三拍）山川路长谁记得，何处天涯是乡国。",
      "自从惊怖少精神，不觉风霜损颜色。",
      "夜中归梦来又去，朦胧岂解传消息。",
      "漫漫胡天叫不闻，明明汉月应相识。",
      "（第四拍）水头宿兮草头坐，风吹汉地衣裳破。",
      "羊脂沐发长不梳，羔子皮裘领仍左。",
      "狐襟貉袖腥复膻，昼披行兮夜披卧。",
      "毡帐时移无定居，日月长兮不可过。",
      "（第五拍）怪得春光不来久，胡中风土无花柳。",
      "天翻地覆谁得知，如今正南看北斗。",
      "姓名音信两不通，终日经年常闭口。",
      "是非取与在指撝，言语传情不如手。",
      "（第六拍）男儿妇人带弓箭，塞马蕃羊卧霜霰。",
      "寸步东西岂自由，偷生乞死非情愿。",
      "龟兹筚篥愁中听，碎叶琵琶夜深怨。",
      "竟夕无云月上天，故乡应得重相见。",
      "（第七拍）忆昔私家恣娇小，远取珍禽学驯扰。",
      "如今沦弃念故乡，悔不当初放林表。",
      "朔风萧萧寒日暮，星河寥落胡天晓。",
      "旦夕思归不得归，愁心想似笼中鸟。",
      "（第八拍）当日苏武单于问，道是宾鸿解传信。",
      "学他刺血写得书，书上千重万重恨。",
      "髯胡少年能走马，弯弓射飞无远近。",
      "遂令边雁转怕人，绝域何由达方寸。",
      "（第九拍）恨凌辱兮恶腥膻，憎胡地兮怨胡天。",
      "生得胡儿欲弃捐，及生母子情宛然。",
      "貌殊语异憎还爱，心中不觉常相牵。",
      "朝朝暮暮在眼前，腹生手养宁不怜。",
      "（第十拍）日来月往相推迁，迢迢星岁欲周天。",
      "无冬无夏卧霜霰，水冻草枯为一年。",
      "汉家甲子有正朔，绝域三光空自悬。",
      "几回鸿雁来又去，肠断蟾蜍亏复圆。",
      "（第十一拍）破瓶落井空永沉，故乡望断无归心。",
      "宁知远使问姓名，汉语泠泠传好音。",
      "梦魂几度到乡国，觉后翻成哀怨深。",
      "如今果是梦中事，喜过悲来情不任。",
      "（第十二拍）童稚牵衣双在侧，将来不可留又忆。",
      "还乡惜别两难分，宁弃胡儿归旧国。",
      "山川万里复边戍，背面无由得消息。",
      "泪痕满面对残阳，终日依依向南北。",
      "（第十三拍）莫以胡儿可羞耻，思情亦各言其子。",
      "手中十指有长短，截之痛惜皆相似。",
      "还乡岂不见亲族，念此飘零隔生死。",
      "南风万里吹我心，心亦随风渡辽水。",
      "（第十四拍）叹息襟怀无定分，当时怨来归又恨。",
      "不知愁怨意若何，似有锋铓扰方寸。",
      "悲欢并行情未快，心意相尤自相问。",
      "不缘生得天属亲，岂向仇雠结恩信。",
      "（第十五拍）去时只觉天苍苍，归日始知胡地长。",
      "重阴白日落何处，秋雁所向应南方。",
      "平沙四顾自迷惑，远近悠悠随雁行。",
      "征途未尽马蹄尽，不见行人边草黄。",
      "（第十六拍）行尽胡天千万里，惟见黄沙白云起。",
      "马饥跑雪衔草根，人渴敲冰饮流水。",
      "燕山仿佛辨烽戍，鼙鼓如闻汉家垒。",
      "努力前程是帝乡，生前免向胡中死。",
      "（第十七拍）归来故乡见亲族，田园半芜春草绿。",
      "明烛重然煨烬灰，寒泉更洗沉泥玉。",
      "载持巾栉礼仪好，一弄丝桐生死足。",
      "出入关山十二年，哀情尽在胡笳曲。",
      "（第十八拍）"
    ]
  },
  {
    "volume": 23,
    "sequence": 48,
    "title": "琴曲歌辞·飞龙引二首",
    "author": "李白",
    "content": [
      "黄帝铸鼎于荆山，炼丹砂，丹砂成黄金。",
      "骑龙飞上太清家，云愁海思令人嗟。",
      "宫中彩女颜如花，飘然挥手凌紫霞。",
      "从风纵体登銮车。",
      "登銮车，侍轩辕，遨游青天中，其乐不可言。",
      "鼎湖流水清且闲，轩辕去时有弓剑。",
      "古人传道留其间，后宫婵娟多花颜。",
      "乘鸾飞烟亦不还，骑龙攀天造天关。",
      "造天关，闻天语，长云河车载玉女。",
      "载玉女，过紫皇，紫皇乃赐白兔所捣之药，后天而老凋三光。",
      "下视瑶池见王母，蛾眉萧飒如秋霜。"
    ]
  },
  {
    "volume": 23,
    "sequence": 49,
    "title": "琴曲歌辞·乌夜啼引",
    "author": "张籍",
    "content": [
      "秦乌啼哑哑，夜啼长安吏人家。",
      "吏人得罪囚在狱，倾家卖产将自赎。",
      "少妇起听夜啼乌，知是官家有赦书。",
      "下床心喜不重寐，未明上堂贺舅姑。",
      "少妇语啼乌，汝啼慎勿虚。",
      "借汝庭树作高巢，年年不令伤尔雏。"
    ]
  },
  {
    "volume": 23,
    "sequence": 50,
    "title": "琴曲歌辞·宛转歌",
    "author": "郎大家宋氏",
    "content": [
      "郎大家宋氏风已清，月朗琴复鸣。",
      "掩抑非千态，殷勤是一声。",
      "歌宛转，宛转和且长。",
      "愿为双鸿鹄，比翼共翱翔。",
      "日已暮，长檐鸟应度。",
      "此时望君君不来，此时思君君不顾。",
      "歌宛转，宛转那能异栖宿。",
      "愿为形与影，出入恒相逐。"
    ]
  },
  {
    "volume": 23,
    "sequence": 51,
    "title": "琴曲歌辞·宛转歌二首",
    "author": "刘方平",
    "content": [
      "星参差，月二八，灯五枝。",
      "黄鹤瑶琴将别去，芙蓉羽帐惜空垂。",
      "歌宛转，宛转恨无穷。",
      "愿为波与浪，俱起碧流中。",
      "晓将近，黄姑织女银河尽。",
      "九华锦衾无复情，千金宝镜谁能引。",
      "歌宛转，宛转伤别离。",
      "愿作杨与柳，同向玉窗垂。"
    ]
  },
  {
    "volume": 23,
    "sequence": 52,
    "title": "琴曲歌辞·宛转行",
    "author": "张籍",
    "content": [
      "华屋重翠幄，绮席雕象床。",
      "远漏微更疏，薄衾中夜凉。",
      "炉氲暗裴回，寒灯背斜光。",
      "妍姿结宵态，寝臂幽梦长。",
      "宛转复宛转，忆忆更未央。"
    ]
  },
  {
    "volume": 23,
    "sequence": 53,
    "title": "琴曲歌辞·王敬伯歌",
    "author": "李端",
    "content": [
      "妾本舟中客，闻君江上琴。",
      "君初感妾叹，妾亦感君心。",
      "遂出合欢被，同为交颈禽。",
      "传杯惟畏浅，接膝犹嫌远。",
      "侍婢奏箜篌，女郎歌宛转。",
      "宛转怨如何，中庭霜渐多。",
      "霜多叶可惜，昨日非今夕。",
      "徒结万里欢，终成一宵客。",
      "王敬伯，渌水青山从此隔。"
    ]
  },
  {
    "volume": 23,
    "sequence": 54,
    "title": "琴曲歌辞·三峡流泉歌",
    "author": "李季兰",
    "content": [
      "妾家本住巫山云，巫山流水常自闻。",
      "玉琴弹出转寥夐，直似当时梦中听。",
      "三峡流泉几千里，一时流入深闺里。",
      "巨石奔崖指下生，飞波走浪弦中起。",
      "初疑喷涌含雷风，又似呜咽流不通。",
      "回湍曲濑势将尽，时复滴沥平沙中。",
      "忆昔阮公为此曲，能使仲容听不足。",
      "一弹既罢复一弹，愿似流泉镇相续。"
    ]
  },
  {
    "volume": 23,
    "sequence": 55,
    "title": "琴曲歌辞·风入松歌",
    "author": "皎然",
    "content": [
      "西岭松声落日秋，千枝万叶风飕飗。",
      "美人援琴弄成曲，写得松间声断续。",
      "声断续，清我魂，流波坏陵安足论。",
      "美人夜坐月明里，含少商兮照清征。",
      "风何凄兮飘凤脊，搅寒松兮又夜起。",
      "夜未央，曲何长，金徽更促声泱泱。",
      "何人此时不得意，意苦弦悲闻客堂。"
    ]
  },
  {
    "volume": 23,
    "sequence": 56,
    "title": "琴曲歌辞·秋风引",
    "author": "刘禹锡",
    "content": [
      "何处秋风至，萧萧送雁群。",
      "朝来入庭树，孤客最先闻。"
    ]
  },
  {
    "volume": 23,
    "sequence": 57,
    "title": "琴曲歌辞·明月引",
    "author": "卢照邻",
    "content": [
      "洞庭波起兮鸿雁翔，风瑟瑟兮野苍苍。",
      "浮云卷霭，明月流光。",
      "荆南兮赵北，碣石兮潇湘。",
      "澄清规于万里，照离思于千行。",
      "横桂枝于西第，绕菱花于北堂。",
      "高楼思妇，飞盖君王。",
      "文姬绝域，侍子他乡。",
      "见胡鞍之似练，知汉剑之如霜。",
      "试登高而极目，莫不变而回肠。"
    ]
  },
  {
    "volume": 23,
    "sequence": 58,
    "title": "琴曲歌辞·明月歌",
    "author": "阎朝隐",
    "content": [
      "梅花雪白柳叶黄，云雾四起月苍苍，箭水泠泠刻漏长。",
      "挥玉指，拂罗裳，为君一奏楚明光。"
    ]
  },
  {
    "volume": 23,
    "sequence": 59,
    "title": "琴曲歌辞·绿竹引",
    "author": "宋之问",
    "content": [
      "青溪绿潭潭水侧，修竹婵娟同一色。",
      "徒生仙实凤不游，老死空山人讵识。",
      "妙年秉愿逃俗纷，归卧嵩丘弄白云。",
      "含情傲慰心目，何可一日无此君。"
    ]
  },
  {
    "volume": 23,
    "sequence": 60,
    "title": "琴曲歌辞·山人劝酒",
    "author": "李白",
    "content": [
      "苍苍云松，落落绮皓。",
      "春风尔来为阿谁，胡蝶忽然满芳草。",
      "秀眉霜雪颜桃花，骨青髓绿长美好。",
      "称是秦时避世人，劝酒相欢不知老。",
      "各守兔鹿志，耻随龙虎争。",
      "欻起佐太子，汉王乃复惊。",
      "顾谓戚夫人，彼翁羽翼成。",
      "归来南山下，泛若云无情。",
      "举觞酹巢由，洗耳何独清。",
      "浩歌望嵩岳，意气还相倾。"
    ]
  },
  {
    "volume": 23,
    "sequence": 61,
    "title": "琴曲歌辞·幽涧泉",
    "author": "李白",
    "content": [
      "拂彼白石，弹吾素琴。",
      "幽涧愀兮流泉深，善手明徽高张清。",
      "心寂历似千古，松飕飗兮万寻。",
      "中见愁猿吊影而危处兮，叫秋木而长吟。",
      "客有哀时失志而听者，泪淋浪以沾襟。",
      "乃缉商缀羽，潺湲成音。",
      "吾但写声发情于妙指，殊不知此曲之古今。",
      "幽涧泉，鸣深林。"
    ]
  },
  {
    "volume": 23,
    "sequence": 62,
    "title": "琴曲歌辞·龙宫操",
    "author": "顾况",
    "content": [
      "龙宫月明光参差，精卫衔石东飞时，鲛人织绡采藕丝。",
      "翻江倒海倾吴蜀，汉女江妃杳相续，龙王宫中水不足。"
    ]
  },
  {
    "volume": 23,
    "sequence": 63,
    "title": "琴曲歌辞·飞鸢操",
    "author": "刘禹锡",
    "content": [
      "鸢飞杳杳青云里，鸢鸣萧萧风四起。",
      "旗尾飘扬势渐高，箭头砉划声相似。",
      "长空悠悠霁日悬，六翮不动凝飞烟。",
      "游鹍翔雁出其下，庆云清景相回旋。",
      "忽闻饥乌一噪聚，瞥下云中争腐鼠。",
      "腾音砺吻相喧呼，仰天大吓疑鸳雏。",
      "畏人避犬投高处，俯啄无声犹屡顾。",
      "青鸟自爱玉山禾，仙禽徒贵华亭露。",
      "朴木敕危巢向暮时，毰毸饱腹蹲枯枝。",
      "游童挟弹一麾肘，臆碎羽分人不悲。",
      "天生众禽各有类，威凤文章在仁义。",
      "鹰隼仪形蝼蚁心，虽能戾天何足贵。"
    ]
  },
  {
    "volume": 23,
    "sequence": 64,
    "title": "琴曲歌辞·升仙操",
    "author": "李群玉",
    "content": [
      "嬴女去秦宫，琼箫生碧空。",
      "凤台闭烟雾，鸾吹飘天风。",
      "复闻周太子，亦遇浮丘公。",
      "丛簧发仙弄，轻举紫霞中。",
      "浊世不久住，清都路何穷。",
      "一去霄汉上，世人那得逢。"
    ]
  },
  {
    "volume": 23,
    "sequence": 65,
    "title": "琴曲歌辞·司马相如琴歌",
    "author": "张祜",
    "content": [
      "凤兮凤兮非无凰，山重水阔不可量。",
      "梧桐结阴在朝阳，濯羽弱水鸣高翔。"
    ]
  },
  {
    "volume": 23,
    "sequence": 66,
    "title": "琴曲歌辞·霍将军",
    "author": "崔颢",
    "content": [
      "长安甲第高入云，谁家居住霍将军。",
      "日晚朝回拥宾从，路傍揖拜何纷纷。",
      "莫言炙手手可热，须臾火尽灰亦灭。",
      "莫言贫贱即可欺，人生富贵自有时。",
      "一朝天子赐颜色，世上悠悠应自知。"
    ]
  },
  {
    "volume": 23,
    "sequence": 67,
    "title": "琴曲歌辞·琴歌",
    "author": "顾况",
    "content": [
      "琴调秋些，胡风绕雪。",
      "峡泉声咽，佳人愁些。"
    ]
  }
]