[
  {
    "volume": 142,
    "sequence": 1,
    "title": "驾出长安（一作宋之问诗）",
    "author": "王昌龄",
    "content": [
      "圣德超千古，皇风扇九围。",
      "天回万象出，驾动六龙飞。",
      "淑气来黄道，祥云覆紫微。",
      "太平多扈从，文物有光辉。"
    ]
  },
  {
    "volume": 142,
    "sequence": 2,
    "title": "驾幸河东",
    "author": "王昌龄",
    "content": [
      "晋水千庐合，汾桥万国从。",
      "开唐天业盛，入沛圣恩浓。",
      "下辇回三象，题碑任六龙。",
      "睿明悬日月，千岁此时逢。"
    ]
  },
  {
    "volume": 142,
    "sequence": 3,
    "title": "胡笳曲",
    "author": "王昌龄",
    "content": [
      "城南虏已合，一夜几重围。",
      "自有金笳引，能沾出塞衣。",
      "听临关月苦，清入海风微。",
      "三奏高楼晓，胡人掩涕归。"
    ]
  },
  {
    "volume": 142,
    "sequence": 4,
    "title": "潞府客亭寄崔凤童",
    "author": "王昌龄",
    "content": [
      "萧条郡城闭，旅馆空寒烟。",
      "秋月对愁客，山钟摇暮天。",
      "新知偶相访，斗酒情依然。",
      "一宿阻长会，清风徒满川。"
    ]
  },
  {
    "volume": 142,
    "sequence": 5,
    "title": "和振上人秋夜怀士会",
    "author": "王昌龄",
    "content": [
      "白露伤草木，山风吹夜寒。",
      "遥林梦亲友，高兴发云端。",
      "郭外秋声急，城边月色残。",
      "瑶琴多远思，更为客中弹。"
    ]
  },
  {
    "volume": 142,
    "sequence": 6,
    "title": "送李擢游江东",
    "author": "王昌龄",
    "content": [
      "清洛日夜涨，微风引孤舟。",
      "离肠便千里，远梦生江楼。",
      "楚国橙橘暗，吴门烟雨愁。",
      "东南具今古，归望山云秋。"
    ]
  },
  {
    "volume": 142,
    "sequence": 7,
    "title": "沙苑南渡头",
    "author": "王昌龄",
    "content": [
      "秋雾连云白，归心浦溆悬。",
      "津人空守缆，村馆复临川。",
      "篷隔苍茫雨，波连演漾田。",
      "孤舟未得济，入梦在何年。"
    ]
  },
  {
    "volume": 142,
    "sequence": 8,
    "title": "客广陵",
    "author": "王昌龄",
    "content": [
      "楼头广陵近，九月在南徐。",
      "秋色明海县，寒烟生里闾。",
      "夜帆归楚客，昨日度江书。",
      "为问易名叟，垂纶不见鱼。"
    ]
  },
  {
    "volume": 142,
    "sequence": 9,
    "title": "静法师东斋",
    "author": "王昌龄",
    "content": [
      "筑室在人境，遂得真隐情。",
      "春尽草木变，雨来池馆清。",
      "琴书全雅道，视听已无生。",
      "闭户脱三界，白云自虚盈。"
    ]
  },
  {
    "volume": 142,
    "sequence": 10,
    "title": "素上人影塔",
    "author": "王昌龄",
    "content": [
      "物化同枯木，希夷明月珠。",
      "本来生灭尽，何者是虚无。",
      "一坐看如故，千龄独向隅。",
      "至人非别有，方外不应殊。"
    ]
  },
  {
    "volume": 142,
    "sequence": 11,
    "title": "遇薛明府谒聪上人",
    "author": "王昌龄",
    "content": [
      "欣逢柏梁故，共谒聪公禅。",
      "石室无人到，绳床见虎眠。",
      "阴崖常抱雪，枯涧为生泉。",
      "出处虽云异，同欢在法筵。"
    ]
  },
  {
    "volume": 142,
    "sequence": 12,
    "title": "谒焦炼师",
    "author": "王昌龄",
    "content": [
      "中峰青苔壁，一点云生时。",
      "岂意石堂里，得逢焦炼师。",
      "炉香净琴案，松影闲瑶墀。",
      "拜受长年药，翩翻西海期。"
    ]
  },
  {
    "volume": 142,
    "sequence": 13,
    "title": "宿京江口期刘昚虚不至",
    "author": "王昌龄",
    "content": [
      "霜天起长望，残月生海门。",
      "风静夜潮满，城高寒气昏。",
      "故人何寂寞，久已乖清言。",
      "明发不能寐，徒盈江上尊。"
    ]
  },
  {
    "volume": 142,
    "sequence": 14,
    "title": "寒食即事",
    "author": "王昌龄",
    "content": [
      "晋阳寒食地，风俗旧来传。",
      "雨灭龙蛇火，春生鸿雁天。",
      "泣多流水涨，歌发舞云旋。",
      "西见之推庙，空为人所怜。"
    ]
  },
  {
    "volume": 142,
    "sequence": 15,
    "title": "九日登高",
    "author": "王昌龄",
    "content": [
      "青山远近带皇州，霁景重阳上北楼。",
      "雨歇亭皋仙菊润，霜飞天苑御梨秋。",
      "茱萸插鬓花宜寿，翡翠横钗舞作愁。",
      "谩说陶潜篱下醉，何曾得见此风流。"
    ]
  },
  {
    "volume": 142,
    "sequence": 16,
    "title": "万岁楼",
    "author": "王昌龄",
    "content": [
      "江上巍巍万岁楼，不知经历几千秋。",
      "年年喜见山长在，日日悲看水独流。",
      "猿狖何曾离暮岭，鸬鹚空自泛寒洲。",
      "谁堪登望云烟里，向晚茫茫发旅愁。"
    ]
  },
  {
    "volume": 142,
    "sequence": 17,
    "title": "夏月花萼楼酺宴应制",
    "author": "王昌龄",
    "content": [
      "土德三元正，尧心万国同。",
      "汾阴备冬礼，长乐应和风。",
      "赐庆垂天泽，流欢旧渚宫。",
      "楼台生海上，箫鼓出天中。",
      "雾晓筵初接，宵长曲未终。",
      "雨随青幕合，月照舞罗空。",
      "玉陛分朝列，文章发圣聪。",
      "愚臣忝书赋，歌咏颂丝桐。"
    ]
  },
  {
    "volume": 142,
    "sequence": 18,
    "title": "送欧阳会稽之任",
    "author": "王昌龄",
    "content": [
      "怀禄贵心赏，东流山水长。",
      "官移会稽郡，地迩上虞乡。",
      "缓带屏纷杂，渔舟临讼堂。",
      "逶迤回溪趣，猿啸飞鸟行。",
      "万室霁朝雨，千峰迎夕阳。",
      "辉辉远洲映，暧暧澄湖光。",
      "白发有高士，青春期上皇。",
      "应须枉车歇，为我访荷裳。"
    ]
  },
  {
    "volume": 142,
    "sequence": 19,
    "title": "同王维集青龙寺昙壁上人兄院五韵",
    "author": "王昌龄",
    "content": [
      "本来清净所，竹树引幽阴。",
      "檐外含山翠，人间出世心。",
      "圆通无有象，圣境不能侵。",
      "真是吾兄法，何妨友弟深。",
      "天香自然会，灵异识钟音。"
    ]
  },
  {
    "volume": 142,
    "sequence": 20,
    "title": "东溪玩月（一作王维诗）",
    "author": "王昌龄",
    "content": [
      "月从断山口，遥吐柴门端。",
      "万木分空霁，流阴中夜攒。",
      "光连虚象白，气与风露寒。",
      "谷静秋泉响，岩深青霭残。",
      "澄清入幽梦，破影抱空峦。",
      "恍惚琴窗里，松溪晓思难。"
    ]
  }
]