[
  {
    "volume": 274,
    "sequence": 1,
    "title": "酬崔法曹遗剑",
    "author": "戴叔伦",
    "content": [
      "临风脱佩剑，相劝静胡尘。",
      "自料无筋力，何由答故人。"
    ]
  },
  {
    "volume": 274,
    "sequence": 2,
    "title": "敬报孙常州二首",
    "author": "戴叔伦",
    "content": [
      "衰病苦奔走，未尝追旧游。",
      "何言问憔悴，此日驻方舟。",
      "远道曳故屐，馀春会高斋。",
      "因言别离久，得尽平生怀。"
    ]
  },
  {
    "volume": 274,
    "sequence": 3,
    "title": "将赴东阳留上包谏议",
    "author": "戴叔伦",
    "content": [
      "敝邑连山远，仙舟数刻同。",
      "多惭屡回首，前路在泥中。"
    ]
  },
  {
    "volume": 274,
    "sequence": 4,
    "title": "答崔法曹",
    "author": "戴叔伦",
    "content": [
      "后会知不远，今欢亦愿留。",
      "江天梅雨散，况在月中楼。"
    ]
  },
  {
    "volume": 274,
    "sequence": 5,
    "title": "问严居士易",
    "author": "戴叔伦",
    "content": [
      "自公来问易，不复待加年。",
      "更有垂帘会，遥知续草玄。"
    ]
  },
  {
    "volume": 274,
    "sequence": 6,
    "title": "新年第二夜答处上人宿玉芝观见寄",
    "author": "戴叔伦",
    "content": [
      "阳春已三日，会友闻昨夜。",
      "可爱剡溪僧，独寻陶景舍。"
    ]
  },
  {
    "volume": 274,
    "sequence": 7,
    "title": "赴抚州对酬崔法曹夜雨滴空阶五首",
    "author": "戴叔伦",
    "content": [
      "雨落湿孤客，心惊比栖鸟。",
      "空阶夜滴繁，相乱应到晓。",
      "高会枣树宅，清言莲社僧。",
      "两乡同夜雨，旅馆又无灯。",
      "谤议不自辨，亲朋那得知。",
      "雨中驱马去，非是独伤离。",
      "离室雨初晦，客程云陡暗。",
      "方为对吏人，敢望邮童探。",
      "纵酒常掷盏，狂歌时入室。",
      "离群怨雨声，幽抑方成疾。"
    ]
  },
  {
    "volume": 274,
    "sequence": 8,
    "title": "又酬晓灯离暗室五首",
    "author": "戴叔伦",
    "content": [
      "知疑奸叟谤，闲与情人话。",
      "犹是别时灯，不眠同此夜。",
      "寒灯扬晓焰，重屋惊春雨。",
      "应想远行人，路逢泥泞阻。",
      "灯光照虚屋，雨影悬空壁。",
      "一向檐下声，远来愁处滴。",
      "楚僧话寂灭，俗虑比虚空。",
      "赖有残灯喻，相传昏暗中。",
      "雨声乱灯影，明灭在空阶。",
      "并枉五言赠，知同万里怀。"
    ]
  },
  {
    "volume": 274,
    "sequence": 9,
    "title": "同赋龙沙墅",
    "author": "戴叔伦",
    "content": [
      "回转沙岸近，欹斜林岭重。",
      "因君访遗迹，此日见真龙。"
    ]
  },
  {
    "volume": 274,
    "sequence": 10,
    "title": "昭君词",
    "author": "戴叔伦",
    "content": [
      "汉宫若远近，路在寒沙上。",
      "到死不得归，何人共南望。"
    ]
  },
  {
    "volume": 274,
    "sequence": 11,
    "title": "劝陆三饮酒",
    "author": "戴叔伦",
    "content": [
      "寒郊好天气，劝酒莫辞频。",
      "扰扰钟陵市，无穷不醉人。"
    ]
  },
  {
    "volume": 274,
    "sequence": 12,
    "title": "关山月二首",
    "author": "戴叔伦",
    "content": [
      "月出照关山，秋风人未还。",
      "清光无远近，乡泪半书间。",
      "一雁过连营，繁霜覆古城。",
      "胡笳在何处，半夜起边声。"
    ]
  },
  {
    "volume": 274,
    "sequence": 13,
    "title": "送王司直",
    "author": "戴叔伦",
    "content": [
      "西塞云山远，东风道路长。",
      "人心胜潮水，相送过浔阳。"
    ]
  },
  {
    "volume": 274,
    "sequence": 14,
    "title": "宿无可上人房",
    "author": "戴叔伦",
    "content": [
      "偶来人境外，何处染嚣尘。",
      "倘许栖林下，僧中老此身。"
    ]
  },
  {
    "volume": 274,
    "sequence": 15,
    "title": "山居",
    "author": "戴叔伦",
    "content": [
      "麋鹿自成群，何人到白云。",
      "山中无外事，终日醉醺醺。"
    ]
  },
  {
    "volume": 274,
    "sequence": 16,
    "title": "口号",
    "author": "戴叔伦",
    "content": [
      "白发千茎雪，寒窗懒著书。",
      "最怜吟苜蓿，不及向桑榆。"
    ]
  },
  {
    "volume": 274,
    "sequence": 17,
    "title": "夜坐",
    "author": "戴叔伦",
    "content": [
      "夜静河汉高，独坐庭前月。",
      "忽起故园思，动作经年别。"
    ]
  },
  {
    "volume": 274,
    "sequence": 18,
    "title": "堤上柳",
    "author": "戴叔伦",
    "content": [
      "垂柳万条丝，春来织别离。",
      "行人攀折处，闺妾断肠时。"
    ]
  },
  {
    "volume": 274,
    "sequence": 19,
    "title": "遣兴",
    "author": "戴叔伦",
    "content": [
      "明月临沧海，闲云恋故山。",
      "诗名满天下，终日掩柴关。"
    ]
  },
  {
    "volume": 274,
    "sequence": 20,
    "title": "赠张挥使",
    "author": "戴叔伦",
    "content": [
      "谪戍孤城小，思家万里遥。",
      "汉廷求卫霍，剑珮上青霄。"
    ]
  },
  {
    "volume": 274,
    "sequence": 21,
    "title": "偶成",
    "author": "戴叔伦",
    "content": [
      "野水连天碧，峰峦入海青。",
      "沧浪者谁子，一曲醉中听。"
    ]
  },
  {
    "volume": 274,
    "sequence": 22,
    "title": "画蝉",
    "author": "戴叔伦",
    "content": [
      "饮露身何洁，吟风韵更长。",
      "斜阳千万树，无处避螳螂。"
    ]
  },
  {
    "volume": 274,
    "sequence": 23,
    "title": "题天柱山图",
    "author": "戴叔伦",
    "content": [
      "拔翠五云中，擎天不计功。",
      "谁能凌绝顶，看取日升东。"
    ]
  },
  {
    "volume": 274,
    "sequence": 24,
    "title": "松鹤",
    "author": "戴叔伦",
    "content": [
      "雨湿松阴凉，风落松花细。",
      "独鹤爱清幽，飞来不飞去。"
    ]
  },
  {
    "volume": 274,
    "sequence": 25,
    "title": "草堂一上人",
    "author": "戴叔伦",
    "content": [
      "一公持一钵，相复度遥岑。",
      "地瘦无黄独，春来草更深。"
    ]
  },
  {
    "volume": 274,
    "sequence": 26,
    "title": "题黄司直园",
    "author": "戴叔伦",
    "content": [
      "为忆去年梅，凌寒特地来。",
      "门前空腊尽，浑未有花开。"
    ]
  },
  {
    "volume": 274,
    "sequence": 27,
    "title": "北山游亭",
    "author": "戴叔伦",
    "content": [
      "西崦水泠泠，沿冈有游亭。",
      "自从春草长，遥见只青青。"
    ]
  },
  {
    "volume": 274,
    "sequence": 28,
    "title": "赠李唐山人（一作李山人唐）",
    "author": "戴叔伦",
    "content": [
      "此意无所欲，闭门风景迟。",
      "柳条将白发，相对共垂丝。"
    ]
  },
  {
    "volume": 274,
    "sequence": 29,
    "title": "题秦隐君丽句亭",
    "author": "戴叔伦",
    "content": [
      "北人归欲尽，犹自住萧山。",
      "闭户不曾出，诗名满世间。"
    ]
  },
  {
    "volume": 274,
    "sequence": 30,
    "title": "答孙常州见忆",
    "author": "戴叔伦",
    "content": [
      "画鹢春风里，迢遥去若飞。",
      "那能寄相忆，不并子猷归。"
    ]
  },
  {
    "volume": 274,
    "sequence": 31,
    "title": "送裴明州（一本有郎中徵三字）效南朝体",
    "author": "戴叔伦",
    "content": [
      "沅水连湘水，千波万浪中。",
      "知郎未得去，惭愧石尤风。"
    ]
  },
  {
    "volume": 274,
    "sequence": 32,
    "title": "戏留顾十一明府",
    "author": "戴叔伦",
    "content": [
      "江明雨初歇，山暗云犹湿。",
      "未可动归桡，前程风浪急。"
    ]
  },
  {
    "volume": 274,
    "sequence": 33,
    "title": "答崔载华",
    "author": "戴叔伦",
    "content": [
      "文案日成堆，愁眉拽不开。",
      "偷归瓮间卧，逢个楚狂来。"
    ]
  },
  {
    "volume": 274,
    "sequence": 34,
    "title": "将赴行营劝客同醉",
    "author": "戴叔伦",
    "content": [
      "丝管霜天夜，烟尘淮水西。",
      "明朝上征去，相伴醉如泥。"
    ]
  },
  {
    "volume": 274,
    "sequence": 35,
    "title": "夏夜江楼会别",
    "author": "戴叔伦",
    "content": [
      "不作十日别，烦君此相留。",
      "雨馀江上月，好醉竹间楼。"
    ]
  },
  {
    "volume": 274,
    "sequence": 36,
    "title": "岁除日奉推事使牒追赴抚州辨…处士上人同赋人字口号",
    "author": "戴叔伦",
    "content": [
      "上国杳未到，流年忽复新。",
      "回车不自识，君定送何人。"
    ]
  },
  {
    "volume": 274,
    "sequence": 37,
    "title": "江馆会别",
    "author": "戴叔伦",
    "content": [
      "离亭一会宿，能有几人同。",
      "莫以回车泣，前途不尽穷。"
    ]
  },
  {
    "volume": 274,
    "sequence": 38,
    "title": "容州回逢陆三别",
    "author": "戴叔伦",
    "content": [
      "西南积水远，老病喜生归。",
      "此地故人别，空馀泪满衣。"
    ]
  },
  {
    "volume": 274,
    "sequence": 39,
    "title": "古意寄呈王侍郎",
    "author": "戴叔伦",
    "content": [
      "夜光贮怀袖，待报一顾恩。",
      "日向江湖老，此心谁为论。"
    ]
  },
  {
    "volume": 274,
    "sequence": 40,
    "title": "送李大夫渡口阻风",
    "author": "戴叔伦",
    "content": [
      "浪息定何时，龙门到恐迟。",
      "轻舟不敢渡，空立望旌旗。"
    ]
  },
  {
    "volume": 274,
    "sequence": 41,
    "title": "过三闾庙",
    "author": "戴叔伦",
    "content": [
      "沅湘流不尽，屈宋怨何深。",
      "日暮秋烟起，萧萧枫树林。"
    ]
  },
  {
    "volume": 274,
    "sequence": 42,
    "title": "泊湘口",
    "author": "戴叔伦",
    "content": [
      "湘山千岭树，桂水九秋波。",
      "露重猿声绝，风清月色多。"
    ]
  },
  {
    "volume": 274,
    "sequence": 43,
    "title": "游道林寺",
    "author": "戴叔伦",
    "content": [
      "佳山路不远，俗侣到常稀。",
      "及此烟霞暮，相看复欲归。"
    ]
  },
  {
    "volume": 274,
    "sequence": 44,
    "title": "后宫曲",
    "author": "戴叔伦",
    "content": [
      "初入长门宫，谓言君戏妾。",
      "宁知秋风至，吹尽庭前叶。"
    ]
  },
  {
    "volume": 274,
    "sequence": 45,
    "title": "新别离（一作戎昱诗）",
    "author": "戴叔伦",
    "content": [
      "手把杏花枝，未曾经别离。",
      "黄昏掩闺后，寂寞心自知。"
    ]
  },
  {
    "volume": 274,
    "sequence": 46,
    "title": "夏日登鹤岩偶成",
    "author": "戴叔伦",
    "content": [
      "天风吹我上层冈，露洒长松六月凉。",
      "愿借老僧双白鹤，碧云深处共翱翔。"
    ]
  },
  {
    "volume": 274,
    "sequence": 47,
    "title": "题净居寺",
    "author": "戴叔伦",
    "content": [
      "玉壶山下云居寺，六百年来选佛场。",
      "满地白云关不住，石泉流出落花香。"
    ]
  },
  {
    "volume": 274,
    "sequence": 48,
    "title": "昭君词",
    "author": "戴叔伦",
    "content": [
      "汉家宫阙梦中归，几度毡房泪湿衣。",
      "惆怅不如边雁影，秋风犹得向南飞。"
    ]
  },
  {
    "volume": 274,
    "sequence": 49,
    "title": "织女词",
    "author": "戴叔伦",
    "content": [
      "凤梭停织鹊无音，梦忆仙郎夜夜心。",
      "难得相逢容易别，银河争似妾愁深。"
    ]
  },
  {
    "volume": 274,
    "sequence": 50,
    "title": "塞上曲二首",
    "author": "戴叔伦",
    "content": [
      "军门频纳受降书，一剑横行万里馀。",
      "汉祖谩夸娄敬策，却将公主嫁单于。",
      "汉家旌帜满阴山，不遣胡儿匹马还。",
      "愿得此身长报国，何须生入玉门关。"
    ]
  },
  {
    "volume": 274,
    "sequence": 51,
    "title": "闺怨",
    "author": "戴叔伦",
    "content": [
      "看花无语泪如倾，多少春风怨别情。",
      "不识玉门关外路，梦中昨夜到边城。"
    ]
  },
  {
    "volume": 274,
    "sequence": 52,
    "title": "春怨",
    "author": "戴叔伦",
    "content": [
      "金鸭香消欲断魂，梨花春雨掩重门。",
      "欲知别后相思意，回看罗衣积泪痕。"
    ]
  },
  {
    "volume": 274,
    "sequence": 53,
    "title": "旅次寄湖南张郎中",
    "author": "戴叔伦",
    "content": [
      "闭门茅底偶为邻，北阮那怜南阮贫。",
      "却是梅花无世态，隔墙分送一枝春。"
    ]
  },
  {
    "volume": 274,
    "sequence": 54,
    "title": "题友人山居",
    "author": "戴叔伦",
    "content": [
      "四郭青山处处同，客怀无计答秋风。",
      "数家茅屋清溪上，千树蝉声落日中。"
    ]
  },
  {
    "volume": 274,
    "sequence": 55,
    "title": "别郑谷",
    "author": "戴叔伦",
    "content": [
      "朝阳斋前桃李树，手栽清荫接比邻。",
      "明年此地看花发，愁向东风忆故人。"
    ]
  },
  {
    "volume": 274,
    "sequence": 56,
    "title": "赠鹤林上人",
    "author": "戴叔伦",
    "content": [
      "日日涧边寻茯芩，岩扉常掩凤山青。",
      "归来挂衲高林下，自剪芭蕉写佛经。"
    ]
  },
  {
    "volume": 274,
    "sequence": 57,
    "title": "题稚川山水",
    "author": "戴叔伦",
    "content": [
      "松下茅亭五月凉，汀沙云树晚苍苍。",
      "行人无限秋风思，隔水青山似故乡。"
    ]
  },
  {
    "volume": 274,
    "sequence": 58,
    "title": "过柳溪道院",
    "author": "戴叔伦",
    "content": [
      "溪上谁家掩竹扉，鸟啼浑似惜春晖。",
      "日斜深巷无人迹，时见梨花片片飞。"
    ]
  },
  {
    "volume": 274,
    "sequence": 59,
    "title": "荔枝",
    "author": "戴叔伦",
    "content": [
      "红颗真珠诚可爱，白须太守亦何痴。",
      "十年结子知谁在，自向中庭种荔枝。"
    ]
  },
  {
    "volume": 274,
    "sequence": 60,
    "title": "忆原上人",
    "author": "戴叔伦",
    "content": [
      "一两棕鞋八尺藤，广陵行遍又金陵。",
      "不知竹雨竹风夜，吟对秋山那寺灯。"
    ]
  },
  {
    "volume": 274,
    "sequence": 61,
    "title": "闲思",
    "author": "戴叔伦",
    "content": [
      "伯劳东去鹤西还，云总无心亦度山。",
      "何似严陵滩上客，一竿长伴白鸥闲。"
    ]
  },
  {
    "volume": 274,
    "sequence": 62,
    "title": "兰溪棹歌",
    "author": "戴叔伦",
    "content": [
      "凉月如眉挂柳湾，越中山色镜中看。",
      "兰溪三日桃花雨，半夜鲤鱼来上滩。"
    ]
  },
  {
    "volume": 274,
    "sequence": 63,
    "title": "苏溪亭",
    "author": "戴叔伦",
    "content": [
      "苏溪亭上草漫漫，谁倚东风十二阑。",
      "燕子不归春事晚，一汀烟雨杏花寒。"
    ]
  },
  {
    "volume": 274,
    "sequence": 64,
    "title": "敬酬陆山人二首",
    "author": "戴叔伦",
    "content": [
      "党议连诛不可闻，直臣高士去纷纷。",
      "当时漏夺无人问，出宰东阳笑杀君。",
      "由来海畔逐樵渔，奉诏因乘使者车。",
      "却掌山中子男印，自看犹是旧潜夫。"
    ]
  },
  {
    "volume": 274,
    "sequence": 65,
    "title": "答崔法曹赋四雪",
    "author": "戴叔伦",
    "content": [
      "楚僧蹑雪来招隐，先访高人积雪中。",
      "已别剡溪逢雪去，雪山修道与师同。"
    ]
  },
  {
    "volume": 274,
    "sequence": 66,
    "title": "抚州被推昭雪答陆太祝三首",
    "author": "戴叔伦",
    "content": [
      "求理由来许便宜，汉朝龚遂不为疵。",
      "如今谤起翻成累，唯有新人子细知。",
      "贫交相爱果无疑，共向人间听直词。",
      "从古以来何限枉，惭知暗室不曾欺。",
      "春风旅馆长庭芜，俯首低眉一老夫。",
      "已对铁冠穷事本，不知廷尉念冤无。"
    ]
  },
  {
    "volume": 274,
    "sequence": 67,
    "title": "送独孤cl还京",
    "author": "戴叔伦",
    "content": [
      "举家相逐还乡去，不向秋风怨别时。",
      "湖水两重山万里，定知行尽到京师。"
    ]
  },
  {
    "volume": 274,
    "sequence": 68,
    "title": "临流送顾东阳",
    "author": "戴叔伦",
    "content": [
      "海上独归惭不及，邑中遗爱定无双。",
      "兰桡起唱逐流去，却恨山溪通外江。"
    ]
  },
  {
    "volume": 274,
    "sequence": 69,
    "title": "行营送马侍御",
    "author": "戴叔伦",
    "content": [
      "万里羽书来未绝，五关烽火昼仍传。",
      "故人多病尽归去，唯有刘桢不得眠。"
    ]
  },
  {
    "volume": 274,
    "sequence": 70,
    "title": "送秦系",
    "author": "戴叔伦",
    "content": [
      "五都来往无旧业，一代公卿尽故人。",
      "不肯低头受羁束，远师溪上拂缨尘。"
    ]
  },
  {
    "volume": 274,
    "sequence": 71,
    "title": "送裴判官回湖南",
    "author": "戴叔伦",
    "content": [
      "莫怕南风且尽欢，湘山多雨夏中寒。",
      "送君万里不觉远，此地曾为心铁官。"
    ]
  },
  {
    "volume": 274,
    "sequence": 72,
    "title": "再巡道永留别",
    "author": "戴叔伦",
    "content": [
      "鬓下初惊白发时，更逢离别助秋悲。",
      "从今不学四方事，已共家人海上期。"
    ]
  },
  {
    "volume": 274,
    "sequence": 73,
    "title": "别崔法曹",
    "author": "戴叔伦",
    "content": [
      "欲作别离西入秦，芝田枣径往来频。",
      "东湖此夕更留醉，逢著庐山学道人。"
    ]
  },
  {
    "volume": 274,
    "sequence": 74,
    "title": "送萧二",
    "author": "戴叔伦",
    "content": [
      "拟向田间老此身，寒郊怨别甚於春。",
      "又闻故里朋游尽，到日知逢何处人。"
    ]
  },
  {
    "volume": 274,
    "sequence": 75,
    "title": "湘川野望",
    "author": "戴叔伦",
    "content": [
      "怀王独与佞人谋，闻道忠臣入乱流。",
      "今日登高望不见，楚云湘水各悠悠。"
    ]
  },
  {
    "volume": 274,
    "sequence": 76,
    "title": "将至道州寄李使君",
    "author": "戴叔伦",
    "content": [
      "九疑深路绕山回，木落天清猿昼哀。",
      "犹隔箫韶一峰在，遥传五马向东来。"
    ]
  },
  {
    "volume": 274,
    "sequence": 77,
    "title": "与虞沔州谒藏真上人",
    "author": "戴叔伦",
    "content": [
      "故侯将我到山中，更上西峰见远公。",
      "共问置心何处好，主人挥手指虚空。"
    ]
  },
  {
    "volume": 274,
    "sequence": 78,
    "title": "题招隐寺",
    "author": "戴叔伦",
    "content": [
      "昨日临川谢病还，求田问舍独相关。",
      "宋时有井如今在，却种胡麻不买山。"
    ]
  },
  {
    "volume": 274,
    "sequence": 79,
    "title": "过珥渎单老（一作宅）",
    "author": "戴叔伦",
    "content": [
      "毫末成围海变田，单家依旧住溪边。",
      "比来已向人间老，今日相过却少年。"
    ]
  },
  {
    "volume": 274,
    "sequence": 80,
    "title": "族兄各年八十馀见招游洞",
    "author": "戴叔伦",
    "content": [
      "鹤发婆娑乡里亲，相邀共看往年春。",
      "拟将儿女归来住，且是茅山见老人。"
    ]
  },
  {
    "volume": 274,
    "sequence": 81,
    "title": "登高回乘月寻僧",
    "author": "戴叔伦",
    "content": [
      "插鬓茱萸来未尽，共随明月下沙堆。",
      "高缁寂寂不相问，醉客无端入定来。"
    ]
  },
  {
    "volume": 274,
    "sequence": 82,
    "title": "赠殷亮",
    "author": "戴叔伦",
    "content": [
      "日日河边见水流，伤春未已复悲秋。",
      "山中旧宅无人住，来往风尘共白头。"
    ]
  },
  {
    "volume": 274,
    "sequence": 83,
    "title": "夜发袁江寄李颍川刘侍御",
    "author": "戴叔伦",
    "content": [
      "半夜回舟入楚乡，月明山水共苍苍。",
      "孤猿更叫秋风里，不是愁人亦断肠。"
    ]
  },
  {
    "volume": 274,
    "sequence": 84,
    "title": "对酒示申屠学士",
    "author": "戴叔伦",
    "content": [
      "三重江水万重山，山里春风度日闲。",
      "且向白云求一醉，莫教愁梦到乡关。"
    ]
  },
  {
    "volume": 274,
    "sequence": 85,
    "title": "对月答袁明府",
    "author": "戴叔伦",
    "content": [
      "山下孤城月上迟，相留一醉本无期。",
      "明年此夕游何处，纵有清光知对谁。"
    ]
  },
  {
    "volume": 274,
    "sequence": 86,
    "title": "送前上饶严明府摄玉山",
    "author": "戴叔伦",
    "content": [
      "家在故林吴楚间，冰为溪水玉为山。",
      "更将旧政化邻邑，遥见逋人相逐还。"
    ]
  },
  {
    "volume": 274,
    "sequence": 87,
    "title": "听歌回马上赠崔法曹",
    "author": "戴叔伦",
    "content": [
      "秋风里许杏花开，杏树傍边醉客来。",
      "共待夜深听一曲，醒人骑马断肠回。"
    ]
  },
  {
    "volume": 274,
    "sequence": 88,
    "title": "酬骆侍御答诗",
    "author": "戴叔伦",
    "content": [
      "风传画阁空知晓，雨湿江城不见春。",
      "堆案绕床君莫怪，已经愁思古时人。"
    ]
  },
  {
    "volume": 274,
    "sequence": 89,
    "title": "送孙直游郴州",
    "author": "戴叔伦",
    "content": [
      "孤舟上水过湘沅，桂岭南枝花正繁。",
      "行客自知心有托，不闻惊浪与啼猿。"
    ]
  },
  {
    "volume": 274,
    "sequence": 90,
    "title": "麓山寺会送尹秀才",
    "author": "戴叔伦",
    "content": [
      "湖上逢君亦不闲，暂将离别到深山。",
      "飘蓬惊鸟那自定，强欲相留云树间。"
    ]
  },
  {
    "volume": 274,
    "sequence": 91,
    "title": "送董颋",
    "author": "戴叔伦",
    "content": [
      "霜雁群飞下楚田，羁人掩泪望秦天。",
      "君行江海无定所，别后相思何处边。"
    ]
  },
  {
    "volume": 274,
    "sequence": 92,
    "title": "别张员外",
    "author": "戴叔伦",
    "content": [
      "木叶纷纷湘水滨，此中何事往频频。",
      "临风自笑归时晚，更送浮云逐故人。"
    ]
  },
  {
    "volume": 274,
    "sequence": 93,
    "title": "送张评事",
    "author": "戴叔伦",
    "content": [
      "城郭喧喧争送远，危梁袅袅渡东津。",
      "杨花展转引征骑，莫怪山中多看人。"
    ]
  },
  {
    "volume": 274,
    "sequence": 94,
    "title": "送吕少府",
    "author": "戴叔伦",
    "content": [
      "共醉流芳独归去，故园高士日相亲。",
      "深山古路无杨柳，折取桐花寄远人。"
    ]
  },
  {
    "volume": 274,
    "sequence": 95,
    "title": "送人游岭南",
    "author": "戴叔伦",
    "content": [
      "少别华阳万里游，近南风景不曾秋。",
      "红芳绿笋是行路，纵有啼猿听却幽。"
    ]
  },
  {
    "volume": 274,
    "sequence": 96,
    "title": "妻亡后别妻弟",
    "author": "戴叔伦",
    "content": [
      "杨柳青青满路垂，赠行惟折古松枝。",
      "停舟一对湘江哭，哭罢无言君自知。"
    ]
  },
  {
    "volume": 274,
    "sequence": 97,
    "title": "和崔法曹建溪闻猿",
    "author": "戴叔伦",
    "content": [
      "曾向巫山峡里行，羁猿一叫一回惊。",
      "闻道建溪肠欲断，的知断著第三声。"
    ]
  },
  {
    "volume": 274,
    "sequence": 98,
    "title": "湘南即事",
    "author": "戴叔伦",
    "content": [
      "卢橘花开枫叶衰，出门何处望京师。",
      "沅湘日夜东流去，不为愁人住少时。"
    ]
  },
  {
    "volume": 274,
    "sequence": 99,
    "title": "代书寄京洛旧游",
    "author": "戴叔伦",
    "content": [
      "今年十月温风起，湘水悠悠生白蘋。",
      "欲寄远书还不敢，却愁惊动故乡人。"
    ]
  },
  {
    "volume": 274,
    "sequence": 100,
    "title": "蕲州行营作",
    "author": "戴叔伦",
    "content": [
      "蕲水城西向北看，桃花落尽柳花残。",
      "朱旗半卷山川小，白马连嘶草树寒。"
    ]
  },
  {
    "volume": 274,
    "sequence": 101,
    "title": "题武当逸禅师兰若",
    "author": "戴叔伦",
    "content": [
      "我身本似远行客，况是乱时多病身。",
      "经山涉水向何处，羞见竹林禅定人。"
    ]
  },
  {
    "volume": 274,
    "sequence": 102,
    "title": "谷城逢杨评事",
    "author": "戴叔伦",
    "content": [
      "远自五陵独窜身，筑阳山中归路新。",
      "横流夜长不得渡，驻马荒亭逢故人。"
    ]
  },
  {
    "volume": 274,
    "sequence": 103,
    "title": "听韩使君美人歌",
    "author": "戴叔伦",
    "content": [
      "仙人此夜忽凌波，更唱瑶台一遍歌。",
      "嫁与将军天上住，人间可得再相过。"
    ]
  },
  {
    "volume": 274,
    "sequence": 104,
    "title": "转应词",
    "author": "戴叔伦",
    "content": [
      "边草，边草，边草尽来共老。",
      "山南山北雪晴，千里万里月明。",
      "明月，明月，胡笳一声愁绝。"
    ]
  },
  {
    "volume": 274,
    "sequence": 105,
    "title": "精舍对雨",
    "author": "戴叔伦",
    "content": [
      "空门寂寂澹吾身，溪雨微微洗客尘。",
      "卧向白云晴未尽，任他黄鸟醉芳春。"
    ]
  },
  {
    "volume": 274,
    "sequence": 106,
    "title": "宿灌阳滩",
    "author": "戴叔伦",
    "content": [
      "十月江边芦叶飞，灌阳滩冷上舟迟。",
      "今朝未遇高风便，还与沙鸥宿水湄。"
    ]
  },
  {
    "volume": 274,
    "sequence": 107,
    "title": "酬赠张众甫",
    "author": "戴叔伦",
    "content": [
      "野人无本意，散木任天材。",
      "分向空山老，何言上苑来。",
      "迢遥千里道，依倚九层台。",
      "出处宁知命，轮辕岂自媒。",
      "更惭张处士，相与别蒿莱。"
    ]
  },
  {
    "volume": 274,
    "sequence": 108,
    "title": "客舍秋怀呈骆正字士则",
    "author": "戴叔伦",
    "content": [
      "无言堪自喻，偶坐更相悲。",
      "木落惊年长，门闲惜草衰。",
      "买山犹未得，谏猎又非时。",
      "设被浮名系，归休渐欲迟。"
    ]
  },
  {
    "volume": 274,
    "sequence": 109,
    "title": "寄中书李舍人纾",
    "author": "戴叔伦",
    "content": [
      "萍翻蓬自卷，不共本心期。",
      "复入重城里，频看百草滋。",
      "水流归思远，花发长年悲。",
      "尽日春风起，无人见此时。"
    ]
  },
  {
    "volume": 274,
    "sequence": 110,
    "title": "赠康老人洽",
    "author": "戴叔伦",
    "content": [
      "酒泉布衣旧才子，少小知名帝城里。",
      "一篇飞入九重门，乐府喧喧闻至尊。",
      "宫中美人皆唱得，七贵因之尽相识。",
      "南邻北里日经过，处处淹留乐事多。",
      "不脱弊裘轻锦绮，长吟佳句掩笙歌。",
      "贤王贵主於我厚，骏马苍头如己有。",
      "暗将心事隔风尘，尽掷年光逐杯酒。",
      "青门几度见春归，折柳寻花送落晖。",
      "杜陵往往逢秋暮，望月临风攀古树。",
      "繁霜入鬓何足论，旧国连天不知处。",
      "尔来倏忽五十年，却忆当时思眇然。",
      "多识故侯悲宿草，曾看流水没桑田。",
      "百人会中一身在，被褐饮瓢终不改。",
      "陌头车马共营营，不解如君任此生。"
    ]
  },
  {
    "volume": 274,
    "sequence": 111,
    "title": "暮春游长沙东湖赠辛兖州巢父二首",
    "author": "戴叔伦",
    "content": [
      "湘流分曲浦，缭绕古城东。",
      "岸转千家合，林开一镜空。",
      "人生无事少，心赏几回同。",
      "且复忘羁束，悠悠落照中。",
      "回环路不尽，历览意弥新。",
      "古木畲田火，澄江荡桨人。",
      "缓歌寻极浦，一醉送残春。",
      "莫恨长沙远，他年忆此辰。"
    ]
  },
  {
    "volume": 274,
    "sequence": 112,
    "title": "同兖州张秀才过王侍御参谋宅赋十韵（柳字）",
    "author": "戴叔伦",
    "content": [
      "十年官不进，敛迹无怨咎。",
      "漂荡海内游，淹留楚乡久。",
      "因参戎幕下，寄宅湘川口。",
      "翦竹开广庭，瞻山敞虚牖。",
      "闲门早春至，陋巷新晴后。",
      "覆地落残梅，和风袅轻柳。",
      "逢迎车马客，邀结风尘友。",
      "意惬时会文，夜长聊饮酒。",
      "秉心转孤直，沈照随可否。",
      "岂学屈大夫，忧惭对渔叟。"
    ]
  },
  {
    "volume": 274,
    "sequence": 113,
    "title": "同辛兖州巢父卢副端岳相思献酬…兼呈辛魏二院长杨长宁",
    "author": "戴叔伦",
    "content": [
      "暮角发高城，情人坐中起。",
      "临觞不及醉，分散秋风里。",
      "虽有明日期，离心若千里。",
      "前欢反惆怅，后会还如此。",
      "焉得夜淹留，一回终宴喜。",
      "羁游复牵役，皆去重湖水。",
      "早晚泛归舟，吾从数君子。"
    ]
  },
  {
    "volume": 274,
    "sequence": 114,
    "title": "酬袁太祝长卿小湖村山居书怀见寄",
    "author": "戴叔伦",
    "content": [
      "背江居隙地，辞职作遗人。",
      "耕凿资馀力，樵渔逐四邻。",
      "麦秋桑叶大，梅雨稻田新。",
      "篱落栽山果，池塘养海鳞。",
      "放歌聊自足，幽思忽相亲。",
      "余亦归休者，依君老此身。"
    ]
  },
  {
    "volume": 274,
    "sequence": 115,
    "title": "送汶水王明府",
    "author": "戴叔伦",
    "content": [
      "何时别故乡，归去佩铜章。",
      "亲族移家尽，闾阎百战场。",
      "背关馀古木，近塞足风霜。",
      "遗老应相贺，知君不下堂。"
    ]
  },
  {
    "volume": 274,
    "sequence": 116,
    "title": "奉同汴州李相公勉送郭布殿中出巡",
    "author": "戴叔伦",
    "content": [
      "轩车出东阁，都邑绕南河。",
      "马首先春至，人心比岁和。",
      "省风传隐恤，持法去烦苛。",
      "却想埋轮者，论功此日多。"
    ]
  },
  {
    "volume": 274,
    "sequence": 117,
    "title": "送东阳顾明府罢归",
    "author": "戴叔伦",
    "content": [
      "祖帐临鲛室，黎人拥鹢舟。",
      "坐蓝高士去，继组鄙夫留。",
      "白日落寒水，青枫绕曲洲。",
      "相看作离别，一倍不禁愁。"
    ]
  },
  {
    "volume": 274,
    "sequence": 118,
    "title": "抚州对事后送外生宋垓归饶州觐侍呈上姊夫",
    "author": "戴叔伦",
    "content": [
      "淮汴初丧乱，蒋山烽火起。",
      "与君随亲族，奔迸辞故里。",
      "京口附商客，海门正狂风。",
      "忧心不敢住，夜发惊浪中。",
      "云开方见日，潮尽炉峰出。",
      "石壁转棠阴，鄱阳寄茅室。",
      "淹留三十年，分种越人田。",
      "骨肉无半在，乡园犹未旋。",
      "尔家习文艺，旁究天人际。",
      "父子自相传，优游聊卒岁。",
      "学成不求达，道胜那厌贫。",
      "时入闾巷醉，好是羲皇人。",
      "顷因物役牵，偶逐簪组辈。",
      "谤书喧朝市，抚己惭浅昧。",
      "世业大小礼，近通颜谢诗。",
      "念渠还领会，非敢独为师。"
    ]
  },
  {
    "volume": 274,
    "sequence": 119,
    "title": "永康孙明府颋秩满将归枉路访别",
    "author": "戴叔伦",
    "content": [
      "门前水流咽，城下乱山多。",
      "非是还家路，宁知枉骑过。",
      "风烟复欲隔，悲笑屡相和。",
      "不学陶公醉，无因奈别何。"
    ]
  },
  {
    "volume": 274,
    "sequence": 120,
    "title": "将赴湖南留别东阳旧僚兼示吏人",
    "author": "戴叔伦",
    "content": [
      "智力苦不足，黎甿殊未安。",
      "忽从新命去，复隔旧僚欢。",
      "晓路整车马，离亭会衣冠。",
      "冰坚细流咽，烧尽乱峰寒。",
      "耆老相饯送，儿童亦悲酸。",
      "桐乡寄生怨，欲话此情难。"
    ]
  },
  {
    "volume": 274,
    "sequence": 121,
    "title": "抚州处士胡泛见送北回两馆至南昌县界查溪兰若别",
    "author": "戴叔伦",
    "content": [
      "移樽铺山曲，祖帐查溪阴。",
      "铺山即远道，查溪非故林。",
      "凄然诵新诗，落泪沾素襟。",
      "郡政我何有，别情君独深。",
      "禅庭古树秋，宿雨清沈沈。",
      "挥袂千里远，悲伤去住心。"
    ]
  },
  {
    "volume": 274,
    "sequence": 122,
    "title": "将巡郴永途中作",
    "author": "戴叔伦",
    "content": [
      "行役留三楚，思归又一春。",
      "自疑冠下发，聊此镜中人。",
      "机息知名误，形衰恨道贫。",
      "空将旧泉石，长与梦相亲。"
    ]
  },
  {
    "volume": 274,
    "sequence": 123,
    "title": "桂阳北岭偶过野人所居，聊书即事呈王永州邕李道州圻",
    "author": "戴叔伦",
    "content": [
      "犬吠空山响，林深一径存。",
      "隔云寻板屋，渡水到柴门。",
      "日昼风烟静，花明草树繁。",
      "乍疑秦世客，渐识楚人言。",
      "不记逃乡里，居然长子孙。",
      "种田烧险谷，汲井凿高原。",
      "畦叶藏春雉，庭柯宿旅猿。",
      "岭阴无瘴疠，地隙有兰荪。",
      "内户均皮席，枯瓢沃野餐。",
      "远心知自负，幽赏讵能论。",
      "转步重崖合，瞻途落照昏。",
      "他时愿携手，莫比武陵源。"
    ]
  },
  {
    "volume": 274,
    "sequence": 124,
    "title": "下鼻亭泷行八十里聊状艰险，寄青苗郑副端朔阳",
    "author": "戴叔伦",
    "content": [
      "泷水天际来，鼻山地中坼。",
      "盘涡几十处，叠溜皆千尺。",
      "直写卷沈沙，惊翻冲绝壁。",
      "淙淙振崖谷，汹汹竟朝夕。",
      "人语不自闻，日光乱相射。",
      "舣舟始摇漾，举棹旋奔激。",
      "既下同建瓴，半空方避石。",
      "前危苦未尽，后险何其迫。",
      "倏闪疾风雷，苍皇荡魂魄。",
      "因随伏流出，忽与跳波隔。",
      "远想欲回轩，岂兹还泛鹢。",
      "云涯多候馆，努力勤登历。"
    ]
  },
  {
    "volume": 274,
    "sequence": 125,
    "title": "少女生日感怀",
    "author": "戴叔伦",
    "content": [
      "五逢晬日今方见，置尔怀中自惘然。",
      "乍喜老身辞远役，翻悲一笑隔重泉。",
      "欲教针线娇难解，暂弄琴书性已便。",
      "还有蔡家残史籍，可能分与外人传。"
    ]
  },
  {
    "volume": 274,
    "sequence": 126,
    "title": "张评事涉秦居士系见访郡斋，即同赋中字",
    "author": "戴叔伦",
    "content": [
      "轺车忽枉辙，郡府自生风。",
      "遣吏山禽在，开樽野客同。",
      "古墙抽腊笋，乔木飏春鸿。",
      "能赋传幽思，清言尽至公。",
      "城欹残照入，池曲大江通。",
      "此地人来少，相欢一醉中。"
    ]
  },
  {
    "volume": 274,
    "sequence": 127,
    "title": "小雪",
    "author": "戴叔伦",
    "content": [
      "花雪随风不厌看，更多还肯失林峦。",
      "愁人正在书窗下，一片飞来一片寒。"
    ]
  },
  {
    "volume": 274,
    "sequence": 128,
    "title": "句",
    "author": "戴叔伦",
    "content": [
      "邻里龙沙北。",
      "（《临川六咏》）。",
      "麦秋桑叶大，梅雨稻田新。",
      "篱落栽山果，池塘养锦鳞。"
    ]
  }
]