[
  {
    "volume": 324,
    "sequence": 1,
    "title": "送杜尹赴东都",
    "author": "权德舆",
    "content": [
      "商於留异绩，河洛贺新迁。",
      "朝选吴公守，时推杜尹贤。",
      "如纶披凤诏，出匣淬龙泉。",
      "风雨交中土，簪裾敞别筵。",
      "清明人比玉，照灼府如莲。",
      "伫报司州政，征黄似颍川。"
    ]
  },
  {
    "volume": 324,
    "sequence": 2,
    "title": "送孔江州（一作送人之九江）",
    "author": "权德舆",
    "content": [
      "九派寻阳郡，分明似画图。",
      "秋光连瀑布，晴翠辨香炉。",
      "才子厌兰省，邦君荣竹符。",
      "江城多暇日，能寄八行无。"
    ]
  },
  {
    "volume": 324,
    "sequence": 3,
    "title": "送浑邓州",
    "author": "权德舆",
    "content": [
      "年少守南阳，新恩印绶光。",
      "轻轩出绕霤，利刃发干将。",
      "风劲初下叶，云寒方护霜。",
      "想君行县处，露冕菊潭香。"
    ]
  },
  {
    "volume": 324,
    "sequence": 4,
    "title": "埇桥达奚四、于十九、陈大三侍御夜宴叙各赋二韵",
    "author": "权德舆",
    "content": [
      "满树铁冠琼树枝，樽前烛下心相知。",
      "明朝又与白云远，自古河梁多别离。"
    ]
  },
  {
    "volume": 324,
    "sequence": 5,
    "title": "酬别蔡十二见赠",
    "author": "权德舆",
    "content": [
      "伊人茂天爵，恬澹卧郊园。",
      "傲世方隐几，说经久颛门。",
      "浩歌曳柴车，讵羡丹毂尊。",
      "严霜被鹑衣，不知狐白温。",
      "游心羲文际，爱我相讨论。",
      "潢污忽朝宗，传骑令载奔。",
      "峥嵘岁阴晚，愀怆离念繁。",
      "别馆丝桐清，寒郊烟雨昏。",
      "中饮见逸气，纵谈穷化元。",
      "伫见公车起，圣代待乞言。"
    ]
  },
  {
    "volume": 324,
    "sequence": 6,
    "title": "扬州与丁山人别",
    "author": "权德舆",
    "content": [
      "将军易道令威仙，华发清谈得此贤。",
      "惆怅今朝广陵别，辽东后会复何年。"
    ]
  },
  {
    "volume": 324,
    "sequence": 7,
    "title": "送台州崔录事",
    "author": "权德舆",
    "content": [
      "不嫌临海远，微禄代躬耕。",
      "古郡纪纲职，扁舟山水程。",
      "诗因琪树丽，心与瀑泉清。",
      "盛府知音在，何时荐政成。"
    ]
  },
  {
    "volume": 324,
    "sequence": 8,
    "title": "送信安刘少府（自常州参军选授）",
    "author": "权德舆",
    "content": [
      "相看结离念，尽此林中渌。",
      "夷代轻远游，上才随薄禄。",
      "参卿滞孙楚，隐市同梅福。",
      "吏散时泛弦，宾来闲覆局。",
      "襟情无俗虑，谈笑成逸躅。",
      "此路足滩声，羡君多水宿。"
    ]
  },
  {
    "volume": 324,
    "sequence": 9,
    "title": "送李城门罢官归嵩阳（城门院在遗补院东）",
    "author": "权德舆",
    "content": [
      "与君相识处，吏隐在墙东。",
      "启闭千门静，逢迎两掖通。",
      "罢官多暇日，肄业有儒风。",
      "归去尘寰外，春山桂树丛。"
    ]
  },
  {
    "volume": 324,
    "sequence": 10,
    "title": "送上虞丞",
    "author": "权德舆",
    "content": [
      "越郡佳山水，菁江接上虞。",
      "计程航一苇，试吏佐双凫。",
      "云壑窥仙籍，风谣验地图。",
      "因寻黄绢字，为我吊曹盱。"
    ]
  },
  {
    "volume": 324,
    "sequence": 11,
    "title": "送卢评事婺州省觐",
    "author": "权德舆",
    "content": [
      "知向东阳去，晨装见彩衣。",
      "客愁青眼别，家喜玉人归。",
      "漠漠水烟晚，萧萧枫叶飞。",
      "双溪泊船处，候吏拜胡威。"
    ]
  },
  {
    "volume": 324,
    "sequence": 12,
    "title": "送崔端公郎君入京觐省",
    "author": "权德舆",
    "content": [
      "已见风姿美，仍闻艺业勤。",
      "清秋上国路，白皙少年人。",
      "带月轻帆疾，迎霜彩服新。",
      "过庭若有问，一为说漳滨。"
    ]
  },
  {
    "volume": 324,
    "sequence": 13,
    "title": "送张周二秀才谒宣州薛侍郎",
    "author": "权德舆",
    "content": [
      "儒衣两少年，春棹毂溪船。",
      "湖月供诗兴，岚风费酒钱。",
      "上帆涵浦岸，欹枕傲晴天。",
      "不用愁羁旅，宣城太守贤。"
    ]
  },
  {
    "volume": 324,
    "sequence": 14,
    "title": "送张将军归东都旧业",
    "author": "权德舆",
    "content": [
      "功名不复求，旧业向东周。",
      "白草辞边骑，青门别故侯。",
      "摧残宝剑折，羸病绿珠愁。",
      "日暮寒风起，犹疑大漠秋。"
    ]
  },
  {
    "volume": 324,
    "sequence": 15,
    "title": "送句容王少府簿领赴上都",
    "author": "权德舆",
    "content": [
      "上国路绵绵，行人候晓天。",
      "离亭绿绮奏，乡树白云连。",
      "江露湿征袂，山莺宜泊船。",
      "春风若为别，相顾起尊前。"
    ]
  },
  {
    "volume": 324,
    "sequence": 16,
    "title": "送从弟谒员外叔父回归义兴",
    "author": "权德舆",
    "content": [
      "异乡兄弟少，见尔自依然。",
      "来酌林中酒，去耕湖上田。",
      "何朝逢暑雨，几夜泊鱼烟。",
      "余力当勤学，成名贵少年。"
    ]
  },
  {
    "volume": 324,
    "sequence": 17,
    "title": "送梁道士谒寿州崔大夫",
    "author": "权德舆",
    "content": [
      "年少一仙官，清羸驾彩鸾。",
      "洞宫云渺渺，花路水漫漫。",
      "岁计芝田熟，晨装月帔寒。",
      "遥知小山桂，五马待邀欢。"
    ]
  },
  {
    "volume": 324,
    "sequence": 18,
    "title": "送郑秀才贡举",
    "author": "权德舆",
    "content": [
      "西笑意如何，知随贡举科。",
      "吟诗向月露，驱马出烟萝。",
      "晚色平芜远，秋声候雁多。",
      "自怜归未得，相送一劳歌。"
    ]
  },
  {
    "volume": 324,
    "sequence": 19,
    "title": "送谢孝廉移家越州",
    "author": "权德舆",
    "content": [
      "家承晋太傅，身慕鲁诸生。",
      "又见一帆去，共愁千里程。",
      "沙平古树迥，潮满晓江晴。",
      "从此幽深去，无妨隐姓名。"
    ]
  },
  {
    "volume": 324,
    "sequence": 20,
    "title": "送韩孝廉侍从赴举",
    "author": "权德舆",
    "content": [
      "贡士去翩翩，如君最少年。",
      "彩衣行不废，儒服代相传。",
      "晓月经淮路，繁阴过楚天。",
      "清谈遇知己，应访孝廉船。"
    ]
  },
  {
    "volume": 324,
    "sequence": 21,
    "title": "送陆拾遗祗召赴行在",
    "author": "权德舆",
    "content": [
      "鹓鹭承新命，翻飞入汉庭。",
      "歌诗能合雅，献纳每论经。",
      "月晓蜀江迥，猿啼楚树青。",
      "幸因焚草暇，书札访沈冥。"
    ]
  },
  {
    "volume": 324,
    "sequence": 22,
    "title": "送映师归本寺",
    "author": "权德舆",
    "content": [
      "还归柳市去，远远出人群。",
      "苔甃桐花落，山窗桂树薰。",
      "引泉通绝涧，放鹤入孤云。",
      "幸许宗雷到，清谈不易闻。"
    ]
  },
  {
    "volume": 324,
    "sequence": 23,
    "title": "送宇文文府赴行在",
    "author": "权德舆",
    "content": [
      "送君当岁暮，斗酒破离颜。",
      "车骑拥寒水，雪云凝远山。",
      "且安黄绶屈，莫羡白鸥闲。",
      "从此图南路，青云步武间。"
    ]
  },
  {
    "volume": 324,
    "sequence": 24,
    "title": "送岳州温录事赴任",
    "author": "权德舆",
    "content": [
      "解巾州主簿，捧檄不辞遥。",
      "独鹤九霄翼，寒松百尺条。",
      "晨装沾雨雪，旅宿候风潮。",
      "为政闲无事，清谈肃郡僚。"
    ]
  },
  {
    "volume": 324,
    "sequence": 25,
    "title": "送山人归旧隐",
    "author": "权德舆",
    "content": [
      "工为楚辞赋，更著鲁衣冠。",
      "岁俭山田薄，秋深晨服寒。",
      "武人荣燕颔，志士恋渔竿。",
      "会被公车荐，知君久晦难。"
    ]
  },
  {
    "volume": 324,
    "sequence": 26,
    "title": "惠上人房宴别",
    "author": "权德舆",
    "content": [
      "方袍相引到龙华，支策开襟路不赊。",
      "法味已同香积会，礼容疑在少施家。",
      "逸民羽客期皆至，疏竹青苔景半斜。",
      "究竟相依何处好，匡山古社足烟霞。"
    ]
  },
  {
    "volume": 324,
    "sequence": 27,
    "title": "送裴秀才贡举",
    "author": "权德舆",
    "content": [
      "儒衣风貌清，去抵汉公卿。",
      "宾贡年犹少，篇章艺已成。",
      "临流惜暮景，话别起乡情。",
      "离酌不辞醉，西江春草生。"
    ]
  },
  {
    "volume": 324,
    "sequence": 28,
    "title": "送袁太祝衢婺巡覆（同用山字）",
    "author": "权德舆",
    "content": [
      "校缗税亩不妨闲，清兴自随鱼鸟间。",
      "知君此去足佳句，路出桐溪千万山。"
    ]
  },
  {
    "volume": 324,
    "sequence": 29,
    "title": "送湖南李侍御赴本使赋采菱亭诗",
    "author": "权德舆",
    "content": [
      "旧俗采菱处，津亭风景和。",
      "沅江收暮霭，楚女发清歌。",
      "曲岸萦湘叶，荒阶上白波。",
      "兰桡向莲府，一为枉帆过。"
    ]
  },
  {
    "volume": 324,
    "sequence": 30,
    "title": "送穆侍御归东都",
    "author": "权德舆",
    "content": [
      "知君儒服贵，彩绣两相辉。",
      "婉婉成名后，翩翩拥传归。",
      "江深烟屿没，山暗雨云飞。",
      "共待酬恩罢，相将去息机。"
    ]
  },
  {
    "volume": 324,
    "sequence": 31,
    "title": "送崔端公赴度支江陵院三韵（照字）",
    "author": "权德舆",
    "content": [
      "津亭风雪霁，斗酒留征棹。",
      "星传指湘江，瑶琴多楚调。",
      "偏愁欲别处，黯黯颓阳照。"
    ]
  },
  {
    "volume": 324,
    "sequence": 32,
    "title": "送陆太祝赴湖南幕同用送字（三韵）",
    "author": "权德舆",
    "content": [
      "不惮征路遥，定缘宾礼重。",
      "新知折柳赠，旧侣乘篮送。",
      "此去佳句多，枫江接云梦。"
    ]
  },
  {
    "volume": 324,
    "sequence": 33,
    "title": "送李处士归弋阳山居（限姓名中用韵）",
    "author": "权德舆",
    "content": [
      "暂来城市意何如，却忆葛阳溪上居。",
      "不惮薄田输井税，自将嘉句著州闾。",
      "波翻极浦樯竿出，霜落秋郊树影疏。",
      "想到家山无俗侣，逢迎只是坐篮舆。"
    ]
  },
  {
    "volume": 324,
    "sequence": 34,
    "title": "送清洨上人谒信州陆员外",
    "author": "权德舆",
    "content": [
      "暂辞长老去随缘，候晓轻装寄客船。",
      "佳句已齐康宝月，清谈远指谢临川。",
      "滩经水濑逢新雪，路过渔潭宿暝烟。",
      "暇日若随千骑出，南岩只在郡楼前。"
    ]
  },
  {
    "volume": 324,
    "sequence": 35,
    "title": "送别同用阔字（三韵）",
    "author": "权德舆",
    "content": [
      "耿耿离念繁，萧萧凉叶脱。",
      "缁尘素衣敝，风露秋江阔。",
      "想得读书窗，岩花对巾褐。"
    ]
  },
  {
    "volume": 324,
    "sequence": 36,
    "title": "送人使之江陵（赏字）",
    "author": "权德舆",
    "content": [
      "嘉招不辞远，捧檄利攸往。",
      "行役念前程，宴游暌旧赏。",
      "征轺星乍动，江信潮应上。",
      "烟水飞一帆，霜风摇五两。",
      "纷纷别袂举，切切离鸿响。",
      "后会杳何时，悠然劳梦想。"
    ]
  },
  {
    "volume": 324,
    "sequence": 37,
    "title": "馀干赠别张二十二侍御（一作馀干别张侍御）",
    "author": "权德舆",
    "content": [
      "芜城陌上春风别，干越亭边岁暮逢。",
      "驱车又怆南北路，返照寒江千万峰。"
    ]
  },
  {
    "volume": 324,
    "sequence": 38,
    "title": "杂言赋得风送崔秀才归白田限三五六七言（暄字）",
    "author": "权德舆",
    "content": [
      "响深涧，思啼猿。",
      "暗入蘋洲暖，轻随柳陌暄。",
      "澹荡乍飘云影，芳菲遍满花源。",
      "寂寞春江别君处，和烟带雨送征轩。"
    ]
  },
  {
    "volume": 324,
    "sequence": 39,
    "title": "杂言同用离骚体送张评事襄阳觐省",
    "author": "权德舆",
    "content": [
      "黯离堂兮日晚，俨壶觞兮送远。",
      "远水霁兮微明，杜蘅秀兮白芷生。",
      "波泫泫兮烟幂幂，凝暮色于空碧。",
      "纷离念兮随君，溯九江兮经七泽。",
      "君之去兮不可留，五彩裳兮木兰舟。"
    ]
  },
  {
    "volume": 324,
    "sequence": 40,
    "title": "岭上逢久别者又别",
    "author": "权德舆",
    "content": [
      "十年曾一别，征路此相逢。",
      "马首向何处，夕阳千万峰。"
    ]
  },
  {
    "volume": 324,
    "sequence": 41,
    "title": "赠别表兄韦卿",
    "author": "权德舆",
    "content": [
      "新读兵书事护羌，腰间宝剑映金章。",
      "少年百战应轻别，莫笑儒生泪数行。"
    ]
  },
  {
    "volume": 324,
    "sequence": 42,
    "title": "古离别（一作古别离）",
    "author": "权德舆",
    "content": [
      "人生天地间，瞥若七辔驰。",
      "夭寿既常数，奈何生别离。",
      "迹当中人域，正性日已衰。",
      "是非千万境，杳霭情尘滋。",
      "出门事何常，暂别亦难期。",
      "冉冉叹流景，悠悠限山陂。",
      "尽此一夕欢，华樽会前墀。",
      "鸡鸣东方曙，夙驾临通逵。",
      "欲出强移步，欲留难致辞。",
      "两情不得已，念此留何为。",
      "天明去已远，寂默居人归。",
      "入门复上堂，恍恍生惊疑。",
      "经履同游处，犹言常相随。",
      "览物或临盘，翻怪来何迟。",
      "乃知前日欢，本为今日悲。",
      "特此别后心，宁及未见时。",
      "则知交疏分，久久翻易持。",
      "报君未别后，别后当自知。"
    ]
  }
]