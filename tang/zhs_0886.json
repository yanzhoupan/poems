[
  {
    "volume": 886,
    "sequence": 1,
    "title": "中秋月",
    "author": "曹松",
    "content": [
      "九十日秋色，今秋已十分。",
      "孤光吞列宿，四面绝微云。",
      "众木排疏影，寒流叠细纹。",
      "遥遥望丹桂，心绪更纷纷。"
    ]
  },
  {
    "volume": 886,
    "sequence": 2,
    "title": "寄方干",
    "author": "曹松",
    "content": [
      "桐庐江水闲，终日对柴关。",
      "因想别离处，不知多少山。",
      "钓舟春岸阔，庭树晚烟还。",
      "莫便求栖隐，桂枝堪恨颜。"
    ]
  },
  {
    "volume": 886,
    "sequence": 3,
    "title": "宿山寺",
    "author": "曹松",
    "content": [
      "溪山尽日行，方听远钟声。",
      "入院逢僧定，登楼见月生。",
      "露垂群木润，泉落一岩清。",
      "此景关吾事，通宵寐不成。"
    ]
  },
  {
    "volume": 886,
    "sequence": 4,
    "title": "冬日登江楼",
    "author": "曹松",
    "content": [
      "高楼临古岸，野步晚来登。",
      "江水因寒落，山云为雪凝。",
      "远村虽入望，危槛不堪凭。",
      "亲老未归去，乡愁徒自兴。"
    ]
  },
  {
    "volume": 886,
    "sequence": 5,
    "title": "寄李处士",
    "author": "曹松",
    "content": [
      "僧话磻溪叟，平生重赤松。",
      "夜堂悲蟋蟀，秋水老芙蓉。",
      "吟坐倦垂钓，闲行多倚筇。",
      "闻名来已久，未得一相逢。",
      "塔见移来影，钟闻过去声。",
      "一斋唯默坐，应笑我营营。"
    ]
  },
  {
    "volume": 886,
    "sequence": 6,
    "title": "客中立春",
    "author": "曹松",
    "content": [
      "玉烛传佳节，阳和应此辰。",
      "土牛呈岁稔，彩燕表年春。",
      "腊尽星回次，寒余月建寅。",
      "梅花将柳色，偏思越乡人。"
    ]
  },
  {
    "volume": 886,
    "sequence": 7,
    "title": "南塘暝兴",
    "author": "曹松",
    "content": [
      "水色昏犹白，霞光暗渐无。",
      "风荷摇破扇，波月动连珠。",
      "蟋蟀啼相应，鸳鸯宿不孤。",
      "小僮频报夜，归步尚踟蹰。"
    ]
  },
  {
    "volume": 886,
    "sequence": 8,
    "title": "送郑谷归宜春",
    "author": "曹松",
    "content": [
      "无成归故国，上马亦高歌。",
      "况是飞鸣后，殊为喜庆多。",
      "暑消嵩岳雨，凉吹洞庭波。",
      "莫使闲吟去，须期接盛科。"
    ]
  },
  {
    "volume": 886,
    "sequence": 9,
    "title": "送曾德迈归宁宜春",
    "author": "曹松",
    "content": [
      "湘东山川有清辉，袁水词人得意归。",
      "几府争驰毛义檄，一乡看侍老莱衣。",
      "筵开灞岸临清浅，路去蓝关入翠微。",
      "想到宜阳更无事，并将欢庆奉庭闱。"
    ]
  },
  {
    "volume": 886,
    "sequence": 10,
    "title": "山泉",
    "author": "李洞",
    "content": [
      "半空飞下水，势去响如雷。",
      "静彻啼猿寺，高凌坐客台。",
      "耳同经剑阁，身若到天台。",
      "溅树吹成冻，凌祠触作灰。",
      "深中试楖栗，浅处落莓苔。",
      "半夜重城闭，潺湲枕上来。"
    ]
  },
  {
    "volume": 886,
    "sequence": 11,
    "title": "松",
    "author": "卢士衡",
    "content": [
      "云外千寻好性灵，伴杉陪柏事孤贞。",
      "招呼暑气终无分，应和凉风别有声。",
      "细雨洒时花旋落，道人食处叶重生。",
      "如逢郢匠垂搜采，为栋为梁力不轻。"
    ]
  },
  {
    "volume": 886,
    "sequence": 12,
    "title": "再游紫阳洞重题小松",
    "author": "卢士衡",
    "content": [
      "仙家种此充朝食，叶叶枝枝造化力。",
      "去年见时似鹤高，今年萧骚八九尺。",
      "不同矮桧终委地，定向晴空倚天碧。",
      "好期逸士统贞根，昂枝点破秋苔色。",
      "寻思凡眼重花开，宁知此木超尘埃。",
      "只是十年五年间，堪作大厦之宏材。"
    ]
  },
  {
    "volume": 886,
    "sequence": 13,
    "title": "湘江晓望",
    "author": "熊皎",
    "content": [
      "笙歌欢罢散离筵，水色朦胧蘸宿烟。",
      "山响疏钟何处寺，火光收钓下滩船。",
      "微云过岛侵微月，古岸平江浸远天。",
      "归梦已阑风色动，孤帆仍要住无缘。"
    ]
  },
  {
    "volume": 886,
    "sequence": 14,
    "title": "早行",
    "author": "熊皎",
    "content": [
      "结束何妨早，将行四顾频。",
      "山前犹见月，陌上未逢人。",
      "远树动宿鸟，危桥怯病身。",
      "渐明恒自慰，应免复迷津。"
    ]
  },
  {
    "volume": 886,
    "sequence": 15,
    "title": "游嵩山",
    "author": "熊皎",
    "content": [
      "独背焦桐访洞天，暂攀灵迹弃尘缘。",
      "深逢野草皆疑药，靓见樵人恐是仙。",
      "翠木入云空自老，古碑横水莫知年。",
      "可怜幽景堪长往，一任人间岁月迁。"
    ]
  },
  {
    "volume": 886,
    "sequence": 16,
    "title": "九华望庐山",
    "author": "熊皎",
    "content": [
      "九江山势尽峥嵘，惟有匡庐最得名。",
      "万叠影遮残雪在，数峰岚带夕阳明。",
      "冷侵醉榻铺秋色，高亚吟龙送水声。",
      "只待丹霄酬志了，白云深处是归程。"
    ]
  },
  {
    "volume": 886,
    "sequence": 17,
    "title": "道傍松",
    "author": "熊皎",
    "content": [
      "偃盖当衢莫记年，独含苍翠鹤应怜。",
      "垂阴独向笙歌地，有韵自成风雨天。",
      "尘□路岐分夜月，烧侵根脚起残烟。",
      "论功只合行人赏，销得烦蒸古道边。"
    ]
  },
  {
    "volume": 886,
    "sequence": 18,
    "title": "月中桂",
    "author": "熊皎",
    "content": [
      "断破重轮种者谁，银蟾何事便相随。",
      "莫言望夜无攀处，却是吟人有得时。",
      "孤影不凋清露滴，异香常在好风吹。",
      "几回目断云霄外，未必姮娥惜一枝。"
    ]
  },
  {
    "volume": 886,
    "sequence": 19,
    "title": "湖上望庐山",
    "author": "孙鲂",
    "content": [
      "辍棹南湖首重回，笑青吟翠向崔嵬。",
      "天应不许人全见，长把云藏一半来。"
    ]
  },
  {
    "volume": 886,
    "sequence": 20,
    "title": "题梅岭泉",
    "author": "孙鲂",
    "content": [
      "梅岭旧闻传，林亭势峞然。",
      "登临真不易，幽胜恐无先。",
      "楚野平千里，吴江曲一边。",
      "标形都大别，洞府岂知焉。",
      "飞阁横空去，征帆落面前。",
      "南雄雉堞峻，北壮凤台连。",
      "烂熳三春媚，参差百卉妍。",
      "风桃诸处锦，洛竹半溪烟。",
      "燕入晴梁语，莺从暖谷迁。",
      "石根朝霭碧，帘际晚霞鲜。",
      "径柳行难约，庭莎醉好眠。",
      "清明时更异，造化意疑偏。",
      "不独宜韶景，尤须看暑天。",
      "药苗繁似结，萝蔓猛如编。",
      "珠亚垂枝果，冰澄汲井泉。",
      "粉墙蜩蜕落，丹槛雀雏颠。",
      "炎气微茫觉，清飙左右穿。",
      "云峰从勃起，葵叶岂劳扇。",
      "又见秋天丽，浑将夏日悬。",
      "红黑真著霜树，香老卧池边。",
      "菱芡谁铺绣，莓苔自学钱。",
      "暗虫依砌响，明月逗帘圆。",
      "小砌滋新菊，高轩噪暮蝉。",
      "雨声寒飒飒，雁影晓联联。",
      "释此何堪玩，深冬更可怜。",
      "窗中看短景，树里见重川。",
      "冈阜分明出，杉松气概全。",
      "讴成白雪曲，吟是早梅篇。",
      "创制谁人解，根基太守贤。",
      "或时留皂盖，尽日簇华筵。",
      "谁咏忧黎庶，狂游泥管弦。",
      "交加丰玉食，来去迸金船。",
      "侍从非常客，俳谐像列仙。",
      "画旗张赫奕，妖妓舞婵娟。",
      "罢宴心犹恋，将归兴尚牵。",
      "只应愁逼夜，宁厌赏经年。",
      "孤贱今何幸，跻攀奈有缘。",
      "展眉惊豁达，徐步喜周旋。",
      "讽咏虽知苦，推功靡极玄。",
      "聊书四十韵，甘玑未精专。"
    ]
  },
  {
    "volume": 886,
    "sequence": 21,
    "title": "庐山瀑布",
    "author": "孙鲂",
    "content": [
      "有山来便有，万丈落云端。",
      "雾喷千岩湿，雷倾九夏寒。",
      "图中僧写去，湖上客回看。",
      "却羡为猿鹤，飞鸣近碧湍。"
    ]
  },
  {
    "volume": 886,
    "sequence": 22,
    "title": "牡丹",
    "author": "孙鲂",
    "content": [
      "意态天生异，转看看转新。",
      "百花休放艳，三月始为春。",
      "蝶死难离槛，莺狂不避人。",
      "其如豪贵地，清醒复何因。"
    ]
  },
  {
    "volume": 886,
    "sequence": 23,
    "title": "主人司空后亭牡丹",
    "author": "孙鲂",
    "content": [
      "佳卉挺芳辰，夭容乃绝伦。",
      "望开从隔岁，愁过即无春。",
      "体物真英气，余花似庶人。",
      "蜂攒知眷恋，鸟语亦殷勤。",
      "况在豪华地，宁同里巷尘。",
      "酷怜应丧德，多赏奈怡神。",
      "忌秽栽时土，尝甜折处津。",
      "绕行那识倦，围坐岂辞频。",
      "入梦殊巫峡，临池胜洛滨。",
      "乐喧丝杂竹，露渍卯连寅。",
      "饮兴尤思满，吟情自合新。",
      "怕风惟怯夜，忧雨不经旬。",
      "栏槛为良援，亭台是四邻。",
      "虽非能伐性，争免碍还淳。",
      "斗艳何惭蜀，矜繁未让秦。",
      "私心期一日，许近看逡巡。"
    ]
  },
  {
    "volume": 886,
    "sequence": 24,
    "title": "看牡丹二首",
    "author": "孙鲂",
    "content": [
      "莫将红粉比秾华，红粉那堪比此花。",
      "隔院闻香谁不惜，出栏呈艳自应夸。",
      "北方有态须倾国，西子能言亦丧家。",
      "输我一枝和晓露，真珠帘外向人斜。",
      "看花长到牡丹月，万事全忘自不知。",
      "风促乍开方可惜，雨淋将谢可堪悲。",
      "闲年对坐浑成偶，醉后抛眠恐负伊。",
      "也拟便休还改过，迢迢争奈一年期。"
    ]
  },
  {
    "volume": 886,
    "sequence": 25,
    "title": "题未开牡丹",
    "author": "孙鲂",
    "content": [
      "青苞虽小叶虽疏，贵气高情便有余。",
      "浑未盛时犹若此，算应开日合何如。",
      "寻芳蝶已栖丹槛，衬落苔先染石渠。",
      "无限风光言不得，一心留在暮春初。"
    ]
  },
  {
    "volume": 886,
    "sequence": 26,
    "title": "主人司空见和未开牡丹，辄却奉和",
    "author": "孙鲂",
    "content": [
      "把笔临芳不自怡，首征章句促妖期。",
      "已惊常调言多鄙，遽捧高吟愧可知。",
      "绝代贞名应愈重，千金方笑更难移。",
      "狂歌狂醉犹堪羡，大拙当时是老时。"
    ]
  },
  {
    "volume": 886,
    "sequence": 27,
    "title": "又题牡丹上主人司空",
    "author": "孙鲂",
    "content": [
      "一年芳胜一年芳，爱重贤侯意异常。",
      "手辟红房看阔狭，自张青幄盖馨香。",
      "白疑美玉无多润，紫觉灵芝不是祥。",
      "只恐梦征他日去，又须疑向凤池傍。"
    ]
  },
  {
    "volume": 886,
    "sequence": 28,
    "title": "牡丹落后有作",
    "author": "孙鲂",
    "content": [
      "未发先愁有一朝，如今零落更魂销。",
      "青丛别后无多色，红线穿来已半焦。",
      "蓄恨绮罗犹眷眷，薄情蜂蝶去飘飘。",
      "明年虽道还期在，争奈凭栏乍寂寥。"
    ]
  },
  {
    "volume": 886,
    "sequence": 29,
    "title": "柳絮咏",
    "author": "孙鲂",
    "content": [
      "年年三月里，随处自悠扬。",
      "雨过浑疑尽，风来特地狂。",
      "入花蜂有碍，遮水燕无妨。",
      "苦是添离思，青门道路长。"
    ]
  },
  {
    "volume": 886,
    "sequence": 30,
    "title": "甘露寺紫薇花",
    "author": "孙鲂",
    "content": [
      "蜀葵鄙下兼全落，菡萏清高且未开。",
      "赫日迸光飞蝶去，紫薇擎艳出林来。",
      "闻香不称从僧舍，见影尤思在酒杯。",
      "谁笑晚芳为贱劣，便饶春丽已尘埃。",
      "牵吟过夏惟忧尽，立看移时亦忘回。",
      "惆怅寓居无好地，懒能分取一枝栽。"
    ]
  },
  {
    "volume": 886,
    "sequence": 31,
    "title": "芳草",
    "author": "孙鲂",
    "content": [
      "何处不相见，烟苗捧露心。",
      "萋萋绿远水，苒苒在空林。",
      "野吹闲摇阔，游人醉卧深。",
      "南朝古城里，碑石又应沈。"
    ]
  },
  {
    "volume": 886,
    "sequence": 32,
    "title": "春苔",
    "author": "孙鲂",
    "content": [
      "底物最牵吟，秋苔独自寻。",
      "何时连夜雨，叠翠满松阴。",
      "湘岸荒祠静，吴宫古砌深。",
      "侯门还可惜，长被马蹄侵。"
    ]
  },
  {
    "volume": 886,
    "sequence": 33,
    "title": "老松",
    "author": "孙鲂",
    "content": [
      "郁郁复苍苍，秋风韵更长。",
      "空心应有□，老叶不知霜。",
      "子落生深涧，阴清背夕阳。",
      "如逢东岱雨，犹得覆秦王。"
    ]
  },
  {
    "volume": 886,
    "sequence": 34,
    "title": "柳（十一首）",
    "author": "孙鲂",
    "content": [
      "茏葱二月初，青软自相纡。",
      "意态花犹少，风流木更无。",
      "影繁晴陌上，烟重古城隅。",
      "炀帝河声里，几番荣又枯。",
      "数树新栽在画桥，春来犹自长长条。",
      "东风多事刚牵引，已解纤纤学舞腰。",
      "金堤堤上一林烟，况近清明二月天。",
      "别有数枝遥望见，画桥南面拂秋千。",
      "春物牵情不奈何，就中杨柳态难过。",
      "也知是处无花去，争奈看时未觉多。",
      "小眉初展绿条稠，露压烟濛不自由。",
      "莫是折来偏属意，依稀相似是风流。",
      "九衢春霁湿云凝，着地毵毵碍马行。",
      "拟折无端抛又恋，乱穿来去羡黄莺。",
      "千树阴阴盖御沟，雪花金穗思悠悠。",
      "先朝事后应无也，惟是荒根逐碧流。",
      "摇荡和风恃赖春，蘸流遮路逐年新。",
      "颠狂絮落还堪恨，分外欺凌寂寞人。",
      "暖催春促吐芳芽，伴雨从风处处斜。",
      "莫道玄功无定配，不然争得见桃花。",
      "小池前后碧江滨，翠窣抛青烂熳春。",
      "不是和风为抬举，可能开眼向行人。",
      "深绿依依配浅黄，两般颜色一般香。",
      "到头袅娜成何事，只解年年断客肠。"
    ]
  },
  {
    "volume": 886,
    "sequence": 35,
    "title": "看桑",
    "author": "孙鲂",
    "content": [
      "簇簇互相遮，闲看实可嗟。",
      "藉多虽是叶，栽盛不如花。",
      "春绿暗连麦，秋干暮立鸦。",
      "旧乡曾种得，经乱属谁家。"
    ]
  },
  {
    "volume": 886,
    "sequence": 36,
    "title": "仙都山留题",
    "author": "刘昭禹",
    "content": [
      "林下事无非，尘中竟不知。",
      "白云深拥我，青石合眠谁。",
      "山静捣灵药，夜闲论古诗。",
      "此来亲羽客，何日变枯髭。"
    ]
  },
  {
    "volume": 886,
    "sequence": 37,
    "title": "晚霁望岳麓",
    "author": "刘昭禹",
    "content": [
      "湘西斜日边，峭入几寻天。",
      "翠落重城内，屏开万户前。",
      "崖崚危溅瀑，林罅静通仙。",
      "谁肯功成后，相携扫石眠。"
    ]
  },
  {
    "volume": 886,
    "sequence": 38,
    "title": "石笋",
    "author": "刘昭禹",
    "content": [
      "千古海门石，移归吟叟居。",
      "窍腥蛟出后，形瘦浪冲余。",
      "工语宁无玉，僧知忽有书。",
      "好期仙者叱，变化向庭隅。"
    ]
  },
  {
    "volume": 886,
    "sequence": 39,
    "title": "伤雨后牡丹",
    "author": "刘昭禹",
    "content": [
      "废功看不已，醉起又持杯。",
      "数日帘常卷，中宵雨忽来。",
      "凄凉无戏蝶，零落在苍苔。",
      "造化根难问，令人首可回。"
    ]
  },
  {
    "volume": 886,
    "sequence": 40,
    "title": "送人红花栽",
    "author": "刘昭禹",
    "content": [
      "世上红蕉异，因移万里根。",
      "艰难离瘴土，潇洒入朱门。",
      "叶战青云韵，花零宿露痕。",
      "长安多未识，谁想动吟魂。"
    ]
  },
  {
    "volume": 886,
    "sequence": 41,
    "title": "晓望",
    "author": "刘乙",
    "content": [
      "地祇逃秀境，神化或殷雷。",
      "裂汉娲补合，高峰剑跃开。",
      "即今新定业，何世不遗才。",
      "若是浮名道，须言有祸胎。"
    ]
  },
  {
    "volume": 886,
    "sequence": 42,
    "title": "山中早起",
    "author": "刘乙",
    "content": [
      "鸡调扶桑枝，秋空隐少微。",
      "阔云霞并曜，高日月争辉。",
      "若厥开天道，同初发帝机。",
      "以言当代事，闲辟紫宸扉。"
    ]
  },
  {
    "volume": 886,
    "sequence": 43,
    "title": "晚步",
    "author": "姚揆",
    "content": [
      "陋巷贫疑本姓颜，晚来闲步出林间。",
      "数声长笛吹沈日，一片残云点破山。",
      "岛寺渐疏敲石磬，渔家方半掩柴关。",
      "迟回从此搜吟久，待得溪头月上还。"
    ]
  },
  {
    "volume": 886,
    "sequence": 44,
    "title": "秋日江东晚行",
    "author": "姚揆",
    "content": [
      "迢迢驱马过江东，此际令人恨莫穷。",
      "一撮秋烟堤上白，半轮残日岭头红。",
      "路岐滋味犹如旧，乡曲声音渐不同。",
      "含思看看到梁苑，画楼丝竹彻遥空。"
    ]
  },
  {
    "volume": 886,
    "sequence": 45,
    "title": "题陶渊明醉石",
    "author": "陈光",
    "content": [
      "片石露寒色，先生遗素风。",
      "醉眠芳草合，吟起白云空。",
      "道出乾坤外，声齐日月中。",
      "我知彭泽后，千载与谁同。"
    ]
  },
  {
    "volume": 886,
    "sequence": 46,
    "title": "长安新柳",
    "author": "陈光",
    "content": [
      "九陌云初霁，皇衢柳已新。",
      "不同天苑景，先得日边春。",
      "色浅微含露，丝轻未惹尘。",
      "一枝方欲折，归去及兹晨。"
    ]
  },
  {
    "volume": 886,
    "sequence": 47,
    "title": "雪晴",
    "author": "杨凝式",
    "content": [
      "春来冰未泮，冬至雪初晴。",
      "为报方袍客，丰年瑞已成。"
    ]
  }
]