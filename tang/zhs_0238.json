[
  {
    "volume": 238,
    "sequence": 1,
    "title": "送集贤崔八叔承恩括图书",
    "author": "钱起",
    "content": [
      "雨露满儒服，天心知子虚。",
      "还劳五经笥，更访百家书。",
      "赠别倾文苑，光华比使车。",
      "晚云随客散，寒树出关疏。",
      "相见应朝夕，归期在玉除。"
    ]
  },
  {
    "volume": 238,
    "sequence": 2,
    "title": "送张五员外东归楚州",
    "author": "钱起",
    "content": [
      "缨珮不为美，人群宁免辞。",
      "杳然黄鹄去，未负白云期。",
      "此别清兴尽，高秋临水时。",
      "好山枉帆僻，浪迹到家迟。",
      "他日诏书下，梁鸿安可追。"
    ]
  },
  {
    "volume": 238,
    "sequence": 3,
    "title": "闲居寄包何",
    "author": "钱起",
    "content": [
      "去名即栖遁，何必归沧浪。",
      "种药幽不浅，杜门喧自忘。",
      "林眠多晓梦，鸦散惊初阳。",
      "片雪幽云至，回风邻果香。",
      "佳期碧天末，惆怅紫兰芳。"
    ]
  },
  {
    "volume": 238,
    "sequence": 4,
    "title": "津梁寺寻李侍御",
    "author": "钱起",
    "content": [
      "禅林绝过客，柱史正焚香。",
      "驯鸽不猜隼，慈云能护霜。",
      "骢声隔暗竹，吏事散空廊。",
      "霄汉期鸳鹭，狐狸避宪章。",
      "绕阶春色至，屈草待君芳。"
    ]
  },
  {
    "volume": 238,
    "sequence": 5,
    "title": "山园秋晚寄杜黄裳少府",
    "author": "钱起",
    "content": [
      "惆怅佳期阻，园林秋景闲。",
      "终朝碧云外，唯见暮禽还。",
      "泉石思携手，烟霞不闭关。",
      "杖藜仍把菊，对卷也看山。",
      "望望离心起，非君谁解颜。"
    ]
  },
  {
    "volume": 238,
    "sequence": 6,
    "title": "东溪杜野人致酒",
    "author": "钱起",
    "content": [
      "万重云树下，数亩子平居。",
      "野院罗泉石，荆扉背里闾。",
      "早冬耕凿暇，弋雁复烹鱼。",
      "静扫寒花径，唯邀傲吏车。",
      "晚来留客好，小雪下山初。"
    ]
  },
  {
    "volume": 238,
    "sequence": 7,
    "title": "忆山中寄旧友",
    "author": "钱起",
    "content": [
      "数岁白云里，与君同采薇。",
      "树深烟不散，溪静鹭忘飞。",
      "更忆东岩趣，残阳破翠微。",
      "脱巾花下醉，洗药月前归。",
      "风景今还好，如何与世违。"
    ]
  },
  {
    "volume": 238,
    "sequence": 8,
    "title": "东皋早春寄郎四校书",
    "author": "钱起",
    "content": [
      "禄微赖学稼，岁起归衡茅。",
      "穷达恋明主，耕桑亦近郊。",
      "夜来霁山雪，阳气动林梢。",
      "兰蕙暖初吐，春鸠鸣欲巢。",
      "蓬莱时入梦，知子忆贫交。"
    ]
  },
  {
    "volume": 238,
    "sequence": 9,
    "title": "玉山东溪题李叟屋壁",
    "author": "钱起",
    "content": [
      "霞景已斜照，烟溪方暝投。",
      "山家归路僻，辙迹乱泉流。",
      "野老采薇暇，蜗庐招客幽。",
      "麏麚突荒院，鸬鹊步闲畴。",
      "偶此惬真性，令人轻宦游。"
    ]
  },
  {
    "volume": 238,
    "sequence": 10,
    "title": "温泉宫礼见",
    "author": "钱起",
    "content": [
      "新丰佳气满，圣主在温泉。",
      "云暧龙行处，山明日驭前。",
      "顺风求至道，侧席问遗贤。",
      "灵雪瑶墀降，晨霞彩仗悬。",
      "沧溟不让水，疵贱也朝天。"
    ]
  },
  {
    "volume": 238,
    "sequence": 11,
    "title": "游襄阳泉石晚归",
    "author": "钱起",
    "content": [
      "游目随山胜，回桡爱浦长。",
      "往来幽不浅，昏旦兴难忘。",
      "木末看归翼，莲西失夕阳。",
      "人声指闾井，野趣惜林塘。",
      "稍近垂杨路，菱舟拥岸香。"
    ]
  },
  {
    "volume": 238,
    "sequence": 12,
    "title": "夏日陪史郎中宴杜郎中果园",
    "author": "钱起",
    "content": [
      "何事重逢迎，春醪晚更清。",
      "林端花自老，池上月初明。",
      "路入仙郎次，乌连柱史名。",
      "竹阴疏柰院，山翠傍芜城。",
      "引满不辞醉，风来待曙更。"
    ]
  },
  {
    "volume": 238,
    "sequence": 13,
    "title": "南溪春耕",
    "author": "钱起",
    "content": [
      "荷蓑趣南径，戴胜鸣条枚。",
      "溪雨有馀润，土膏宁厌开。",
      "沟塍落花尽，耒耜度云回。",
      "谁道耦耕倦，仍兼胜赏催。",
      "日长农有暇，悔不带经来。"
    ]
  },
  {
    "volume": 238,
    "sequence": 14,
    "title": "省试湘灵鼓瑟",
    "author": "钱起",
    "content": [
      "善鼓云和瑟，常闻帝子灵。",
      "冯夷空自舞，楚客不堪听。",
      "苦调凄金石，清音入杳冥。",
      "苍梧来怨慕，白芷动芳馨。",
      "流水传潇浦，悲风过洞庭。",
      "曲终人不见，江上数峰青。"
    ]
  },
  {
    "volume": 238,
    "sequence": 15,
    "title": "观法驾自凤翔回",
    "author": "钱起",
    "content": [
      "欃抢一扫灭，阊阖九重开。",
      "海晏鲸鲵尽，天旋日月来。",
      "圣情苏品物，龙御辟云雷。",
      "晓漏移仙仗，朝阳出帝台。",
      "周惭散马出，禹让濬川回。",
      "欲识封人愿，南山举酒杯。"
    ]
  },
  {
    "volume": 238,
    "sequence": 16,
    "title": "题玉山村叟屋壁",
    "author": "钱起",
    "content": [
      "谷口好泉石，居人能陆沈。",
      "牛羊下山小，烟火隔云深。",
      "一径入溪色，数家连竹阴。",
      "藏虹辞晚雨，惊隼落残禽。",
      "涉趣皆流目，将归羡在林。",
      "却思黄绶事，辜负紫芝心。"
    ]
  },
  {
    "volume": 238,
    "sequence": 17,
    "title": "县中池竹言怀",
    "author": "钱起",
    "content": [
      "官小志已足，时清免负薪。",
      "卑栖且得地，荣耀不关身。",
      "自爱赏心处，丛篁流水滨。",
      "荷香度高枕，山色满南邻。",
      "道在即为乐，机忘宁厌贫。",
      "却愁丹凤诏，来访漆园人。"
    ]
  },
  {
    "volume": 238,
    "sequence": 18,
    "title": "山园栖隐",
    "author": "钱起",
    "content": [
      "守静信推分，灌园乐在兹。",
      "且忘尧舜力，宁顾尚书期。",
      "晚景采兰暇，空林散帙时。",
      "卷荷藏露滴，黄口触虫丝。",
      "三径与嚣远，一瓢常自怡。",
      "情人半云外，风月讵相思。"
    ]
  },
  {
    "volume": 238,
    "sequence": 19,
    "title": "送王谏议任东都居守",
    "author": "钱起",
    "content": [
      "车徒凤掖东，去去洛阳宫。",
      "暂以青蒲隔，还看紫禁同。",
      "经过乘雨露，潇洒出鸳鸿。",
      "官署名台下，云山旧苑中。",
      "暮天双阙静，秋月九重空。",
      "且喜成周地，诗人播国风。"
    ]
  },
  {
    "volume": 238,
    "sequence": 20,
    "title": "送郑书记",
    "author": "钱起",
    "content": [
      "决胜无遗策，辞天便请缨。",
      "出身唯殉死，报国且能兵。",
      "受命麒麟殿，参谋骠骑营。",
      "短箫催别酒，斜日驻前旌。",
      "义勇千夫敌，风沙万里行。",
      "几年丹阙下，侯印锡书生。"
    ]
  },
  {
    "volume": 238,
    "sequence": 21,
    "title": "送族侄赴任（一作之郡）",
    "author": "钱起",
    "content": [
      "林下不成兴，仲容微禄牵。",
      "客程千里远，别念一帆悬。",
      "欲叹卑栖去，其如胜趣偏。",
      "云山深郡郭，花木净潮田。",
      "坐啸帷应下，离居月复圆。",
      "此时知小阮，相忆绿尊前。"
    ]
  },
  {
    "volume": 238,
    "sequence": 22,
    "title": "长安落第作",
    "author": "钱起",
    "content": [
      "始愿今如此，前途复若何。",
      "无媒献词赋，生事日蹉跎。",
      "不遇张华识，空悲甯戚歌。",
      "故山归梦远，新岁客愁多。",
      "刷羽思乔木，登龙恨失波。",
      "散才非世用，回首谢云萝。"
    ]
  },
  {
    "volume": 238,
    "sequence": 23,
    "title": "酬长孙绎蓝溪寄杏",
    "author": "钱起",
    "content": [
      "爱君蓝水上，种杏近成田。",
      "拂径清阴合，临流彩实悬。",
      "清香和宿雨，佳色出晴烟。",
      "懿此倾筐赠，想知怀橘年。",
      "芳馨来满袖，琼玖愿酬篇。",
      "把玩情何极，云林若眼前。"
    ]
  },
  {
    "volume": 238,
    "sequence": 24,
    "title": "药堂秋暮",
    "author": "钱起",
    "content": [
      "隐来未得道，岁去愧云松。",
      "茅屋空山暮，荷衣白露浓。",
      "唯怜石苔色，不染世人踪。",
      "潭静宜孤鹤，山深绝远钟。",
      "有时丹灶上，数点彩霞重。",
      "勉事壶公术，仙期待赤龙。"
    ]
  },
  {
    "volume": 238,
    "sequence": 25,
    "title": "哭常征君",
    "author": "钱起",
    "content": [
      "万化一朝尽，穷泉悲此君。",
      "如何丹灶术，能误紫芝焚。",
      "不遂苍生望，空留封禅文。",
      "远年随逝水，真气尽浮云。",
      "山闭龙蛇蛰，林寒麋鹿群。",
      "伤心载酒地，仙菊为谁薰。"
    ]
  },
  {
    "volume": 238,
    "sequence": 26,
    "title": "送鲍中丞赴太原军营",
    "author": "钱起",
    "content": [
      "年壮才仍美，时来道易行。",
      "宠兼三独任，威肃贰师营。",
      "将略过南仲，天心寄北京。",
      "云旂临塞色，龙笛出关声。",
      "汉月随霜去，边尘计日清。",
      "渐知王事好，文武用书生。"
    ]
  },
  {
    "volume": 238,
    "sequence": 27,
    "title": "奉送刘相公江淮催转运",
    "author": "钱起",
    "content": [
      "国用资戎事，臣劳为主忧。",
      "将征任土贡，更发济川舟。",
      "拥传星还去，过池凤不留。",
      "唯高饮水节，稍浅别家愁。",
      "落叶淮边雨，孤山海上秋。",
      "遥知谢公兴，微月上江楼。"
    ]
  },
  {
    "volume": 238,
    "sequence": 28,
    "title": "送李秀才落第游荆楚",
    "author": "钱起",
    "content": [
      "翠羽虽成梦，迁莺尚后群。",
      "名逃郤诜策，兴发谢玄文。",
      "昏旦扁舟去，江山几路分。",
      "上潮吞海日，归雁出湖云。",
      "诗思应须苦，猿声莫厌闻。",
      "离居见新月，那得不思君。"
    ]
  },
  {
    "volume": 238,
    "sequence": 29,
    "title": "奉陪郭常侍宴浐川山池",
    "author": "钱起",
    "content": [
      "掖垣携爱客，胜地赏年光。",
      "向竹过宾馆，寻山到妓堂。",
      "歌声掩金谷，舞态出平阳。",
      "地满簪裾影，花添兰麝香。",
      "莺啼春未老，酒冷日犹长。",
      "安石风流事，须归问省郎。"
    ]
  },
  {
    "volume": 238,
    "sequence": 30,
    "title": "寇中送张司马归洛",
    "author": "钱起",
    "content": [
      "戎狄寇周日，衣冠适洛年。",
      "客亭新驿骑，归路旧人烟。",
      "吾道将东矣，秋风更飒然。",
      "云愁百战地，树隔两乡天。",
      "旅思蓬飘陌，惊魂雁怯弦。",
      "今朝一尊酒，莫惜醉离筵。"
    ]
  },
  {
    "volume": 238,
    "sequence": 31,
    "title": "奉和宣城张太守南亭秋夕怀友",
    "author": "钱起",
    "content": [
      "池馆蟪蛄声，梧桐秋露晴。",
      "月临朱戟静，河近画楼明。",
      "卷幔浮凉入，闻钟永夜清。",
      "片云悬曙斗，数雁过秋城。",
      "羽扇扬风暇，瑶琴怅别情。",
      "江山飞丽藻，谢脁让前名。"
    ]
  },
  {
    "volume": 238,
    "sequence": 32,
    "title": "过山人所居因寄诸遗补",
    "author": "钱起",
    "content": [
      "空谷春云满，愚公晦迹深。",
      "一随玄豹隐，几换绿萝阴。",
      "绝径人稀到，芳荪我独寻。",
      "厨烟住峭壁，酒气出重林。",
      "蝴蝶晴还舞，黄鹂晚暂吟。",
      "所思青琐客，瑶草寄幽心。"
    ]
  },
  {
    "volume": 238,
    "sequence": 33,
    "title": "过鸣皋隐者",
    "author": "钱起",
    "content": [
      "磻石老红鲜，征君卧几年。",
      "飞泉出林下，一径过崖巅。",
      "鸡犬逐人静，云霞宜地偏。",
      "终朝数峰胜，不远一壶前。",
      "仲月霁春雨，香风生药田。",
      "丹溪不可别，琼草色芊芊。"
    ]
  },
  {
    "volume": 238,
    "sequence": 34,
    "title": "送杨錥归隐",
    "author": "钱起",
    "content": [
      "悔作扫门事，还吟招隐诗。",
      "今年芳草色，不失故山期。",
      "遥想白云里，采苓春日迟。",
      "溪花藏石径，岩翠带茅茨。",
      "九转莫飞去，三回良在兹。",
      "还嗤茂陵客，贫病老明时。"
    ]
  },
  {
    "volume": 238,
    "sequence": 35,
    "title": "酬刘起居卧病见寄",
    "author": "钱起",
    "content": [
      "承颜看彩服，不觉别丹墀。",
      "味道能忘病，过庭更学诗。",
      "缭垣多画戟，远岫入书帷。",
      "竹静携琴处，林香让果时。",
      "声同叨眷早，交澹在年衰。",
      "更枉兼金赠，难为继组词。"
    ]
  },
  {
    "volume": 238,
    "sequence": 36,
    "title": "陪南省诸公宴殿中李监宅",
    "author": "钱起",
    "content": [
      "将门高胜霍，相子宠过韦。",
      "宦贵攀龙后，心倾待士时。",
      "壶觞开雅宴，鸳鹭眷相随。",
      "舞退燕姬曲，歌征谢脁诗。",
      "晚钟过竹静，醉客出花迟。",
      "莫惜留馀兴，良辰不可追。"
    ]
  },
  {
    "volume": 238,
    "sequence": 37,
    "title": "山斋读书寄时校书杜叟",
    "author": "钱起",
    "content": [
      "日爱蘅茅下，闲观山海图。",
      "幽人自守朴，穷谷也名愚。",
      "倒岭和溪雨，新泉到户枢。",
      "丛阑齐稚子，蟠木老潜夫。",
      "忆戴差过剡，游仙惯入壶。",
      "濠梁时一访，庄叟亦吾徒。"
    ]
  },
  {
    "volume": 238,
    "sequence": 38,
    "title": "晚归蓝田旧居",
    "author": "钱起",
    "content": [
      "云卷东皋下，归来省故蹊。",
      "泉移怜石在，林长觉原低。",
      "旧里情难尽，前山赏未迷。",
      "引藤看古木，尝酒咒春鸡。",
      "兴与时髦背，年将野老齐。",
      "才微甘引退，应得遂霞栖。"
    ]
  },
  {
    "volume": 238,
    "sequence": 39,
    "title": "寄袁州李嘉祐员外",
    "author": "钱起",
    "content": [
      "谁谓江山阻，心亲梦想偏。",
      "容辉常在目，离别任经年。",
      "郡国通流水，云霞共远天。",
      "行春莺几啭，迟客月频圆。",
      "雁有归乡羽，人无访戴船。",
      "愿征黄霸入，相见玉阶前。"
    ]
  },
  {
    "volume": 238,
    "sequence": 40,
    "title": "禁闱玩雪寄薛左丞",
    "author": "钱起",
    "content": [
      "玄云低禁苑，飞雪满神州。",
      "虚白生台榭，寒光入冕旒。",
      "粉凝宫壁静，乳结洞门幽。",
      "细绕回风转，轻随落羽浮。",
      "怒涛堆砌石，新月孕帘钩。",
      "为报诗人道，丰年颂圣猷。"
    ]
  },
  {
    "volume": 238,
    "sequence": 41,
    "title": "春暮过石龟谷题温处士林园（一作送温逸人）",
    "author": "钱起",
    "content": [
      "隐几无名老，何年此陆沈。",
      "丘园自得性，婚嫁不婴心。",
      "岁计因山薄，霞栖在谷深。",
      "设罝连草色，晒药背松阴。",
      "触兴云生岫，随耕鸟下林。",
      "支颐笑来客，头上有朝簪。"
    ]
  },
  {
    "volume": 238,
    "sequence": 42,
    "title": "宿毕侍御宅",
    "author": "钱起",
    "content": [
      "交情频更好，子有古人风。",
      "晤语清霜里，平生苦节同。",
      "心惟二仲合，室乃一瓢空。",
      "落叶寄秋菊，愁云低夜鸿。",
      "薄寒灯影外，残漏雨声中。",
      "明发南昌去，回看御史骢。"
    ]
  },
  {
    "volume": 238,
    "sequence": 43,
    "title": "中书遇雨",
    "author": "钱起",
    "content": [
      "济旱惟宸虑，为霖即上台。",
      "云衔七曜起，雨拂九门来。",
      "纶阁飞丝度，龙渠激霤回。",
      "色翻池上藻，香裛鼎前杯。",
      "湘燕皆舒翼，沙鳞岂曝腮。",
      "尺波应万假，虞海载沿洄。"
    ]
  },
  {
    "volume": 238,
    "sequence": 44,
    "title": "适楚次徐城",
    "author": "钱起",
    "content": [
      "去家随旅雁，几日到南荆。",
      "行迈改乡邑，苦辛淹晦明。",
      "畏途在淫雨，未暮息趋程。",
      "穷木对秋馆，寒鸦愁古城。",
      "迷津坐为客，对酒默含情。",
      "感激念知己，匣中孤剑鸣。"
    ]
  },
  {
    "volume": 238,
    "sequence": 45,
    "title": "经李蒙颍阳旧居",
    "author": "钱起",
    "content": [
      "同心而早世，天道亦何论。",
      "独有山阳宅，平生永不谖。",
      "青溪引白鸟，流涕吊芳荪。",
      "蔓草入空室，丛篁深毁垣。",
      "旧游还在眼，神理更忘言。",
      "唯见东山月，人亡不去门。"
    ]
  },
  {
    "volume": 238,
    "sequence": 46,
    "title": "赠汉阳隐者",
    "author": "钱起",
    "content": [
      "当年不出世，知子餐霞人。",
      "乐道复安土，遗荣长隐身。",
      "衡茅古林曲，粳稻清江滨。",
      "桂棹为渔暇，荷衣御暑新。",
      "款颜行在役，幽兴惜今晨。",
      "分首天涯去，再来芳杜春。"
    ]
  },
  {
    "volume": 238,
    "sequence": 47,
    "title": "巨鱼纵大壑",
    "author": "钱起",
    "content": [
      "巨鱼纵大壑，遂性似乘时。",
      "奋跃风生鬣，腾凌浪鼓鳍。",
      "龙摅回地轴，鲲化想天池。",
      "方快吞舟意，尤殊在藻嬉。",
      "倾危嗟幕燕，隐晦诮泥龟。",
      "喻士逢明主，才猷得所施。"
    ]
  },
  {
    "volume": 238,
    "sequence": 48,
    "title": "送李九归河北",
    "author": "钱起",
    "content": [
      "文武资人望，谋猷简圣情。",
      "南州初卧鼓，东土复维城。",
      "寄重分符去，威仍出阃行。",
      "斗牛移八座，日月送双旌。",
      "别恋瞻天起，仁风应物生。",
      "伫闻收组练，锵玉会承明。"
    ]
  },
  {
    "volume": 238,
    "sequence": 49,
    "title": "送丁著作佐台郡",
    "author": "钱起",
    "content": [
      "多年金马客，名遂动归轮。",
      "佐郡紫书下，过门朱绶新。",
      "扬舲望海岳，入境背风尘。",
      "水驿偏乘月，梅园别受春。",
      "带经临府吏，鲙鲤待乡人。",
      "始见美高士，逍遥在搢绅。"
    ]
  },
  {
    "volume": 238,
    "sequence": 50,
    "title": "送王使君赴太原行营",
    "author": "钱起",
    "content": [
      "太白明无象，皇威未戢戈。",
      "诸侯持节钺，千里控山河。",
      "汉驿双旌度，胡沙七骑过。",
      "惊蓬连雁起，牧马入云多。",
      "不卖卢龙塞，能消瀚海波。",
      "须传出师颂，莫奏式微歌。"
    ]
  },
  {
    "volume": 238,
    "sequence": 51,
    "title": "送王使君移镇淮南",
    "author": "钱起",
    "content": [
      "共许徐方牧，能临河内人。",
      "郡移棠转茂，车至鹿还驯。",
      "吏事嘉师旅，鸳行惜搢绅。",
      "别心倾祖席，愁望尽征轮。",
      "紫诰徵黄晚，苍生借寇频。",
      "愿言青琐拜，早及上林春。"
    ]
  },
  {
    "volume": 238,
    "sequence": 52,
    "title": "李四劝为尉氏尉，李七勉为开封尉（惟伯与仲有令誉）",
    "author": "钱起",
    "content": [
      "美政惟兄弟，时人数俊贤。",
      "皇枝双玉树，吏道二梅仙。",
      "自理尧唐俗，唯将礼让传。",
      "采兰花萼聚，就日雁行联。",
      "黄绶俄三载，青云未九迁。",
      "庙堂为宰制，几日试龙泉。"
    ]
  },
  {
    "volume": 238,
    "sequence": 53,
    "title": "春夜宴任六昆季宅",
    "author": "钱起",
    "content": [
      "际晚绿烟起，入门芳树深。",
      "不才叨下客，喜宴齿诸簪。",
      "夜月仍携妓，清风更在林。",
      "彩毫挥露色，银烛动花阴。",
      "自接通家好，应知待士心。",
      "向隅逢故识，兹夕愿披襟。"
    ]
  },
  {
    "volume": 238,
    "sequence": 54,
    "title": "闲居酬张起居见赠",
    "author": "钱起",
    "content": [
      "在林非避世，守拙自离群。",
      "弱羽谢风水，穷愁依典坟。",
      "良知不遐弃，新咏独相闻。",
      "能使幽兴苦，坐忘清景曛。",
      "前山带乔木，暮鸟联归云。",
      "向夕野人思，难忘骑省文。"
    ]
  },
  {
    "volume": 238,
    "sequence": 55,
    "title": "奉和王相公秋日戏赠元校书",
    "author": "钱起",
    "content": [
      "才妙心仍远，名疏迹可追。",
      "清秋闻礼暇，新雨到山时。",
      "胜事唯愁尽，幽寻不厌迟。",
      "弄云怜鹤去，隔水许僧期。",
      "贤相敦高躅，雕龙忆所思。",
      "芙蓉洗清露，愿比谢公诗。"
    ]
  },
  {
    "volume": 238,
    "sequence": 56,
    "title": "过杨驸马亭子",
    "author": "钱起",
    "content": [
      "衣冠在汉庭，台榭接天成。",
      "彩凤翻箫曲，祥鳣入馆名。",
      "歌钟芳月曙，林嶂碧云生。",
      "乱水归潭净，高花映竹明。",
      "退朝追宴乐，开阁醉簪缨。",
      "长袖留嘉客，栖乌下禁城。"
    ]
  },
  {
    "volume": 238,
    "sequence": 57,
    "title": "山下别杜少府",
    "author": "钱起",
    "content": [
      "把手意难尽，前山日渐低。",
      "情人那忍别，宿鸟尚同栖。",
      "寸晷恋言笑，佳期欲阻暌。",
      "离云愁出岫，去水咽分溪。",
      "庄叟几虚说，杨朱空自迷。",
      "伤心独归路，秋草更萋萋。"
    ]
  },
  {
    "volume": 238,
    "sequence": 58,
    "title": "晚出青门望终南别业",
    "author": "钱起",
    "content": [
      "能清谢脁思，暂下承明庐。",
      "远山新水下，寒皋微雨馀。",
      "更怜归鸟去，宛到卧龙居。",
      "笑指丛林上，闲云自卷舒。",
      "宁心鸣凤日，却意钓璜初。",
      "处贵有馀兴，伊周位不如。"
    ]
  },
  {
    "volume": 238,
    "sequence": 59,
    "title": "送严士良侍奉詹事南游",
    "author": "钱起",
    "content": [
      "疏傅独知止，曾参善爱亲。",
      "江山侍行迈，长幼出嚣尘。",
      "握手想千古，此心能几人。",
      "风光满长陌，草色傍征轮。",
      "日夕望荆楚，莺鸣芳杜新。",
      "渔烟月下浅，花屿水中春。",
      "点翰遥相忆，含情向白蘋。"
    ]
  },
  {
    "volume": 238,
    "sequence": 60,
    "title": "题秘书王迪城北池亭",
    "author": "钱起",
    "content": [
      "子乔来魏阙，明主赐衣簪。",
      "从宦辞人事，同尘即道心。",
      "还追大隐迹，寄此凤城阴。",
      "昨夜新烟雨，池台清且深。",
      "伏泉通粉壁，迸笋出花林。",
      "晚沐常多暇，春醪时独斟。",
      "西南汉宫月，复对绿窗琴。"
    ]
  },
  {
    "volume": 238,
    "sequence": 61,
    "title": "过王舍人宅",
    "author": "钱起",
    "content": [
      "入门花柳暗，知是近臣居。",
      "大隐心何远，高风物自疏。",
      "翛然静者事，宛得上皇馀。",
      "鸡犬偷仙药，儿童授道书。",
      "清吟送客后，微月上城初。",
      "彩笔有新咏，文星垂太虚。",
      "承恩金殿宿，应荐马相如。"
    ]
  },
  {
    "volume": 238,
    "sequence": 62,
    "title": "过瑞龙观道士",
    "author": "钱起",
    "content": [
      "不知谁氏子，炼魄家洞天。",
      "鹤待成丹日，人寻种杏田。",
      "灵山含道气，物性皆自然。",
      "白鹿顾瑞草，骊龙蟠玉泉。",
      "得兹象外趣，便割区中缘。",
      "石窦采云母，霞堂陪列仙。",
      "主人善止客，柯烂忘归年。"
    ]
  },
  {
    "volume": 238,
    "sequence": 63,
    "title": "送沈仲",
    "author": "钱起",
    "content": [
      "天朴非外假，至人常晏如。",
      "心期邈霄汉，词律响琼琚。",
      "举酒常叹息，无人达子虚。",
      "夜光失隋掌，骥騄伏盐车。",
      "考室晋山下，归田秦岁初。",
      "寒云随路合，落照下城馀。",
      "千里还同术，无劳怨索居。"
    ]
  },
  {
    "volume": 238,
    "sequence": 64,
    "title": "和韦侍御寓直对雨",
    "author": "钱起",
    "content": [
      "名贵四科首，班宜二妙齐。",
      "如何厌白简，未得步金闺。",
      "寓直晦秋雨，吟馀闻远鸡。",
      "漏声过旦冷，云色向窗低。",
      "谁谓霄汉近，翻嗟心事暌。",
      "兰滋人未握，霜晓鹗还栖。",
      "伫见田郎字，亲劳御笔题。"
    ]
  },
  {
    "volume": 238,
    "sequence": 65,
    "title": "奉和圣制登朝元阁",
    "author": "钱起",
    "content": [
      "六合纡玄览，重轩启上清。",
      "石林飞栋出，霞顶泰阶平。",
      "拂曙銮舆上，晞阳瑞雪晴。",
      "翠微回日驭，丹巘驻天行。",
      "御气升银汉，垂衣俯锦城。",
      "山通玉苑迥，河抱紫关明。",
      "感物乾文动，凝神道化成。",
      "周王陟乔岳，列辟让英声。"
    ]
  },
  {
    "volume": 238,
    "sequence": 66,
    "title": "奉和杜相公移长兴宅，奉呈元相公",
    "author": "钱起",
    "content": [
      "守贵常思俭，平津此意深。",
      "能卑丞相宅，何谢故人心。",
      "种蕙初抽带，移篁不改阴。",
      "院梅朝助鼎，池凤夕归林。",
      "觉路经中得，沧洲梦里寻。",
      "道高仍济代，恩重岂投簪。",
      "报国谁知己，推贤共作霖。",
      "兴来文雅振，清韵掷双金。"
    ]
  },
  {
    "volume": 238,
    "sequence": 67,
    "title": "送任先生任唐山丞",
    "author": "钱起",
    "content": [
      "再命果良愿，几年勤说诗。",
      "上公频握发，才子共垂帷。",
      "琢玉成良器，出门偏怆离。",
      "腰章佐墨绶，耀锦到茅茨。",
      "树老见家日，潮平归县时。",
      "衣催莲女织，颂听海人词。",
      "鸿鹄志应在，荃兰香未衰。",
      "金门定回音，云路有佳期。"
    ]
  },
  {
    "volume": 238,
    "sequence": 68,
    "title": "送外甥怀素上人归乡侍奉",
    "author": "钱起",
    "content": [
      "释子吾家宝，神清慧有馀。",
      "能翻梵王字，妙尽伯英书。",
      "远鹤无前侣，孤云寄太虚。",
      "狂来轻世界，醉里得真如。",
      "飞锡离乡久，宁亲喜腊初。",
      "故池残雪满，寒柳霁烟疏。",
      "寿酒还尝药，晨餐不荐鱼。",
      "遥知禅诵外，健笔赋闲居。"
    ]
  },
  {
    "volume": 238,
    "sequence": 69,
    "title": "送张中丞赴桂州",
    "author": "钱起",
    "content": [
      "出守求人瘼，推贤动圣情。",
      "紫台初下诏，皂盖始专城。",
      "宠借飞霜简，威加却月营。",
      "云衢降五马，林木引双旌。",
      "夙仰敦诗礼，尝闻偃甲兵。",
      "戍楼云外静，讼阁竹间清。",
      "化伫还珠美，心将片玉贞。",
      "寇恂朝望重，计日谒承明。"
    ]
  },
  {
    "volume": 238,
    "sequence": 70,
    "title": "送王相公赴范阳",
    "author": "钱起",
    "content": [
      "翊圣衔恩重，频年按节行。",
      "安危皆报国，文武不缘名。",
      "受脤仍调鼎，为霖更洗兵。",
      "幕开丞相阁，旗总贰师营。",
      "料敌知无战，安边示有征。",
      "代云横马首，燕雁拂笳声。",
      "去镇关河静，归看日月明。",
      "欲知瞻恋切，迟暮一书生。"
    ]
  },
  {
    "volume": 238,
    "sequence": 71,
    "title": "送蒋尚书居守东都",
    "author": "钱起",
    "content": [
      "凤辇幸秦久，周人徯帝情。",
      "若非君敏德，谁镇洛阳城。",
      "前席命才彦，举朝推令名。",
      "纶言动北斗，职事守东京。",
      "郑履下天去，蘧轮满路声。",
      "出关秋树直，对阙远山明。",
      "肃肃保厘处，水流宫苑清。",
      "长安日西笑，朝夕衮衣迎。"
    ]
  },
  {
    "volume": 238,
    "sequence": 72,
    "title": "送李兵曹赴河中",
    "author": "钱起",
    "content": [
      "能荷钟鼎业，不矜纨绮荣。",
      "侯门三事后，儒服一书生。",
      "昔志学文史，立身为士英。",
      "骊珠难隐耀，皋鹤会长鸣。",
      "休命且随牒，候时常振缨。",
      "寒蝉思关柳，匹马向蒲城。",
      "秋日黯将暮，黄河如欲清。",
      "黎人思坐啸，知子树佳声。"
    ]
  },
  {
    "volume": 238,
    "sequence": 73,
    "title": "罢官后酬元校书见赠",
    "author": "钱起",
    "content": [
      "心期怅已阻，交道复何如。",
      "自我辞丹阙，惟君到故庐。",
      "忘机贫负米，忆戴出无车。",
      "怜犬吠初服，家人愁斗储。",
      "秋堂入闲夜，云月思离居。",
      "穷巷闻砧冷，荒枝应鹊疏。",
      "宦名随落叶，生事感枯鱼。",
      "临水仍挥手，知音未弃余。"
    ]
  },
  {
    "volume": 238,
    "sequence": 74,
    "title": "同邬戴关中旅寓",
    "author": "钱起",
    "content": [
      "文士皆求遇，今人谁至公。",
      "灵台一寄宿，杨柳再春风。",
      "更惜忘形友，频年失志同。",
      "羽毛齐燕雀，心事阻鸳鸿。",
      "留滞惭归养，飞鸣恨触笼。",
      "橘怀乡梦里，书去客愁中。",
      "残雪迷归雁，韶光弃断蓬。",
      "吞悲问唐举，何路出屯蒙。"
    ]
  },
  {
    "volume": 238,
    "sequence": 75,
    "title": "新丰主人",
    "author": "钱起",
    "content": [
      "明代少知己，夜光频暗投。",
      "迍邅终薄命，动息尽穷愁。",
      "自欲归飞鹢，当为不系舟。",
      "双垂素丝泪，几弊皂貂裘。",
      "暮鸟栖幽树，孤云出旧丘。",
      "蛩悲衣褐夕，雨暗转蓬秋。",
      "客里冯谖剑，歌中甯戚牛。",
      "主人能纵酒，一醉且忘忧。"
    ]
  },
  {
    "volume": 238,
    "sequence": 76,
    "title": "夕游覆釜山道士观因登玄元庙",
    "author": "钱起",
    "content": [
      "冥搜过物表，洞府次溪傍。",
      "已入瀛洲远，谁言仙路长。",
      "孤烟出深竹，道侣正焚香。",
      "鸣磬爱山静，步虚宜夜凉。",
      "仍同象帝庙，更上紫霞冈。",
      "霁月悬琪树，明星映碧堂。",
      "倾思丹灶术，愿采玉芝芳。",
      "傥把浮丘袂，乘云别旧乡。"
    ]
  },
  {
    "volume": 238,
    "sequence": 77,
    "title": "陪郭常侍令公东亭宴集",
    "author": "钱起",
    "content": [
      "盛业山河列，重名剑履荣。",
      "珥貂为相子，开阁引时英。",
      "美景池台色，佳期宴赏情。",
      "词人载笔至，仙妓出花迎。",
      "暗竹朱轮转，回塘玉佩鸣。",
      "舞衫招戏蝶，歌扇隔啼莺。",
      "饮德心皆醉，披云兴转清。",
      "不愁欢乐尽，积庆在和羹。"
    ]
  },
  {
    "volume": 238,
    "sequence": 78,
    "title": "太子李舍人城东别业与二三文友逃暑",
    "author": "钱起",
    "content": [
      "下马失炎暑，重门深绿篁。",
      "宫臣礼嘉客，林表开兰堂。",
      "兹夕兴难尽，澄罍照墨场。",
      "鲜风吹印绶，密坐皆馨香。",
      "美景惜文会，清吟迟羽觞。",
      "东林晚来好，目极趣何长。",
      "鸟道挂疏雨，人家残夕阳。",
      "城隅拥归骑，留醉恋琼芳。"
    ]
  },
  {
    "volume": 238,
    "sequence": 79,
    "title": "柏崖老人号无名先生男削发女黄冠自以云泉独乐命予赋诗",
    "author": "钱起",
    "content": [
      "古也忧婚嫁，君能乐性肠。",
      "长男栖月宇，少女炫霓裳。",
      "问尔餐霞处，春山芝桂旁。",
      "鹤前飞九转，壶里驻三光。",
      "与我开龙峤，披云静药堂。",
      "胡麻兼藻绿，石髓隔花香。",
      "帝力言何有，椿年喜渐长。",
      "窅然高象外，宁不傲羲皇。"
    ]
  },
  {
    "volume": 238,
    "sequence": 80,
    "title": "赠李十六",
    "author": "钱起",
    "content": [
      "半面喜投分，数年钦盛名。",
      "常思梦颜色，谁忆访柴荆。",
      "忽听款扉响，欣然倒屣迎。",
      "蓬蒿驻驺驭，鸡犬傍簪缨。",
      "酌水即嘉宴，新知甚故情。",
      "仆夫视日色，栖鸟催车声。",
      "自尔宴言后，至今门馆清。",
      "何当更乘兴，林下已苔生。"
    ]
  },
  {
    "volume": 238,
    "sequence": 81,
    "title": "裴仆射东亭",
    "author": "钱起",
    "content": [
      "凤扆任匡济，云溪难退还。",
      "致君超列辟，得道在荣班。",
      "朱戟缭垣下，高斋芳树间。",
      "隔花开远水，废卷爱晴山。",
      "晚沐值清兴，知音同解颜。",
      "藉兰开赐酒，留客下重关。",
      "仙犬逐人静，朝车映竹闲。",
      "则知真隐逸，未必谢区寰。",
      "轩后三朝顾，赤松何足攀。"
    ]
  },
  {
    "volume": 238,
    "sequence": 82,
    "title": "中书王舍人辋川旧居",
    "author": "钱起",
    "content": [
      "几年家绝壑，满径种芳兰。",
      "带石买松贵，通溪涨水宽。",
      "诵经连谷响，吹律减云寒。",
      "谁谓桃源里，天书问考槃。",
      "一从解蕙带，三入偶蝉冠。",
      "今夕复何夕，归休寻旧欢。",
      "片云隔苍翠，春雨半林湍。",
      "藤长穿松盖，花繁压药栏。",
      "景深青眼下，兴绝彩毫端。",
      "笑向同来客，登龙此地难。"
    ]
  },
  {
    "volume": 238,
    "sequence": 83,
    "title": "送襄阳卢判官奏开河事",
    "author": "钱起",
    "content": [
      "千里趋魏阙，一言简圣聪。",
      "河流引关外，国用赡秦中。",
      "有诏许其策，随山兴此功。",
      "连云积石阻，计日安波通。",
      "飞棹转年谷，利人胜岁丰。",
      "言归汉阳路，拜手蓬莱宫。",
      "紫殿赐衣出，青门酣酌同。",
      "晚阳过微雨，秋水见新鸿。",
      "坐惜去车远，愁看离馆空。",
      "因思郢川守，南楚满清风。"
    ]
  },
  {
    "volume": 238,
    "sequence": 84,
    "title": "奉送户部李郎中充晋国副节度出塞",
    "author": "钱起",
    "content": [
      "德佐调梅用，忠输击虏年。",
      "子房推庙略，汉主托兵权。",
      "受命荣中禁，分麾镇左贤。",
      "风生黑山道，星下紫微天。",
      "始愿文经国，俄看武定边。",
      "鬼方尧日远，幕府代云连。",
      "汗马将行矣，卢龙已肃然。",
      "关防驱使节，花月眷离筵。",
      "自忝知音遇，而今感义偏。",
      "泪闻横吹落，心逐去旌悬。",
      "帝念夔能政，时须说济川。",
      "劳还应即尔，朝暮玉墀前。"
    ]
  },
  {
    "volume": 238,
    "sequence": 85,
    "title": "奉和中书常舍人晚秋集贤院即事寄徐薛二侍御",
    "author": "钱起",
    "content": [
      "文星垂太虚，辞伯综群书。",
      "彩笔下鸳掖，褒衣来石渠。",
      "典坟探奥旨，造化睹权舆。",
      "述圣鲁宣父，通经汉仲舒。",
      "窗明宜缥带，地肃近丹除。",
      "清昼删诗暇，高秋作赋初。",
      "露盘侵汉耸，宫柳度鸦疏。",
      "静对连云阁，晴闻过阙车。",
      "旧僚云出矣，晚岁复何如。",
      "海峤瞻归路，江城梦直庐。",
      "含毫思两凤，望远寄双鱼。",
      "定笑巴歌拙，还参丽曲馀。"
    ]
  },
  {
    "volume": 238,
    "sequence": 86,
    "title": "和范郎中宿直中书，晓玩清池，赠南省同僚两垣遗补",
    "author": "钱起",
    "content": [
      "青琐留才子，春池静禁林。",
      "自矜仙岛胜，宛在掖垣深。",
      "引派彤庭里，含虚玉砌阴。",
      "涨来知圣泽，清处见天心。",
      "兰气飘红岸，文星动碧浔。",
      "凤栖长近日，虬卧欲为霖。",
      "席宠虽高位，流谦乃素襟。",
      "焚香春漏尽，假寐晓莺吟。",
      "丹地宜清泚，朝阳复照临。",
      "司言兼逸趣，鼓兴接知音。",
      "义惊摛藻，三台响掷金。",
      "为怜风水外，落羽此漂沉。"
    ]
  }
]