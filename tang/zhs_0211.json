[
  {
    "volume": 211,
    "sequence": 1,
    "title": "铜雀妓",
    "author": "高適",
    "content": [
      "日暮铜雀迥，秋深玉座清。",
      "萧森松柏望，委郁绮罗情。",
      "君恩不再得，妾舞为谁轻。"
    ]
  },
  {
    "volume": 211,
    "sequence": 2,
    "title": "塞下曲",
    "author": "高適",
    "content": [
      "结束浮云骏，翩翩出从戎。",
      "且凭天子怒，复倚将军雄。",
      "万鼓雷殷地，千旗火生风。",
      "日轮驻霜戈，月魄悬雕弓。",
      "青海阵云匝，黑山兵气冲。",
      "战酣太白高，战罢旄头空。",
      "万里不惜死，一朝得成功。",
      "画图麒麟阁，入朝明光宫。",
      "大笑向文士，一经何足穷。",
      "古人昧此道，往往成老翁。"
    ]
  },
  {
    "volume": 211,
    "sequence": 3,
    "title": "塞上",
    "author": "高適",
    "content": [
      "东出卢龙塞，浩然客思孤。",
      "亭堠列万里，汉兵犹备胡。",
      "边尘涨北溟，虏骑正南驱。",
      "转斗岂长策，和亲非远图。",
      "惟昔李将军，按节出皇都。",
      "总戎扫大漠，一战擒单于。",
      "常怀感激心，愿效纵横谟。",
      "倚剑欲谁语，关河空郁纡。"
    ]
  },
  {
    "volume": 211,
    "sequence": 4,
    "title": "蓟门行五首",
    "author": "高適",
    "content": [
      "蓟门逢古老，独立思氛氲。",
      "一身既零丁，头鬓白纷纷。",
      "勋庸今已矣，不识霍将军。",
      "汉家能用武，开拓穷异域。",
      "戍座厌糠核，降胡饱衣食。",
      "关亭试一望，吾欲泪沾臆。",
      "边城十一月，雨雪乱霏霏。",
      "元戎号令严，人马亦轻肥。",
      "羌胡无尽日，征战几时归。",
      "幽州多骑射，结发重横行。",
      "一朝事将军，出入有声名。",
      "纷纷猎秋草，相向角弓鸣。",
      "黯黯长城外，日没更烟尘。",
      "胡骑虽凭陵，汉兵不顾身。",
      "古树满空塞，黄云愁杀人。"
    ]
  },
  {
    "volume": 211,
    "sequence": 5,
    "title": "效古赠崔二",
    "author": "高適",
    "content": [
      "十月河洲时，一看有归思。",
      "风飙生惨烈，雨雪暗天地。",
      "我辈今胡为，浩哉迷所至。",
      "缅怀当途者，济济居声位。",
      "邈然在云霄，宁肯更沦踬。",
      "周旋多燕乐，门馆列车骑。",
      "美人芙蓉姿，狭室兰麝气。",
      "金炉陈兽炭，谈笑正得意。",
      "岂论草泽中，有此枯槁士。",
      "我惭经济策，久欲甘弃置。",
      "君负纵横才，如何尚憔悴。",
      "长歌增郁怏，对酒不能醉。",
      "穷达自有时，夫子莫下泪。"
    ]
  },
  {
    "volume": 211,
    "sequence": 6,
    "title": "钜鹿赠李少府",
    "author": "高適",
    "content": [
      "李侯虽薄宦，时誉何籍籍。",
      "骏马常借人，黄金每留客。",
      "投壶华馆静，纵酒凉风夕。",
      "即此遇神仙，吾欣知损益。"
    ]
  },
  {
    "volume": 211,
    "sequence": 7,
    "title": "东平留赠狄司马（曾与田安西充判官）",
    "author": "高適",
    "content": [
      "古人无宿诺，兹道以为难。",
      "万里赴知己，一言诚可叹。",
      "马蹄经月窟，剑术指楼兰。",
      "地出北庭尽，城临西海寒。",
      "森然瞻武库，则是弄儒翰。",
      "入幕绾银绶，乘轺兼铁冠。",
      "练兵日精锐，杀敌无遗残。",
      "献捷见天子，论功俘可汗。",
      "激昂丹墀下，顾盼青云端。",
      "谁谓纵横策，翻为权势干。",
      "将军既坎壈，使者亦辛酸。",
      "耿介挹三事，羁离从一官。",
      "知君不得意，他日会鹏抟。"
    ]
  },
  {
    "volume": 211,
    "sequence": 8,
    "title": "过卢明府有赠",
    "author": "高適",
    "content": [
      "良吏不易得，古人今可传。",
      "静然本诸己，以此知其贤。",
      "我行挹高风，羡尔兼少年。",
      "胸怀豁清夜，史汉如流泉。",
      "明日复行春，逶迤出郊坛。",
      "登高见百里，桑野郁芊芊。",
      "时平俯鹊巢，岁熟多人烟。",
      "奸猾唯闭户，逃亡归种田。",
      "回轩自郭南，老幼满马前。",
      "皆贺蚕农至，而无徭役牵。",
      "君观黎庶心，抚之诚万全。",
      "何幸逢大道，愿言烹小鲜。",
      "能奏明廷主，一试武城弦。"
    ]
  },
  {
    "volume": 211,
    "sequence": 9,
    "title": "单父逢邓司仓覆仓库，因而有赠",
    "author": "高適",
    "content": [
      "邦牧今坐啸，群贤趋纪纲。",
      "四人忽不扰，耕者遥相望。",
      "粲粲府中妙，授词如履霜。",
      "炎炎伏热时，草木无晶光。",
      "匹马度睢水，清风何激扬。",
      "校缗阅帑藏，发廪欣斯箱。",
      "邂逅得相逢，欢言至夕阳。",
      "开襟自公馀，载酒登琴堂。",
      "举杯挹山川，寓目穷毫芒。",
      "白鸟向田尽，青蝉归路长。",
      "醉中不惜别，况乃正游梁。"
    ]
  },
  {
    "volume": 211,
    "sequence": 10,
    "title": "蓟门不遇王之涣、郭密之，因以留赠",
    "author": "高適",
    "content": [
      "適远登蓟丘，兹晨独搔屑。",
      "贤交不可见，吾愿终难说。",
      "迢递千里游，羁离十年别。",
      "才华仰清兴，功业嗟芳节。",
      "旷荡阻云海，萧条带风雪。",
      "逢时事多谬，失路心弥折。",
      "行矣勿重陈，怀君但愁绝。"
    ]
  },
  {
    "volume": 211,
    "sequence": 11,
    "title": "寄孟五少府",
    "author": "高適",
    "content": [
      "秋气落穷巷，离忧兼暮蝉。",
      "后时已如此，高兴亦徒然。",
      "知君念淹泊，忆我屡周旋。",
      "征路见来雁，归人悲远天。",
      "平生感千里，相望在贞坚。"
    ]
  },
  {
    "volume": 211,
    "sequence": 12,
    "title": "苦雨寄房四昆季",
    "author": "高適",
    "content": [
      "独坐见多雨，况兹兼索居。",
      "茫茫十月交，穷阴千里馀。",
      "弥望无端倪，北风击林箊。",
      "白日渺难睹，黄云争卷舒。",
      "安得造化功，旷然一扫除。",
      "滴沥檐宇愁，寥寥谈笑疏。",
      "泥涂拥城郭，水潦盘丘墟。",
      "惆怅悯田农，裴回伤里闾。",
      "曾是力井税，曷为无斗储。",
      "万事切中怀，十年思上书。",
      "君门嗟缅邈，身计念居诸。",
      "沉吟顾草茅，郁怏任盈虚。",
      "黄鹄不可羡，鸡鸣时起予。",
      "故人平台侧，高馆临通衢。",
      "兄弟方荀陈，才华冠应徐。",
      "弹棋自多暇，饮酒更何如。",
      "知人想林宗，直道惭史鱼。",
      "携手风流在，开襟鄙吝祛。",
      "宁能访穷巷，相与对园蔬。"
    ]
  },
  {
    "volume": 211,
    "sequence": 13,
    "title": "和贺兰判官望北海作",
    "author": "高適",
    "content": [
      "圣代务平典，輶轩推上才。",
      "迢遥溟海际，旷望沧波开。",
      "四牡未遑息，三山安在哉。",
      "巨鳌不可钓，高浪何崔嵬。",
      "湛湛朝百谷，茫茫连九垓。",
      "挹流纳广大，观异增迟回。",
      "日出见鱼目，月圆知蚌胎。",
      "迹非想像到，心以精灵猜。",
      "远色带孤屿，虚声涵殷雷。",
      "风行越裳贡，水遏天吴灾。",
      "揽辔隼将击，忘机鸥复来。",
      "缘情韵骚雅，独立遗尘埃。",
      "吏道竟殊用，翰林仍忝陪。",
      "长鸣谢知己，所愧非龙媒。"
    ]
  },
  {
    "volume": 211,
    "sequence": 14,
    "title": "和崔二少府登楚丘城作",
    "author": "高適",
    "content": [
      "故人亦不遇，异县久栖托。",
      "辛勤失路意，感叹登楼作。",
      "清晨眺原野，独立穷寥廓。",
      "云散芒砀山，水还睢阳郭。",
      "绕梁即襟带，封卫多漂泊。",
      "事古悲城池，年丰爱墟落。",
      "相逢俱未展，携手空萧索。",
      "何意千里心，仍求百金诺。",
      "公侯皆我辈，动用在谋略。",
      "圣心思贤才，朅来刈葵藿。"
    ]
  },
  {
    "volume": 211,
    "sequence": 15,
    "title": "酬司空璲少府",
    "author": "高適",
    "content": [
      "飘飖未得意，感激与谁论。",
      "昨日遇夫子，仍欣吾道存。",
      "江山满词赋，札翰起凉温。",
      "吾见风雅作，人知德业尊。",
      "惊飙荡万木，秋气屯高原。",
      "燕赵何苍茫，鸿雁来翩翻。",
      "此时与君别，握手欲无言。"
    ]
  },
  {
    "volume": 211,
    "sequence": 16,
    "title": "酬李少府",
    "author": "高適",
    "content": [
      "出塞魂屡惊，怀贤意难说。",
      "谁知吾道间，乃在客中别。",
      "日夕捧琼瑶，相思无休歇。",
      "伊人虽薄宦，举代推高节。",
      "述作凌江山，声华满冰雪。",
      "一登蓟丘上，四顾何惨烈。",
      "来雁无尽时，边风正骚屑。",
      "将从崖谷遁，且与沉浮绝。",
      "君若登青云，余当投魏阙。"
    ]
  },
  {
    "volume": 211,
    "sequence": 17,
    "title": "酬裴秀才",
    "author": "高適",
    "content": [
      "男儿贵得意，何必相知早。",
      "飘荡与物永，蹉跎觉年老。",
      "长卿无产业，季子惭妻嫂。",
      "此事难重陈，未于众人道。"
    ]
  },
  {
    "volume": 211,
    "sequence": 18,
    "title": "酬陆少府",
    "author": "高適",
    "content": [
      "朝临淇水岸，还望卫人邑。",
      "别意在山阿，征途背原隰。",
      "萧萧前村口，唯见转蓬入。",
      "水渚人去迟，霜天雁飞急。",
      "固应不远别，所与路未及。",
      "欲济川上舟，相思空伫立。"
    ]
  },
  {
    "volume": 211,
    "sequence": 19,
    "title": "奉酬北海李太守丈人夏日平阴亭",
    "author": "高適",
    "content": [
      "天子股肱守，丈人山岳灵。",
      "出身侍丹墀，举翮凌青冥。",
      "当昔皇运否，人神俱未宁。",
      "谏官莫敢议，酷吏方专刑。",
      "谷永独言事，匡衡多引经。",
      "两朝纳深衷，万乘无不听。",
      "盛烈播南史，雄词豁东溟。",
      "谁谓整隼旟，翻然忆柴扃。",
      "寄书汶阳客，回首平阴亭。",
      "开封见千里，结念存百龄。",
      "隐轸江山丽，氛氲兰茝馨。",
      "自怜遇时休，漂泊随流萍。",
      "春野变木德，夏天临火星。",
      "一生徒羡鱼，四十犹聚萤。",
      "从此日闲放，焉能怀拾青。"
    ]
  },
  {
    "volume": 211,
    "sequence": 20,
    "title": "酬马八效古见赠",
    "author": "高適",
    "content": [
      "深崖无绿竹，秀色徒氛氲。",
      "时代种桃李，无人顾此君。",
      "奈何冰雪操，尚与蒿莱群。",
      "愿托灵仙子，一声吹入云。"
    ]
  },
  {
    "volume": 211,
    "sequence": 21,
    "title": "酬鸿胪裴主簿雨后睢阳北楼见赠之作（一作王昌龄诗）",
    "author": "高適",
    "content": [
      "暮霞照新晴，归云犹相逐。",
      "有怀晨昏暇，相见登眺目。",
      "问礼侍彤襜，题诗访茅屋。",
      "高楼多古今，陈事满陵谷。",
      "地久微子封，台馀孝王筑。",
      "裴回顾霄汉，豁达俯川陆。",
      "远水对秋城，长天向乔木。",
      "公门何清净，列戟森已肃。",
      "不叹携手稀，恒思著鞭速。",
      "终当拂羽翰，轻举随鸿鹄。"
    ]
  },
  {
    "volume": 211,
    "sequence": 22,
    "title": "酬裴员外以诗代书",
    "author": "高適",
    "content": [
      "少时方浩荡，遇物犹尘埃。",
      "脱略身外事，交游天下才。",
      "单车入燕赵，独立心悠哉。",
      "宁知戎马间，忽展平生怀。",
      "且欣清论高，岂顾夕阳颓。",
      "题诗碣石馆，纵酒燕王台。",
      "北望沙漠垂，漫天雪皑皑。",
      "临边无策略，览古空裴回。",
      "乐毅吾所怜，拔齐翻见猜。",
      "荆卿吾所悲，适秦不复回。",
      "然诺多死地，公忠成祸胎。",
      "与君从此辞，每恐流年催。",
      "如何俱老大，始复忘形骸。",
      "兄弟真二陆，声名连八裴。",
      "乙未将星变，贼臣候天灾。",
      "胡骑犯龙山，乘舆经马嵬。",
      "千官无倚著，万姓徒悲哀。",
      "诛吕鬼神动，安刘天地开。",
      "奔波走风尘，倏忽值云雷。",
      "拥旄出淮甸，入幕征楚材。",
      "誓当剪鲸鲵，永以竭驽骀。",
      "小人胡不仁，谗我成死灰。",
      "赖得日月明，照耀无不该。",
      "留司洛阳宫，詹府唯蒿莱。",
      "是时扫氛祲，尚未歼渠魁。",
      "背河列长围，师老将亦乖。",
      "归军剧风火，散卒争椎埋。",
      "一夕瀍洛空，生灵悲曝腮。",
      "衣冠投草莽，予欲驰江淮。",
      "登顿宛叶下，栖遑襄邓隈。",
      "城池何萧条，邑屋更崩摧。",
      "纵横荆棘丛，但见瓦砾堆。",
      "行人无血色，战骨多青苔。",
      "遂除彭门守，因得朝玉阶。",
      "激昂仰鹓鹭，献替欣盐梅。",
      "驱传及远蕃，忧思郁难排。",
      "罢人纷争讼，赋税如山崖。",
      "所思在畿甸，曾是鲁宓侪。",
      "自从拜郎官，列宿焕天街。",
      "那能访遐僻，还复寄琼环。",
      "金玉本高价，埙篪终易谐。",
      "朗咏临清秋，凉风下庭槐。",
      "何意寇盗间，独称名义偕。",
      "辛酸陈侯诔，叹息季鹰杯。",
      "白日屡分手，青春不再来。",
      "卧看中散论，愁忆太常斋。",
      "酬赠徒为尔，长歌还自咍。"
    ]
  },
  {
    "volume": 211,
    "sequence": 23,
    "title": "酬庞十兵曹",
    "author": "高適",
    "content": [
      "忆昔游京华，自言生羽翼。",
      "怀书访知己，末路空相识。",
      "许国不成名，还家有惭色。",
      "托身从畎亩，浪迹初自得。",
      "雨泽感天时，耕耘忘帝力。",
      "同人洛阳至，问我睢水北。",
      "遂尔款津涯，净然见胸臆。",
      "高谈悬物象，逸韵投翰墨。",
      "别岸迥无垠，海鹤鸣不息。",
      "梁城多古意，携手共凄恻。",
      "怀贤想邹枚，登高思荆棘。",
      "世情恶疵贱，之子怜孤直。",
      "酬赠感并深，离忧岂终极。"
    ]
  },
  {
    "volume": 211,
    "sequence": 24,
    "title": "同吕员外酬田著作幕门军西宿盘山秋夜作",
    "author": "高適",
    "content": [
      "碛路天早秋，边城夜应永。",
      "遥传戎旅作，已报关山冷。",
      "上将顿盘阪，诸军遍泉井。",
      "绸缪阃外书，慷慨幕中请。",
      "能使勋业高，动令氛雾屏。",
      "远途能自致，短步终难骋。",
      "羽翮时一看，穷愁始三省。",
      "人生感然诺，何啻若形影。",
      "白发知苦心，阳春见佳境。",
      "星河连塞络，刁斗兼山静。",
      "忆君霜露时，使我空引领。"
    ]
  },
  {
    "volume": 211,
    "sequence": 25,
    "title": "酬秘书弟兼寄幕下诸公",
    "author": "高適",
    "content": [
      "亚相膺时杰，群才遇良工。",
      "翩翩幕下来，拜赐甘泉宫。",
      "信知命世奇，适会非常功。",
      "侍御执邦宪，清词焕春丛。",
      "末路望绣衣，他时常发蒙。",
      "孰云三军壮，惧我弹射雄。",
      "谁谓万里遥，在我樽俎中。",
      "光禄经济器，精微自深衷。",
      "前席屡荣问，长城兼在躬。",
      "高纵激颓波，逸翮驰苍穹。",
      "将副节制筹，欲令沙漠空。",
      "司业志应徐，雅度思冲融。",
      "相思三十年，忆昨犹儿童。",
      "今来抱青紫，忽若披鹓鸿。",
      "说剑增慷慨，论交持始终。",
      "秘书即吾门，虚白无不通。",
      "多才陆平原，硕学郑司农。",
      "献封到关西，独步归山东。",
      "永意久知处，嘉言能亢宗。",
      "客从梁宋来，行役随转蓬。",
      "酬赠欣元弟，忆贤瞻数公。",
      "游鳞戏沧浪，鸣凤栖梧桐。",
      "并负垂天翼，俱乘破浪风。",
      "眈眈天府间，偃仰谁敢同。",
      "何意构广厦，翻然顾雕虫。",
      "应知阮步兵，惆怅此途穷。"
    ]
  },
  {
    "volume": 211,
    "sequence": 26,
    "title": "淇上酬薛三据，兼寄郭少府微（一作王昌龄诗）",
    "author": "高適",
    "content": [
      "自从别京华，我心乃萧索。",
      "十年守章句，万事空寥落。",
      "北上登蓟门，茫茫见沙漠。",
      "倚剑对风尘，慨然思卫霍。",
      "拂衣去燕赵，驱马怅不乐。",
      "天长沧洲路，日暮邯郸郭。",
      "酒肆或淹留，渔潭屡栖泊。",
      "独行备艰险，所见穷善恶。",
      "永顾拯刍荛，孰云干鼎镬。",
      "皇情念淳古，时俗何浮薄。",
      "理道资任贤，安人在求瘼。",
      "故交负灵奇，逸气抱謇谔。",
      "隐轸经济具，纵横建安作。",
      "才望忽先鸣，风期无宿诺。",
      "飘飖劳州县，迢递限言谑。",
      "东驰眇贝丘，西顾弥虢略。",
      "淇水徒自流，浮云不堪托。",
      "吾谋适可用，天路岂寥廓。",
      "不然买山田，一身与耕凿。",
      "且欲同鹪鹩，焉能志鸿鹄。"
    ]
  },
  {
    "volume": 211,
    "sequence": 27,
    "title": "酬岑二十主簿秋夜见赠之作",
    "author": "高適",
    "content": [
      "舍下蛩乱鸣，居然自萧索。",
      "缅怀高秋兴，忽枉清夜作。",
      "感物我心劳，凉风惊二毛。",
      "池枯菡萏死，月出梧桐高。",
      "如何异乡县，复得交才彦。",
      "泪没嗟后时，蹉跎耻相见。",
      "箕山别来久，魏阙谁不恋。",
      "独有江海心，悠悠未尝倦。"
    ]
  },
  {
    "volume": 211,
    "sequence": 28,
    "title": "答侯少府",
    "author": "高適",
    "content": [
      "常日好读书，晚年学垂纶。",
      "漆园多乔木，睢水清粼粼。",
      "诏书下柴门，天命敢逡巡。",
      "赫赫三伏时，十日到咸秦。",
      "褐衣不得见，黄绶翻在身。",
      "吏道顿羁束，生涯难重陈。",
      "北使经大寒，关山饶苦辛。",
      "边兵若刍狗，战骨成埃尘。",
      "行矣勿复言，归欤伤我神。",
      "如何燕赵陲，忽遇平生亲。",
      "开馆纳征骑，弹弦娱远宾。",
      "飘飖天地间，一别方兹晨。",
      "东道有佳作，南朝无此人。",
      "性灵出万象，风骨超常伦。",
      "吾党谢王粲，群贤推郄诜。",
      "明时取秀才，落日过蒲津。",
      "节苦名已富，禄微家转贫。",
      "相逢愧薄游，抚己荷陶钧。",
      "心事正堪尽，离居宁太频。",
      "两河归路遥，二月芳草新。",
      "柳接滹沱暗，莺连渤海春。",
      "谁谓行路难，猥当希代珍。",
      "提握每终日，相思犹比邻。",
      "江海有扁舟，丘园有角巾。",
      "君意定何适，我怀知所遵。",
      "浮沉各异宜，老大贵全真。",
      "莫作云霄计，遑遑随缙绅。"
    ]
  },
  {
    "volume": 211,
    "sequence": 29,
    "title": "宋中别周、梁、李三子",
    "author": "高適",
    "content": [
      "曾是不得意，适来兼别离。",
      "如何一尊酒，翻作满堂悲。",
      "周子负高价，梁生多逸词。",
      "周旋梁宋间，感激建安时。",
      "白雪正如此，青云无自疑。",
      "李侯怀英雄，肮脏乃天资。",
      "方寸且无间，衣冠当在斯。",
      "俱为千里游，忽念两乡辞。",
      "且见壮心在，莫嗟携手迟。",
      "凉风吹北原，落日满西陂。",
      "露下草初白，天长云屡滋。",
      "我心不可问，君去定何之。",
      "京洛多知己，谁能忆左思。"
    ]
  },
  {
    "volume": 211,
    "sequence": 30,
    "title": "宋中别李八",
    "author": "高適",
    "content": [
      "岁晏谁不归，君归意可说。",
      "将趋倚门望，还念同人别。",
      "驻马临长亭，飘然事明发。",
      "苍茫眺千里，正值苦寒节。",
      "旧国多转蓬，平台下明月。",
      "世情薄疵贱，夫子怀贤哲。",
      "行矣各勉旃，吾当挹馀烈。"
    ]
  },
  {
    "volume": 211,
    "sequence": 31,
    "title": "别王彻",
    "author": "高適",
    "content": [
      "归客自南楚，怅然思北林。",
      "萧条秋风暮，回首江淮深。",
      "留君终日欢，或为梁父吟。",
      "时辈想鹏举，他人嗟陆沉。",
      "载酒登平台，赠君千里心。",
      "浮云暗长路，落日有归禽。",
      "离别未足悲，辛勤当自任。",
      "吾知十年后，季子多黄金。"
    ]
  },
  {
    "volume": 211,
    "sequence": 32,
    "title": "送萧十八与房侍御回还",
    "author": "高適",
    "content": [
      "常苦古人远，今见斯人古。",
      "澹泊遗声华，周旋必邹鲁。",
      "故交在梁宋，游方出庭户。",
      "匹马鸣朔风，一身济河浒。",
      "辛勤采兰咏，款曲翰林主。",
      "岁月催别离，庭闱远风土。",
      "寥寥寒烟静，莽莽夕阴吐。",
      "明发不在兹，青天眇难睹。"
    ]
  },
  {
    "volume": 211,
    "sequence": 33,
    "title": "宋中送族侄式颜（时张大夫贬括州使人召式颜遂有此作）",
    "author": "高適",
    "content": [
      "大夫击东胡，胡尘不敢起。",
      "胡人山下哭，胡马海边死。",
      "部曲尽公侯，舆台亦朱紫。",
      "当时有勋业，末路遭谗毁。",
      "转旆燕赵间，剖符括苍里。",
      "弟兄莫相见，亲族远枌梓。",
      "不改青云心，仍招布衣士。",
      "平生怀感激，本欲候知己。",
      "去矣难重陈，飘然自兹始。",
      "游梁且未遇，适越今何以。",
      "乡山西北愁，竹箭东南美。",
      "峥嵘缙山外，苍莽几千里。",
      "旅雁悲啾啾，朝昏孰云已。",
      "登临多瘴疠，动息在风水。",
      "虽有贤主人，终为客行子。",
      "我携一尊酒，满酌聊劝尔。",
      "劝尔惟一言，家声勿沦滓。"
    ]
  },
  {
    "volume": 211,
    "sequence": 34,
    "title": "又送族侄式颜",
    "author": "高適",
    "content": [
      "惜君才未遇，爱君才若此。",
      "世上五百年，君家一千里。",
      "俱游帝城下，忽在梁园里。",
      "我今行山东，离忧不能已。"
    ]
  },
  {
    "volume": 211,
    "sequence": 35,
    "title": "赠别王十七管记",
    "author": "高適",
    "content": [
      "故交吾未测，薄宦空年岁。",
      "晚节踪曩贤，雄词冠当世。",
      "堂中皆食客，门外多酒债。",
      "产业曾未言，衣裘与人敝。",
      "飘飖戎幕下，出入关山际。",
      "转战轻壮心，立谈有边计。",
      "云沙自回合，天海空迢递。",
      "星空汉将骄，月盛胡兵锐。",
      "沙深冷陉断，雪暗辽阳闭。",
      "亦谓扫欃枪，旋惊陷蜂虿。",
      "归旌告东捷，斗骑传西败。",
      "遥飞绝汉书，已筑长安第。",
      "画龙俱在叶，宠鹤先居卫。",
      "勿辞部曲勋，不藉将军势。",
      "相逢季冬月，怅望穷海裔。",
      "折剑留赠人，严装遂云迈。",
      "我行将悠缅，及此还羁滞。",
      "曾非济代谋，且有临深诫。",
      "随波混清浊，与物同丑丽。",
      "眇忆青岩栖，宁忘褐衣拜。",
      "自言爱水石，本欲亲兰蕙。",
      "何意薄松筠，翻然重菅蒯。",
      "恒深取与分，孰慢平生契。",
      "款曲鸡黍期，酸辛别离袂。",
      "逢时愧名节，遇坎悲沦替。",
      "适赵非解纷，游燕往无说。",
      "浩歌方振荡，逸翮思凌励。",
      "倏若异鹏抟，吾当学蝉蜕。"
    ]
  },
  {
    "volume": 211,
    "sequence": 36,
    "title": "涟上别王秀才",
    "author": "高適",
    "content": [
      "飘飖经远道，客思满穷秋。",
      "浩荡对长涟，君行殊未休。",
      "崎岖山海侧，想像无前俦。",
      "何意照乘珠，忽然欲暗投。",
      "东路方箫条，楚歌复悲愁。",
      "暮帆使人感，去鸟兼离忧。",
      "行矣当自爱，壮年莫悠悠。",
      "余亦从此辞，异乡难久留。",
      "赠言岂终极，慎勿滞沧洲。"
    ]
  },
  {
    "volume": 211,
    "sequence": 37,
    "title": "赠别沈四逸人",
    "author": "高適",
    "content": [
      "沈侯未可测，其况信浮沉。",
      "十载常独坐，几人知此心。",
      "乘舟蹈沧海，买剑投黄金。",
      "世务不足烦，有田西山岑。",
      "我来遇知己，遂得开清襟。",
      "何意阃阈间，沛然江海深。",
      "疾风扫秋树，濮上多鸣砧。",
      "耿耿尊酒前，聊雁飞愁音。",
      "平生重离别，感激对孤琴。"
    ]
  },
  {
    "volume": 211,
    "sequence": 38,
    "title": "送韩九",
    "author": "高適",
    "content": [
      "惆怅别离日，裴回歧路前。",
      "归人望独树，匹马随秋蝉。",
      "常与天下士，许君兄弟贤。",
      "良时正可用，行矣莫徒然。"
    ]
  },
  {
    "volume": 211,
    "sequence": 39,
    "title": "送崔录事赴宣城",
    "author": "高適",
    "content": [
      "大国非不理，小官皆用才。",
      "欲行宣城印，住饮洛阳杯。",
      "晚景为人别，长天无鸟回。",
      "举帆风波渺，倚棹江山来。",
      "羡尔兼乘兴，芜湖千里开。"
    ]
  },
  {
    "volume": 211,
    "sequence": 40,
    "title": "别张少府",
    "author": "高適",
    "content": [
      "归客留不住，朝云纵复横。",
      "马头向春草，斗柄临高城。",
      "嗟我久离别，羡君看弟兄。",
      "归心更难道，回首一伤情。"
    ]
  },
  {
    "volume": 211,
    "sequence": 41,
    "title": "淇上别刘少府子英",
    "author": "高適",
    "content": [
      "近来住淇上，萧条惟空林。",
      "又非耕种时，闲散多自任。",
      "伊君独知我，驱马欲招寻。",
      "千里忽携手，十年同苦心。",
      "求仁见交态，于道喜甘临。",
      "逸思乃天纵，微才应陆沉。",
      "飘然归故乡，不复问离襟。",
      "南登黎阳渡，莽苍寒云阴。",
      "桑叶原上起，河凌山下深。",
      "途穷更远别，相对益悲吟。"
    ]
  },
  {
    "volume": 211,
    "sequence": 42,
    "title": "别耿都尉",
    "author": "高適",
    "content": [
      "四十能学剑，时人无此心。",
      "如何耿夫子，感激投知音。",
      "翩翩白马来，二月青草深。",
      "别易小千里，兴酣倾百金。"
    ]
  }
]