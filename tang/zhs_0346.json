[
  {
    "volume": 346,
    "sequence": 1,
    "title": "享惠昭太子庙乐章（送神）",
    "author": "王涯",
    "content": [
      "威仪毕陈，备乐将阕。",
      "苞茅酒缩，膋萧香彻。",
      "宫臣展事，肃雍在列。",
      "迎精送往，厥鉴昭晰。"
    ]
  },
  {
    "volume": 346,
    "sequence": 2,
    "title": "望禁门松雪",
    "author": "王涯",
    "content": [
      "宿云开霁景，佳气此时浓。",
      "瑞雪凝清禁，祥烟幂小松。",
      "依稀鸳瓦出，隐映凤楼重。",
      "金阙晴光照，琼枝瑞色封。",
      "叶铺全类玉，柯偃乍疑龙。",
      "讵比寒山上，风霜老昔容。"
    ]
  },
  {
    "volume": 346,
    "sequence": 3,
    "title": "广宣上人以诗贺放榜和谢",
    "author": "王涯",
    "content": [
      "延英面奉入春闱，亦选功夫亦选奇。",
      "在冶只求金不耗，用心空学秤无私。",
      "龙门变化人皆望，莺谷飞鸣自有时。",
      "独喜至公谁是证，弥天上人与新诗。"
    ]
  },
  {
    "volume": 346,
    "sequence": 4,
    "title": "九月九日勤政楼下观百僚献寿",
    "author": "王涯",
    "content": [
      "御气黄花节，临轩紫陌头。",
      "早阳生彩仗，霁色入仙楼。",
      "献寿皆鹓鹭，瞻天尽冕旒。",
      "菊樽过九日，凤历肇千秋。",
      "乐奏薰风起，杯酣瑞影收。",
      "年年歌舞度，此地庆皇休。"
    ]
  },
  {
    "volume": 346,
    "sequence": 5,
    "title": "春游曲二首",
    "author": "王涯",
    "content": [
      "万树江边杏，新开一夜风。",
      "满园深浅色，照在绿波中。",
      "上苑何穷树，花间次第新。",
      "香车与丝骑，风静亦生尘。"
    ]
  },
  {
    "volume": 346,
    "sequence": 6,
    "title": "太平词",
    "author": "王涯",
    "content": [
      "风俗今和厚，君王在穆清。",
      "行看采华曲，尽是泰阶平。"
    ]
  },
  {
    "volume": 346,
    "sequence": 7,
    "title": "送春词",
    "author": "王涯",
    "content": [
      "日日人空老，年年春更归。",
      "相欢在尊酒，不用惜花飞。"
    ]
  },
  {
    "volume": 346,
    "sequence": 8,
    "title": "塞上曲二首",
    "author": "王涯",
    "content": [
      "天骄远塞行，出鞘宝刀鸣。",
      "定是酬恩日，今朝觉命轻。",
      "塞虏常为敌，边风已报秋。",
      "平生多志气，箭底觅封侯。"
    ]
  },
  {
    "volume": 346,
    "sequence": 9,
    "title": "陇上行",
    "author": "王涯",
    "content": [
      "负羽到边州，鸣笳度陇头。",
      "云黄知塞近，草白见边秋。"
    ]
  },
  {
    "volume": 346,
    "sequence": 10,
    "title": "思君恩",
    "author": "王涯",
    "content": [
      "鸡鸣天汉晓，莺语禁林春。",
      "谁入巫山梦，唯应洛水神。"
    ]
  },
  {
    "volume": 346,
    "sequence": 11,
    "title": "春闺思",
    "author": "王涯",
    "content": [
      "雪尽萱抽叶，风轻水变苔。",
      "玉关音信断，又见发庭梅。"
    ]
  },
  {
    "volume": 346,
    "sequence": 12,
    "title": "春江曲",
    "author": "王涯",
    "content": [
      "摇漾越江春，相将采白蘋。",
      "归时不觉夜，出浦月随人。"
    ]
  },
  {
    "volume": 346,
    "sequence": 13,
    "title": "闺人赠远五首",
    "author": "王涯",
    "content": [
      "花明绮陌春，柳拂御沟新。",
      "为报辽阳客，流芳不待人。",
      "远戍功名薄，幽闺年貌伤。",
      "妆成对春树，不语泪千行。",
      "形影一朝别，烟波千里分。",
      "君看望君处，只是起行云。",
      "啼莺绿树深，语燕雕梁晚。",
      "不省出门行，沙场知近远。",
      "洞房今夜月，如练复如霜。",
      "为照离人恨，亭亭到晓光。"
    ]
  },
  {
    "volume": 346,
    "sequence": 14,
    "title": "从军词三首",
    "author": "王涯",
    "content": [
      "戈甲从军久，风云识阵难。",
      "今朝拜韩信，计日斩成安。",
      "燕颔多奇相，狼头敢犯边。",
      "寄言班定远，正是立功年。",
      "旄头夜落捷书飞，来奏金门著赐衣。",
      "白马将军频破敌，黄龙戍卒几时归。"
    ]
  },
  {
    "volume": 346,
    "sequence": 15,
    "title": "塞下曲二首",
    "author": "王涯",
    "content": [
      "辛勤几出黄花戍，迢递初随细柳营。",
      "塞晚每愁残月苦，边愁更逐断蓬惊。",
      "年少辞家从冠军，金妆宝剑去邀勋。",
      "不知马骨伤寒水，唯见龙城起暮云。"
    ]
  },
  {
    "volume": 346,
    "sequence": 16,
    "title": "平戎辞",
    "author": "王涯",
    "content": [
      "太白秋高助发兵，长风夜卷虏尘清。",
      "男儿解却腰间剑，喜见从王道化平。"
    ]
  },
  {
    "volume": 346,
    "sequence": 17,
    "title": "游春词二首",
    "author": "王涯",
    "content": [
      "曲江绿柳变烟条，寒谷冰随暖气销。",
      "才见春光生绮陌，已闻清乐动云韶。",
      "经过柳陌与桃蹊，寻逐春光著处迷。",
      "鸟度时时冲絮起，花繁衮衮压枝低。"
    ]
  },
  {
    "volume": 346,
    "sequence": 18,
    "title": "秋思二首",
    "author": "王涯",
    "content": [
      "网轩凉吹动轻衣，夜听更长玉漏稀。",
      "月度天河光转湿，鹊惊秋树叶频飞。",
      "宫连太液见沧波，暑气微消秋意多。",
      "一夜清风蘋末起，露珠翻尽满池荷。"
    ]
  },
  {
    "volume": 346,
    "sequence": 19,
    "title": "汉苑行",
    "author": "王涯",
    "content": [
      "二月春风遍柳条，九天仙乐奏云韶。",
      "蓬莱殿后花如锦，紫阁阶前雪未销。"
    ]
  },
  {
    "volume": 346,
    "sequence": 20,
    "title": "秋夜曲",
    "author": "王涯",
    "content": [
      "桂魄初生秋露微，轻罗已薄未更衣。",
      "银筝夜久殷勤弄，心怯空房不忍归。"
    ]
  },
  {
    "volume": 346,
    "sequence": 21,
    "title": "献寿辞",
    "author": "王涯",
    "content": [
      "宫殿参差列九重，祥云瑞气捧阶浓。",
      "微臣欲献唐尧寿，遥指南山对衮龙。"
    ]
  },
  {
    "volume": 346,
    "sequence": 22,
    "title": "秋思赠远二首",
    "author": "王涯",
    "content": [
      "当年只自守空帷，梦里关山觉别离。",
      "不见乡书传雁足，唯看新月吐蛾眉。",
      "厌攀杨柳临清阁，闲采芙蕖傍碧潭。",
      "走马台边人不见，拂云堆畔战初酣。"
    ]
  },
  {
    "volume": 346,
    "sequence": 23,
    "title": "春闺思（一作闺人春思）",
    "author": "王涯",
    "content": [
      "愁见游空百尺丝，春风挽断更伤离。",
      "闲花落尽青苔地，尽日无人谁得知。"
    ]
  },
  {
    "volume": 346,
    "sequence": 24,
    "title": "宫词三十首（存二十七首）",
    "author": "王涯",
    "content": [
      "白人宜著紫衣裳，冠子梳头双眼长。",
      "新睡起来思旧梦，见人忘却道胜常。",
      "春来新插翠云钗，尚著云头踏殿鞋。",
      "欲得君王回一顾，争扶玉辇下金阶。",
      "五更初起觉风寒，香炷烧来夜已残。",
      "欲卷珠帘惊雪满，自将红烛上楼看。",
      "各将金锁锁宫门，院院青娥侍至尊。",
      "头白监门掌来去，问频多是最承恩。",
      "夜久盘中蜡滴稀，金刀剪起尽霏霏。",
      "传声总是君王唤，红烛台前著舞衣。",
      "筝翻禁曲觉声难，玉柱皆非旧处安。",
      "记得君王曾道好，长因下辇得先弹。",
      "一丛高鬓绿云光，官样轻轻淡淡黄。",
      "为看九天公主贵，外边争学内家装。",
      "宜春院里驻仙舆，夜宴笙歌总不如。",
      "传索金笺题宠号，镫前御笔与亲书。",
      "永巷重门渐半开，宫官著锁隔门回。",
      "谁知曾笑他人处，今日将身自入来。",
      "春风帘里旧青娥，无奈新人夺宠何。",
      "寒食禁花开满树，玉堂终日闭时多。",
      "碧绣檐前柳散垂，守门宫女欲攀时。",
      "曾经玉辇从容处，不敢临风折一枝。",
      "鸦飞深在禁城墙，多绕重楼复殿傍。",
      "时向春檐瓦沟上，散开朝翅占朝光。",
      "白雪猧儿拂地行，惯眠红毯不曾惊。",
      "深宫更有何人到，只晓金阶吠晚萤。",
      "百尺仙梯倚阁边，内人争下掷金钱。",
      "风来竞看铜乌转，遥指朱干在半天。",
      "春风摆荡禁花枝，寒食秋千满地时。",
      "又落深宫石渠里，尽随流水入龙池。",
      "墙墙不断接宫城，金榜皆书殿院名。",
      "万转千回相隔处，各调弦管对闻声。",
      "霏霏春雨九重天，渐暖龙池御柳烟。",
      "玉辇游时应不避，千廊万屋自相连。",
      "禁门烟起紫沉沉，楼阁当中复道深。",
      "长入暮天凝不散，掖庭宫里动秋砧。",
      "炎炎夏日满天时，桐叶交加覆玉墀。",
      "向晚移镫上银簟，丛丛绿鬓坐弹棋。",
      "瞳瞳日出大明宫，天乐遥闻在碧空。",
      "禁树无风正和暖，玉楼金殿晓光中。",
      "迥出芙蓉阁上头，九天悬处正当秋。",
      "年年七夕晴光里，宫女穿针尽上楼。",
      "教来鹦鹉语初成，久闭金笼惯认名。",
      "总向春园看花去，独于深院笑人声。",
      "银瓶泻水欲朝妆，烛焰红高粉壁光。",
      "共怪满衣珠翠冷，黄花瓦上有新霜。",
      "迎风殿里罢云和，起听新蝉步浅莎。",
      "为爱九天和露滴，万年枝上最声多。",
      "御果收时属内官，傍檐低压玉阑干。",
      "明朝摘向金华殿，尽日枝边次第看。",
      "内里松香满殿闻，四行阶下暖氤氲。",
      "春深欲取黄金粉，绕树宫娥著绛裙。",
      "禁树传声在九霄，内中残火独遥遥。",
      "千官待取门犹闭，未到宫前下马桥。"
    ]
  }
]