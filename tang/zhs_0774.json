[
  {
    "volume": 774,
    "sequence": 1,
    "title": "题春梦秋归故里",
    "author": "吉师老",
    "content": [
      "故国归路赊，春晚在天涯。",
      "明月夜来梦，碧山秋到家。",
      "开窗闻落叶，远墅见晴鸦。",
      "惊起晓庭际，莺啼桃杏花。"
    ]
  },
  {
    "volume": 774,
    "sequence": 2,
    "title": "看蜀女转昭君变",
    "author": "吉师老",
    "content": [
      "妖姬未著石榴裙，自道家连锦水濆。",
      "檀口解知千载事，清词堪叹九秋文。",
      "翠眉颦处楚边月，画卷开时塞外云。",
      "说尽绮罗当日恨，昭君传意向文君。"
    ]
  },
  {
    "volume": 774,
    "sequence": 3,
    "title": "放猿",
    "author": "吉师老",
    "content": [
      "放尔千山万水身，野泉晴树好为邻。",
      "啼时莫近潇湘岸，明月孤舟有旅人。"
    ]
  },
  {
    "volume": 774,
    "sequence": 4,
    "title": "鸳鸯",
    "author": "吉师老",
    "content": [
      "江岛濛濛烟霭微，绿芜深处刷毛衣。",
      "渡头惊起一双去，飞上文君旧锦机。"
    ]
  },
  {
    "volume": 774,
    "sequence": 5,
    "title": "巫峡听猿",
    "author": "吴商浩",
    "content": [
      "巴江猿啸苦，响入客舟中。",
      "孤枕破残梦，三声随晓风。",
      "连云波澹澹，和雾雨濛濛。",
      "巫峡去家远，不堪魂断空。"
    ]
  },
  {
    "volume": 774,
    "sequence": 6,
    "title": "长安春赠友人",
    "author": "吴商浩",
    "content": [
      "繁华堪泣帝城春，粉堞青楼势碍云。",
      "花对玉钩帘外发，歌飘尘土路边闻。",
      "几多远客魂空断，何处王孙酒自醺。",
      "各有归程千万里，东风时节恨离群。"
    ]
  },
  {
    "volume": 774,
    "sequence": 7,
    "title": "塞上即事",
    "author": "吴商浩",
    "content": [
      "身似星流迹似蓬，玉关孤望杳溟濛。",
      "寒沙万里平铺月，晓角一声高卷风。",
      "战士殁边魂尚哭，单于猎处火犹红。",
      "分明更想残宵梦，故国依然在甬东。"
    ]
  },
  {
    "volume": 774,
    "sequence": 8,
    "title": "宿山驿",
    "author": "吴商浩",
    "content": [
      "文战何堪功未图，又驱羸马指天衢。",
      "露华凝夜渚莲尽，月彩满轮山驿孤。",
      "岐路辛勤终日有，乡关音信隔年无。",
      "好同范蠡扁舟兴，高挂一帆归五湖。"
    ]
  },
  {
    "volume": 774,
    "sequence": 9,
    "title": "北邙山",
    "author": "吴商浩",
    "content": [
      "北邙山草又青青，今日销魂事可明。",
      "绿酒醉来春未歇，白杨风起柳初晴。",
      "冈原旋葬松新长，年代无人阙半平。",
      "堪取金炉九还药，不能随梦向浮生。"
    ]
  },
  {
    "volume": 774,
    "sequence": 10,
    "title": "秋塘晓望",
    "author": "吴商浩",
    "content": [
      "钟尽疏桐散曙鸦，故山烟树隔天涯。",
      "西风一夜秋塘晓，零落几多红藕花。"
    ]
  },
  {
    "volume": 774,
    "sequence": 11,
    "title": "水楼感事",
    "author": "吴商浩",
    "content": [
      "高柳螀啼雨后秋，年光空感泪如流。",
      "满湖菱荇东归晚，闲倚南轩尽日愁。"
    ]
  },
  {
    "volume": 774,
    "sequence": 12,
    "title": "泊舟",
    "author": "吴商浩",
    "content": [
      "身逐烟波魂自惊，木兰舟上一帆轻。",
      "云中有寺在何处，山底宿时闻磬声。"
    ]
  },
  {
    "volume": 774,
    "sequence": 13,
    "title": "湘云",
    "author": "吴商浩",
    "content": [
      "□满湘江云莹空，纷纷长对水溶溶。",
      "日西遥望自归处，尽挂九疑千万峰。"
    ]
  },
  {
    "volume": 774,
    "sequence": 14,
    "title": "秋闺",
    "author": "沈祖仙",
    "content": [
      "白马三军客，青娥十载思。",
      "玉庭霜落夜，罗幌月明时。",
      "炉冷蜘蛛喜，灯高熠耀期。",
      "愁多不可曙，流涕坐空帏。"
    ]
  },
  {
    "volume": 774,
    "sequence": 15,
    "title": "秋闺",
    "author": "邵士彦",
    "content": [
      "斜日空庭暮，幽闺积恨盈。",
      "细风吹帐冷，微月度窗明。",
      "怨坐啼相续，愁眠梦不成。",
      "调琴欲有弄，畏作断肠声。"
    ]
  },
  {
    "volume": 774,
    "sequence": 16,
    "title": "捣衣",
    "author": "吴大江",
    "content": [
      "沙塞秋应晚，金闺恨已空。",
      "那堪裂纨素，时许出房栊。",
      "杵影弄寒月，砧声调夜风。",
      "裁缝双泪尽，万里寄云中。"
    ]
  },
  {
    "volume": 774,
    "sequence": 17,
    "title": "题慈恩塔",
    "author": "荆叔",
    "content": [
      "汉国山河在，秦陵草树深。",
      "暮云千里色，无处不伤心。"
    ]
  },
  {
    "volume": 774,
    "sequence": 18,
    "title": "三湘有怀",
    "author": "萧静",
    "content": [
      "柳絮飞来别洛阳，梅花落后到三湘。",
      "世情已逐浮云散，离恨空随江水长。"
    ]
  },
  {
    "volume": 774,
    "sequence": 19,
    "title": "九日对酒",
    "author": "元凛",
    "content": [
      "嘉辰复遇登高台，良朋笑语倾金罍。",
      "烟摊秋色正堪玩，风惹菊香无限来。",
      "未保乱离今日后，且谋欢洽玉山颓。",
      "谁知靖节当时事，空学狂歌倒载回。"
    ]
  },
  {
    "volume": 774,
    "sequence": 20,
    "title": "中秋夜不见月",
    "author": "元凛",
    "content": [
      "蟾轮何事色全微，赚得佳人出绣帏。",
      "四野雾凝空寂寞，九霄云锁绝光辉。",
      "吟诗得句翻停笔，玩处临尊却掩扉。",
      "公子倚栏犹怅望，懒将红烛草堂归。"
    ]
  },
  {
    "volume": 774,
    "sequence": 21,
    "title": "雷塘",
    "author": "徐振",
    "content": [
      "九重城阙悲凉尽，一聚园林怨恨长。",
      "花忆所为犹自笑，草知无道更应荒。",
      "诗名占得风流在，酒兴催教运祚亡。",
      "若问皇天惆怅事，只应斜日照雷塘。"
    ]
  },
  {
    "volume": 774,
    "sequence": 22,
    "title": "古意",
    "author": "徐振",
    "content": [
      "扰扰都城晓又昏，六街车马五侯门。",
      "箕山渭水空明月，可是巢由绝子孙。"
    ]
  },
  {
    "volume": 774,
    "sequence": 23,
    "title": "寄人",
    "author": "张侹",
    "content": [
      "酷怜风月为多情，还到春时别恨生。",
      "倚柱寻思倍惆怅，一场春梦不分明。"
    ]
  },
  {
    "volume": 774,
    "sequence": 24,
    "title": "武昌阻风",
    "author": "方泽",
    "content": [
      "江上春风留客舟，无穷归思满东流。",
      "与君尽日闲临水，贪看飞花忘却愁。"
    ]
  },
  {
    "volume": 774,
    "sequence": 25,
    "title": "秋夜宿淮口",
    "author": "景池",
    "content": [
      "露白草犹青，淮舟倚岸停。",
      "风帆几处客，天地两河星。",
      "树静禽眠草，沙寒鹿过汀。",
      "明朝谁结伴，直去泛沧溟。"
    ]
  },
  {
    "volume": 774,
    "sequence": 26,
    "title": "赠乔尊师",
    "author": "张鸿",
    "content": [
      "长忌时人识，有家云涧深。",
      "性惟耽嗜酒，贫不破除琴。",
      "静鼓三通齿，频汤一味参。",
      "知师最知我，相引坐柽阴。"
    ]
  },
  {
    "volume": 774,
    "sequence": 27,
    "title": "村行",
    "author": "姚揆",
    "content": [
      "天淡雨初晴，游人恨不胜。",
      "乱山啼蜀魄，孤棹宿巴陵。",
      "影暗村桥柳，光寒水寺灯。",
      "罢吟思故国，窗外有渔罾。"
    ]
  },
  {
    "volume": 774,
    "sequence": 28,
    "title": "颍川客舍",
    "author": "姚揆",
    "content": [
      "素琴孤剑尚闲游，谁共芳尊话唱酬。",
      "乡梦有时生枕上，客情终日在眉头。",
      "云拖雨脚连天去，树夹河声绕郡流。",
      "回首帝京归未得，不堪吟倚夕阳楼。"
    ]
  },
  {
    "volume": 774,
    "sequence": 29,
    "title": "独不见",
    "author": "王训",
    "content": [
      "日晚宜春暮，风软上林朝。",
      "对酒近初节，开楼荡夜谣。",
      "石桥通小涧，竹路上青霄。",
      "持底谁见许，长愁成细腰。"
    ]
  },
  {
    "volume": 774,
    "sequence": 30,
    "title": "归去来引",
    "author": "张炽",
    "content": [
      "归去来，归期不可违。",
      "相见旋明月，浮云共我归。"
    ]
  },
  {
    "volume": 774,
    "sequence": 31,
    "title": "结客少年场行",
    "author": "虞羽客",
    "content": [
      "幽并侠少年，金络控连钱。",
      "窃符方救赵，击筑正怀燕。",
      "轻生辞凤阙，挥袂上祁连。",
      "陆离横宝剑，出没骛征旃。",
      "蒙轮恒顾敌，超乘忽争先。",
      "摧枯逾百战，拓地远三千。",
      "骨都魂已散，楼兰首复传。",
      "龙城含宿雾，瀚海接遥天。",
      "歌吹金微返，振旅玉门旋。",
      "烽火今已息，非复照甘泉。"
    ]
  },
  {
    "volume": 774,
    "sequence": 32,
    "title": "塞上",
    "author": "郑渥",
    "content": [
      "出门何处问西东，指画翻为语论同。",
      "到此客头潜觉白，未秋山叶已飘红。",
      "帐前影落传书雁，日下声交失马翁。",
      "早晚回鞭复南去，大衣高盖汉乡风。"
    ]
  },
  {
    "volume": 774,
    "sequence": 33,
    "title": "洛阳道",
    "author": "郑渥",
    "content": [
      "客亭门外路东西，多少喧腾事不齐。",
      "杨柳惹鞭公子醉，苎麻掩泪鲁人迷。",
      "通宵尘土飞山月，是处经营夹御堤。",
      "顷刻知音几存殁，半回依约认轮蹄。"
    ]
  }
]