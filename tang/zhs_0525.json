[
  {
    "volume": 525,
    "sequence": 1,
    "title": "寓言",
    "author": "杜牧",
    "content": [
      "暖风迟日柳初含，顾影看身又自惭。",
      "何事明朝独惆怅，杏花时节在江南。"
    ]
  },
  {
    "volume": 525,
    "sequence": 2,
    "title": "猿",
    "author": "杜牧",
    "content": [
      "月白烟青水暗流，孤猿衔恨叫中秋。",
      "三声欲断疑肠断，饶是少年今白头。"
    ]
  },
  {
    "volume": 525,
    "sequence": 3,
    "title": "怀归",
    "author": "杜牧",
    "content": [
      "尘埃终日满窗前，水态云容思浩然。",
      "争得便归湘浦去，却持竿上钓鱼船。"
    ]
  },
  {
    "volume": 525,
    "sequence": 4,
    "title": "边上晚秋",
    "author": "杜牧",
    "content": [
      "黑山南面更无州，马放平沙夜不收。",
      "风送孤城临晚角，一声声入客心愁。"
    ]
  },
  {
    "volume": 525,
    "sequence": 5,
    "title": "伤友人悼吹箫妓",
    "author": "杜牧",
    "content": [
      "玉箫声断没流年，满目春愁陇树烟。",
      "艳质已随云雨散，凤楼空锁月明天。"
    ]
  },
  {
    "volume": 525,
    "sequence": 6,
    "title": "访许颜",
    "author": "杜牧",
    "content": [
      "门近寒溪窗近山，枕山流水日潺潺。",
      "长嫌世上浮云客，老向尘中不解颜。"
    ]
  },
  {
    "volume": 525,
    "sequence": 7,
    "title": "春日古道傍作",
    "author": "杜牧",
    "content": [
      "万古荣华旦暮齐，楼台春尽草萋萋。",
      "君看陌上何人墓，旋化红尘送马蹄。"
    ]
  },
  {
    "volume": 525,
    "sequence": 8,
    "title": "青冢",
    "author": "杜牧",
    "content": [
      "青冢前头陇水流，燕支山上暮云秋。",
      "蛾眉一坠穷泉路，夜夜孤魂月下愁。"
    ]
  },
  {
    "volume": 525,
    "sequence": 9,
    "title": "大梦上人自庐峰回",
    "author": "杜牧",
    "content": [
      "行脚寻常到寺稀，一枝藜杖一禅衣。",
      "开门满院空秋色，新向庐峰过夏归。"
    ]
  },
  {
    "volume": 525,
    "sequence": 10,
    "title": "洛中二首",
    "author": "杜牧",
    "content": [
      "柳动晴风拂路尘，年年宫阙锁浓春。",
      "一从翠辇无巡幸，老却蛾眉几许人。",
      "风吹柳带摇晴绿，蝶绕花枝恋暖香。",
      "多把芳菲泛春酒，直教愁色对愁肠。"
    ]
  },
  {
    "volume": 525,
    "sequence": 11,
    "title": "边上闻笳三首",
    "author": "杜牧",
    "content": [
      "何处吹笳薄暮天，塞垣高鸟没狼烟。",
      "游人一听头堪白，苏武争禁十九年。",
      "海路无尘边草新，荣枯不见绿杨春。",
      "白沙日暮愁云起，独感离乡万里人。",
      "胡雏吹笛上高台，寒雁惊飞去不回。",
      "尽日春风吹不散，只应分付客愁来。"
    ]
  },
  {
    "volume": 525,
    "sequence": 12,
    "title": "春日寄许浑先辈",
    "author": "杜牧",
    "content": [
      "蓟北雁初去，湘南春又归。",
      "水流沧海急，人到白头稀。",
      "塞路尽何处，我愁当落晖。",
      "终须接鸳鹭，霄汉共高飞。"
    ]
  },
  {
    "volume": 525,
    "sequence": 13,
    "title": "经阖闾城",
    "author": "杜牧",
    "content": [
      "遗踪委衰草，行客思悠悠。",
      "昔日人何处，终年水自流。",
      "孤烟村戍远，乱雨海门秋。",
      "吟罢独归去，烟云尽惨愁。"
    ]
  },
  {
    "volume": 525,
    "sequence": 14,
    "title": "并州道中",
    "author": "杜牧",
    "content": [
      "行役我方倦，苦吟谁复闻。",
      "戍楼春带雪，边角暮吹云。",
      "极目无人迹，回头送雁群。",
      "如何遣公子，高卧醉醺醺。"
    ]
  },
  {
    "volume": 525,
    "sequence": 15,
    "title": "别怀",
    "author": "杜牧",
    "content": [
      "相别徒成泣，经过总是空。",
      "劳生惯离别，夜梦苦西东。",
      "去路三湘浪，归程一片风。",
      "他年寄消息，书在鲤鱼中。"
    ]
  },
  {
    "volume": 525,
    "sequence": 16,
    "title": "渔父",
    "author": "杜牧",
    "content": [
      "白发沧浪上，全忘是与非。",
      "秋潭垂钓去，夜月叩船归。",
      "烟影侵芦岸，潮痕在竹扉。",
      "终年狎鸥鸟，来去且无机。"
    ]
  },
  {
    "volume": 525,
    "sequence": 17,
    "title": "秋梦",
    "author": "杜牧",
    "content": [
      "寒空动高吹，月色满清砧。",
      "残梦夜魂断，美人边思深。",
      "孤鸿秋出塞，一叶暗辞林。",
      "又寄征衣去，迢迢天外心。"
    ]
  },
  {
    "volume": 525,
    "sequence": 18,
    "title": "早秋客舍",
    "author": "杜牧",
    "content": [
      "风吹一片叶，万物已惊秋。",
      "独夜他乡泪，年年为客愁。",
      "别离何处尽，摇落几时休。",
      "不及磻溪叟，身闲长自由。"
    ]
  },
  {
    "volume": 525,
    "sequence": 19,
    "title": "逢故人",
    "author": "杜牧",
    "content": [
      "故交相见稀，相见倍依依。",
      "尘路事不尽，云岩闲好归。",
      "投人销壮志，徇俗变真机。",
      "又落他乡泪，风前一满衣。"
    ]
  },
  {
    "volume": 525,
    "sequence": 20,
    "title": "秋晚江上遣怀",
    "author": "杜牧",
    "content": [
      "孤舟天际外，去路望中赊。",
      "贫病远行客，梦魂多在家。",
      "蝉吟秋色树，鸦噪夕阳沙。",
      "不拟彻双鬓，他方掷岁华。"
    ]
  },
  {
    "volume": 525,
    "sequence": 21,
    "title": "长安夜月",
    "author": "杜牧",
    "content": [
      "寒光垂静夜，皓彩满重城。",
      "万国尽分照，谁家无此明。",
      "古槐疏影薄，仙桂动秋声。",
      "独有长门里，蛾眉对晓晴。"
    ]
  },
  {
    "volume": 525,
    "sequence": 22,
    "title": "云",
    "author": "杜牧",
    "content": [
      "东西那有碍，出处岂虚心。",
      "晓入洞庭阔，暮归巫峡深。",
      "渡江随鸟影，拥树隔猿吟。",
      "莫隐高唐去，枯苗待作霖。"
    ]
  },
  {
    "volume": 525,
    "sequence": 23,
    "title": "春怀",
    "author": "杜牧",
    "content": [
      "年光何太急，倏忽又青春。",
      "明月谁为主，江山暗换人。",
      "莺花潜运老，荣乐渐成尘。",
      "遥忆朱门柳，别离应更频。"
    ]
  },
  {
    "volume": 525,
    "sequence": 24,
    "title": "逢故人",
    "author": "杜牧",
    "content": [
      "年年不相见，相见却成悲。",
      "教我泪如霰，嗟君发似丝。",
      "正伤携手处，况值落花时。",
      "莫惜今宵醉，人间忽忽期。"
    ]
  },
  {
    "volume": 525,
    "sequence": 25,
    "title": "闲题",
    "author": "杜牧",
    "content": [
      "男儿所在即为家，百镒黄金一朵花。",
      "借问春风何处好，绿杨深巷马头斜。"
    ]
  },
  {
    "volume": 525,
    "sequence": 26,
    "title": "金谷园",
    "author": "杜牧",
    "content": [
      "繁华事散逐香尘，流水无情草自春。",
      "日暮东风怨啼鸟，落花犹似堕楼人。"
    ]
  },
  {
    "volume": 525,
    "sequence": 27,
    "title": "重登科",
    "author": "杜牧",
    "content": [
      "星汉离宫月出轮，满街含笑绮罗春。",
      "花前每被青蛾问，何事重来只一人。"
    ]
  },
  {
    "volume": 525,
    "sequence": 28,
    "title": "游边",
    "author": "杜牧",
    "content": [
      "黄沙连海路无尘，边草长枯不见春。",
      "日暮拂云堆下过，马前逢著射雕人。"
    ]
  },
  {
    "volume": 525,
    "sequence": 29,
    "title": "将赴池州道中作",
    "author": "杜牧",
    "content": [
      "青阳云水去年寻，黄绢歌诗出翰林。",
      "投辖暂停留酒客，绛帷斜系满松阴。",
      "妖人笑我不相问，道者应知归路心。",
      "南去南来尽乡国，月明秋水只沈沈。"
    ]
  },
  {
    "volume": 525,
    "sequence": 30,
    "title": "隋宫春",
    "author": "杜牧",
    "content": [
      "龙舟东下事成空，蔓草萋萋满故宫。",
      "亡国亡家为颜色，露桃犹自恨春风。"
    ]
  },
  {
    "volume": 525,
    "sequence": 31,
    "title": "蛮中醉（一作张籍诗）",
    "author": "杜牧",
    "content": [
      "瘴塞蛮江入洞流，人家多在竹棚头。",
      "青山海上无城郭，唯见松牌出象州。"
    ]
  },
  {
    "volume": 525,
    "sequence": 32,
    "title": "寓题",
    "author": "杜牧",
    "content": [
      "把酒直须判酩酊，逢花莫惜暂淹留。",
      "假如三万六千日，半是悲哀半是愁。"
    ]
  },
  {
    "volume": 525,
    "sequence": 33,
    "title": "送赵十二赴举",
    "author": "杜牧",
    "content": [
      "省事却因多事力，无心翻似有心来。",
      "秋风郡阁残花在，别后何人更一杯。"
    ]
  },
  {
    "volume": 525,
    "sequence": 34,
    "title": "偶呈郑先辈",
    "author": "杜牧",
    "content": [
      "不语亭亭俨薄妆，画裙双凤郁金香。",
      "西京才子旁看取，何似乔家那窈娘。"
    ]
  },
  {
    "volume": 525,
    "sequence": 35,
    "title": "子规（又见《李白集》，题作宣城见杜鹃花）",
    "author": "杜牧",
    "content": [
      "蜀地曾闻子规鸟，宣城又见杜鹃花。",
      "一叫一回肠一断，三春三月忆三巴。"
    ]
  },
  {
    "volume": 525,
    "sequence": 36,
    "title": "江楼",
    "author": "杜牧",
    "content": [
      "独酌芳春酒，登楼已半醺。",
      "谁惊一行雁，冲断过江云。"
    ]
  },
  {
    "volume": 525,
    "sequence": 37,
    "title": "旅宿",
    "author": "杜牧",
    "content": [
      "旅馆无良伴，凝情自悄然。",
      "寒灯思旧事，断雁警愁眠。",
      "远梦归侵晓，家书到隔年。",
      "湘江好烟月，门系钓鱼船。"
    ]
  },
  {
    "volume": 525,
    "sequence": 38,
    "title": "杜鹃",
    "author": "杜牧",
    "content": [
      "杜宇竟何冤，年年叫蜀门。",
      "至今衔积恨，终古吊残魂。",
      "芳草迷肠结，红花染血痕。",
      "山川尽春色，呜咽复谁论。"
    ]
  },
  {
    "volume": 525,
    "sequence": 39,
    "title": "闻蝉",
    "author": "杜牧",
    "content": [
      "火云初似灭，晓角欲微清。",
      "故国行千里，新蝉忽数声。",
      "时行仍仿佛，度日更分明。",
      "不敢频倾耳，唯忧白发生。"
    ]
  },
  {
    "volume": 525,
    "sequence": 40,
    "title": "送友人",
    "author": "杜牧",
    "content": [
      "十载名兼利，人皆与命争。",
      "青春留不住，白发自然生。",
      "夜雨滴乡思，秋风从别情。",
      "都门五十里，驰马逐鸡声。"
    ]
  },
  {
    "volume": 525,
    "sequence": 41,
    "title": "旅情",
    "author": "杜牧",
    "content": [
      "窗虚枕簟凉，寝倦忆潇湘。",
      "山色几时老，人心终日忙。",
      "松风半夜雨，帘月满堂霜。",
      "匹马好归去，江头橘正香。"
    ]
  },
  {
    "volume": 525,
    "sequence": 42,
    "title": "晓望",
    "author": "杜牧",
    "content": [
      "独起望山色，水鸡鸣蓼洲。",
      "房星随月晓，楚木向云秋。",
      "曲渚疑江尽，平沙似浪浮。",
      "秦原在何处，泽国碧悠悠。"
    ]
  },
  {
    "volume": 525,
    "sequence": 43,
    "title": "贻友人",
    "author": "杜牧",
    "content": [
      "自是东西客，逢人又送人。",
      "不应相见老，只是别离频。",
      "度日还知暮，平生未识春。",
      "傥无迁谷分，归去养天真。"
    ]
  },
  {
    "volume": 525,
    "sequence": 44,
    "title": "书事",
    "author": "杜牧",
    "content": [
      "自笑走红尘，流年旧复新。",
      "东风半夜雨，南国万家春。",
      "失计抛鱼艇，何门化涸鳞。",
      "是谁添岁月，老却暗投人。"
    ]
  },
  {
    "volume": 525,
    "sequence": 45,
    "title": "别鹤",
    "author": "杜牧",
    "content": [
      "分飞共所从，六翮势催风。",
      "声断碧云外，影孤明月中。",
      "青田归路远，丹桂旧巢空。",
      "矫翼知何处，天涯不可穷。"
    ]
  },
  {
    "volume": 525,
    "sequence": 46,
    "title": "晚泊",
    "author": "杜牧",
    "content": [
      "帆湿去悠悠，停桡宿渡头。",
      "乱烟迷野岸，独鸟出中流。",
      "篷雨延乡梦，江风阻暮秋。",
      "傥无身外事，甘老向扁舟。"
    ]
  },
  {
    "volume": 525,
    "sequence": 47,
    "title": "山寺",
    "author": "杜牧",
    "content": [
      "峭壁引行径，截溪开石门。",
      "泉飞溅虚槛，云起涨河轩。",
      "隔水看来路，疏篱见定猿。",
      "未闲难久住，归去复何言。"
    ]
  },
  {
    "volume": 525,
    "sequence": 48,
    "title": "早行",
    "author": "杜牧",
    "content": [
      "垂鞭信马行，数里未鸡鸣。",
      "林下带残梦，叶飞时忽惊。",
      "霜凝孤鹤迥，月晓远山横。",
      "僮仆休辞险，时平路复平。"
    ]
  },
  {
    "volume": 525,
    "sequence": 49,
    "title": "秋日偶题",
    "author": "杜牧",
    "content": [
      "荷花兼柳叶，彼此不胜秋。",
      "玉露滴初泣，金风吹更愁。",
      "绿眉甘弃坠，红脸恨飘流。",
      "叹息是游子，少年还白头。"
    ]
  },
  {
    "volume": 525,
    "sequence": 50,
    "title": "忆归",
    "author": "杜牧",
    "content": [
      "新城非故里，终日想柴扃。",
      "兴罢花还落，愁来酒欲醒。",
      "何人初发白，几处乱山青。",
      "远忆湘江上，渔歌对月听。"
    ]
  },
  {
    "volume": 525,
    "sequence": 51,
    "title": "偶见（黄州作）",
    "author": "杜牧",
    "content": [
      "朔风高紧掠河楼，白鼻騧郎白罽裘。",
      "有个当垆明似月，马鞭斜揖笑回头。"
    ]
  },
  {
    "volume": 525,
    "sequence": 52,
    "title": "醉倒",
    "author": "杜牧",
    "content": [
      "日晴空乐下仙云，俱在凉亭送使君。",
      "莫辞一盏即相请，还是三年更不闻。"
    ]
  },
  {
    "volume": 525,
    "sequence": 53,
    "title": "酬许十三秀才兼依来韵",
    "author": "杜牧",
    "content": [
      "多为裁诗步竹轩，有时凝思过朝昏。",
      "篇成敢道怀金璞，吟苦唯应似岭猿。",
      "迷兴每惭花月夕，寄愁长在别离魂。",
      "凭君把卷侵寒烛，丽句时传画戟门。"
    ]
  },
  {
    "volume": 525,
    "sequence": 54,
    "title": "后池泛舟送王十秀才",
    "author": "杜牧",
    "content": [
      "城日晚悠悠，弦歌在碧流。",
      "夕风飘度曲，烟屿隐行舟。",
      "问拍拟新令，怜香占彩球。",
      "当筵虽一醉，宁复缓离愁。"
    ]
  },
  {
    "volume": 525,
    "sequence": 55,
    "title": "书情",
    "author": "杜牧",
    "content": [
      "谁家洛浦神，十四五来人。",
      "媚发轻垂额，香衫软著身。",
      "摘莲红袖湿，窥渌翠蛾频。",
      "飞鹊徒来往，平阳公主亲。"
    ]
  },
  {
    "volume": 525,
    "sequence": 56,
    "title": "兵部尚书席上作",
    "author": "杜牧",
    "content": [
      "华堂今日绮筵开，谁唤分司御史来。",
      "偶发狂言惊满坐，三重粉面一时回。"
    ]
  },
  {
    "volume": 525,
    "sequence": 57,
    "title": "骕骦坂",
    "author": "杜牧",
    "content": [
      "荆州一万里，不如蒯易度。",
      "仰首望飞鸣，伊人何异趣。"
    ]
  }
]