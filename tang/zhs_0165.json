[
  {
    "volume": 165,
    "sequence": 1,
    "title": "发白马",
    "author": "李白",
    "content": [
      "将军发白马，旌节度黄河。",
      "箫鼓聒川岳，沧溟涌涛波。",
      "武安有振瓦，易水无寒歌。",
      "铁骑若雪山，饮流涸滹沱。",
      "扬兵猎月窟，转战略朝那。",
      "倚剑登燕然，边烽列嵯峨。",
      "萧条万里外，耕作五原多。",
      "一扫清大漠，包虎戢金戈。"
    ]
  },
  {
    "volume": 165,
    "sequence": 2,
    "title": "陌上桑",
    "author": "李白",
    "content": [
      "美女渭桥东，春还事蚕作。",
      "五马如飞龙，青丝结金络。",
      "不知谁家子，调笑来相谑。",
      "妾本秦罗敷，玉颜艳名都。",
      "绿条映素手，采桑向城隅。",
      "使君且不顾，况复论秋胡。",
      "寒螀爱碧草，鸣凤栖青梧。",
      "托心自有处，但怪傍人愚。",
      "徒令白日暮，高驾空踟蹰。"
    ]
  },
  {
    "volume": 165,
    "sequence": 3,
    "title": "枯鱼过河泣",
    "author": "李白",
    "content": [
      "白龙改常服，偶被豫且制。",
      "谁使尔为鱼，徒劳诉天帝。",
      "作书报鲸鲵，勿恃风涛势。",
      "涛落归泥沙，翻遭蝼蚁噬。",
      "万乘慎出入，柏人以为识。"
    ]
  },
  {
    "volume": 165,
    "sequence": 4,
    "title": "丁督护歌",
    "author": "李白",
    "content": [
      "云阳上征去，两岸饶商贾。",
      "吴牛喘月时，拖船一何苦。",
      "水浊不可饮，壶浆半成土。",
      "一唱督护歌，心摧泪如雨。",
      "万人凿盘石，无由达江浒。",
      "君看石芒砀，掩泪悲千古。"
    ]
  },
  {
    "volume": 165,
    "sequence": 5,
    "title": "相逢行",
    "author": "李白",
    "content": [
      "朝骑五花马，谒帝出银台。",
      "秀色谁家子，云车珠箔开。",
      "金鞭遥指点，玉勒近迟回。",
      "夹毂相借问，疑从天上来。",
      "蹙入青绮门，当歌共衔杯。",
      "衔杯映歌扇，似月云中见。",
      "相见不得亲，不如不相见。",
      "相见情已深，未语可知心。",
      "胡为守空闺，孤眠愁锦衾。",
      "锦衾与罗帏，缠绵会有时。",
      "春风正澹荡，暮雨来何迟。",
      "愿因三青鸟，更报长相思。",
      "光景不待人，须臾发成丝。",
      "当年失行乐，老去徒伤悲。",
      "持此道密意，毋令旷佳期。"
    ]
  },
  {
    "volume": 165,
    "sequence": 6,
    "title": "千里思",
    "author": "李白",
    "content": [
      "李陵没胡沙，苏武还汉家。",
      "迢迢五原关，朔雪乱边花。",
      "一去隔绝国，思归但长嗟。",
      "鸿雁向西北，因书报天涯。"
    ]
  },
  {
    "volume": 165,
    "sequence": 7,
    "title": "树中草",
    "author": "李白",
    "content": [
      "鸟衔野田草，误入枯桑里。",
      "客土植危根，逢春犹不死。",
      "草木虽无情，因依尚可生。",
      "如何同枝叶，各自有枯荣。"
    ]
  },
  {
    "volume": 165,
    "sequence": 8,
    "title": "君马黄",
    "author": "李白",
    "content": [
      "君马黄，我马白。",
      "马色虽不同，人心本无隔。",
      "共作游冶盘，双行洛阳陌。",
      "长剑既照曜，高冠何赩赫。",
      "各有千金裘，俱为五侯客。",
      "猛虎落陷阱，壮夫时屈厄。",
      "相知在急难，独好亦何益。"
    ]
  },
  {
    "volume": 165,
    "sequence": 9,
    "title": "拟古",
    "author": "李白",
    "content": [
      "融融白玉辉，映我青蛾眉。",
      "宝镜似空水，落花如风吹。",
      "出门望帝子，荡漾不可期。",
      "安得黄鹤羽，一报佳人知。"
    ]
  },
  {
    "volume": 165,
    "sequence": 10,
    "title": "折杨柳",
    "author": "李白",
    "content": [
      "垂杨拂绿水，摇艳东风年。",
      "花明玉关雪，叶暖金窗烟。",
      "美人结长想，对此心凄然。",
      "攀条折春色，远寄龙庭前。"
    ]
  },
  {
    "volume": 165,
    "sequence": 11,
    "title": "少年子",
    "author": "李白",
    "content": [
      "青云年少子，挟弹章台左。",
      "鞍马四边开，突如流星过。",
      "金丸落飞鸟，夜入琼楼卧。",
      "夷齐是何人，独守西山饿。"
    ]
  },
  {
    "volume": 165,
    "sequence": 12,
    "title": "紫骝马",
    "author": "李白",
    "content": [
      "紫骝行且嘶，双翻碧玉蹄。",
      "临流不肯渡，似惜锦障泥。",
      "白雪关山远，黄云海戍迷。",
      "挥鞭万里去，安得念春闺。"
    ]
  },
  {
    "volume": 165,
    "sequence": 13,
    "title": "少年行二首",
    "author": "李白",
    "content": [
      "击筑饮美酒，剑歌易水湄。",
      "经过燕太子，结托并州儿。",
      "少年负壮气，奋烈自有时。",
      "因击鲁勾践，争博勿相欺。",
      "五陵年少金市东，银鞍白马度春风。",
      "落花踏尽游何处，笑入胡姬酒肆中。"
    ]
  },
  {
    "volume": 165,
    "sequence": 14,
    "title": "白鼻騧",
    "author": "李白",
    "content": [
      "银鞍白鼻騧，绿地障泥锦。",
      "细雨春风花落时，挥鞭直就胡姬饮。"
    ]
  },
  {
    "volume": 165,
    "sequence": 15,
    "title": "豫章行",
    "author": "李白",
    "content": [
      "胡风吹代马，北拥鲁阳关。",
      "吴兵照海雪，西讨何时还。",
      "半渡上辽津，黄云惨无颜。",
      "老母与子别，呼天野草间。",
      "白马绕旌旗，悲鸣相追攀。",
      "白杨秋月苦，早落豫章山。",
      "本为休明人，斩虏素不闲。",
      "岂惜战斗死，为君扫凶顽。",
      "精感石没羽，岂云惮险艰。",
      "楼船若鲸飞，波荡落星湾。",
      "此曲不可奏，三军鬓成斑。"
    ]
  },
  {
    "volume": 165,
    "sequence": 16,
    "title": "沐浴子",
    "author": "李白",
    "content": [
      "沐芳莫弹冠，浴兰莫振衣。",
      "处世忌太洁，至人贵藏晖。",
      "沧浪有钓叟，吾与尔同归。"
    ]
  },
  {
    "volume": 165,
    "sequence": 17,
    "title": "高句骊",
    "author": "李白",
    "content": [
      "金花折风帽，白马小迟回。",
      "翩翩舞广袖，似鸟海东来。"
    ]
  },
  {
    "volume": 165,
    "sequence": 18,
    "title": "舍利弗",
    "author": "李白",
    "content": [
      "金绳界宝地，珍木荫瑶池。",
      "云间妙音奏，天际法蠡吹。"
    ]
  },
  {
    "volume": 165,
    "sequence": 19,
    "title": "静夜思",
    "author": "李白",
    "content": [
      "床前明月光，疑是地上霜。",
      "举头望明月，低头思故乡。"
    ]
  },
  {
    "volume": 165,
    "sequence": 20,
    "title": "渌水曲",
    "author": "李白",
    "content": [
      "渌水明秋月，南湖采白蘋。",
      "荷花娇欲语，愁杀荡舟人。"
    ]
  },
  {
    "volume": 165,
    "sequence": 21,
    "title": "凤凰曲",
    "author": "李白",
    "content": [
      "嬴女吹玉箫，吟弄天上春。",
      "青鸾不独去，更有携手人。",
      "影灭彩云断，遗声落西秦。"
    ]
  },
  {
    "volume": 165,
    "sequence": 22,
    "title": "凤台曲",
    "author": "李白",
    "content": [
      "尝闻秦帝女，传得凤凰声。",
      "是日逢仙子，当时别有情。",
      "人吹彩箫去，天借绿云迎。",
      "曲在身不返，空馀弄玉名。"
    ]
  },
  {
    "volume": 165,
    "sequence": 23,
    "title": "从军行",
    "author": "李白",
    "content": [
      "从军玉门道，逐虏金微山。",
      "笛奏梅花曲，刀开明月环。",
      "鼓声鸣海上，兵气拥云间。",
      "愿斩单于首，长驱静铁关。"
    ]
  },
  {
    "volume": 165,
    "sequence": 24,
    "title": "秋思",
    "author": "李白",
    "content": [
      "春阳如昨日，碧树鸣黄鹂。",
      "芜然蕙草暮，飒尔凉风吹。",
      "天秋木叶下，月冷莎鸡悲。",
      "坐愁群芳歇，白露凋华滋。"
    ]
  },
  {
    "volume": 165,
    "sequence": 25,
    "title": "春思",
    "author": "李白",
    "content": [
      "燕草如碧丝，秦桑低绿枝。",
      "当君怀归日，是妾断肠时。",
      "春风不相识，何事入罗帏。"
    ]
  },
  {
    "volume": 165,
    "sequence": 26,
    "title": "秋思",
    "author": "李白",
    "content": [
      "燕支黄叶落，妾望自登台。",
      "海上碧云断，单于秋色来。",
      "胡兵沙塞合，汉使玉关回。",
      "征客无归日，空悲蕙草摧。"
    ]
  },
  {
    "volume": 165,
    "sequence": 27,
    "title": "子夜吴歌·春歌（一作子夜四时歌）",
    "author": "李白",
    "content": [
      "秦地罗敷女，采桑绿水边。",
      "素手青条上，红妆白日鲜。",
      "蚕饥妾欲去，五马莫留连。"
    ]
  },
  {
    "volume": 165,
    "sequence": 28,
    "title": "子夜吴歌·夏歌",
    "author": "李白",
    "content": [
      "镜湖三百里，菡萏发荷花。",
      "五月西施采，人看隘若耶。",
      "回舟不待月，归去越王家。"
    ]
  },
  {
    "volume": 165,
    "sequence": 29,
    "title": "子夜吴歌·秋歌",
    "author": "李白",
    "content": [
      "长安一片月，万户捣衣声。",
      "秋风吹不尽，总是玉关情。",
      "何日平胡虏，良人罢远征。"
    ]
  },
  {
    "volume": 165,
    "sequence": 30,
    "title": "子夜吴歌·冬歌",
    "author": "李白",
    "content": [
      "明朝驿使发，一夜絮征袍。",
      "素手抽针冷，那堪把剪刀。",
      "裁缝寄远道，几日到临洮。"
    ]
  },
  {
    "volume": 165,
    "sequence": 31,
    "title": "对酒行",
    "author": "李白",
    "content": [
      "松子栖金华，安期入蓬海。",
      "此人古之仙，羽化竟何在。",
      "浮生速流电，倏忽变光彩。",
      "天地无凋换，容颜有迁改。",
      "对酒不肯饮，含情欲谁待。"
    ]
  },
  {
    "volume": 165,
    "sequence": 32,
    "title": "估客行",
    "author": "李白",
    "content": [
      "海客乘天风，将船远行役。",
      "譬如云中鸟，一去无踪迹。"
    ]
  },
  {
    "volume": 165,
    "sequence": 33,
    "title": "捣衣篇",
    "author": "李白",
    "content": [
      "闺里佳人年十馀，颦蛾对影恨离居。",
      "忽逢江上春归燕，衔得云中尺素书。",
      "玉手开缄长叹息，狂夫犹戍交河北。",
      "万里交河水北流，愿为双燕泛中洲。",
      "君边云拥青丝骑，妾处苔生红粉楼。",
      "楼上春风日将歇，谁能揽镜看愁发。",
      "晓吹员管随落花，夜捣戎衣向明月。",
      "明月高高刻漏长，真珠帘箔掩兰堂。",
      "横垂宝幄同心结，半拂琼筵苏合香。",
      "琼筵宝幄连枝锦，灯烛荧荧照孤寝。",
      "有便凭将金剪刀，为君留下相思枕。",
      "摘尽庭兰不见君，红巾拭泪生氤氲，明年若更征边塞，愿作阳台一段云。"
    ]
  },
  {
    "volume": 165,
    "sequence": 34,
    "title": "少年行（此诗严粲云是伪作）",
    "author": "李白",
    "content": [
      "君不见淮南少年游侠客，白日球猎夜拥掷。",
      "呼卢百万终不惜，报仇千里如咫尺。",
      "少年游侠好经过，浑身装束皆绮罗。",
      "蕙兰相随喧妓女，风光去处满笙歌。",
      "骄矜自言不可有，侠士堂中养来久。",
      "好鞍好马乞与人，十千五千旋沽酒。",
      "赤心用尽为知己，黄金不惜栽桃李。",
      "桃李栽来几度春，一回花落一回新。",
      "府县尽为门下客，王侯皆是平交人。",
      "男儿百年且乐命，何须徇书受贫病。",
      "男儿百年且荣身，何须徇节甘风尘。",
      "衣冠半是征战士，穷儒浪作林泉民。",
      "遮莫枝根长百丈，不如当代多还往。",
      "遮莫姻亲连帝城，不如当身自簪缨。",
      "看取富贵眼前者，何用悠悠身后名。"
    ]
  },
  {
    "volume": 165,
    "sequence": 35,
    "title": "长歌行",
    "author": "李白",
    "content": [
      "桃李待日开，荣华照当年。",
      "东风动百物，草木尽欲言。",
      "枯枝无丑叶，涸水吐清泉。",
      "大力运天地，羲和无停鞭。",
      "功名不早著，竹帛将何宣。",
      "桃李务青春，谁能贯白日。",
      "富贵与神仙，蹉跎成两失。",
      "金石犹销铄，风霜无久质。",
      "畏落日月后，强欢歌与酒。",
      "秋霜不惜人，倏忽侵蒲柳。"
    ]
  },
  {
    "volume": 165,
    "sequence": 36,
    "title": "长相思（下篇一作寄远）",
    "author": "李白",
    "content": [
      "日色已尽花含烟，月明欲素愁不眠。",
      "赵瑟初停凤凰柱，蜀琴欲奏鸳鸯弦。",
      "此曲有意无人传，愿随春风寄燕然，忆君迢迢隔青天。",
      "昔日横波目，今成流泪泉。",
      "不信妾肠断，归来看取明镜前。",
      "美人在时花满堂，美人去后空馀床。",
      "床中绣被卷不寝，至今三载犹闻香。",
      "香亦竟不灭，人亦竟不来。",
      "相思黄叶落，白露点青苔。"
    ]
  },
  {
    "volume": 165,
    "sequence": 37,
    "title": "猛虎行（此诗萧士赟云是伪作）",
    "author": "李白",
    "content": [
      "朝作猛虎行，暮作猛虎吟。",
      "肠断非关陇头水，泪下不为雍门琴。",
      "旌旗缤纷两河道，战鼓惊山欲颠倒。",
      "秦人半作燕地囚，胡马翻衔洛阳草。",
      "一输一失关下兵，朝降夕叛幽蓟城。",
      "巨鳌未斩海水动，鱼龙奔走安得宁。",
      "颇似楚汉时，翻覆无定止，朝过博浪沙，暮入淮阴市。",
      "张良未遇韩信贫，刘项存亡在两臣。",
      "暂到下邳受兵略，来投漂母作主人。",
      "贤哲栖栖古如此，今时亦弃青云士。",
      "有策不敢犯龙鳞，窜身南国避胡尘。",
      "宝书玉剑挂高阁，金鞍骏马散故人。",
      "昨日方为宣城客，掣铃交通二千石。",
      "有时六博快壮心，绕床三匝呼一掷。",
      "楚人每道张旭奇，心藏风云世莫知。",
      "三吴邦伯皆顾盼，四海雄侠两追随。",
      "萧曹曾作沛中吏，攀龙附凤当有时。",
      "溧阳酒楼三月春，杨花茫茫愁杀人。",
      "胡雏绿眼吹玉笛，吴歌白纻飞梁尘。",
      "丈夫相见且为乐，槌牛挝鼓会众宾。",
      "我从此去钓东海，得鱼笑寄情相亲。"
    ]
  },
  {
    "volume": 165,
    "sequence": 38,
    "title": "去妇词（一作顾况诗）",
    "author": "李白",
    "content": [
      "古来有弃妇，弃妇有归处。",
      "今日妾辞君，辞君遣何去。",
      "本家零落尽，恸哭来时路。",
      "忆昔未嫁君，闻君却周旋。",
      "绮罗锦绣段，有赠黄金千。",
      "十五许嫁君，二十移所天。",
      "自从结发日未几，离君缅山川。",
      "家家尽欢喜，孤妾长自怜。",
      "幽闺多怨思，盛色无十年。",
      "相思若循环，枕席生流泉。",
      "流泉咽不扫，独梦关山道。",
      "及此见君归，君归妾已老。",
      "物情恶衰贱，新宠方妍好。",
      "掩泪出故房，伤心剧秋草。",
      "自妾为君妻，君东妾在西。",
      "罗帏到晓恨，玉貌一生啼。",
      "自从离别久，不觉尘埃厚。",
      "尝嫌玳瑁孤，犹羡鸳鸯偶。",
      "岁华逐霜霰，贱妾何能久。",
      "寒沼落芙蓉，秋风散杨柳。",
      "以比憔悴颜，空持旧物还。",
      "馀生欲何寄，谁肯相牵攀。",
      "君恩既断绝，相见何年月。",
      "悔倾连理杯，虚作同心结。",
      "女萝附青松，贵欲相依投。",
      "浮萍失绿水，教作若为流。",
      "不叹君弃妾，自叹妾缘业。",
      "忆昔初嫁君，小姑才倚床。",
      "今日妾辞君，小姑如妾长。",
      "回头语小姑，莫嫁如兄夫。"
    ]
  }
]