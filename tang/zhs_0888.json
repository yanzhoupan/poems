[
  {
    "volume": 888,
    "sequence": 1,
    "title": "奉和郎中题仙岩瀑布十四韵",
    "author": "灵澈",
    "content": [
      "致闲在一郡，民安已三年。",
      "每怀贞士心，孙许犹差肩。",
      "采异百代后，得之古人前。",
      "扪险路坱圠，临深闻潺湲。",
      "上有千岁树，下飞百丈泉。",
      "清谷长雷雨，丹青凝霜烟。",
      "遥将大壑近，暗与方壶连。",
      "白石颜色寒，老藤花叶鲜。",
      "轩皇自兹去，乔木空依然。",
      "碧山东极海，明月高升天。",
      "平野生竹柏，虽远地不偏。",
      "永愿酬国恩，自将布金田。",
      "穆穆早朝人，英英丹陛贤。",
      "谁思沧洲意，方欲涉巨川。"
    ]
  },
  {
    "volume": 888,
    "sequence": 2,
    "title": "过商山",
    "author": "贯休",
    "content": [
      "吟缘横翠忆天台，啸狖啼猿见尽猜。",
      "四个老人何处去，一声仙鹤过溪来。",
      "皇城宫阙回头尽，紫阁烟霞为我开。",
      "天际峰峰尽堪住，红尘中去大悠哉。"
    ]
  },
  {
    "volume": 888,
    "sequence": 3,
    "title": "过西塞山",
    "author": "齐己",
    "content": [
      "空江平野流，风岛苇飕飕。",
      "残日衔西塞，孤帆向北洲。",
      "边鸿渡汉口，楚树出吴头。",
      "终日高云里，身依片石休。"
    ]
  },
  {
    "volume": 888,
    "sequence": 4,
    "title": "中秋月",
    "author": "可朋",
    "content": [
      "登楼仍喜此宵晴，圆魄才观思便清。",
      "海面乍浮犹隐映，天心高挂最分明。",
      "片云想有神仙出，回野应无鬼魅形。",
      "曾向洞庭湖上看，君山半雾水初平。"
    ]
  },
  {
    "volume": 888,
    "sequence": 5,
    "title": "僧院泉",
    "author": "修睦",
    "content": [
      "澄澈照人胆，深山只一般。",
      "来难穷处所，心去助波澜。",
      "砌曲夜声苦，窗虚客梦阑。",
      "无心谁肯爱，时有老僧看。"
    ]
  },
  {
    "volume": 888,
    "sequence": 6,
    "title": "题僧院泉",
    "author": "修睦",
    "content": [
      "何处云根新布得，归仍半日在烟萝。",
      "莫轻竹引经窗小，须信更深入耳多。",
      "绕砌虽然清自别，出门长恐浊相和。",
      "从此无心恋沧海，沧海无风亦起波。"
    ]
  },
  {
    "volume": 888,
    "sequence": 7,
    "title": "岳上作",
    "author": "修睦",
    "content": [
      "始好步青苔，蝉声且莫催。",
      "辛勤来到此，容易便言回。",
      "远水月未上，四方云正开。",
      "更堪逢道侣，特地话天台。"
    ]
  },
  {
    "volume": 888,
    "sequence": 8,
    "title": "望西山",
    "author": "修睦",
    "content": [
      "积翠异诸岳，令人看莫休。",
      "有时经暮雨，独得倚高楼。",
      "云外僧应老，林间水正秋。",
      "到头归隐处，岂在问嵩丘。"
    ]
  },
  {
    "volume": 888,
    "sequence": 9,
    "title": "题虎掊泉",
    "author": "修睦",
    "content": [
      "一自虎掊得，清声四远流。",
      "众人怜尔处，长夜洗心头。",
      "出谷花随去，背岩猿下偷。",
      "林边落江徼，风起雨翛翛。"
    ]
  },
  {
    "volume": 888,
    "sequence": 10,
    "title": "松",
    "author": "修睦",
    "content": [
      "细韵飕飕入骨凉，影兼巢鹤过高墙。",
      "盘根一种依平地，自是梧桐不久长。"
    ]
  },
  {
    "volume": 888,
    "sequence": 11,
    "title": "岳阳对柳",
    "author": "修睦",
    "content": [
      "谁此种秋色，令人看莫穷。",
      "正垂云梦雨，不奈洞庭风。",
      "昔出长安道，独游隋苑东。",
      "当时今日思，须信苦相同。"
    ]
  },
  {
    "volume": 888,
    "sequence": 12,
    "title": "归山吟",
    "author": "清豁",
    "content": [
      "聚如浮沫散如云，聚不相将散不分。",
      "入郭当时君是我，归山今日我非君。"
    ]
  },
  {
    "volume": 888,
    "sequence": 13,
    "title": "游倚帝山二首",
    "author": "吴筠",
    "content": [
      "山间非吾心，物表翼所托。",
      "振衣超烦滓，策杖追岑壑。",
      "绝地穷山含岈，造天究磐礴。",
      "迩临烟霞积，逖睇宇宙廓。",
      "俯惊白云涌，仰骇飞泉落。",
      "苔浓鲜翠屏，松古丽丹崿。",
      "目冀睹乔羡，心希驭龙鹤。",
      "乃知巢由情，岂伊猿鸟乐。",
      "兹山何独秀，万仞倚昊苍。",
      "晨跻烟霞趾，夕憩灵仙场。",
      "俯观海上月，坐弄浮云翔。",
      "松风振雅音，桂露含晴光。",
      "不出六合外，超然万累忘。",
      "信彼古来士，岩栖道弥彰。"
    ]
  },
  {
    "volume": 888,
    "sequence": 14,
    "title": "翰林院望终南山",
    "author": "吴筠",
    "content": [
      "窃慕隐沦道，所欢岩穴居。",
      "谁言忝休命，遂入承明庐。",
      "物情不可易，幽中未尝摅。",
      "幸见终南山，岧峣凌太虚。",
      "青霭长不灭，白云闲卷舒。",
      "悠然相探讨，延望空踌蹰。",
      "迹系心无极，神超兴有余。",
      "何当解维絷，永托逍遥墟。"
    ]
  },
  {
    "volume": 888,
    "sequence": 15,
    "title": "秋日彭蠡湖中观庐山",
    "author": "吴筠",
    "content": [
      "泛舟太湖上，回瞰兹山隈。",
      "万顷沧波中，千峰郁崔嵬。",
      "凉烟发炉峤，秋日明帝台。",
      "绝巅凌大漠，悬流泻昭回。",
      "穹崇石梁引，岈豁天门开。",
      "飞鸟屡隐见，白云时往来。",
      "超然契清赏，目醉心悠哉。",
      "董氏出六合，王君升九垓。",
      "谁言旷遐祀，庶可相追陪。",
      "从此永栖托，拂衣谢浮埃。"
    ]
  },
  {
    "volume": 888,
    "sequence": 16,
    "title": "秋日望倚帝山",
    "author": "吴筠",
    "content": [
      "楚服多奇山，灵表先倚帝。",
      "孤秀白云里，青冥何崇丽。",
      "秋天已晴朗，晚日更澄霁。",
      "远峰列在目，杳与神襟契。",
      "倏忽遗世间，宛如再登诣。",
      "伊予抱斯志，代处人烟闭。",
      "何事牵俗网，悠然负芝桂。",
      "朅来从隐沦，式保羡门计。"
    ]
  },
  {
    "volume": 888,
    "sequence": 17,
    "title": "蔷薇花",
    "author": "李冶",
    "content": [
      "翠融红绽浑无力，斜倚栏干似诧人。",
      "深处最宜香惹蝶，摘时兼恐焰烧春。",
      "当空巧结玲珑帐，著地能铺锦绣裀。",
      "最好凌晨和露看，碧纱窗外一枝新。"
    ]
  },
  {
    "volume": 888,
    "sequence": 18,
    "title": "柳",
    "author": "李冶",
    "content": [
      "最爱纤纤曲水滨，夕阳移影过青蘋。",
      "东风又染一年绿，楚客更伤千里春。",
      "低叶已藏依岸棹，高枝应闭上楼人。",
      "舞腰浙重烟光老，散作飞绵惹翠。"
    ]
  }
]