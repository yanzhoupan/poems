[
  {
    "volume": 516,
    "sequence": 1,
    "title": "宣武军镇作",
    "author": "王彦威",
    "content": [
      "天兵十万勇如貔，正是酬恩报国时。",
      "汴水波澜喧鼓角，隋堤杨柳拂旌旗。",
      "前驱红旆关西将，坐间青娥赵国姬。",
      "寄语长安旧冠盖，粗官到底是男儿。"
    ]
  },
  {
    "volume": 516,
    "sequence": 2,
    "title": "春雪映早梅",
    "author": "庾敬休",
    "content": [
      "清晨凝雪彩，新候变庭梅。",
      "树爱春荣遍，窗惊曙色催。",
      "寒江添粉壁，积润履青苔。",
      "分明六出瑞，隐映几枝开。",
      "闻笛花疑落，挥琴兴转来。",
      "曲成非寡和，长使思悠哉。"
    ]
  },
  {
    "volume": 516,
    "sequence": 3,
    "title": "题雁塔",
    "author": "许玫",
    "content": [
      "宝轮金地压人寰，独坐苍冥启玉关。",
      "北岭风烟开魏阙，南轩气象镇商山。",
      "灞陵车马垂杨里，京国城池落照间。",
      "暂放尘心游物外，六街钟鼓又催还。"
    ]
  },
  {
    "volume": 516,
    "sequence": 4,
    "title": "从军行",
    "author": "厉玄",
    "content": [
      "边草旱不春，剑光增野尘。",
      "战场收骥尾，清瀚怯龙鳞。",
      "帆色起归越，松声厌避秦。",
      "几时逢范蠡，处处是通津。"
    ]
  },
  {
    "volume": 516,
    "sequence": 5,
    "title": "寄婺州温郎中（时刺睦州）",
    "author": "厉玄",
    "content": [
      "积雪没兰溪，邻州望不迷。",
      "波中分雁宿，树杪接猿啼。",
      "婺女家空在，星郎手未携。",
      "故山新寺额，掩泣荷重题。"
    ]
  },
  {
    "volume": 516,
    "sequence": 6,
    "title": "送顾非熊及第归茅山",
    "author": "厉玄",
    "content": [
      "故山登第去，不似旧归难。",
      "帆卷江初夜，梅生洞少寒。",
      "采薇留客饮，折竹扫仙坛。",
      "名在仪曹籍，何人肯挂冠。"
    ]
  },
  {
    "volume": 516,
    "sequence": 7,
    "title": "送黄晔明府岳州湘阴赴任",
    "author": "厉玄",
    "content": [
      "恩沾谴雪几人同，归宰湘阴六月中。",
      "商岭马嘶残暑雨，席帆高挂早秋风。",
      "贡名频向书闱失，飞檄曾传朔漠空。",
      "西省尚嗟君宦远，水鸡啼处莫听鸿。"
    ]
  },
  {
    "volume": 516,
    "sequence": 8,
    "title": "缑山月夜闻王子晋吹笙",
    "author": "厉玄",
    "content": [
      "缑山明月夜，岑寂隔尘氛。",
      "紫府参差曲，清宵次第闻。",
      "韵流多入洞，声度半和云。",
      "拂竹鸾惊侣，经松鹤对群。",
      "蟾光听处合，仙路望中分。",
      "坐惜千岩曙，遗香过汝坟。"
    ]
  },
  {
    "volume": 516,
    "sequence": 9,
    "title": "和白敏中圣德和平致兹休运岁终功就合咏盛明呈上",
    "author": "魏扶",
    "content": [
      "萧关新复旧山川，古戍秦原景象鲜。",
      "戎虏乞降归惠化，皇威渐被慑腥膻。",
      "穹庐远戍烟尘灭，神武光扬竹帛传。",
      "左衽尽知歌帝泽，从兹不更备三边。"
    ]
  },
  {
    "volume": 516,
    "sequence": 10,
    "title": "贡院题",
    "author": "魏扶",
    "content": [
      "梧桐叶落满庭阴，锁闭朱门试院深。",
      "曾是昔年辛苦地，不将今日负初心。"
    ]
  },
  {
    "volume": 516,
    "sequence": 11,
    "title": "赋愁",
    "author": "魏扶",
    "content": [
      "愁。",
      "迥野，深秋。",
      "生枕上，起眉头。",
      "闺阁危坐，风尘远游。",
      "巴猿啼不住，谷水咽还流。",
      "送客泊舟入浦，思乡望月登楼。",
      "烟波早晚长羁旅，弦管终年乐五侯。"
    ]
  },
  {
    "volume": 516,
    "sequence": 12,
    "title": "登郡中销暑楼寄东川汝士",
    "author": "杨汉公",
    "content": [
      "岧峣下瞰霅溪流，极目烟波望梓州。",
      "虽有清风当夏景，只能销暑不销忧。"
    ]
  },
  {
    "volume": 516,
    "sequence": 13,
    "title": "明月楼",
    "author": "杨汉公",
    "content": [
      "吴兴城阙水云中，画舫青帘处处通。",
      "溪上玉楼楼上月，清光合作水晶宫。"
    ]
  },
  {
    "volume": 516,
    "sequence": 14,
    "title": "送阆州妓人归老",
    "author": "何扶",
    "content": [
      "竹翠婵娟草径幽，佳人归老傍汀洲。",
      "玉蟾露冷梁尘暗，金凤花开云鬓秋。",
      "十亩稻香新绿野，一声歌断旧青楼。",
      "芭蕉半卷西池雨，日暮门前双白鸥。"
    ]
  },
  {
    "volume": 516,
    "sequence": 15,
    "title": "寄旧同年",
    "author": "何扶",
    "content": [
      "金榜题名墨尚新，今年依旧去年春。",
      "花间每被红妆问，何事重来只一人。"
    ]
  },
  {
    "volume": 516,
    "sequence": 16,
    "title": "望九华山",
    "author": "柴夔",
    "content": [
      "九华如剑插云霓，青霭连空望欲迷。",
      "北截吴门疑地尽，南连楚界觉天低。",
      "龙池水蘸中秋月，石路人攀上汉梯。",
      "惆怅旧游无复到，会须登此出尘泥。"
    ]
  },
  {
    "volume": 516,
    "sequence": 17,
    "title": "寄妾赵氏（一作赵氏诗）",
    "author": "房千里",
    "content": [
      "鸾凤分飞海树秋，忍听钟鼓越王楼。",
      "只应霜月明君意，缓抚瑶琴送我愁。",
      "山远莫教双泪尽，雁来空寄八行幽。",
      "相如若返临邛市，画舸朱轩万里游。"
    ]
  },
  {
    "volume": 516,
    "sequence": 18,
    "title": "早行",
    "author": "刘郇伯",
    "content": [
      "钟静人犹寝，天高月自凉。",
      "一星深戍火，残月半桥霜。",
      "客老愁尘下，蝉寒怨路傍。",
      "青山依旧色，宛是马卿乡。"
    ]
  },
  {
    "volume": 516,
    "sequence": 19,
    "title": "句",
    "author": "刘郇伯",
    "content": [
      "人生分外愁。"
    ]
  },
  {
    "volume": 516,
    "sequence": 20,
    "title": "赠成都僧",
    "author": "李章武",
    "content": [
      "南宗尚许通方便，何处心中更有经。",
      "好去苾刍云水畔，何山松柏不青青。"
    ]
  },
  {
    "volume": 516,
    "sequence": 21,
    "title": "享太庙乐章",
    "author": "萧仿",
    "content": [
      "圣祚无疆，庆传乐章。",
      "金枝繁茂，玉叶延长。",
      "海渎常晏，波涛不扬。",
      "汪汪美化，垂范今王。"
    ]
  },
  {
    "volume": 516,
    "sequence": 22,
    "title": "享太庙乐章",
    "author": "萧仿",
    "content": [
      "于铄丕嗣，惟帝之光。",
      "羽籥象德，金石荐祥。",
      "圣系无极，景命永昌。",
      "神降上哲，维天配长。"
    ]
  },
  {
    "volume": 516,
    "sequence": 23,
    "title": "答杨尚书",
    "author": "柳棠",
    "content": [
      "未向燕台逢厚礼，幸因社会接余欢。",
      "一鱼吃了终无愧，鹍化为鹏也不难。"
    ]
  },
  {
    "volume": 516,
    "sequence": 24,
    "title": "席上戏东川杨尚书",
    "author": "柳棠",
    "content": [
      "莫言名位未相俦，风月何曾阻献酬。",
      "前辈不须轻后辈，靖安今日在衡州。"
    ]
  },
  {
    "volume": 516,
    "sequence": 25,
    "title": "缑山月夜闻王子晋吹笙（与厉玄同题）",
    "author": "钟辂",
    "content": [
      "月满缑山夜，风传子晋笙。",
      "初闻盈谷远，渐听入云清。",
      "杳异人间曲，遥分鹤上情。",
      "孤鸾惊欲舞，万籁寂无声。",
      "此夕留烟驾，何时返玉京。",
      "唯愁音响绝，晓色出都城。"
    ]
  }
]