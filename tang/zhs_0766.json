[
  {
    "volume": 766,
    "sequence": 1,
    "title": "贵游",
    "author": "刘兼",
    "content": [
      "绣衣公子宴池塘，淑景融融万卉芳。",
      "珠翠照天春未老，管弦临水日初长。",
      "风飘柳线金成穗，雨洗梨花玉有香。",
      "醉后不能离绮席，拟凭青帝系斜阳。"
    ]
  },
  {
    "volume": 766,
    "sequence": 2,
    "title": "梦归故园",
    "author": "刘兼",
    "content": [
      "桐叶飞霜落井栏，菱花藏雪助衰颜。",
      "夜窗飒飒摇寒竹，秋枕迢迢梦故山。",
      "临水钓舟横荻岸，隔溪禅侣启柴关。",
      "觉来依旧三更月，离绪乡心起万端。",
      "旧馆秋寒夜梦长，水帘疏影入回塘。",
      "宦情率尔拖鱼艇，客恨依然在燕梁。",
      "白鹭独飘山面雪，红蕖全谢镜心香。",
      "起来不语无人会，醉倚东轩半夕阳。"
    ]
  },
  {
    "volume": 766,
    "sequence": 3,
    "title": "蜀都春晚感怀",
    "author": "刘兼",
    "content": [
      "蜀都春色渐离披，梦断云空事莫追。",
      "宫阙一城荒作草，王孙犹自醉如泥。",
      "谁家玉笛吹残照，柳市金丝拂旧堤。",
      "可惜锦江无锦濯，海棠花下杜鹃啼。"
    ]
  },
  {
    "volume": 766,
    "sequence": 4,
    "title": "对雨",
    "author": "刘兼",
    "content": [
      "幽庭凝碧亦涟漪，檐霤声繁聒梦归。",
      "半岫金乌才委照，一川石燕又交飞。",
      "濯枝霢霂榴花吐，吹渚飘飖暑气微。",
      "因忆故园闲钓处，苍苔斑驳满渔矶。"
    ]
  },
  {
    "volume": 766,
    "sequence": 5,
    "title": "春霁",
    "author": "刘兼",
    "content": [
      "春霁江山似画图，醉垂鞭袂出康衢。",
      "猖狂乱打貔貅鼓，懒慢迟修鸳鹭书。",
      "老色渐来欺鬓发，闲情将欲傲簪裾。",
      "苔钱遍地知多少，买得花枝不落无。"
    ]
  },
  {
    "volume": 766,
    "sequence": 6,
    "title": "秋夕书怀",
    "author": "刘兼",
    "content": [
      "荒僻淹留岁已深，解龟无计恨难任。",
      "守方半会蛮夷语，贺厦全忘燕雀心。",
      "夜静倚楼悲月笛，秋寒奇支枕泣霜砧。",
      "宦情总逐愁肠断，一箸鲈鱼直万金。",
      "直气从来不入时，掩关慵更钓磻溪。",
      "斯文未丧宣尼叹，吾道将穷阮籍悲。",
      "轻粉覆霜凝夜砌，乱金铺菊织秋篱。",
      "南阳卧久无人问，薄命非才有可疑。"
    ]
  },
  {
    "volume": 766,
    "sequence": 7,
    "title": "春宵",
    "author": "刘兼",
    "content": [
      "春云春日共朦胧，满院梨花半夜风。",
      "宿酒未醒珠箔卷，艳歌初阕玉楼空。",
      "五湖范蠡才堪重，六印苏秦道不同。",
      "再取素琴聊假寐，南柯灵梦莫相通。"
    ]
  },
  {
    "volume": 766,
    "sequence": 8,
    "title": "秋夕书怀呈戎州郎中",
    "author": "刘兼",
    "content": [
      "素律初回枕簟凉，松风飘泊入华堂。",
      "谭鸡寂默纱窗静，梦蝶萧条玉漏长。",
      "归去水云多阻隔，别来情绪足悲伤。",
      "霜砧月笛休相引，只有离襟泪两行。",
      "风送秋荷满鼻香，竹声敲玉近虚廊。",
      "梦回故国情方黯，月过疏帘夜正凉。",
      "菱镜也知移艳态，锦书其奈隔年光。",
      "鸾胶处处难寻觅，断尽相思寸寸肠。"
    ]
  },
  {
    "volume": 766,
    "sequence": 9,
    "title": "晚楼寓怀",
    "author": "刘兼",
    "content": [
      "薄暮疏林宿鸟还，倚楼垂袂复凭栏。",
      "月沈江底珠轮净，云锁峰头玉叶寒。",
      "刘毅暂贫虽壮志，冯唐将老自低颜。",
      "无言独对秋风立，拟把朝簪换钓竿。"
    ]
  },
  {
    "volume": 766,
    "sequence": 10,
    "title": "征妇怨",
    "author": "刘兼",
    "content": [
      "金闺寂寞罢妆台，玉箸阑干界粉腮。",
      "花落掩关春欲暮，月圆攲枕梦初回。",
      "鸾胶岂续愁肠断，龙剑难挥别绪开。",
      "曾寄锦书无限意，塞鸿何事不归来。"
    ]
  },
  {
    "volume": 766,
    "sequence": 11,
    "title": "对镜",
    "author": "刘兼",
    "content": [
      "青镜重磨照白须，白须撚闲意何如。",
      "故园迢递千山外，荒郡淹留四载余。",
      "风送竹声侵枕簟，月移花影过庭除。",
      "秋霜满领难消释，莫读离骚失意书。"
    ]
  },
  {
    "volume": 766,
    "sequence": 12,
    "title": "春燕",
    "author": "刘兼",
    "content": [
      "多时窗外语呢喃，只要佳人卷绣帘。",
      "大厦已成须庆贺，高门频入莫憎嫌。",
      "花间舞蝶和香趁，江畔春泥带雨衔。",
      "栖息数年情已厚，营巢争肯傍他檐。"
    ]
  },
  {
    "volume": 766,
    "sequence": 13,
    "title": "春晚寓怀",
    "author": "刘兼",
    "content": [
      "一承兑泽莅方州，八度春光照郡楼。",
      "好景几将官吏醉，名山时领管弦游。",
      "空花任尔频侵眼，老雪从他渐满头。",
      "归去杜陵池阁在，只能欢笑不能愁。"
    ]
  },
  {
    "volume": 766,
    "sequence": 14,
    "title": "中春宴游",
    "author": "刘兼",
    "content": [
      "二月风光似洞天，红英翠萼簇芳筵。",
      "楚王云雨迷巫峡，江令文章媚蜀笺。",
      "歌黛入颦春袖敛，舞衣新绣晓霞鲜。",
      "酒阑香袂初分散，笑指渔翁钓暮烟。"
    ]
  },
  {
    "volume": 766,
    "sequence": 15,
    "title": "春晚闲望",
    "author": "刘兼",
    "content": [
      "东风满地是梨花，只把琴心殢酒家。",
      "立处晚楼横短笛，望中春草接平沙。",
      "雁行断续晴天远，燕翼参差翠幕斜。",
      "归计未成头欲白，钓舟烟浪思无涯。"
    ]
  },
  {
    "volume": 766,
    "sequence": 16,
    "title": "秋夕书事",
    "author": "刘兼",
    "content": [
      "摇落江天万木空，雁行斜戛塞垣风。",
      "征闺捣月离愁远，旧馆眠云旅梦通。",
      "郢客岂能陪下里，皋禽争肯恋樊笼。",
      "此心旷荡谁相会，尽在南华十卷中。"
    ]
  },
  {
    "volume": 766,
    "sequence": 17,
    "title": "莲塘霁望",
    "author": "刘兼",
    "content": [
      "新秋菡萏发红英，向晚风飘满郡馨。",
      "万叠水纹罗乍展，一双鸂鶒绣初成。",
      "采莲女散吴歌阕，拾翠人归楚雨晴。",
      "远岸牧童吹短笛，蓼花深处信牛行。"
    ]
  },
  {
    "volume": 766,
    "sequence": 18,
    "title": "送从弟舍人入蜀",
    "author": "刘兼",
    "content": [
      "嘉陵江畔饯行车，离袂难分十里余。",
      "慷慨莫夸心似铁，留连不觉泪成珠。",
      "风光川谷梅将发，音信云天雁未疏。",
      "立马举鞭无限意，会稀别远拟何如。"
    ]
  },
  {
    "volume": 766,
    "sequence": 19,
    "title": "新回车院筵上作",
    "author": "刘兼",
    "content": [
      "回车院子未回车，三载疲民咏袴襦。",
      "借寇已承英主诏，乞骸须上老臣书。",
      "黄金蜀柳笼朱户，碧玉湘筠映绮疏。",
      "因问满筵诗酒客，锦江何处有鲈鱼。"
    ]
  },
  {
    "volume": 766,
    "sequence": 20,
    "title": "寄长安郑员外",
    "author": "刘兼",
    "content": [
      "屈指良交十四人，隙驹风烛渐为尘。",
      "当初花下三秦客，只有天涯二老身。",
      "乘醉几同游北内，寻芳多共谒东邻。",
      "此时阻隔关山远，月满江楼泪满巾。"
    ]
  },
  {
    "volume": 766,
    "sequence": 21,
    "title": "咸阳怀古",
    "author": "刘兼",
    "content": [
      "高秋咸镐起霜风，秦汉荒陵树叶红。",
      "七国斗鸡方贾勇，中原逐鹿更争雄。",
      "南山漠漠云常在，渭水悠悠事旋空。",
      "立马举鞭遥望处，阿房遗址夕阳东。"
    ]
  },
  {
    "volume": 766,
    "sequence": 22,
    "title": "春怨",
    "author": "刘兼",
    "content": [
      "绣林红岸落花钿，故去新来感自然。",
      "绝塞杪春悲汉月，长林深夜泣缃弦。",
      "锦书雁断应难寄，菱镜鸾孤貌可怜。",
      "独倚画屏人不会，梦魂才别戍楼边。"
    ]
  },
  {
    "volume": 766,
    "sequence": 23,
    "title": "登楼寓望",
    "author": "刘兼",
    "content": [
      "凭高多是偶汍澜，红叶何堪照病颜。",
      "万叠云山供远恨，一轩风物送秋寒。",
      "背琴鹤客归松径，横笛牛童卧蓼滩。",
      "独倚郡楼无限意，夕阳西去水东还。"
    ]
  },
  {
    "volume": 766,
    "sequence": 24,
    "title": "江岸独步",
    "author": "刘兼",
    "content": [
      "醉卓寒筇傍水行，渔翁不会独吟情。",
      "龟能顾印谁相重，鹤偶乘轩自可轻。",
      "簪组百年终长物，文章千古亦虚名。",
      "是非得丧皆闲事，休向南柯与梦争。"
    ]
  },
  {
    "volume": 766,
    "sequence": 25,
    "title": "江楼望乡寄内",
    "author": "刘兼",
    "content": [
      "独上江楼望故乡，泪襟霜笛共凄凉。",
      "云生陇首秋虽早，月在天心夜已长。",
      "魂梦只能随蛱蝶，烟波无计学鸳鸯。",
      "蜀笺都有三千幅，总写离情寄孟光。"
    ]
  },
  {
    "volume": 766,
    "sequence": 26,
    "title": "命妓不至",
    "author": "刘兼",
    "content": [
      "琴中难挑孰怜才，独对良宵酒数杯。",
      "苏子黑貂将已尽，宋弘青鸟又空回。",
      "月穿净牖霜成隙，风卷残花锦作堆。",
      "攲枕梦魂何处去，醉和春色入天台。"
    ]
  },
  {
    "volume": 766,
    "sequence": 27,
    "title": "宣赐锦袍设上赠诸郡客",
    "author": "刘兼",
    "content": [
      "十月芙蓉花满枝，天庭驿骑赐寒衣。",
      "将同玉蝶侵肌冷，也遣金鹏遍体飞。",
      "夜卧始知多忝窃，昼行方觉转光辉。",
      "深冬若得朝丹阙，太华峰前衣锦归。"
    ]
  },
  {
    "volume": 766,
    "sequence": 28,
    "title": "晨鸡",
    "author": "刘兼",
    "content": [
      "朱冠金距彩毛身，昧爽高声已报晨。",
      "作瑞莫惭先贡楚，擅场须信独推秦。",
      "淮南也伴升仙犬，函谷曾容借晓人。",
      "此日卑栖随饮啄，宰君驱我亦相驯。"
    ]
  },
  {
    "volume": 766,
    "sequence": 29,
    "title": "芳春",
    "author": "刘兼",
    "content": [
      "微雨微风隔画帘，金炉檀炷冷慵添。",
      "桃花满地春牢落，柳絮成堆雪弃嫌。",
      "宝瑟不能邀卓氏，彩毫何必梦江淹。",
      "宦情归兴休相挠，隼旆渔舟总未厌。"
    ]
  },
  {
    "volume": 766,
    "sequence": 30,
    "title": "春游",
    "author": "刘兼",
    "content": [
      "柳成金穗草如茵，载酒寻花共赏春。",
      "先入醉乡君莫问，十年风景在三秦。",
      "摇摇离绪不能持，满郡花开酒熟时。",
      "羞听黄莺求善友，强随绿柳展愁眉。",
      "隔云故国山千叠，傍水芳林锦万枝。",
      "圣主未容归北阙，且将勤俭抚南夷。"
    ]
  },
  {
    "volume": 766,
    "sequence": 31,
    "title": "重阳感怀",
    "author": "刘兼",
    "content": [
      "重阳不忍上高楼，寒菊年年照暮秋。",
      "万叠故山云总隔，两行乡泪血和流。",
      "黄茅莽莽连边郡，红叶纷纷落钓舟。",
      "归计未成年渐老，茱萸羞戴雪霜头。",
      "载花乘酒上高山，四望秋空八极宽。",
      "蜀国江山存不得，刘家豚犬取何难。",
      "张仪旧壁苍苔厚，葛亮荒祠古木寒。",
      "独对斜阳更惆怅，锦江东注似波澜。"
    ]
  },
  {
    "volume": 766,
    "sequence": 32,
    "title": "宴游池馆",
    "author": "刘兼",
    "content": [
      "绮筵金碧照芳菲，酒满瑶卮水满池。",
      "去岁南岐离郡日，今春东蜀看花时。",
      "俭莲发脸当筹著，绪柳生腰按柘枝。",
      "座客半酣言笑狎，孔融怀抱正怡怡。"
    ]
  },
  {
    "volume": 766,
    "sequence": 33,
    "title": "寄高书记",
    "author": "刘兼",
    "content": [
      "齐朝庆裔祖敖曹，麟角无双凤九毛。",
      "声价五侯争辟命，文章一代振风骚。",
      "醉琴自寄陶家意，梦枕谁听益郡刀。",
      "补衮应星曾奏举，北山南海孰为高？"
    ]
  },
  {
    "volume": 766,
    "sequence": 34,
    "title": "再见从弟舍人",
    "author": "刘兼",
    "content": [
      "屈指依稀十五年，鸾台秘阁位相悬。",
      "分飞淮甸雁行断，重见江楼蟾影圆，滞迹未偕朝北阙，高才方命入西川。",
      "愿君通理须还早，拜庆慈亲几杖前。"
    ]
  },
  {
    "volume": 766,
    "sequence": 35,
    "title": "春昼醉眠",
    "author": "刘兼",
    "content": [
      "朱栏芳草绿纤纤，攲枕高堂卷画帘。",
      "处处落花春寂寂，时时中酒病恹恹。",
      "塞鸿信断虽堪讶，梁燕词多且莫嫌。",
      "自有卷书销永日，霜华未用鬓边添。"
    ]
  },
  {
    "volume": 766,
    "sequence": 36,
    "title": "中夏昼卧",
    "author": "刘兼",
    "content": [
      "寂寂无聊九夏中，傍檐依壁待清风。",
      "壮图奇策无人问，不及南阳一卧龙。"
    ]
  },
  {
    "volume": 766,
    "sequence": 37,
    "title": "春夕寓兴",
    "author": "刘兼",
    "content": [
      "忘忧何必在庭萱，是事悠悠竟可宽。",
      "酒病未能辞锦里，春狂又拟入桃源。",
      "风吹杨柳丝千缕，月照梨花雪万团。",
      "闲泥金徽度芳夕，幽泉石上自潺湲。"
    ]
  },
  {
    "volume": 766,
    "sequence": 38,
    "title": "春夜",
    "author": "刘兼",
    "content": [
      "薄薄春云笼皓月，杏花满地堆香雪。",
      "醉垂罗袂倚朱栏，小数玉仙歌未阕。"
    ]
  },
  {
    "volume": 766,
    "sequence": 39,
    "title": "访饮妓不遇，招酒徒不至",
    "author": "刘兼",
    "content": [
      "小桥流水接平沙，何处行云不在家。",
      "毕卓未来轻竹叶，刘晨重到殢桃花。",
      "琴樽冷落春将尽，帏幌萧条日又斜。",
      "回首却寻芳草路，金鞍拂柳思无涯。"
    ]
  },
  {
    "volume": 766,
    "sequence": 40,
    "title": "春宴河亭",
    "author": "刘兼",
    "content": [
      "柳摆轻丝拂嫩黄，槛前流水满池塘。",
      "一筵金翠临芳岸，四面烟花出粉墙。",
      "舞袖逐风翻绣浪，歌尘随燕下雕梁。",
      "蛮笺象管休凝思，且放春心入醉乡。"
    ]
  },
  {
    "volume": 766,
    "sequence": 41,
    "title": "蜀都道中",
    "author": "刘兼",
    "content": [
      "剑关云栈乱峥嵘，得丧何由险与平。",
      "千载龟城终失守，一堆鬼录漫留名。",
      "季年必不延昏主，薄赏那堪激懦兵。",
      "李特后来多二世，纳降归拟尽公卿。"
    ]
  },
  {
    "volume": 766,
    "sequence": 42,
    "title": "万葛树",
    "author": "刘兼",
    "content": [
      "叶如羽盖岂堪论，百步清阴锁绿云。",
      "善政已闻思召伯，英风偏称号将军。",
      "静铺讲席麟经润，高拂□枝兔影分。",
      "更有岁寒霜雪操，莫将樗栎拟相群。"
    ]
  },
  {
    "volume": 766,
    "sequence": 43,
    "title": "春夕遣怀",
    "author": "刘兼",
    "content": [
      "穷通分定莫凄凉，且放欢情入醉乡。",
      "范蠡扁舟终去相，冯唐半世只为郎。",
      "风飘玉笛梅初落，酒泛金樽月未央。",
      "休把虚名挠怀抱，九原丘陇尽侯王。"
    ]
  },
  {
    "volume": 766,
    "sequence": 44,
    "title": "西斋",
    "author": "刘兼",
    "content": [
      "西斋新竹两三茎，也有风敲碎玉声。",
      "莫恨移来栏槛远，譬如元本此间生。"
    ]
  },
  {
    "volume": 766,
    "sequence": 45,
    "title": "新蝉",
    "author": "刘兼",
    "content": [
      "齐女屏帏失旧容，侍中冠冕有芳踪。",
      "翅翻晚鬓寻香露，声引秋丝逐远风。",
      "旅馆听时髭欲白，戍楼闻处叶多红。",
      "只知送恨添愁事，谁见凌霄羽蜕功。"
    ]
  },
  {
    "volume": 766,
    "sequence": 46,
    "title": "寄滑州文秀大师",
    "author": "刘兼",
    "content": [
      "分飞屈指十三年，菡萏峰前别社莲。",
      "薄宦偶然来左蜀，孤云何事在南燕。",
      "一封瑶简音初达，两处金沙色共圆。",
      "珍重汤休惠佳句，郡斋吟久不成眠。"
    ]
  },
  {
    "volume": 766,
    "sequence": 47,
    "title": "中春登楼",
    "author": "刘兼",
    "content": [
      "金杯不以涤愁肠，江郡芳时忆故乡。",
      "两岸烟花春富贵，一楼风月夜凄凉。",
      "王章莫耻牛衣泪，潘岳休惊鹤鬓霜。",
      "归去莲花归未得，白云深处有茅堂。",
      "古今通塞莫咨嗟，谩把霜髯敌岁华。",
      "失手已惭蛇有足，用心休为鼠无牙。",
      "九天云净方怜月，一夜风高便厌花。",
      "独倚郡楼人不会，钓舟春浪接平沙。"
    ]
  },
  {
    "volume": 766,
    "sequence": 48,
    "title": "自遣",
    "author": "刘兼",
    "content": [
      "未上亨衢独醉吟，赋成无处博黄金。",
      "家人莫问张仪舌，国士须知豫让心。",
      "照乘始堪沽善价，阳春争忍混凡音。",
      "鹍鹏鳞翼途程在，九万风云海浪深。"
    ]
  },
  {
    "volume": 766,
    "sequence": 49,
    "title": "偶有下殇，因而自遣",
    "author": "刘兼",
    "content": [
      "彭寿殇龄共两空，幻泡缘影梦魂中。",
      "缺圆宿会长如月，飘忽浮生疾似风。",
      "修短百年先后定，贤愚千古是非同。",
      "南柯太守知人意，休问陶陶塞上翁。"
    ]
  },
  {
    "volume": 766,
    "sequence": 50,
    "title": "倦学",
    "author": "刘兼",
    "content": [
      "乐广亡来冰镜稀，宓妃嫫母混妍媸。",
      "且于雾里藏玄豹，休向窗中问碧鸡。",
      "百氏典坟空自苦，一堆萤雪竟谁知。",
      "门前春色芳如画，好掩书斋任所之。"
    ]
  },
  {
    "volume": 766,
    "sequence": 51,
    "title": "去年今日",
    "author": "刘兼",
    "content": [
      "去年今日到荣州，五骑红尘入郡楼。",
      "貔虎只知迎太守，蛮夷不信是儒流。",
      "奸豪已息时将泰，疲瘵全苏岁又周。",
      "圣主若容辞重禄，便归烟水狎群鸥。"
    ]
  },
  {
    "volume": 766,
    "sequence": 52,
    "title": "昼寝",
    "author": "刘兼",
    "content": [
      "花落青苔锦数重，书淫不觉避春慵。",
      "恣情枕上飞庄蝶，任尔云间骋陆龙。",
      "玉液未能消气魄，牙签方可涤昏蒙。",
      "起来已被诗魔引，窗外寒敲翠竹风。"
    ]
  },
  {
    "volume": 766,
    "sequence": 53,
    "title": "郡斋寓兴",
    "author": "刘兼",
    "content": [
      "依约樊川似旭川，郡斋风物尽萧然。",
      "秋庭碧藓铺云锦，晚阁红蕖簇水仙。",
      "醉笔语狂挥粉壁，歌梁尘乱拂花钿。",
      "情怀放荡无羁束，地角天涯亦信缘。"
    ]
  },
  {
    "volume": 766,
    "sequence": 54,
    "title": "郡楼闲望书怀",
    "author": "刘兼",
    "content": [
      "郡城楼阁绕江滨，风物清秋入望频。",
      "铜鼓祭龙云塞庙，芦花飘市雪粘人。",
      "莲披净沼群香散，鹭点寒烟玉片新。",
      "归去杜陵池馆在，且将朝服拂埃尘。"
    ]
  },
  {
    "volume": 766,
    "sequence": 55,
    "title": "玉烛花",
    "author": "刘兼",
    "content": [
      "袅袅香英三四枝，亭亭红艳照阶墀。",
      "正当晚槛初开处，却似春闱就试时。",
      "少女不吹方熠爚，东君偏惜未离披。",
      "夜深斜倚朱栏外，拟把邻光借与谁？"
    ]
  },
  {
    "volume": 766,
    "sequence": 56,
    "title": "从弟舍人惠茶",
    "author": "刘兼",
    "content": [
      "曾求芳茗贡芜词，果沐颁沾味甚奇。",
      "龟背起纹轻炙处，云头翻液乍烹时。",
      "老丞倦闷偏宜矣，旧客过从别有之。",
      "珍重宗亲相寄惠，水亭山阁自携持。"
    ]
  },
  {
    "volume": 766,
    "sequence": 57,
    "title": "再看光福寺牡丹",
    "author": "刘兼",
    "content": [
      "去年曾看牡丹花，蛱蝶迎人傍彩霞。",
      "今日再游光福寺，春风吹我入仙家。",
      "当筵芬馥歌唇动，倚槛娇羞醉眼斜。",
      "来岁未朝金阙去，依前和露载归衙。"
    ]
  },
  {
    "volume": 766,
    "sequence": 58,
    "title": "海棠花",
    "author": "刘兼",
    "content": [
      "淡淡微红色不深，依依偏得似春心。",
      "烟轻虢国颦歌黛，露重长门敛泪衿。",
      "低傍绣帘人易折，密藏香蕊蝶难寻。",
      "良宵更有多情处，月下芬芳伴醉吟。"
    ]
  },
  {
    "volume": 766,
    "sequence": 59,
    "title": "新竹",
    "author": "刘兼",
    "content": [
      "近窗卧砌两三丛，佐静添幽别有功。",
      "影镂碎金初透月，声敲寒玉乍摇风。",
      "无凭费叟烟波碧，莫信湘妃泪点红。",
      "自是子猷偏爱尔，虚心高节雪霜中。"
    ]
  },
  {
    "volume": 766,
    "sequence": 60,
    "title": "木芙蓉",
    "author": "刘兼",
    "content": [
      "素灵失律诈风流，强把芳菲半载偷。",
      "是叶葳蕤霜照夜，此花烂熳火烧秋。",
      "谢莲色淡争堪种，陶菊香秾亦合羞。",
      "谁道金风能肃物，因何厚薄不相侔。"
    ]
  },
  {
    "volume": 766,
    "sequence": 61,
    "title": "送二郎君归长安",
    "author": "刘兼",
    "content": [
      "我儿辞去泪双流，蜀郡秦川两处愁。",
      "红叶满山归故国，黄茅遍地住他州。",
      "荷衣晓挂惭官吏，菱镜秋窥讶鬓髹。",
      "好向云泉营旧隐，莫教庄叟畏牺牛。"
    ]
  },
  {
    "volume": 766,
    "sequence": 62,
    "title": "送文英大师",
    "author": "刘兼",
    "content": [
      "屈指平阳别社莲，蟾光一百度曾圆。",
      "孤云自在知何处，薄宦参差亦信缘。",
      "山郡披风方穆若，花时分袂更凄然。",
      "摇鞭相送嘉陵岸，回首群峰隔翠烟。"
    ]
  },
  {
    "volume": 766,
    "sequence": 63,
    "title": "酬勾评事",
    "author": "刘兼",
    "content": [
      "闲庭奇支枕正悲秋，忽觉新编浣远愁。",
      "才薄只愁安雁户，年高空忆复渔舟。",
      "鹭翘皓雪临汀岸，莲袅红香匝郡楼。",
      "对景却惭无藻思，南金荆玉卒难酬。"
    ]
  },
  {
    "volume": 766,
    "sequence": 64,
    "title": "初至郡界",
    "author": "刘兼",
    "content": [
      "嘉陵江畔接荣川，两畔旌旗下濑船。",
      "郡印已分炎瘴地，朝衣犹惹御炉烟。",
      "莲塘小饮香随艇，月榭高吟水压天。",
      "锦字莫嫌归路远，华夷一统太平年。"
    ]
  },
  {
    "volume": 766,
    "sequence": 65,
    "title": "到郡后有寄",
    "author": "刘兼",
    "content": [
      "蜀路新修尽坦平，交亲深幸再逢迎。",
      "正当返袂思乡国，却似归家见弟兄。",
      "沾泽只惭尧綍重，溯流还喜范舟轻。",
      "欲将感恋裁书旨，多少鱼笺写得成。"
    ]
  },
  {
    "volume": 766,
    "sequence": 66,
    "title": "长春节",
    "author": "刘兼",
    "content": [
      "圣朝佳节遇长春，跪捧金炉祝又焚。",
      "宝藏发来天地秀，兵戈销后帝皇尊。",
      "太平基址千年永，混一车书万古存。",
      "更有馨香满芳槛，和风迟日在兰荪。"
    ]
  },
  {
    "volume": 766,
    "sequence": 67,
    "title": "登郡楼书事",
    "author": "刘兼",
    "content": [
      "偶奉纶书莅旭川，郡楼嘉致尽依然。",
      "松奇支鸟道云藏寺，月满渔舟水浸天。",
      "望帝古祠花簇簇，锦城归路草芊芊。",
      "有时倚槛垂双袂，故国风光似眼前。"
    ]
  },
  {
    "volume": 766,
    "sequence": 68,
    "title": "旭川祁宰思家而卒，因述意呈秦川知己",
    "author": "刘兼",
    "content": [
      "岁稔民康绝讼论，政成公暇自由身。",
      "朝看五马闲如社，夜拥双姬暖似春。",
      "家计不忧凭冢子，官资无愧是朝臣。",
      "岂同龌龊祁员外，至死悲凉一妇人。"
    ]
  },
  {
    "volume": 766,
    "sequence": 69,
    "title": "登郡楼书怀",
    "author": "刘兼",
    "content": [
      "烟雨楼台渐晦冥，锦江澄碧浪花平。",
      "卞和未雪荆山耻，庄舄空伤越国情。",
      "天际寂寥无雁下，云端依约有僧行。",
      "登高欲继离骚咏，魂断愁深写不成。",
      "边郡荒凉悲且歌，故园迢递隔烟波。",
      "琴声背俗终如是，剑气冲星又若何。",
      "朝客渐通书信少，钓舟频引梦魂多。",
      "北山更有移文者，白首无尘归去么。",
      "莫嗔阮氏哭途穷，万代深沈恨亦同。",
      "瑞玉岂知将抵鹊，铅刀何事却屠龙。",
      "九夷欲适嗟吾道，五柳终归效古风。",
      "独倚郡楼无限意，满江烟雨正冥濛。"
    ]
  },
  {
    "volume": 766,
    "sequence": 70,
    "title": "偶闻官吏举请，辄有一篇寄从弟舍人",
    "author": "刘兼",
    "content": [
      "官吏潜陈借寇词，宦情乡梦两相违。",
      "青城锦水无心住，紫阁莲峰有意归。",
      "张翰鲈鱼因醉忆，孟光书信近春稀。",
      "黄茅瘴色看看起，贪者犹疑别是机。"
    ]
  },
  {
    "volume": 766,
    "sequence": 71,
    "title": "诫是非",
    "author": "刘兼",
    "content": [
      "巧舌如簧总莫听，是非多自爱憎生。",
      "三人告母虽投杼，百犬闻风只吠声。",
      "辨玉且宽和氏罪，诬金须认不疑情。",
      "因思畴昔游谈者，六国交驰亦受烹。"
    ]
  },
  {
    "volume": 766,
    "sequence": 72,
    "title": "简竖儒",
    "author": "刘兼",
    "content": [
      "蹄涔岂信有沧浪，萤火何堪并太阳。",
      "渊奥未曾探禹穴，矜夸便拟越丘墙。",
      "小巫神气终须怯，下里音声必不长。",
      "近日冰壶多晦昧，虎皮羊质也观光。"
    ]
  },
  {
    "volume": 766,
    "sequence": 73,
    "title": "贻诸学童",
    "author": "刘兼",
    "content": [
      "横经叉手步还趋，积善方知庆有余。",
      "五个小雏离学院，一行新雁入贫居。",
      "攘羊告罪言何直，舐犊牵情理岂虚。",
      "劝汝立身须苦志，月中丹桂自扶疏。"
    ]
  }
]