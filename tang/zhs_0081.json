[
  {
    "volume": 81,
    "sequence": 1,
    "title": "长信宫中树",
    "author": "乔知之",
    "content": [
      "婀娜当轩树，莑茸倚兰殿。",
      "叶艳九春华，香摇五明扇。",
      "馀花鸟弄尽，新叶虫书遍。",
      "零落心自知，芳菲君不见。"
    ]
  },
  {
    "volume": 81,
    "sequence": 2,
    "title": "下山逢故夫",
    "author": "乔知之",
    "content": [
      "妾身本薄命，轻弃城南隅。",
      "庭前厌芍药，山上采蘼芜。",
      "春风罥纨袖，零露湿罗襦。",
      "羞将憔悴日，提笼逢故夫。"
    ]
  },
  {
    "volume": 81,
    "sequence": 3,
    "title": "巫山高",
    "author": "乔知之",
    "content": [
      "巫山十二峰，参差互隐见。",
      "浔阳几千里，周览忽已遍。",
      "想像神女姿，摘芳共珍荐。",
      "楚云何逶迤，红树日葱蒨。",
      "楚云没湘源，红树断荆门。",
      "郢路不可见，况复夜闻猿。"
    ]
  },
  {
    "volume": 81,
    "sequence": 4,
    "title": "弃妾篇",
    "author": "乔知之",
    "content": [
      "妾本丛台右，君在雁门陲。",
      "悠悠淇水曲，彩燕入桑枝。",
      "不因媒结好，本以容相知。",
      "容谢君应去，情移会有离。",
      "还君结缕带，归妾织成诗。",
      "此物虽轻贱，不用使人嗤。"
    ]
  },
  {
    "volume": 81,
    "sequence": 5,
    "title": "苦寒行",
    "author": "乔知之",
    "content": [
      "胡天夜清迥，孤云独飘飏。",
      "遥裔出雁关，逶迤含晶光。",
      "阴陵久裴回，幽都无多阳。",
      "初寒冻巨海，杀气流大荒。",
      "朔马饮寒冰，行子履胡霜。",
      "路有从役倦，卧死黄沙场。",
      "羁旅因相依，恸之泪沾裳。",
      "由来从军行，赏存不赏亡。",
      "亡者诚已矣，徒令存者伤。"
    ]
  },
  {
    "volume": 81,
    "sequence": 6,
    "title": "从军行（一作秋闺）",
    "author": "乔知之",
    "content": [
      "南庭结白露，北风扫黄叶。",
      "此时鸿雁来，惊鸣催思妾。",
      "曲房理针线，平砧捣文练。",
      "鸳绮裁易成，龙乡信难见。",
      "窈窕九重闺，寂寞十年啼。",
      "纱窗白云宿，罗幌月光栖。",
      "云月隐微微，夜上流黄机。",
      "玉霜冻珠履，金吹薄罗衣。",
      "汉家已得地，君去将何事。",
      "宛转结蚕书，寂寥无雁使。",
      "生平荷恩信，本为荣华进。",
      "况复落红颜，蝉声催绿鬓。"
    ]
  },
  {
    "volume": 81,
    "sequence": 7,
    "title": "拟古赠陈子昂",
    "author": "乔知之",
    "content": [
      "惸惸孤形影，悄悄独游心。",
      "以此从王事，常与子同衾。",
      "别离三河间，征战二庭深。",
      "胡天夜雨霜，胡雁晨南翔。",
      "节物感离居，同衾违故乡。",
      "南归日将远，北方尚蓬飘。",
      "孟秋七月时，相送出外郊。",
      "海风吹凉木，边声响梢梢。",
      "勤役千万里，将临五十年。",
      "心事为谁道，抽琴歌坐筵。",
      "一弹再三叹，宾御泪潺湲。",
      "送君竟此曲，从兹长绝弦。"
    ]
  },
  {
    "volume": 81,
    "sequence": 8,
    "title": "定情篇",
    "author": "乔知之",
    "content": [
      "共君结新婚，岁寒心未卜。",
      "相与游春园，各随情所逐。",
      "君爱菖蒲花，妾感苦寒竹。",
      "菖花多艳姿，寒竹有贞叶。",
      "此时妾比君，君心不如妾。",
      "簪玉步河堤，妖韶援绿荑。",
      "凫雁将子游，莺燕从双栖。",
      "君念春光好，妾向春光啼。",
      "君时不得意，弃妾还金闺。",
      "结言本同心，悲欢何未齐。",
      "怨咽前致辞，愿得申所悲。",
      "人间丈夫易，世路妇难为。",
      "始如经天月，终若流星驰。",
      "天月相终始，流星无定期。",
      "长信佳丽人，失意非蛾眉。",
      "庐江小吏妇，非关织作迟。",
      "本愿长相对，今已长相思。",
      "复有游宦子，结援从梁陈。",
      "燕居崇三朝，去来历九春。",
      "誓心妾终始，蚕桑奉所亲。",
      "归愿未克从，黄金赠路人。",
      "洁妇怀明义，从泛河之津。",
      "于今千万年，谁当问水滨。",
      "更忆娼家楼，夫婿事封侯。",
      "去时恩灼灼，去罢心悠悠。",
      "不怜妾岁晏，十载陇西头。",
      "以兹常惕惕，百虑恒盈积。",
      "由来共结褵，几人同匪石。",
      "故岁雕梁燕，双去今来只。",
      "今日玉庭梅，朝红暮成碧。",
      "碧荣始芬敷，黄叶已淅沥。",
      "何用念芳春，芳春有流易。",
      "何用重欢娱，欢娱俄戚戚。",
      "家本巫山阳，归去路何长。",
      "叙言情未尽，采菉已盈筐。",
      "桑榆日及景，物色盈高冈。",
      "下有碧流水，上有丹桂香。",
      "桂花不须折，碧流清且洁。",
      "赠君此芳菲，爱惠常不歇。",
      "赠君比潺湲，相思无断绝。",
      "妾有秦家镜，宝匣装珠玑。",
      "鉴来年二八，不记易阴晖。",
      "妾无光寂寂，委照影依依。",
      "今日持为赠，相识莫相违。"
    ]
  },
  {
    "volume": 81,
    "sequence": 9,
    "title": "绿珠篇",
    "author": "乔知之",
    "content": [
      "石家金谷重新声，明珠十斛买娉婷。",
      "此日可怜君自许，此时可喜得人情。",
      "君家闺阁不曾难，常将歌舞借人看。",
      "意气雄豪非分理，骄矜势力横相干。",
      "辞君去君终不忍，徒劳掩袂伤铅粉。",
      "百年离别在高楼，一旦红颜为君尽。"
    ]
  },
  {
    "volume": 81,
    "sequence": 10,
    "title": "和李侍郎古意（一作古意和李侍郎峤）",
    "author": "乔知之",
    "content": [
      "妾家巫山隔汉川，君度南庭向胡苑。",
      "高楼迢递想金天，河汉昭回更怆然。",
      "夜如何其夜未央，闲花照月愁洞房。",
      "自矜夫婿胜王昌，三十曾作侍中郎。",
      "一从流落戍渔阳，怀哉万恨结中肠。",
      "南山幂幂兔丝花，北陵青青女萝树。",
      "由来花叶同一根，今日枝条分两处。",
      "三星差池光照灼，北斗西指秋云薄。",
      "茎枯花谢枝憔悴，香销色尽花零落。",
      "美人长叹艳容萎，含情收取摧折枝。",
      "调丝独弹声未移，感君行坐星岁迟。",
      "闺中宛转今若斯，谁能为报征人知。"
    ]
  },
  {
    "volume": 81,
    "sequence": 11,
    "title": "倡女行",
    "author": "乔知之",
    "content": [
      "石榴酒，葡萄浆。",
      "兰桂芳，茱萸香。",
      "愿君驻金鞍，暂此共年芳。",
      "愿君解罗襦，一醉同匡床。",
      "文君正新寡，结念在歌倡。",
      "昨宵绮帐迎韩寿，今朝罗袖引潘郎。",
      "莫吹羌笛惊邻里，不用琵琶喧洞房。",
      "且歌新夜曲，莫弄楚明光。",
      "此曲怨且艳，哀音断人肠。"
    ]
  },
  {
    "volume": 81,
    "sequence": 12,
    "title": "羸骏篇",
    "author": "乔知之",
    "content": [
      "喷玉长鸣西北来，自言当代是龙媒。",
      "万里铁关行入贡，九重金阙为君开，蹀躞朝驰过上苑，走参走覃暝走发章台。",
      "玉勒金鞍荷装饰，路傍观者无穷极。",
      "小山桂树比权奇，上林桃花况颜色。",
      "忽闻天将出龙沙，汉主持将驾鼓车。",
      "去去山川劳日夜，遥遥关塞断烟霞。",
      "山川关塞十年征，汗血流离赴月营。",
      "肌肤销远道，膂力尽长城。",
      "长城日夕苦风霜，中有连年百战场。",
      "摇珂啮勒金羁尽，争锋足顿铁菱伤。",
      "垂耳罢轻赍，弃置在寒谿。",
      "大宛蒲海北，滇壑隽崖西。",
      "沙平留缓步，路远闇频嘶。",
      "从来力尽君须弃，何必寻途我已迷。",
      "岁岁年年奔远道，朝朝暮暮催疲老。",
      "扣冰晨饮黄河源，拂雪夜食天山草。",
      "楚水澶溪征战事，吴塞乌江辛苦地。",
      "持来报主不辞劳，宿昔立功非重利。",
      "丹心素节本无求，长鸣向君君不留。",
      "只应澶漫归田里，万里低昂任生死。",
      "君王倘若不见遗，白骨黄金犹可市。"
    ]
  },
  {
    "volume": 81,
    "sequence": 13,
    "title": "铜雀妓",
    "author": "乔知之",
    "content": [
      "金阁惜分香，铅华不重妆。",
      "空馀歌舞地，犹是为君王。",
      "哀弦调已绝，艳曲不须长。",
      "共看西陵暮，秋烟起白杨。"
    ]
  },
  {
    "volume": 81,
    "sequence": 14,
    "title": "侍宴应制得分字",
    "author": "乔知之",
    "content": [
      "紫禁肃晴氛，朱楼落晓云。",
      "豫游龙驾转，天乐凤箫闻。",
      "竹外仙亭出，花间辇路分。",
      "微臣一何幸，词赋奉明君。"
    ]
  },
  {
    "volume": 81,
    "sequence": 15,
    "title": "梨园亭子侍宴",
    "author": "乔知之",
    "content": [
      "年光陌上发，香辇禁中游。",
      "草绿鸳鸯殿，花红翡翠楼。",
      "天杯承露酌，仙管杂风流。",
      "今日陪欢豫，皇恩不可酬。"
    ]
  },
  {
    "volume": 81,
    "sequence": 16,
    "title": "和苏员外寓直",
    "author": "乔知之",
    "content": [
      "自昔重为郎，伊人练国章。",
      "三旬登建礼，五夜直明光。",
      "墨草尚书奏，衣飘侍御香。",
      "开轩竹气静，拂簟蕙风凉。",
      "晓漏离阊阖，鸣钟出未央。",
      "从来宿台上，天子贵文强。"
    ]
  },
  {
    "volume": 81,
    "sequence": 17,
    "title": "哭故人",
    "author": "乔知之",
    "content": [
      "生死久离居，凄凉历旧庐。",
      "叹兹三径断，不践十年馀。",
      "古木巢禽合，荒庭爱客疏。",
      "匣留弹罢剑，床积读残书。",
      "玉没终无像，兰言强问虚。",
      "平生不得意，泉路复何如。"
    ]
  },
  {
    "volume": 81,
    "sequence": 18,
    "title": "折杨柳",
    "author": "乔知之",
    "content": [
      "可怜濯濯春杨柳，攀折将来就纤手。",
      "妾容与此同盛衰，何必君恩能独久。"
    ]
  },
  {
    "volume": 81,
    "sequence": 19,
    "title": "人日登高",
    "author": "乔侃",
    "content": [
      "仆本多悲者，年来不悟春。",
      "登高一游目，始觉柳条新。",
      "杜陵犹识汉，桃源不辨秦。",
      "暂若升云雾，还似出嚣尘。",
      "赖得烟霞气，淹留攀桂人。"
    ]
  },
  {
    "volume": 81,
    "sequence": 20,
    "title": "出塞",
    "author": "乔备",
    "content": [
      "沙场三万里，猛将五千兵。",
      "旌断冰溪戍，笳吹铁关城。",
      "阴云暮下雪，寒日昼无晶。",
      "直为怀恩苦，谁知边塞情。"
    ]
  },
  {
    "volume": 81,
    "sequence": 21,
    "title": "长门怨",
    "author": "乔备",
    "content": [
      "秋入长门殿，木落洞房虚。",
      "妾思宵徒静，君恩日更疏。",
      "坠露清金阁，流萤点玉除。",
      "还将闺里恨，遥问马相如。"
    ]
  }
]