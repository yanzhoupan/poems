[
  {
    "volume": 103,
    "sequence": 1,
    "title": "奉和圣制立春日侍宴内殿出剪彩花应制",
    "author": "赵彦昭",
    "content": [
      "剪彩迎初候，攀条故写真。",
      "花随红意发，叶就绿情新。",
      "嫩色惊衔燕，轻香误采人。",
      "应为熏风拂，能令芳树春。"
    ]
  },
  {
    "volume": 103,
    "sequence": 2,
    "title": "奉和人日清晖阁宴群臣遇雪应制",
    "author": "赵彦昭",
    "content": [
      "出震乘东陆，凭高御北辰。",
      "祥云应早岁，瑞雪候初旬。",
      "庭树千花发，阶蓂七叶新。",
      "幸承今日宴，长寿万年春。"
    ]
  },
  {
    "volume": 103,
    "sequence": 3,
    "title": "奉和七夕两仪殿会宴应制",
    "author": "赵彦昭",
    "content": [
      "青女三秋节，黄姑七日期。",
      "星桥度玉珮，云阁掩罗帷。",
      "河气通仙掖，天文入睿词。",
      "今宵望灵汉，应得见蛾眉。"
    ]
  },
  {
    "volume": 103,
    "sequence": 4,
    "title": "奉和九日幸临渭亭登高应制",
    "author": "赵彦昭",
    "content": [
      "秋豫凝仙览，宸游转翠华。",
      "呼鹰下鸟路，戏马出龙沙。",
      "紫菊宜新寿，丹萸辟旧邪。",
      "须陪长久宴，岁岁奉吹花。"
    ]
  },
  {
    "volume": 103,
    "sequence": 5,
    "title": "奉和九月九日登慈恩寺浮屠应制",
    "author": "赵彦昭",
    "content": [
      "出豫乘秋节，登高陟梵宫。",
      "皇心满尘界，佛迹现虚空。",
      "日月宜长寿，人天得大通。",
      "喜闻题宝偈，受记莫由同。"
    ]
  },
  {
    "volume": 103,
    "sequence": 6,
    "title": "安乐公主移入新宅侍宴应制同用开字",
    "author": "赵彦昭",
    "content": [
      "云物中京晓，天人外馆开。",
      "飞桥象河汉，悬榜学蓬莱。",
      "北阙临仙槛，南山送寿杯。",
      "一窥轮奂毕，惭恧栋梁材。"
    ]
  },
  {
    "volume": 103,
    "sequence": 7,
    "title": "奉和送金城公主适西蕃应制（一作崔日用诗）",
    "author": "赵彦昭",
    "content": [
      "圣后经纶远，谋臣计画多。",
      "受降追汉策，筑馆许戎和。",
      "俗化乌孙垒，春生积石河。",
      "六龙今出饯，双鹤愿为歌。"
    ]
  },
  {
    "volume": 103,
    "sequence": 8,
    "title": "奉和圣制登骊山高顶寓目应制",
    "author": "赵彦昭",
    "content": [
      "皇情遍九垓，御辇驻昭回。",
      "路若随天转，人疑近日来。",
      "河看大禹凿，山见巨灵开。",
      "愿扈登封驾，常持荐寿杯。"
    ]
  },
  {
    "volume": 103,
    "sequence": 9,
    "title": "奉和幸白鹿观应制",
    "author": "赵彦昭",
    "content": [
      "云骖驱半景，星跸坐中天。",
      "国诞玄宗圣，家寻碧落仙。",
      "玉杯鸾荐寿，宝算鹤知年。",
      "一睹光华旦，欣承道德篇。"
    ]
  },
  {
    "volume": 103,
    "sequence": 10,
    "title": "哭仆射鄂公杨再思",
    "author": "赵彦昭",
    "content": [
      "两揆光天秩，三朝奉帝熙。",
      "何言集大鸟，忽此丧元龟。",
      "坐叹公槐落，行闻宰树悲。",
      "壑舟今已去，宁有济川期。"
    ]
  },
  {
    "volume": 103,
    "sequence": 11,
    "title": "人日侍宴大明宫应制",
    "author": "赵彦昭",
    "content": [
      "宝契无为属圣人，雕舆出幸玩芳辰。",
      "平楼半入南山雾，飞阁旁临东墅春。",
      "夹路秾花千树发，垂轩弱柳万条新。",
      "处处风光今日好，年年愿奉属车尘。"
    ]
  },
  {
    "volume": 103,
    "sequence": 12,
    "title": "奉和初春幸太平公主南庄应制",
    "author": "赵彦昭",
    "content": [
      "主第岩扃驾鹊桥，天门阊阖降鸾镳。",
      "历乱旌旗转云树，参差台榭入烟霄。",
      "林间花杂平阳舞，谷里莺和弄玉箫。",
      "已陪沁水追欢日，行奉茅山访道朝。"
    ]
  },
  {
    "volume": 103,
    "sequence": 13,
    "title": "奉和幸安乐公主山庄应制",
    "author": "赵彦昭",
    "content": [
      "六龙齐轸御朝曦，双鹢维舟下绿池。",
      "飞观仰看云外耸，浮桥直见海中移。",
      "灵泉巧凿天孙渚，孝笋能抽帝女枝。",
      "幸愿一生同草树，年年岁岁乐于斯。"
    ]
  },
  {
    "volume": 103,
    "sequence": 14,
    "title": "奉和幸大荐福寺（寺乃中宗旧宅）",
    "author": "赵彦昭",
    "content": [
      "宝地龙飞后，金身佛现时。",
      "千花开国界，万善累皇基。",
      "北阙承行幸，西园属住持。",
      "天衣拂旧石，王舍起新祠。",
      "刹凤迎雕辇，幡虹驻彩旗。",
      "洞沾小雨润，窃仰大风诗。"
    ]
  },
  {
    "volume": 103,
    "sequence": 15,
    "title": "奉和幸长安故城未央宫应制",
    "author": "赵彦昭",
    "content": [
      "夙驾移天跸，凭轩览汉都。",
      "寒烟收紫禁，春色绕黄图。",
      "旧史遗陈迹，前王失霸符。",
      "山河寸土尽，宫观尺椽无。",
      "崇高惟在德，壮丽岂为谟。",
      "茨室留皇鉴，熏歌盛有虞。"
    ]
  },
  {
    "volume": 103,
    "sequence": 16,
    "title": "奉和幸韦嗣立山庄侍燕应制",
    "author": "赵彦昭",
    "content": [
      "贤族唯题里，儒门但署乡。",
      "何如表岩洞，宸翰发辉光。",
      "地在兹山曲，家临郃水阳。",
      "六龙驻旌罕，四牡耀旂常。",
      "北斗临台座，东山入庙堂。",
      "天高羽翼近，主圣股肱良。",
      "野竹池亭气，村花涧谷香。",
      "纵然怀豹隐，空愧蹑鹓行。"
    ]
  },
  {
    "volume": 103,
    "sequence": 17,
    "title": "奉和元日赐群臣柏叶应制",
    "author": "赵彦昭",
    "content": [
      "器乏雕梁器，材非构厦材。",
      "但将千岁叶，常奉万年杯。"
    ]
  },
  {
    "volume": 103,
    "sequence": 18,
    "title": "苑中人日遇雪应制",
    "author": "赵彦昭",
    "content": [
      "始见青云干律吕，俄逢瑞雪应阳春。",
      "今日回看上林树，梅花柳絮一时新。"
    ]
  },
  {
    "volume": 103,
    "sequence": 19,
    "title": "奉和圣制幸韦嗣立山庄应制",
    "author": "赵彦昭",
    "content": [
      "廊庙心存岩壑中，銮舆瞩在灞城东。",
      "逍遥自在蒙庄子，汉主徒言河上公。"
    ]
  },
  {
    "volume": 103,
    "sequence": 20,
    "title": "秋朝木芙蓉",
    "author": "赵彦昭",
    "content": [
      "水面芙蓉秋已衰，繁条偏是著花迟。",
      "平明露滴垂红脸，似有朝愁暮落时。"
    ]
  },
  {
    "volume": 103,
    "sequence": 21,
    "title": "侍宴桃花园咏桃花应制",
    "author": "赵彦昭",
    "content": [
      "红萼竞燃春苑曙，粉茸新吐御筵开。",
      "长年愿奉西王母，近侍惭无东朔才。"
    ]
  }
]