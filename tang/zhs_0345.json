[
  {
    "volume": 345,
    "sequence": 1,
    "title": "郓州谿堂诗",
    "author": "韩愈",
    "content": [
      "帝奠九廛，有叶有年。",
      "有荒不条，河岱之间。",
      "及我宪考，一收正之。",
      "视邦选侯，以公来尸。",
      "公来尸之，人始未信。",
      "公不饮食，以训以徇。",
      "孰饥无食，孰呻孰叹。",
      "孰冤不问，不得分愿。",
      "孰为邦蟊，节根之螟。",
      "羊很狼贪，以口覆城。",
      "吹之喣之，摩手拊之。",
      "箴之石之，膊而磔之。",
      "凡公四封，既富以强。",
      "谓公吾父，孰违公令。",
      "可以师征，不宁守邦。",
      "公作谿堂。",
      "播播流水。",
      "浅有蒲莲，深有葭苇。",
      "公以宾燕，其鼓骇骇。",
      "公燕谿堂，宾校醉饱。",
      "流有跳鱼，岸有集鸟。",
      "既歌以舞，其鼓考考。",
      "公在谿堂，公御琴瑟。",
      "公暨宾赞，稽经诹律。",
      "施用不差，人用不屈。",
      "谿有蘋苽，有龟有鱼。",
      "公在中流，右诗左书。",
      "无我斁遗，此邦是庥。"
    ]
  },
  {
    "volume": 345,
    "sequence": 2,
    "title": "送张道士",
    "author": "韩愈",
    "content": [
      "大匠无弃材，寻尺各有施。",
      "况当营都邑，杞梓用不疑。",
      "张侯嵩高来，面有熊豹姿。",
      "开口论利害，剑锋白差差。",
      "恨无一尺捶，为国苔羌夷。",
      "诣阙三上书，臣非黄冠师。",
      "臣有胆与气，不忍死茅茨。",
      "又不媚笑语，不能伴儿嬉。",
      "乃著道士服，众人莫臣知。",
      "臣有平贼策，狂童不难治。",
      "其言简且要，陛下幸听之。",
      "天空日月高，下照理不遗。",
      "或是章奏繁，裁择未及斯。",
      "宁当不俟报，归袖风披披。",
      "答我事不尔，吾亲属吾思。",
      "昨宵梦倚门，手取连环持。",
      "今日有书至，又言归何时。",
      "霜天熟柿栗，收拾不可迟。",
      "岭北梁可构，寒鱼下清伊。",
      "既非公家用，且复还其私。",
      "从容进退间，无一不合宜。",
      "时有利不利，虽贤欲奚为。",
      "但当励前操，富贵非公谁。"
    ]
  },
  {
    "volume": 345,
    "sequence": 3,
    "title": "送郑十校理得洛字",
    "author": "韩愈",
    "content": [
      "相公倦台鼎，分正新邑洛。",
      "才子富文华，校雠天禄阁。",
      "寿觞佳节过，归骑春衫薄。",
      "鸟哢正交加，杨花共纷泊。",
      "亲交谁不羡，去去翔寥廓。"
    ]
  },
  {
    "volume": 345,
    "sequence": 4,
    "title": "送陆歙州傪",
    "author": "韩愈",
    "content": [
      "我衣之华兮，我佩之光。",
      "陆君之去兮，谁与翱翔。",
      "敛此大惠兮，施于一州。",
      "今其去矣，胡不为留。",
      "我作此诗，歌于远道。",
      "无疾其驱，天子有诏。"
    ]
  },
  {
    "volume": 345,
    "sequence": 5,
    "title": "送汴州监军俱文珍",
    "author": "韩愈",
    "content": [
      "奉使羌池静，临戎汴水安。",
      "冲天鹏翅阔，报国剑铓寒。",
      "晓日驱征骑，春风咏采兰。",
      "谁言臣子道，忠孝两全难。"
    ]
  },
  {
    "volume": 345,
    "sequence": 6,
    "title": "赠崔立之（以下十五首见《外集》）",
    "author": "韩愈",
    "content": [
      "昔年十日雨，子桑苦寒饥。",
      "哀歌坐空室，不怨但自悲。",
      "其友名子舆，忽然忧且思。",
      "搴裳触泥水，裹饭往食之。",
      "入门相对语，天命良不疑。",
      "好事漆园吏，书之存雄词。",
      "千年事已远，二字情可推。",
      "我读此篇日，正当寒雪时。",
      "吾身固已困，吾友复何为。",
      "薄粥不足裹，深泥谅难驰。",
      "曾无子舆事，空赋子桑诗。"
    ]
  },
  {
    "volume": 345,
    "sequence": 7,
    "title": "海水",
    "author": "韩愈",
    "content": [
      "海水非不广，邓林岂无枝。",
      "风波一荡薄，鱼鸟不可依。",
      "海水饶大波，邓林多惊风。",
      "岂无鱼与鸟，巨细各不同。",
      "海有吞舟鲸，邓有垂天鹏。",
      "苟非鳞羽大，荡薄不可能。",
      "我鳞不盈寸，我羽不盈尺。",
      "一木有余阴，一泉有馀泽。",
      "我将辞海水，濯鳞清冷池。",
      "我将辞邓林，刷羽蒙笼枝。",
      "海水非爱广，邓林非爱枝。",
      "风波亦常事，鳞鱼自不宜。",
      "我鳞日已大，我羽日已修。",
      "风波无所苦，还作鲸鹏游。"
    ]
  },
  {
    "volume": 345,
    "sequence": 8,
    "title": "赠河阳李大夫（李芃，河阳节度使）",
    "author": "韩愈",
    "content": [
      "四海失巢穴，两都困尘埃。",
      "感恩由未报，惆怅空一来。",
      "裘破气不暖，马羸鸣且哀。",
      "主人情更重，空使剑锋摧。"
    ]
  },
  {
    "volume": 345,
    "sequence": 9,
    "title": "苦寒歌",
    "author": "韩愈",
    "content": [
      "黄昏苦寒歌，夜半不能休。",
      "岂不有阳春，节岁聿其周，君何爱重裘。",
      "兼味养大贤，冰食葛制神所怜。",
      "填窗塞户慎勿出，暄风暖景明年日。"
    ]
  },
  {
    "volume": 345,
    "sequence": 10,
    "title": "芍药歌（一本作王司马红芍药歌）",
    "author": "韩愈",
    "content": [
      "丈人庭中开好花，更无凡木争春华。",
      "翠茎红蕊天力与，此恩不属黄钟家。",
      "温馨熟美鲜香起，似笑无言习君子。",
      "霜刀翦汝天女劳，何事低头学桃李。",
      "娇痴婢子无灵性，竞挽春衫来此并。",
      "欲将双颊一睎红，绿窗磨遍青铜镜。",
      "一尊春酒甘若饴，丈人此乐无人知。",
      "花前醉倒歌者谁，楚狂小子韩退之。"
    ]
  },
  {
    "volume": 345,
    "sequence": 11,
    "title": "赠徐州族侄（以下十三首见《遗集》）",
    "author": "韩愈",
    "content": [
      "我年十八九，壮气起胸中。",
      "作书献云阙，辞家逐秋蓬。",
      "岁时易迁次，身命多厄穷。",
      "一名虽云就，片禄不足充。",
      "今者复何事，卑栖寄徐戎。",
      "萧条资用尽，濩落门巷空。",
      "朝眠未能起，远怀方郁悰。",
      "击门者谁子，问言乃吾宗。",
      "自云有奇术，探妙知天工。",
      "既往怅何及，将来喜还通。",
      "期我语非佞，当为佐时雍。"
    ]
  },
  {
    "volume": 345,
    "sequence": 12,
    "title": "嘲鼾睡",
    "author": "韩愈",
    "content": [
      "澹师昼睡时，声气一何猥。",
      "顽飙吹肥脂，坑谷相嵬磊。",
      "雄哮乍咽绝，每发壮益倍。",
      "有如阿鼻尸，长唤忍众罪。",
      "马牛惊不食，百鬼聚相待。",
      "木枕十字裂，镜面生痱癗。",
      "铁佛闻皱眉，石人战摇腿。",
      "孰云天地仁，吾欲责真宰。",
      "幽寻虱搜耳，猛作涛翻海。",
      "太阳不忍明，飞御皆惰怠。",
      "乍如彭与黥，呼冤受菹醢。",
      "又如圈中虎，号疮兼吼馁。",
      "虽令伶伦吹，苦韵难可改。",
      "虽令巫咸招，魂爽难复在。",
      "何山有灵药，疗此愿与采。",
      "澹公坐卧时，长睡无不稳。",
      "吾尝闻其声，深虑五藏损。",
      "黄河弄濆薄，梗涩连拙鲧。",
      "南帝初奋槌，凿窍泄混沌。",
      "迥然忽长引，万丈不可忖。",
      "谓言绝于斯，继出方衮衮。",
      "幽幽寸喉中，草木森苯尊。",
      "盗贼虽狡狯，亡魂敢窥阃。",
      "鸿蒙总合杂，诡谲骋戾很。",
      "乍如斗呶呶，忽若怨恳恳。",
      "赋形苦不同，无路寻根本。",
      "何能堙其源，惟有土一畚。"
    ]
  },
  {
    "volume": 345,
    "sequence": 13,
    "title": "昼月",
    "author": "韩愈",
    "content": [
      "玉碗不磨著泥土，青天孔出白石补。",
      "兔入臼藏蛙缩肚，桂树枯株女闭户。",
      "阴为阳羞固自古，嗟汝下民或敢侮，戏嘲盗视汝目瞽。"
    ]
  },
  {
    "volume": 345,
    "sequence": 14,
    "title": "赠张徐州莫辞酒",
    "author": "韩愈",
    "content": [
      "莫辞酒，此会固难同。",
      "请看女工机上帛，半作军人旗上红。",
      "莫辞酒，谁为君王之爪牙？",
      "春雷三月不作响，战士岂得来还家。"
    ]
  },
  {
    "volume": 345,
    "sequence": 15,
    "title": "辞唱歌",
    "author": "韩愈",
    "content": [
      "抑逼教唱歌，不解看艳词。",
      "坐中把酒人，岂有欢乐姿。",
      "幸有伶者妇，腰身如柳枝。",
      "但令送君酒，如醉如憨痴。",
      "声自肉中出，使人能逶随。",
      "复遣悭吝者，赠金不皱眉。",
      "岂有长直夫，喉中声雌雌。",
      "君心岂无耻，君岂是女儿。",
      "君教发直言，大声无休时。",
      "君教哭古恨，不肯复吞悲。",
      "乍可阻君意，艳歌难可为。"
    ]
  },
  {
    "volume": 345,
    "sequence": 16,
    "title": "知音者诚希",
    "author": "韩愈",
    "content": [
      "知音者诚希，念子不能别。",
      "行行天未晓，携酒踏明月。"
    ]
  },
  {
    "volume": 345,
    "sequence": 17,
    "title": "同窦、韦寻刘尊师不遇（三字为韵，愈分得寻字）",
    "author": "韩愈",
    "content": [
      "秦客何年驻，仙源此地深。",
      "还随蹑凫骑，来访驭风襟。",
      "院闭青霞入，松高老鹤寻。",
      "犹疑隐形坐，敢起窃桃心。"
    ]
  },
  {
    "volume": 345,
    "sequence": 18,
    "title": "春雪",
    "author": "韩愈",
    "content": [
      "片片驱鸿急，纷纷逐吹斜。",
      "到江还作水，著树渐成花。",
      "越喜飞排瘴，胡愁厚盖砂。",
      "兼云封洞口，助月照天涯。",
      "暝见迷巢鸟，朝逢失辙车。",
      "呈丰尽相贺，宁止力耕家。"
    ]
  },
  {
    "volume": 345,
    "sequence": 19,
    "title": "酬蓝田崔丞立之咏雪见寄",
    "author": "韩愈",
    "content": [
      "京城数尺雪，寒气倍常年。",
      "泯泯都无地，茫茫岂是天。",
      "崩奔惊乱射，挥霍讶相缠。",
      "不觉侵堂陛，方应折屋椽。",
      "出门愁落道，上马恐平鞯。",
      "朝鼓矜凌起，山斋酩酊眠。",
      "吾方嗟此役，君乃咏其妍。",
      "冰玉清颜隔，波涛盛句传。",
      "朝飧思共饭，夜宿忆同毡。",
      "举目无非白，雄文乃独玄。"
    ]
  },
  {
    "volume": 345,
    "sequence": 20,
    "title": "潭州泊船呈诸公",
    "author": "韩愈",
    "content": [
      "夜寒眠半觉，鼓笛闹嘈嘈。",
      "暗浪舂楼堞，惊风破竹篙。",
      "主人看使范，客子读离骚。",
      "闻道松醪贱，何须吝错刀。"
    ]
  },
  {
    "volume": 345,
    "sequence": 21,
    "title": "饮城南道边古墓上逢中丞过赠礼部卫员外少室张道士",
    "author": "韩愈",
    "content": [
      "偶上城南土骨堆，共倾春酒三五杯。",
      "为逢桃树相料理，不觉中丞喝道来。"
    ]
  },
  {
    "volume": 345,
    "sequence": 22,
    "title": "池上絮",
    "author": "韩愈",
    "content": [
      "池上无风有落晖，杨花晴后自飞飞。",
      "为将纤质凌清镜，湿却无穷不得归。"
    ]
  },
  {
    "volume": 345,
    "sequence": 23,
    "title": "赠贾岛（以下二首见《万首绝句》）",
    "author": "韩愈",
    "content": [
      "孟郊死葬北邙山，从此风云得暂闲。",
      "天恐文章浑断绝，更生贾岛著人间。"
    ]
  },
  {
    "volume": 345,
    "sequence": 24,
    "title": "赠译经僧",
    "author": "韩愈",
    "content": [
      "万里休言道路赊，有谁教汝度流沙。",
      "只今中国方多事，不用无端更乱华。"
    ]
  }
]