[
  {
    "volume": 548,
    "sequence": 1,
    "title": "镊白曲",
    "author": "薛逢",
    "content": [
      "去年镊白鬓，镜里犹堪认年少。",
      "今年镊白发，两眼昏昏手战跳。",
      "满酌浓酹假颜色，颜色不扬翻自笑。",
      "少年曾读古人书，本期独善安有余。",
      "虽盖长安一片瓦，未遑卒岁容宁居。",
      "前年依亚成都府，月请俸缗六十五。",
      "妻儿骨肉愁欲来，偏梁阁道归得否？",
      "长安六月尘亘天，池塘鼎沸林欲燃。",
      "合家恸哭出门送，独驱匹马陵山巅。",
      "到官只是推诚信，终日兢兢幸无吝。",
      "丞相知怜为小心，忽然奏佩专城印。",
      "专城俸入一倍多，况兼职禄霜峨峨。",
      "山妻稚女悉迎到，时列绿樽酣酒歌。",
      "醉来便向樽前倒，风月满头丝皓皓。",
      "虽然减得阖门忧，又加去国五年老。",
      "五年老，知奈何？",
      "来日少，去日多。",
      "金锤锤碎黄金镊，更唱樽前老去歌。"
    ]
  },
  {
    "volume": 548,
    "sequence": 2,
    "title": "君不见",
    "author": "薛逢",
    "content": [
      "君不见，马侍中，气吞河朔称英雄；",
      "君不见，韦太尉，二十年前镇蜀地。",
      "一朝冥漠归下泉，功业声名两憔悴。",
      "奉诚园里蒿棘生，长兴街南沙路平。",
      "当时带砺在何处，今日子孙无地耕。",
      "或闻羁旅甘常调，簿尉文参各天表。",
      "清明纵便天使来，一把纸钱风树杪。",
      "碑文半缺碑堂摧，祁连冢象狐兔开。",
      "野花似雪落何处，棠梨树下香风来。",
      "马侍中，韦太尉，盛去衰来片时事。",
      "人生倏忽一梦中，何必深深固权位！"
    ]
  },
  {
    "volume": 548,
    "sequence": 3,
    "title": "老去也",
    "author": "薛逢",
    "content": [
      "惆怅人生不满百，一事无成头雪白。",
      "回看幼累与老妻，俱是途中远行客。",
      "匣中旧镜照胆明，昔曾见我髭未生。",
      "朝巾暮栉不自省，老皮皴皱文纵横。",
      "合掌髻子蒜许大，此日方知非是我。",
      "暗数七旬能几何，不觉中肠热如火。",
      "老去也，争奈何？",
      "敲酒盏，唱短歌。",
      "短歌未竟日已没，月映西南庭树柯。"
    ]
  },
  {
    "volume": 548,
    "sequence": 4,
    "title": "追昔行",
    "author": "薛逢",
    "content": [
      "朝光如飞犹尚可，暮更如箭不容卧。",
      "犍为穿城更漏频，一一皆从枕边过。",
      "一夕凡几更，一更凡几声。",
      "青春枉向镜中老，白发虚从愁里生。",
      "曾窥帝里东邻女，自比桃花镜中许。",
      "一朝嫁得征戍儿，荷戈千里防秋去。",
      "去时只作旦暮期，别后生死俱不知。",
      "风惊粉色入蝉鬓，愁送镜花潜堕枝。",
      "前年因出长安陌，见一女人头雪白。",
      "日中扶杖憩树阴，仿佛形容认相识。",
      "向予吁嗟还独语，曾与君家邻舍住。",
      "当时妾嫁与征人，几向墙头诮夫主。",
      "花开叶落何推迁，屈指数当三十年。",
      "眉头薤叶同枯叶，琴上朱弦成断弦。",
      "嫁时宝镜依然在，鹊影菱花满光彩。",
      "梦里长嗟离别多，愁中不觉颜容改。",
      "叹息人生能几何，喜君颜貌未蹉跎。",
      "因君下马重相顾，请奏青门肠断歌。"
    ]
  },
  {
    "volume": 548,
    "sequence": 5,
    "title": "醉春风",
    "author": "薛逢",
    "content": [
      "去年春似今年春，依旧野花愁杀人。",
      "犍为县里古城上，开是好花飞是尘。",
      "戏蝶狂蜂相往返，一枝花上声千万。",
      "时节先从暖处开，北枝未发南枝晚。",
      "江城太守须髯苍，忽然置酒开华堂。",
      "歌儿舞女亦随后，暂醉始知天地长。",
      "顷年曾作东周掾，同舍寻春屡开宴。",
      "斗门亭上柳如丝，洛水桥边月如练。",
      "洛阳风俗不禁街，骑马夜归香满怀。",
      "坐客争吟云碧句，美人醉赠珊瑚钗。",
      "日往月来何草草，今年又校三年老。",
      "槽中骏马不能骑，惆怅落花开满道。",
      "为报时人知不知，看花对酒定无疑。",
      "君看野外孤坟下，石羊石马是谁家？"
    ]
  },
  {
    "volume": 548,
    "sequence": 6,
    "title": "邻相反行",
    "author": "薛逢",
    "content": [
      "东家有儿年十五，只向田园独辛苦。",
      "夜开沟水绕稻田，晓叱耕牛垦塉土。",
      "西家有儿才弱龄，仪容清峭云鹤形。",
      "涉书猎史无早暮，坐期朱紫如拾青。",
      "东家西家两相诮，西儿笑东东又笑。",
      "西云养志与荣名，彼此相非不同调。",
      "东家自云虽苦辛，躬耕早暮及所亲。",
      "男舂女爨二十载，堂上未为衰老人。",
      "朝机暮织还充体，余者到兄还及弟。",
      "春秋伏腊长在家，不许妻奴暂违礼。",
      "尔今二十方读书，十年取第三十余。",
      "往来途路长离别，几人便得升公车。",
      "纵令得官身须老，衔恤终天向谁道？",
      "百年骨肉归下泉，万里枌榆长秋草。",
      "我今躬耕奉所天，耘锄刈获当少年。",
      "面上笑添今日喜，肩头薪续厨中烟。",
      "纵使此身头雪白，又有儿孙还稼穑。",
      "家藏一卷古孝经，世世相传皆得力。",
      "为报西家知不知，何须谩笑东家儿。",
      "生前不得供甘滑，殁后扬名徒尔为。"
    ]
  },
  {
    "volume": 548,
    "sequence": 7,
    "title": "灵台家兄古镜歌",
    "author": "薛逢",
    "content": [
      "一尺圆潭深黑色，篆文如丝人不识。",
      "耕夫云住赫连城，赫连城下亲耕得。",
      "镜上磨莹一月余，日中渐见菱花舒。",
      "金膏洗拭鉎涩尽，黑云吐出新蟾蜍。",
      "人言此是千年物，百鬼闻之形暗栗，玉匣曾经龙照来，岂宜更鉴农夫质。",
      "有时霹雳半夜惊，窗中飞电如晦明。",
      "盘龙鳞胀玉匣溢，牙爪触风时有声。",
      "耕夫不解珍灵异，翻惧赫连神作祟。",
      "十千卖与灵台兄，百丈灵湫坐中至。",
      "溢匣水色如玉倾，儿童不敢窥泓澄。",
      "寒光照人近不得，坐愁雷电湫中生。",
      "吾兄吾兄须爱惜，将来慎勿虚抛掷。",
      "兴云致雨会有时，莫遣红妆秽灵迹。"
    ]
  },
  {
    "volume": 548,
    "sequence": 8,
    "title": "观竞渡（一作刘禹锡诗，一作张建封诗）",
    "author": "薛逢",
    "content": [
      "三月三日天清明，杨花绕江啼晓莺。",
      "使君未出郡斋内，江上已闻齐和声。",
      "使君出时皆有引，马前已被红旗阵。",
      "两岸罗衣破鼻香，银钗照日如霜刃。",
      "鼓声三下红旗开，两龙跃出浮水来。",
      "擢影干波飞万剑，鼓声劈浪鸣千雷。",
      "雷声冲急波相近，两龙望标目如瞬。",
      "江上人呼霹雳声，竿头彩挂虹霓晕。",
      "前船抢水已得标，后船失势空挥桡。",
      "疮眉血首争不定，输岸一朋心似烧。",
      "只将标示输赢赏，两岸十舟五来往。",
      "须臾戏罢各东西，竟脱文身请书上。",
      "吾今细观竞渡儿，何殊当路权相持。",
      "不思得所各休去，会到摧舟折楫时。"
    ]
  },
  {
    "volume": 548,
    "sequence": 9,
    "title": "酬牛秀才登楼见示",
    "author": "薛逢",
    "content": [
      "旅馆再经秋，心烦懒上楼。",
      "年光同过隙，人事且随流。",
      "骨肉凭书问，乡关托梦游。",
      "所嗟山郡酒，倾尽只添忧。"
    ]
  },
  {
    "volume": 548,
    "sequence": 10,
    "title": "夏夜宴明月湖",
    "author": "薛逢",
    "content": [
      "夏夜宴南湖，琴觞兴不孤。",
      "月摇天上桂，星泛浦中珠。",
      "助照萤随舫，添盘笋迸厨。",
      "圣朝思静默，堪守谷中愚。"
    ]
  },
  {
    "volume": 548,
    "sequence": 11,
    "title": "大水",
    "author": "薛逢",
    "content": [
      "暴雨逐惊雷，从风忽骤来。",
      "浪驱三岛至，江拆二仪开。",
      "势恐圆枢折，声疑厚轴摧。",
      "冥心问元化，天眼几时回。"
    ]
  },
  {
    "volume": 548,
    "sequence": 12,
    "title": "席上酬东川严中丞叙旧见赠",
    "author": "薛逢",
    "content": [
      "昔记披云日，今逾二十年。",
      "声名俱是梦，恩旧半归泉。",
      "朱绂惭衰齿，红妆惨别筵。",
      "离歌正凄切，休更促危弦。"
    ]
  },
  {
    "volume": 548,
    "sequence": 13,
    "title": "禁火",
    "author": "薛逢",
    "content": [
      "日日冒烟尘，忽忽禁火辰。",
      "塞榆关水湿，边草贼回春。",
      "岁月伤风迈，疮痍念苦辛。",
      "沙中看白骨，肠断故乡人。"
    ]
  },
  {
    "volume": 548,
    "sequence": 14,
    "title": "咏柳",
    "author": "薛逢",
    "content": [
      "弱植惊风急自伤，暮来翻遣思悠扬。",
      "曾飘紫陌随高下，敢拂朱阑竞短长。",
      "萦砌乍飞还乍舞，扑池如雪又如霜。",
      "莫令岐路频攀折，渐拟垂阴到画堂。"
    ]
  },
  {
    "volume": 548,
    "sequence": 15,
    "title": "宫词",
    "author": "薛逢",
    "content": [
      "十二楼中尽晓妆，望仙楼上望君王。",
      "锁衔金兽连环冷，水滴铜龙昼漏长。",
      "云髻罢梳还对镜，罗衣欲换更添香。",
      "遥窥正殿帘开处，袍袴宫人扫御床。"
    ]
  },
  {
    "volume": 548,
    "sequence": 16,
    "title": "长安春日",
    "author": "薛逢",
    "content": [
      "穷途日日困泥沙，上苑年年好物华。",
      "荆棘不当车马道，管弦长奏绮罗家。",
      "王孙草上悠扬蝶，少女风前烂熳花。",
      "懒出任从游子笑，入门还是旧生涯。"
    ]
  },
  {
    "volume": 548,
    "sequence": 17,
    "title": "韦寿博书斋（一作温庭筠诗）",
    "author": "薛逢",
    "content": [
      "玄晏先生已白头，不随鹓鹭狎群鸥。",
      "元卿谢免开三径，平仲朝归卧一裘。",
      "醉后独知殷甲子，病来犹作晋春秋。",
      "尘缨未濯今如此，野水无情处处流。"
    ]
  },
  {
    "volume": 548,
    "sequence": 18,
    "title": "潼关河亭",
    "author": "薛逢",
    "content": [
      "重冈如抱岳如蹲，屈曲秦川势自尊。",
      "天地并功开帝宅，山河相湊束龙门。",
      "橹声呕轧中流渡，柳色微茫远岸村。",
      "满眼波涛终古事，年来惆怅与谁论。"
    ]
  },
  {
    "volume": 548,
    "sequence": 19,
    "title": "送衢州崔员外",
    "author": "薛逢",
    "content": [
      "笑分铜虎别京师，岭下山川想到时。",
      "红树暗藏殷浩宅，绿萝深覆偃王祠。",
      "风茅向暖抽书带，露竹迎风舞钓丝。",
      "休指岩西数归日，知君已负白云期。"
    ]
  },
  {
    "volume": 548,
    "sequence": 20,
    "title": "开元后乐",
    "author": "薛逢",
    "content": [
      "莫奏开元旧乐章，乐中歌曲断人肠。",
      "邠王玉笛三更咽，虢国金车十里香。",
      "一自犬戎生蓟北，便从征战老汾阳。",
      "中原骏马搜求尽，沙苑年来草又芳。"
    ]
  },
  {
    "volume": 548,
    "sequence": 21,
    "title": "汉武宫辞",
    "author": "薛逢",
    "content": [
      "汉武清斋夜筑坛，自斟明水醮仙官。",
      "殿前玉女移香案，云际金人捧露盘。",
      "绛节几时还入梦，碧桃何处更骖鸾。",
      "茂陵烟雨埋弓剑，石马无声蔓草寒。"
    ]
  },
  {
    "volume": 548,
    "sequence": 22,
    "title": "潼关驿亭",
    "author": "薛逢",
    "content": [
      "河上关门日日开，古今名利旋堪哀。",
      "终军壮节埋黄土，杨震丰碑翳绿苔。",
      "寸禄应知沾有分，一官常惧处非才。",
      "犹惊往岁同袍者，尚逐江东计吏来。"
    ]
  },
  {
    "volume": 548,
    "sequence": 23,
    "title": "五峰隐者",
    "author": "薛逢",
    "content": [
      "烟霞壁立水溶溶，路转崖回旦暮中。",
      "鸂鶒畏人沈涧月，山羊投石挂岩松。",
      "高斋既许陪云宿，晚稻何妨为客舂。",
      "今日见君嘉遁处，悔将名利役疏慵。"
    ]
  },
  {
    "volume": 548,
    "sequence": 24,
    "title": "上吏部崔相公",
    "author": "薛逢",
    "content": [
      "龙门曾共战惊澜，雷电浮云出浚湍。",
      "紫府有名同羽化，碧霄无路却泥蟠。",
      "公车未结王生袜，客路虚弹贡禹冠。",
      "今日垆锤任真宰，暂回风水不应难。"
    ]
  },
  {
    "volume": 548,
    "sequence": 25,
    "title": "送刘郎中牧杭州",
    "author": "薛逢",
    "content": [
      "一州横制浙江湾，台榭参差积翠间。",
      "楼下潮回沧海浪，枕边云起剡溪山。",
      "吴江水色连堤阔，越俗舂声隔岸还。",
      "圣代牧人无远近，好将能事济清闲。"
    ]
  },
  {
    "volume": 548,
    "sequence": 26,
    "title": "贫女吟",
    "author": "薛逢",
    "content": [
      "残妆满面泪阑干，几许幽情欲话难。",
      "云髻懒梳愁拆凤，翠蛾羞照恐惊鸾。",
      "南邻送女初鸣珮，北里迎妻已梦兰。",
      "惟有深闺憔悴质，年年长凭绣床看。"
    ]
  },
  {
    "volume": 548,
    "sequence": 27,
    "title": "夜宴观妓",
    "author": "薛逢",
    "content": [
      "灯火荧煌醉客豪，卷帘罗绮艳仙桃。",
      "纤腰怕束金蝉断，鬓发宜簪白燕高。",
      "愁傍翠蛾深八字，笑回丹脸利双刀。",
      "无因得荐阳台梦，愿拂余香到缊袍。"
    ]
  },
  {
    "volume": 548,
    "sequence": 28,
    "title": "送西川杜司空赴镇",
    "author": "薛逢",
    "content": [
      "黑眉玄发尚依然，紫绶金章五十年。",
      "三入凤池操国柄，八分龙节付兵权。",
      "东周城阙中天外，西蜀楼台落日边。",
      "莫遣洪垆旷真宰，九流人物待陶甄。"
    ]
  },
  {
    "volume": 548,
    "sequence": 29,
    "title": "长安夜雨",
    "author": "薛逢",
    "content": [
      "滞雨通宵又彻明，百忧如草雨中生。",
      "心关桂玉天难晓，运落风波梦亦惊。",
      "压树早鸦飞不散，到窗寒鼓湿无声。",
      "当年志气俱消尽，白发新添四五茎。"
    ]
  },
  {
    "volume": 548,
    "sequence": 30,
    "title": "猎骑",
    "author": "薛逢",
    "content": [
      "兵印长封入卫稀，碧空云尽早霜微。",
      "浐川桑落雕初下，渭曲禾收兔正肥。",
      "陌上管弦清似语，草头弓马疾如飞。",
      "岂知万里黄云戍，血迸金疮卧铁衣。"
    ]
  },
  {
    "volume": 548,
    "sequence": 31,
    "title": "金城宫",
    "author": "薛逢",
    "content": [
      "忆昔明皇初御天，玉舆频此驻神仙。",
      "龙盘藻井喷红艳，兽坐金床吐碧烟。",
      "云外笙歌岐薛醉，月中台榭后妃眠。",
      "自从戎马生河雒，深锁蓬莱一百年。"
    ]
  },
  {
    "volume": 548,
    "sequence": 32,
    "title": "惊秋",
    "author": "薛逢",
    "content": [
      "露竹风蝉昨夜秋，百年心事付东流。",
      "明霜义分成虚话，阜俗文章惜暗投。",
      "长笑李斯称溷鼠，每多庄叟喻牺牛。",
      "五湖烟水盈归梦，芦荻花中一钓舟。"
    ]
  },
  {
    "volume": 548,
    "sequence": 33,
    "title": "六街尘",
    "author": "薛逢",
    "content": [
      "六街尘起鼓冬冬，马足车轮在处通。",
      "百役并驱衣食内，四民长走路岐中。",
      "年光与物随流水，世事如花落晓风。",
      "名利到身无了日，不知今古旋成空。"
    ]
  },
  {
    "volume": 548,
    "sequence": 34,
    "title": "悼古",
    "author": "薛逢",
    "content": [
      "细推今古事堪愁，贵贱同归土一丘。",
      "汉武玉堂人岂在，石家金谷水空流。",
      "光阴自旦还将暮，草木从春又到秋。",
      "闲事与时俱不了，且将身暂醉乡游。"
    ]
  },
  {
    "volume": 548,
    "sequence": 35,
    "title": "九华观废月池（一作题昭华公主废池馆）",
    "author": "薛逢",
    "content": [
      "曾发箫声水槛前，夜蟾寒沼两婵娟。",
      "微波有恨终归海，明月无情却上天。",
      "白鸟带将林外雪，绿荷枯尽渚中莲。",
      "荣华不肯人间住，须读庄生第一篇。"
    ]
  },
  {
    "volume": 548,
    "sequence": 36,
    "title": "社日游开元观（时当水荒之后）",
    "author": "薛逢",
    "content": [
      "松柏当轩蔓桂篱，古坛衰草暮风吹。",
      "荒凉院宇无人到，寂寞烟霞只自知。",
      "浪渍法堂余像设，水存虚殿半科仪。",
      "因求天宝年中梦，故事分明载折碑。"
    ]
  },
  {
    "volume": 548,
    "sequence": 37,
    "title": "九日曲池游眺",
    "author": "薛逢",
    "content": [
      "陌上秋风动酒旗，江头丝竹竞相追。",
      "正当海晏河清日，便是修文偃武时。",
      "绣毂尽为行乐伴，艳歌皆属太平诗。",
      "微臣幸忝颁尧历，一望郊原惬所思。"
    ]
  },
  {
    "volume": 548,
    "sequence": 38,
    "title": "九日郡斋有感",
    "author": "薛逢",
    "content": [
      "白日贪长夜更长，百般无意更思量。",
      "三冬不见秦中雪，九日惟添鬓畔霜。",
      "霞泛水文沈暮色，树凌金气发秋光。",
      "楼前野菊无多少，一雨重开一番黄。"
    ]
  },
  {
    "volume": 548,
    "sequence": 39,
    "title": "九日嘉州发军亭即事",
    "author": "薛逢",
    "content": [
      "三江分注界平沙，何处云山是我家。",
      "舞鹤洲中翻白浪，掬金滩上折黄花。",
      "不愁故国归无日，却恨浮名苦有涯。",
      "向暮酒酣宾客散，水天狼藉变余霞。"
    ]
  },
  {
    "volume": 548,
    "sequence": 40,
    "title": "九日雨中言怀",
    "author": "薛逢",
    "content": [
      "糕果盈前益自愁，那堪风雨滞刀州。",
      "单床冷席他乡梦，紫樧黄花故国秋。",
      "万里音书何寂寂，百年生计甚悠悠。",
      "潜将满眼思家泪，洒寄长江东北流。"
    ]
  },
  {
    "volume": 548,
    "sequence": 41,
    "title": "题剑门先寄上西蜀杜司徒",
    "author": "薛逢",
    "content": [
      "峭壁横空限一隅，划开元气建洪枢。",
      "梯航百货通邦计，键闭诸蛮屏帝都。",
      "西蹙犬戎威北狄，南吞荆郢制东吴。",
      "千年管钥谁熔范，只自先天造化炉。"
    ]
  },
  {
    "volume": 548,
    "sequence": 42,
    "title": "八月初一驾幸延喜楼看冠带降戎",
    "author": "薛逢",
    "content": [
      "城头旭日照阑干，城下降戎彩仗攒。",
      "九陌尘埃千骑合，万方臣妾一声欢。",
      "楼台乍仰中天易，衣服初回左衽难。",
      "清水莫教波浪浊，从今赤岭属长安。"
    ]
  },
  {
    "volume": 548,
    "sequence": 43,
    "title": "送司徒相公赴阙",
    "author": "薛逢",
    "content": [
      "丞相衔恩赴阙时，锦城寒菊始离披。",
      "龙媒旧识朝天路，鸡树长虚入梦枝。",
      "十载殿廷连步武，两来庸蜀抚疲羸。",
      "莫愁中土无人识，自有明明圣主知。"
    ]
  },
  {
    "volume": 548,
    "sequence": 44,
    "title": "送灵州田尚书",
    "author": "薛逢",
    "content": [
      "阴风猎猎满旗竿，白草飕飕剑气攒。",
      "九姓羌浑随汉节，六州蕃落从戎鞍。",
      "霜中入塞雕弓硬，月下翻营玉帐寒。",
      "今日路傍谁不指，穰苴门户惯登坛。"
    ]
  },
  {
    "volume": 548,
    "sequence": 45,
    "title": "座中走笔送前萧使君",
    "author": "薛逢",
    "content": [
      "笙歌惨惨咽离筵，槐柳阴阴五月天。",
      "未学苏秦荣佩印，却思平子赋归田。",
      "芙蓉欲绽溪边蕊，杨柳初迷渡口烟。",
      "自笑无成今老大，送君垂泪郭门前。"
    ]
  },
  {
    "volume": 548,
    "sequence": 46,
    "title": "重送徐州李从事商隐",
    "author": "薛逢",
    "content": [
      "晓乘征骑带犀渠，醉别都门惨袂初。",
      "莲府望高秦御史，柳营官重汉尚书。",
      "斩蛇泽畔人烟晓，戏马台前树影疏。",
      "尺组挂身何用处，古来名利尽丘墟。"
    ]
  },
  {
    "volume": 548,
    "sequence": 47,
    "title": "醉中闻甘州",
    "author": "薛逢",
    "content": [
      "老听笙歌亦解愁，醉中因遣合甘州。",
      "行追赤岭千山外，坐想黄河一曲流。",
      "日暮岂堪征妇怨，路傍能结旅人愁。",
      "左绵刺史心先死，泪满朱弦催白头。"
    ]
  },
  {
    "volume": 548,
    "sequence": 48,
    "title": "北亭醉后叙旧赠东川陈书记",
    "author": "薛逢",
    "content": [
      "二十年前事尽空，半随波浪半随风。",
      "谋身喜断韩鸡尾，辱命羞携楚鹊笼。",
      "符竹谬分锦水外，妻孥犹隔散关东。",
      "临岐莫怪朱弦绝，曾是君家入爨桐。"
    ]
  },
  {
    "volume": 548,
    "sequence": 49,
    "title": "宣政殿前陪位观册顺宗宪宗皇帝尊号",
    "author": "薛逢",
    "content": [
      "楼头钟鼓递相催，曙色当衙晓仗开。",
      "孔雀扇分香案出，衮龙衣动册函来。",
      "金泥照耀传中旨，玉节从容引上台。",
      "盛礼永尊徽号毕，圣慈南面不胜哀。"
    ]
  },
  {
    "volume": 548,
    "sequence": 50,
    "title": "元日楼前观仗",
    "author": "薛逢",
    "content": [
      "千门曙色锁寒梅，五夜疏钟晓箭催。",
      "宝马占堤朝阙去，香车争路进名来。",
      "天临玉几班初合，日照金鸡仗欲回。",
      "更傍紫微瞻北斗，上林佳气满楼台。",
      "曈曈初日照楼台，漠漠祥云雉扇开。",
      "星驻冕旒三殿晓，云翻珠翠六宫来。",
      "山呼圣寿烟霞动，风转金章鸟兽回。",
      "欲识普恩无远近，万方欢忭一声雷。"
    ]
  },
  {
    "volume": 548,
    "sequence": 51,
    "title": "醉中看花因思去岁之任",
    "author": "薛逢",
    "content": [
      "去岁乘轺出上京，军机旦暮促前程。",
      "狂花野草途中恨，春月秋风剑外情。",
      "愁见瘴烟遮路色，厌闻溪水下滩声。",
      "不辞醉伴诸年少，羞对红妆白发生。"
    ]
  },
  {
    "volume": 548,
    "sequence": 52,
    "title": "题白马驿",
    "author": "薛逢",
    "content": [
      "晚麦芒干风似秋，旅人方作蜀门游。",
      "家林渐隔梁山远，客路长依汉水流。",
      "满壁存亡俱是梦，百年荣辱尽堪愁。",
      "胸中愤气文难遣，强指丰碑哭武侯。"
    ]
  },
  {
    "volume": 548,
    "sequence": 53,
    "title": "题筹笔驿",
    "author": "薛逢",
    "content": [
      "天地三分魏蜀吴，武侯倔起赞訏谟。",
      "身依豪杰倾心术，目对云山演阵图。",
      "赤伏运衰功莫就，皇纲力振命先徂。",
      "出师表上留遗恳，犹自千年激壮夫。"
    ]
  },
  {
    "volume": 548,
    "sequence": 54,
    "title": "贺杨收作相",
    "author": "薛逢",
    "content": [
      "阙下憧憧车马尘，沈浮相次宦游身。",
      "须知金印朝天客，同是沙堤避路人。",
      "威凤偶时因瑞圣，应龙无水谩通神。",
      "立门不是趋时客，始向穷途学问津。"
    ]
  },
  {
    "volume": 548,
    "sequence": 55,
    "title": "元日田家",
    "author": "薛逢",
    "content": [
      "南村晴雪北村梅，树里茅檐晓尽开。",
      "蛮榼出门儿妇去，乌龙迎路女郎来。",
      "相逢但祝新正寿，对举那愁暮景催。",
      "长笑士林因宦别，一官轻是十年回。"
    ]
  },
  {
    "volume": 548,
    "sequence": 56,
    "title": "送庆上人归湖州因寄道儒座主",
    "author": "薛逢",
    "content": [
      "上人今去白蘋洲，霅水苕溪我旧游。",
      "夜雨暗江渔火出，夕阳沈浦雁花收。",
      "闲听别鸟啼红树，醉看归僧棹碧流。",
      "若见儒公凭寄语，数茎霜鬓已惊秋。"
    ]
  },
  {
    "volume": 548,
    "sequence": 57,
    "title": "早发剡山（一作赵嘏诗）",
    "author": "薛逢",
    "content": [
      "正怀何谢俯长流，更览余封识嵊州。",
      "树色老依官舍晚，溪声凉傍客衣秋。",
      "南岩气爽横郛郭，天姥云晴拂寺楼。",
      "日暮不堪还上马，蓼花风起路悠悠。"
    ]
  },
  {
    "volume": 548,
    "sequence": 58,
    "title": "题春台观",
    "author": "薛逢",
    "content": [
      "殿前松柏晦苍苍，杏绕仙坛水绕廊。",
      "垂露额题精思院，博山炉袅降真香。",
      "苔侵古碣迷陈事，云到中峰失上方。",
      "便拟寻溪弄花去，洞天谁更待刘郎。"
    ]
  },
  {
    "volume": 548,
    "sequence": 59,
    "title": "春晚东园晓思",
    "author": "薛逢",
    "content": [
      "剑外春余日更长，东园留醉乐高张。",
      "松杉露滴无情泪，桃杏风飘不语香。",
      "莺恋叶深啼绿树，燕窥巢稳坐雕梁。",
      "也知留滞年华晚，争那樽前乐未央。"
    ]
  },
  {
    "volume": 548,
    "sequence": 60,
    "title": "芙蓉溪送前资州裴使君归京宁拜户部裴侍郎",
    "author": "薛逢",
    "content": [
      "桑柘林枯荞麦干，欲分离袂百忧攒。",
      "临溪莫话前途远，举酒须歌后会难。",
      "薄宦未甘霜发改，夹衣犹耐水风寒。",
      "遥知阮巷归宁日，几院儿童候马看。"
    ]
  },
  {
    "volume": 548,
    "sequence": 61,
    "title": "伏闻令公疾愈对见延英，因有贺诗远封投献",
    "author": "薛逢",
    "content": [
      "吉语云云海外传，令公疾愈起朝天。",
      "皇风再扇寰区内，人镜重开日月边。",
      "光启四门通寿域，深疏万顷溉情田。",
      "陪臣自讶迷津久，愿识方舟济巨川。"
    ]
  },
  {
    "volume": 548,
    "sequence": 62,
    "title": "题独孤处士村居",
    "author": "薛逢",
    "content": [
      "江上园庐荆作扉，男驱耕犊妇鸣机。",
      "林峦当户茑萝暗，桑柘绕村姜芋肥。",
      "几亩稻田还谓业，两间茆舍亦言归。",
      "何如一被风尘染，到老云云相是非。"
    ]
  },
  {
    "volume": 548,
    "sequence": 63,
    "title": "题上皇观",
    "author": "薛逢",
    "content": [
      "狂寇穷兵犯帝畿，上皇曾此振戎衣。",
      "门前卫士传清警，砌下奚官扫翠微。",
      "云驻寿宫三洞启，日回仙仗六龙归。",
      "当时丹凤衔书处，老柏苍苍已合围。"
    ]
  },
  {
    "volume": 548,
    "sequence": 64,
    "title": "奉和仆射相公送东川李支使归使府夏侯相公",
    "author": "薛逢",
    "content": [
      "两地交通布政和，上台深喜使星过。",
      "欢留白日千钟酒，调入青云一曲歌。",
      "寒柳翠添微雨重，腊梅香绽细枝多。",
      "平津万一言卑散，莫忘高松寄女萝。"
    ]
  },
  {
    "volume": 548,
    "sequence": 65,
    "title": "送封尚书节制兴元",
    "author": "薛逢",
    "content": [
      "大封茅土镇褒中，醉出都门杀气雄。",
      "陌上晚花迎虎节，马前新月学弯弓。",
      "珂临响涧声先合，旆到春山色更红。",
      "欲识真心报天子，满旗全是发生风。"
    ]
  },
  {
    "volume": 548,
    "sequence": 66,
    "title": "送西川梁常侍之新筑龙山城并锡赉两州刺史及部落酋长等",
    "author": "薛逢",
    "content": [
      "圣主忧夷貊，屯师剪束钦。",
      "皇家思眷祐，星使忽登临。",
      "用命期开国，违天必衅碪。",
      "化须均草树，恩不间飞沈。",
      "束马凌苍壁，扪萝上碧岑。",
      "瘴川风自热，剑阁气长阴。",
      "迅濑从天急，乔松入地深。",
      "仰观唯一径，俯瞰即千寻。",
      "水作新城带，山为故垒襟。",
      "东开洞君听，南辟纳蛮心。",
      "渥泽濡三部，衣冠化雨林。",
      "带文雕白玉，符理篆黄金。",
      "鸟道经邛僰，星缠过觜参。",
      "回轩如睿奖，休作苦辛吟。"
    ]
  },
  {
    "volume": 548,
    "sequence": 67,
    "title": "河满子",
    "author": "薛逢",
    "content": [
      "系马宫槐老，持杯店菊黄。",
      "故交今不见，流恨满川光。"
    ]
  },
  {
    "volume": 548,
    "sequence": 68,
    "title": "题黄花驿",
    "author": "薛逢",
    "content": [
      "孤戍迢迢蜀路长，鸟鸣山馆客思乡。",
      "更看绝顶烟霞外，数树岩花照夕阳。"
    ]
  },
  {
    "volume": 548,
    "sequence": 69,
    "title": "凉州词",
    "author": "薛逢",
    "content": [
      "昨夜蕃兵报国仇，沙州都护破凉州。",
      "黄河九曲今归汉，塞外纵横战血流。"
    ]
  },
  {
    "volume": 548,
    "sequence": 70,
    "title": "嘉陵江",
    "author": "薛逢",
    "content": [
      "备问嘉陵江水湄，百川东去尔西之。",
      "但教清浅源流在，天路朝宗会有期。"
    ]
  },
  {
    "volume": 548,
    "sequence": 71,
    "title": "观猎",
    "author": "薛逢",
    "content": [
      "马缩寒毛鹰落膘，角弓初暖箭新调。",
      "平原踏尽无禽出，竟日翻身望碧霄。"
    ]
  },
  {
    "volume": 548,
    "sequence": 72,
    "title": "狼烟",
    "author": "薛逢",
    "content": [
      "三道狼烟过碛来，受降城上探旗开。",
      "传声却报边无事，自是官军入抄回。"
    ]
  },
  {
    "volume": 548,
    "sequence": 73,
    "title": "侠少年",
    "author": "薛逢",
    "content": [
      "绿眼胡鹰踏锦鞲，五花骢马白貂裘。",
      "往来三市无人识，倒把金鞭上酒楼。"
    ]
  },
  {
    "volume": 548,
    "sequence": 74,
    "title": "感塞",
    "author": "薛逢",
    "content": [
      "满塞旌旗镇上游，各分天子一方忧。",
      "无因得见歌舒翰，可惜西山十八州。"
    ]
  },
  {
    "volume": 548,
    "sequence": 75,
    "title": "听曹刚弹琵琶",
    "author": "薛逢",
    "content": [
      "禁曲新翻下玉都，四弦掁触五音殊。",
      "不知天上弹多少，金凤衔花尾半无。"
    ]
  },
  {
    "volume": 548,
    "sequence": 76,
    "title": "定山寺",
    "author": "薛逢",
    "content": [
      "十里松萝映碧苔，一川晴色镜中开。",
      "遥闻上界翻经处，片片香云出院来。"
    ]
  },
  {
    "volume": 548,
    "sequence": 77,
    "title": "越王楼送高梓州入朝",
    "author": "薛逢",
    "content": [
      "乘递初登建外州，倾心喜事富人侯。",
      "让当游艺依仁日，便到攀辕卧辙秋。",
      "容听巴歌消子夜，许陪仙躅上危楼。",
      "欲知恨恋情深处，听取长江旦暮流。"
    ]
  },
  {
    "volume": 548,
    "sequence": 78,
    "title": "送李蕴赴郑州因献卢郎中（以下九首并见《赵嘏集》）",
    "author": "薛逢",
    "content": [
      "仆射陂西想到时，满川晴色见旌旗。",
      "马融闲卧笛声远，王粲醉吟楼影移。",
      "几日赋诗秋水寺，经年草诏白云司。",
      "唯君此去人多羡，却是恩深自不知。"
    ]
  },
  {
    "volume": 548,
    "sequence": 79,
    "title": "送裴评事",
    "author": "薛逢",
    "content": [
      "塞垣从事识兵机，只拟平戎不拟归。",
      "入夜笳声含白发，报秋榆叶落征衣。",
      "城临战垒黄云晚，马渡寒沙夕照微。",
      "此别不应书断绝，满天霜雪有鸿飞。"
    ]
  },
  {
    "volume": 548,
    "sequence": 80,
    "title": "送沈单作尉江都（一作许浑诗）",
    "author": "薛逢",
    "content": [
      "炀帝都城春水边，笙歌夜上木兰船。",
      "三千宫女自涂地，十万人家如洞天。",
      "焰焰花枝官舍晚，重重云影寺墙连。",
      "少年作尉须矜慎，莫向楼前坠马鞭。"
    ]
  },
  {
    "volume": 548,
    "sequence": 81,
    "title": "送薛耽先辈归谒汉南",
    "author": "薛逢",
    "content": [
      "云绕千峰驿路长，谢家联句待檀郎。",
      "手持碧落新攀桂，月在东轩旧选床。",
      "几日旌幢延骏马，到时冰玉动华堂。",
      "孔门多少风流处，不遣颜回识醉乡。"
    ]
  },
  {
    "volume": 548,
    "sequence": 82,
    "title": "送同年郑祥先辈归汉南（时恩门相公镇山南）",
    "author": "薛逢",
    "content": [
      "年来惊喜两心知，高处同攀次第枝。",
      "人倚绣屏闲赏夜，马嘶花径醉归时。",
      "声名本自文章得，藩溷曾劳笔砚随。",
      "家去恩门四千里，只应从此梦旌旗。"
    ]
  },
  {
    "volume": 548,
    "sequence": 83,
    "title": "李先辈擢第东归有赠送",
    "author": "薛逢",
    "content": [
      "金榜前头无是非，平人分得一枝归。",
      "正怜日暖云飘路，何处宴回风满衣。",
      "门掩长淮心更远，渡连芳草马如飞。",
      "茂陵自笑犹多病，空有书斋在翠微。"
    ]
  },
  {
    "volume": 548,
    "sequence": 84,
    "title": "送韩绛归淮南寄韩绰先辈",
    "author": "薛逢",
    "content": [
      "岛上花枝系钓船，隋家宫畔水连天。",
      "江帆自落鸟飞外，月观静依春色边。",
      "门巷草生车辙在，朝廷恩及雁行联。",
      "相逢且问昭州事，曾鼓庄盆对逝川。"
    ]
  },
  {
    "volume": 548,
    "sequence": 85,
    "title": "送卢缄归扬州",
    "author": "薛逢",
    "content": [
      "曾向雷塘寄掩扉，荀家灯火有余辉。",
      "关河日暮望空极，杨柳渡头人独归。",
      "隋苑荒台风袅袅，灞陵残雨梦依依。",
      "今年春色还相误，为我江边谢钓矶。"
    ]
  },
  {
    "volume": 548,
    "sequence": 86,
    "title": "送剡客",
    "author": "薛逢",
    "content": [
      "两重江外片帆斜，数里林塘绕一家。",
      "门掩右军余水石，路横诸谢旧烟霞。",
      "扁舟几处逢溪雪，长笛何人怨柳花。",
      "若到天台洞阳观，葛洪丹井在云涯。"
    ]
  },
  {
    "volume": 548,
    "sequence": 87,
    "title": "凉州词",
    "author": "薛逢",
    "content": [
      "千里东归客，无心忆旧游。",
      "挂帆游□水，高枕到青州。",
      "君住孤山下，烟深夜径长。",
      "辕门渡绿水，游苑绕垂杨。",
      "树发花如锦，莺啼柳若丝。",
      "更游欢宴地，愁见别离时。"
    ]
  },
  {
    "volume": 548,
    "sequence": 88,
    "title": "送萧俛相公归山（一作赵嘏诗）",
    "author": "薛逢",
    "content": [
      "眼前轩冕是鸿毛，天上人情谩自劳。",
      "脱却朝衣便东去，青云不及白云高。"
    ]
  },
  {
    "volume": 548,
    "sequence": 89,
    "title": "石膏枕",
    "author": "薛逢",
    "content": [
      "表里通明不假雕，冷于春雪白于瑶。",
      "朝来送在凉床上，只怕风吹日炙销。"
    ]
  },
  {
    "volume": 548,
    "sequence": 90,
    "title": "句",
    "author": "薛逢",
    "content": [
      "草荒留客院，泥卧喂生台。",
      "碧碎鸳鸯瓦，香埋菡萏垆。",
      "初日晖晖上彩旄。",
      "金鞍俯鞚尘开处，银镝离弦中处声。",
      "昨日鸿毛万钧重，今朝山岳一朝轻。"
    ]
  }
]