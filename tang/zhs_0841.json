[
  {
    "volume": 841,
    "sequence": 1,
    "title": "登祝融峰",
    "author": "齐己",
    "content": [
      "猿鸟共不到，我来身欲浮。",
      "四边空碧落，绝顶正清秋。",
      "宇宙知何极，华夷见细流。",
      "坛西独立久，白日转神州。"
    ]
  },
  {
    "volume": 841,
    "sequence": 2,
    "title": "寄贯休",
    "author": "齐己",
    "content": [
      "子美曾吟处，吾师复去吟。",
      "是何多胜地，销得二公心。",
      "锦水流春阔，峨嵋叠雪深。",
      "时逢蜀僧说，或道近游黔。"
    ]
  },
  {
    "volume": 841,
    "sequence": 3,
    "title": "送唐禀正字归萍川",
    "author": "齐己",
    "content": [
      "霜须芸阁吏，久掩白云扉。",
      "来谒元戎后，还骑病马归。",
      "烟村蔬饮淡，江驿雪泥肥。",
      "知到中林日，春风长涧薇。"
    ]
  },
  {
    "volume": 841,
    "sequence": 4,
    "title": "寄怀江西栖公",
    "author": "齐己",
    "content": [
      "龙沙为别日，庐阜得书年。",
      "不见来香社，相思绕白莲。",
      "江僧归海寺，楚路接吴烟。",
      "老病何堪说，扶羸寄此篇。"
    ]
  },
  {
    "volume": 841,
    "sequence": 5,
    "title": "山中喜得友生书",
    "author": "齐己",
    "content": [
      "柴门关树石，未省梦尘埃。",
      "落日啼猿里，同人有信来。",
      "自成为拙隐，难以谢多才。",
      "见说相思处，前峰对古台。"
    ]
  },
  {
    "volume": 841,
    "sequence": 6,
    "title": "谢人惠扇子及茶",
    "author": "齐己",
    "content": [
      "枪旗封蜀茗，圆洁制鲛绡。",
      "好客分烹煮，青蝇避动摇。",
      "陆生夸妙法，班女恨凉飙。",
      "多谢崔居士，相思寄寂寥。"
    ]
  },
  {
    "volume": 841,
    "sequence": 7,
    "title": "寄监利司空学士",
    "author": "齐己",
    "content": [
      "诗家为政别，清苦日闻新。",
      "乱后无荒地，归来尽远人。",
      "宽容民赋税，憔悴吏精神。",
      "何必河阳县，空传桃李春。"
    ]
  },
  {
    "volume": 841,
    "sequence": 8,
    "title": "答陈秀才",
    "author": "齐己",
    "content": [
      "万事皆可了，有诗门最深。",
      "古人难得志，吾子苦留心。",
      "野叠凉云朵，苔重怪木阴。",
      "他年立名字，笑我老双林。"
    ]
  },
  {
    "volume": 841,
    "sequence": 9,
    "title": "游橘洲",
    "author": "齐己",
    "content": [
      "春日上芳洲，经春兰杜幽。",
      "此时寻橘岸，昨日在城楼。",
      "鹭立青枫杪，沙沈白浪头。",
      "渔家好生计，檐底系扁舟。"
    ]
  },
  {
    "volume": 841,
    "sequence": 10,
    "title": "寄武陵道友",
    "author": "齐己",
    "content": [
      "阮肇迷仙处，禅门接紫霞。",
      "不知寻鹤路，几里入桃花。",
      "晚树阴摇藓，春潭影弄砂。",
      "何当见招我，乞与片生涯。"
    ]
  },
  {
    "volume": 841,
    "sequence": 11,
    "title": "谢人惠药",
    "author": "齐己",
    "content": [
      "五金元造化，九炼更精新。",
      "敢谓长生客，将遗必死人。",
      "久餐应换骨，一服已通神。",
      "终逐淮王去，永抛浮世尘。"
    ]
  },
  {
    "volume": 841,
    "sequence": 12,
    "title": "还族弟卷",
    "author": "齐己",
    "content": [
      "岂要私相许，君诗自入神。",
      "风骚何句出，瀑布一联新。",
      "□若长如此，名须远逐身。",
      "闲斋舒复卷，留滞忽经旬。"
    ]
  },
  {
    "volume": 841,
    "sequence": 13,
    "title": "送周秀游峡",
    "author": "齐己",
    "content": [
      "又向夔城去，知难动旅魂。",
      "自非亡国客，何虑断肠猿。",
      "滟滪分高仞，瞿塘露浅痕。",
      "明年期此约，平稳到荆门。"
    ]
  },
  {
    "volume": 841,
    "sequence": 14,
    "title": "荆门夏日寄洞山节公",
    "author": "齐己",
    "content": [
      "湖光摇翠木，灵洞叠云深。",
      "五月经行处，千秋桧柏阴。",
      "山形临北渚，僧格继东林。",
      "莫惜相招信，余心是此心。"
    ]
  },
  {
    "volume": 841,
    "sequence": 15,
    "title": "再经蒋山与诸长老夜话",
    "author": "齐己",
    "content": [
      "远迹都如雁，南行又北回。",
      "老僧犹记得，往岁已曾来。",
      "话遍名山境，烧残黑栎灰。",
      "无因伴师往，归思在天台。"
    ]
  },
  {
    "volume": 841,
    "sequence": 16,
    "title": "寄当阳张明府",
    "author": "齐己",
    "content": [
      "玉泉神运寺，寒磬彻琴堂。",
      "有境灵如此，为官兴亦长。",
      "吏愁清白甚，民乐赋输忘。",
      "闻说巴山县，今来尚忆张。"
    ]
  },
  {
    "volume": 841,
    "sequence": 17,
    "title": "游三觉山",
    "author": "齐己",
    "content": [
      "白石路重重，萦纡势忽穷。",
      "孤峰擎像阁，万木蔽星空。",
      "世论随时变，禅怀历劫同。",
      "良宵正冥目，海日上窗红。"
    ]
  },
  {
    "volume": 841,
    "sequence": 18,
    "title": "庭际晚菊上主人",
    "author": "齐己",
    "content": [
      "九月将欲尽，幽丛始绽芳。",
      "都缘含正气，不是背重阳。",
      "采去蜂声远，寻来蝶路长。",
      "王孙归未晚，犹得泛金觞。"
    ]
  },
  {
    "volume": 841,
    "sequence": 19,
    "title": "送赵长史归闽川",
    "author": "齐己",
    "content": [
      "荆门与闽越，关戍隔三千。",
      "风雪扬帆去，台隍指海边。",
      "客情消旅火，王化似尧年。",
      "莫失春回约，江城谷雨前。"
    ]
  },
  {
    "volume": 841,
    "sequence": 20,
    "title": "拟嵇康绝交寄湘中贯微",
    "author": "齐己",
    "content": [
      "何处同嵇懒，吾徒道异诸。",
      "本无文字学，何有往来书。",
      "岳寺逍遥梦，侯门勉强居。",
      "相知在玄契，莫讶八行疏。"
    ]
  },
  {
    "volume": 841,
    "sequence": 21,
    "title": "寄许州清古",
    "author": "齐己",
    "content": [
      "北来儒士说，许下有吟僧。",
      "白日身长倚，清秋塔上层。",
      "言虽依景得，理要入无征。",
      "敢望多相示，孱微老不胜。"
    ]
  },
  {
    "volume": 841,
    "sequence": 22,
    "title": "谢丁秀才见示赋卷",
    "author": "齐己",
    "content": [
      "五首新裁翦，搜罗尽指归。",
      "谁曾师古律，君自负天机。",
      "圣后求贤久，明公得隽稀。",
      "乘秋好携去，直望九霄飞。"
    ]
  },
  {
    "volume": 841,
    "sequence": 23,
    "title": "惊秋",
    "author": "齐己",
    "content": [
      "褰帘听秋信，晚傍竹声归。",
      "多故堪伤骨，孤峰好拂衣。",
      "梧桐凋绿尽，菡萏堕红稀。",
      "却恐吾形影，嫌心与口违。"
    ]
  },
  {
    "volume": 841,
    "sequence": 24,
    "title": "夏日雨中寄幕中知己",
    "author": "齐己",
    "content": [
      "北风吹夏雨，和竹亚南轩。",
      "豆枕欹凉冷，莲峰入梦魂。",
      "窗多斜迸湿，庭遍瀑流痕。",
      "清兴知无限，晴来示一言。"
    ]
  },
  {
    "volume": 841,
    "sequence": 25,
    "title": "夜次湘阴",
    "author": "齐己",
    "content": [
      "风涛出洞庭，帆影入澄清。",
      "何处惊鸿起，孤舟趁月行。",
      "时难多战地，野阔绝春耕。",
      "骨肉知存否，林园近郡城。"
    ]
  },
  {
    "volume": 841,
    "sequence": 26,
    "title": "寄唐禀正字",
    "author": "齐己",
    "content": [
      "疏野还如旧，何曾称在城。",
      "水边无伴立，天际有山横。",
      "落日云霞赤，高窗笔砚明。",
      "鲍昭多所得，时忆寄汤生。"
    ]
  },
  {
    "volume": 841,
    "sequence": 27,
    "title": "宿舒湖希上人房",
    "author": "齐己",
    "content": [
      "入寺先来此，经窗半在湖。",
      "秋风新菡萏，暮雨老菰蒲。",
      "任听浮生速，能消默坐无。",
      "语来灯焰短，嘒唳发高梧。"
    ]
  },
  {
    "volume": 841,
    "sequence": 28,
    "title": "戊辰岁江南感怀",
    "author": "齐己",
    "content": [
      "忽忽动中私，人间何所之。",
      "老过离乱世，生在太平时。",
      "桃李春无主，杉松寺有期。",
      "曾吟子山赋，何啻旧凌迟。"
    ]
  },
  {
    "volume": 841,
    "sequence": 29,
    "title": "送林上人归永嘉旧居",
    "author": "齐己",
    "content": [
      "东越常悬思，山门在永嘉。",
      "秋光浮楚水，帆影背长沙。",
      "城黑天台雨，村明海峤霞。",
      "时寻谢公迹，春草有瑶花。"
    ]
  },
  {
    "volume": 841,
    "sequence": 30,
    "title": "答友生山居寄示",
    "author": "齐己",
    "content": [
      "嘉遁有新吟，因僧寄竹林。",
      "静思来鸟外，闲味绕松阴。",
      "兵寇凭凌甚，溪山几许深。",
      "休为反招隐，携取一相寻。"
    ]
  },
  {
    "volume": 841,
    "sequence": 31,
    "title": "新秋霁后晚眺怀先公",
    "author": "齐己",
    "content": [
      "雨霁湘楚晚，水凉天亦澄。",
      "山中应解夏，渡口有行僧。",
      "鸟列沧洲队，云排碧落层。",
      "孤峰磬声绝，一点石龛灯。"
    ]
  },
  {
    "volume": 841,
    "sequence": 32,
    "title": "池上感兴",
    "author": "齐己",
    "content": [
      "所向似无端，风前吟凭栏。",
      "旁人应闷见，片水自闲看。",
      "碧底红鳞鬣，澄边白羽翰。",
      "南山众木叶，飘著竹声干。"
    ]
  },
  {
    "volume": 841,
    "sequence": 33,
    "title": "和昙域上人寄赠之什",
    "author": "齐己",
    "content": [
      "百病煎衰朽，栖迟战国中。",
      "思量青壁寺，行坐赤松风。",
      "道寄虚无合，书传往复空。",
      "可怜禅月子，香火国门东。"
    ]
  },
  {
    "volume": 841,
    "sequence": 34,
    "title": "吊双泉大师真塔",
    "author": "齐己",
    "content": [
      "塔耸层峰后，碑镌巨石新。",
      "不知将一句，分付与何人。",
      "静坐云生衲，空山月照真。",
      "后徒游礼者，犹认指迷津。"
    ]
  },
  {
    "volume": 841,
    "sequence": 35,
    "title": "暮冬送璘上人归华容",
    "author": "齐己",
    "content": [
      "故园虽不远，那免怆行思。",
      "莽苍平湖路，霏微过雪时。",
      "全无山阻隔，或有客相随。",
      "得见交亲后，春风动柳丝。"
    ]
  },
  {
    "volume": 841,
    "sequence": 36,
    "title": "秋夜听业上人弹琴",
    "author": "齐己",
    "content": [
      "万物都寂寂，堪闻弹正声。",
      "人心尽如此，天下自和平。",
      "湘水泻秋碧，古风吹太清。",
      "往年庐岳奏，今夕更分明。"
    ]
  },
  {
    "volume": 841,
    "sequence": 37,
    "title": "谢人惠丹药",
    "author": "齐己",
    "content": [
      "别后闻餐饵，相逢讶道情。",
      "肌肤红色透，髭发黑光生。",
      "仙洞谁传与，松房自炼成。",
      "常蒙远分惠，亦觉骨毛轻。"
    ]
  },
  {
    "volume": 841,
    "sequence": 38,
    "title": "荆门病中寄怀贯微上人",
    "author": "齐己",
    "content": [
      "我衰君亦老，相忆更何言。",
      "除泥安禅力，难医必死根。",
      "梅寒争雪彩，日冷让冰痕。",
      "早晚东归去，同寻入石门。"
    ]
  },
  {
    "volume": 841,
    "sequence": 39,
    "title": "答孔秀才",
    "author": "齐己",
    "content": [
      "早向文章里，能降少壮心。",
      "不愁人不爱，闲处自闲吟。",
      "水国云雷阔，僧园竹树深。",
      "无嫌我衰飒，时此一相寻。"
    ]
  },
  {
    "volume": 841,
    "sequence": 40,
    "title": "秋江",
    "author": "齐己",
    "content": [
      "两岸山青映，中流一棹声。",
      "远无风浪动，正向夕阳横。",
      "岛屿蝉分宿，沙洲客独行。",
      "浩然心自合，何必濯吾缨。"
    ]
  },
  {
    "volume": 841,
    "sequence": 41,
    "title": "船窗",
    "author": "齐己",
    "content": [
      "孤舸凭幽窗，清波逼面凉。",
      "举头还有碍，低眼即无妨。",
      "瞥过沙禽翠，斜分夕照光。",
      "何时到山寺，上阁看江乡。"
    ]
  },
  {
    "volume": 841,
    "sequence": 42,
    "title": "永夜",
    "author": "齐己",
    "content": [
      "永日还欹枕，良宵亦曲肱。",
      "神闲无万虑，壁冷有残灯。",
      "香影浮龛象，瓶声著井冰。",
      "寻思到何处，海上断崖僧。"
    ]
  },
  {
    "volume": 841,
    "sequence": 43,
    "title": "中春怆怀寄二三知己",
    "author": "齐己",
    "content": [
      "眼暗心还白，逢春强凭栏。",
      "因闻积雨夜，却忆旧山寒。",
      "竹撼烟丛滑，花烧露朵干。",
      "故人相会处，应话此衰残。"
    ]
  },
  {
    "volume": 841,
    "sequence": 44,
    "title": "自遣",
    "author": "齐己",
    "content": [
      "了然知是梦，既觉更何求。",
      "死入孤峰去，灰飞一烬休。",
      "云无空碧在，天静月华流。",
      "免有诸徒弟，时来吊石头。"
    ]
  },
  {
    "volume": 841,
    "sequence": 45,
    "title": "送陈霸归闽",
    "author": "齐己",
    "content": [
      "凉风动行兴，含笑话临途。",
      "已得身名了，全忘客道孤。",
      "乡程过百越，帆影绕重湖。",
      "家在飞鸿外，音书可寄无。"
    ]
  },
  {
    "volume": 841,
    "sequence": 46,
    "title": "寄孙辟呈郑谷郎中",
    "author": "齐己",
    "content": [
      "衡岳去都忘，清吟恋省郎。",
      "淹留才半月，酬唱颇盈箱。",
      "雪长松柽格，茶添语话香。",
      "因论乐安子，年少老篇章。"
    ]
  },
  {
    "volume": 841,
    "sequence": 47,
    "title": "荆门送人自峨嵋游南岳",
    "author": "齐己",
    "content": [
      "峨嵋来已远，衡岳去犹赊。",
      "南浦悬帆影，西风乱荻花。",
      "天涯遥梦泽，山众近长沙。",
      "有兴多新作，携将大府夸。"
    ]
  },
  {
    "volume": 841,
    "sequence": 48,
    "title": "谢主人石笋",
    "author": "齐己",
    "content": [
      "西园罢宴游，东阁念林丘。",
      "特减花边峭，来添竹里幽。",
      "忆过阳朔见，曾记大湖求。",
      "从此频吟绕，归山意亦休。"
    ]
  },
  {
    "volume": 841,
    "sequence": 49,
    "title": "经安公寺",
    "author": "齐己",
    "content": [
      "大圣威灵地，安公宴坐踪。",
      "未知长寂默，不见久从容。",
      "塔影高群木，江声压暮钟。",
      "此游幽胜后，来梦亦应重。"
    ]
  },
  {
    "volume": 841,
    "sequence": 50,
    "title": "秋夕寄诸侄",
    "author": "齐己",
    "content": [
      "每到秋残夜，灯前忆故乡。",
      "园林红橘柚，窗户碧潇湘。",
      "离别身垂老，艰难路去长。",
      "弟兄应健在，兵火里耕桑。"
    ]
  },
  {
    "volume": 841,
    "sequence": 51,
    "title": "谢炭",
    "author": "齐己",
    "content": [
      "正拥寒灰次，何当惠寂寥。",
      "且留连夜向，未敢满炉烧。",
      "必恐吞难尽，唯愁拨易消。",
      "豪家捏为兽，红迸锦茵焦。"
    ]
  },
  {
    "volume": 841,
    "sequence": 52,
    "title": "夏满日偶作寄孙支使（其年闰五月）",
    "author": "齐己",
    "content": [
      "一百二十日，煎熬几不胜。",
      "忆归沧海寺，冷倚翠崖棱。",
      "旧扇犹操执，新秋更郁蒸。",
      "何当见凉月，拥衲访诗朋。"
    ]
  },
  {
    "volume": 841,
    "sequence": 53,
    "title": "寄清溪道友",
    "author": "齐己",
    "content": [
      "山门摇落空，霜霰满杉松。",
      "明月行禅处，青苔绕石重。",
      "泉声喧万壑，钟韵遍千峰。",
      "终去焚香老，同师大士踪。"
    ]
  },
  {
    "volume": 841,
    "sequence": 54,
    "title": "谢重缘旧山水障子",
    "author": "齐己",
    "content": [
      "敢望重缘饰，微茫洞壑春。",
      "坐看终未是，归卧始应真。",
      "已觉心中朽，犹怜四面新。",
      "不因公子鉴，零落几成尘。"
    ]
  },
  {
    "volume": 841,
    "sequence": 55,
    "title": "寺居",
    "author": "齐己",
    "content": [
      "邻井双梧上，一蝉鸣隔墙。",
      "依稀旧林日，撩乱绕山堂。",
      "难嘿吟风口，终清饮露肠。",
      "老僧加护物，应任噪残阳。"
    ]
  },
  {
    "volume": 841,
    "sequence": 56,
    "title": "剃发",
    "author": "齐己",
    "content": [
      "金刀闪冷光，一剃一清凉。",
      "未免随朝夕，依前长雪霜。",
      "夏林欹石腻，春涧水泉香。",
      "向老凋疏尽，寒天不出房。"
    ]
  },
  {
    "volume": 841,
    "sequence": 57,
    "title": "谢高辇先辈寄新唱和集",
    "author": "齐己",
    "content": [
      "敢谓神仙手，多怀老比丘。",
      "编联来鹿野，酬唱在龙楼。",
      "洛浦精灵慑，邙山鬼魅愁。",
      "二南风雅道，从此化东周。"
    ]
  },
  {
    "volume": 841,
    "sequence": 58,
    "title": "送徐秀才游吴国",
    "author": "齐己",
    "content": [
      "西江东注急，孤棹若流星。",
      "风浪相随白，云中独过青。",
      "他时谁共说，此路我曾经。",
      "好向吴朝看，衣冠尽汉庭。"
    ]
  },
  {
    "volume": 841,
    "sequence": 59,
    "title": "忆在匡庐日",
    "author": "齐己",
    "content": [
      "忆在匡庐日，秋风八月时。",
      "松声虎溪寺，塔影雁门师。",
      "步碧葳蕤径，吟香菡萏池。",
      "何当旧泉石，归去洗心脾。"
    ]
  },
  {
    "volume": 841,
    "sequence": 60,
    "title": "寄三觉山从益上人",
    "author": "齐己",
    "content": [
      "山下人来说，多时不下山。",
      "是应终未是，闲得且须闲。",
      "海面云归窦，猿边月上关。",
      "寻思乱峰顶，空送衲僧还。"
    ]
  },
  {
    "volume": 841,
    "sequence": 61,
    "title": "残秋感怆",
    "author": "齐己",
    "content": [
      "日日加衰病，心心趣寂寥。",
      "残阳起闲望，万木耸寒条。",
      "楚寺新为客，吴江旧看潮。",
      "此怀何以寄，风雨暮萧萧。"
    ]
  },
  {
    "volume": 841,
    "sequence": 62,
    "title": "寄南徐刘员外二首",
    "author": "齐己",
    "content": [
      "竟陵兵革际，归复旧园林。",
      "早岁为官苦，常闻说此心。",
      "海边山夜上，城外寺秋寻。",
      "应讶嵩峰约，蹉跎直到今。",
      "昼公评众制，姚监选诸文。",
      "风雅谁收我，编联独有君。",
      "馀生终此道，万事尽浮云。",
      "争得重携手，探幽楚水濆。"
    ]
  },
  {
    "volume": 841,
    "sequence": 63,
    "title": "贻王秀才",
    "author": "齐己",
    "content": [
      "功到难搜处，知难始是诗。",
      "自能探虎子，何虑屈男儿。",
      "此道真清气，前贤早白髭。",
      "须教至公手，不惜付舟枝。"
    ]
  },
  {
    "volume": 841,
    "sequence": 64,
    "title": "赠孙生",
    "author": "齐己",
    "content": [
      "见君诗自别，君是继诗人。",
      "道出千途外，功争一字新。",
      "寂寥中影迹，霜雪里精神。",
      "待折东堂桂，归来更苦辛。"
    ]
  },
  {
    "volume": 841,
    "sequence": 65,
    "title": "酬元员外",
    "author": "齐己",
    "content": [
      "清洛碧嵩根，寒流白照门。",
      "园林经难别，桃李几株存。",
      "衰老江南日，凄凉海上村。",
      "闲来晒朱绂，泪滴旧朝恩。"
    ]
  },
  {
    "volume": 841,
    "sequence": 66,
    "title": "与杨秀才话别",
    "author": "齐己",
    "content": [
      "庾信哀何极，仲宣悲苦多。",
      "因思学文赋，不胜弄干戈。",
      "自古有如此，于今终若何。",
      "到头重策蹇，归去旧烟萝。"
    ]
  },
  {
    "volume": 841,
    "sequence": 67,
    "title": "寄何崇丘员外",
    "author": "齐己",
    "content": [
      "门底桃源水，涵空复映山。",
      "高吟烟雨霁，残日郡楼间。",
      "变俗真无事，分题是不闲。",
      "寻思章岸见，全未有年颜。"
    ]
  },
  {
    "volume": 841,
    "sequence": 68,
    "title": "赠刘五经",
    "author": "齐己",
    "content": [
      "往年长白山，发愤忍饥寒。",
      "扫叶雪霜湿，读书唇齿干。",
      "群经通讲解，八十尚轻安。",
      "今日江南寺，相逢话世难。"
    ]
  },
  {
    "volume": 841,
    "sequence": 69,
    "title": "送游山道者",
    "author": "齐己",
    "content": [
      "我亦游山者，常经旧所经。",
      "雪消天外碧，春晓海中青。",
      "可见乱离世，况临衰病形。",
      "怜君此行兴，独入白云屏。"
    ]
  },
  {
    "volume": 841,
    "sequence": 70,
    "title": "舟中江上望玉梁山怀李尊师",
    "author": "齐己",
    "content": [
      "残照玉梁巅，峨峨远棹前。",
      "古来传胜异，人去学神仙。",
      "白鹿老碧壑，黄猿啼紫烟。",
      "谁心共无事，局上度流年。"
    ]
  },
  {
    "volume": 841,
    "sequence": 71,
    "title": "角",
    "author": "齐己",
    "content": [
      "闻说征人说，呜呜何处边。",
      "孤城沙塞地，残月雪霜天。",
      "会转胡风急，吹长碛雁连。",
      "应伤汉车骑，名未勒燕然。"
    ]
  },
  {
    "volume": 841,
    "sequence": 72,
    "title": "言诗",
    "author": "齐己",
    "content": [
      "毕竟将何状，根元在正思。",
      "达人皆一贯，迷者自多岐。",
      "触类风骚远，怀贤肺腑衰。",
      "河桥送别者，二子好相知。"
    ]
  },
  {
    "volume": 841,
    "sequence": 73,
    "title": "酬王秀才",
    "author": "齐己",
    "content": [
      "离乱几时休，儒生厄远游。",
      "亡家非汉代，何处觅荆州。",
      "旅梦寒灯屋，乡怀昼雨楼。",
      "相逢话相杀，谁复念风流。"
    ]
  },
  {
    "volume": 841,
    "sequence": 74,
    "title": "春居寄友生",
    "author": "齐己",
    "content": [
      "莎径荒芜甚，君应共此情。",
      "江村雷雨发，竹屋梦魂惊。",
      "社过多来燕，花繁渐老莺。",
      "相思意何切，新作未曾评。"
    ]
  },
  {
    "volume": 841,
    "sequence": 75,
    "title": "寄答武陵幕中何支使二首",
    "author": "齐己",
    "content": [
      "十万雄军幕，三千上客才。",
      "何当谈笑外，远慰寂寥来。",
      "骚雅锵金掷，风流醉玉颓。",
      "争知江雪寺，老病向寒灰。",
      "南州无百战，北地有长征。",
      "闲杀何从事，伤哉苏子卿。",
      "江楼联雪句，野寺看春耕。",
      "门外沧浪水，风波杂雨声。"
    ]
  },
  {
    "volume": 841,
    "sequence": 76,
    "title": "浙江晚渡",
    "author": "齐己",
    "content": [
      "去年曾到此，久立滞前程。",
      "岐路时难处，风涛晚未平。",
      "汀蝉含老韵，岸荻簇枯声。",
      "莫泥关河险，多游自远行。"
    ]
  },
  {
    "volume": 841,
    "sequence": 77,
    "title": "送人下第东归，再谒旧主人",
    "author": "齐己",
    "content": [
      "一战偶不捷，东归计未空。",
      "还携故书剑，去谒旧英雄。",
      "楚雪连吴树，西江正北风。",
      "男儿艺若是，会合值明公。"
    ]
  },
  {
    "volume": 841,
    "sequence": 78,
    "title": "寄谢高先辈见寄二首",
    "author": "齐己",
    "content": [
      "穿凿堪伤骨，风骚久痛心。",
      "永言无绝唱，忽此惠希音。",
      "杨柳江湖晚，芙蓉岛屿深。",
      "何因会仙手，临水一披襟。",
      "诗在混茫前，难搜到极玄。",
      "有时还积思，度岁未终篇。",
      "片月双松际，高楼阔水边。",
      "前贤多此得，风味若为传。"
    ]
  }
]