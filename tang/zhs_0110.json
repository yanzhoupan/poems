[
  {
    "volume": 110,
    "sequence": 1,
    "title": "百子池",
    "author": "张谔",
    "content": [
      "旧闻百子汉家池，汉家渌水今逶迤。",
      "宫女厌镜笑窥池，身前影后不相见，无数容华空自知。"
    ]
  },
  {
    "volume": 110,
    "sequence": 2,
    "title": "东封山下宴群臣",
    "author": "张谔",
    "content": [
      "万里扈封峦，群公遇此欢。",
      "幔城连夜静，霜仗满空寒。",
      "辇路宵烟合，旌门晓月残。",
      "明朝陪圣主，山下礼圆坛。"
    ]
  },
  {
    "volume": 110,
    "sequence": 3,
    "title": "三日岐王宅",
    "author": "张谔",
    "content": [
      "玉女贵妃生，嫛婗始发声。",
      "金盆浴未了，绷子绣初成。",
      "翡翠雕芳缛，真珠帖小缨。",
      "何时学健步，斗取落花轻。"
    ]
  },
  {
    "volume": 110,
    "sequence": 4,
    "title": "满月",
    "author": "张谔",
    "content": [
      "社金流茂祉，庭玉表奇才。",
      "竹似因谈植，兰疑入梦栽。",
      "乌将八子去，凤逐九雏来。",
      "今夜明珠色，当随满月开。"
    ]
  },
  {
    "volume": 110,
    "sequence": 5,
    "title": "岐王山亭",
    "author": "张谔",
    "content": [
      "王家傍绿池，春色正相宜。",
      "岂有楼台好，兼看草树奇。",
      "石榴天上叶，椰子日南枝。",
      "出入千门里，年年乐未移。"
    ]
  },
  {
    "volume": 110,
    "sequence": 6,
    "title": "岐王席上咏美人",
    "author": "张谔",
    "content": [
      "半额画双蛾，盈盈烛下歌。",
      "玉杯寒意少，金屋夜情多。",
      "香艳王分帖，裙娇敕赐罗。",
      "平阳莫相妒，唤出不如他。"
    ]
  },
  {
    "volume": 110,
    "sequence": 7,
    "title": "还京（一作广陵送别宋员外佐越郑舍人还京一作韦述诗）",
    "author": "张谔",
    "content": [
      "朱绂临秦望，皇华赴洛桥。",
      "文章南渡越，书奏北归朝。",
      "树入江云尽，城衔海月遥。",
      "秋风将客思，川上晚萧萧。"
    ]
  },
  {
    "volume": 110,
    "sequence": 8,
    "title": "赠吏部孙员外济",
    "author": "张谔",
    "content": [
      "天子爱贤才，星郎入拜来。",
      "明光朝半下，建礼直初回。",
      "名带含香发，文随绮幕开。",
      "披云自有镜，从此照仙台。"
    ]
  },
  {
    "volume": 110,
    "sequence": 9,
    "title": "送李著作倅杭州",
    "author": "张谔",
    "content": [
      "辍史空三署，题舆佐一方。",
      "祖筵开霁景，征陌直朝光。",
      "水陆风烟隔，秦吴道路长。",
      "伫闻敷善政，邦国咏惟康。"
    ]
  },
  {
    "volume": 110,
    "sequence": 10,
    "title": "九日",
    "author": "张谔",
    "content": [
      "秋来林下不知春，一种佳游事也均。",
      "绛叶从朝飞著夜，黄花开日未成旬。",
      "将曛陌树频惊鸟，半醉归途数问人。",
      "城远登高并九日，茱萸凡作几年新。"
    ]
  },
  {
    "volume": 110,
    "sequence": 11,
    "title": "延平门高斋亭子应岐王教",
    "author": "张谔",
    "content": [
      "花源药屿凤城西，翠幕纱窗莺乱啼。",
      "昨夜蒲萄初上架，今朝杨柳半垂堤。",
      "片片仙云来渡水，双双燕子共衔泥。",
      "请语东风催后骑，并将歌舞向前谿。"
    ]
  },
  {
    "volume": 110,
    "sequence": 12,
    "title": "九日宴",
    "author": "张谔",
    "content": [
      "秋叶风吹黄飒飒，晴云日照白鳞鳞。",
      "归来得问茱萸女，今日登高醉几人。"
    ]
  },
  {
    "volume": 110,
    "sequence": 13,
    "title": "从军",
    "author": "刘庭琦",
    "content": [
      "朔风吹寒塞，胡沙千万里。",
      "陈云出岱山，孤月生海水。",
      "决胜方求敌，衔恩本轻死。",
      "萧萧牧马鸣，中夜拔剑起。"
    ]
  },
  {
    "volume": 110,
    "sequence": 14,
    "title": "奉和圣制瑞雪篇",
    "author": "刘庭琦",
    "content": [
      "紫宸飞雪晓裴回，层阁重门雪照开。",
      "九衢皛耀浮埃尽，千品差池贽帛来。",
      "何处田中非种玉，谁家院里不生梅。",
      "埋云翳景无穷已，因风落地吹还起。",
      "先过翡翠宝房中，转入鸳鸯金殿里。",
      "美人含笑出联翩，艳逸相轻斗容止。",
      "罗衣点著浑是花，玉手抟来半成水。",
      "奕奕纷纷何所如，顿忆杨园二月初。",
      "羞同班女高秋扇，欲照明王乙夜书。",
      "姑射山中符圣寿，芙蓉阙下降神车。",
      "愿随睿泽流无限，长报丰年贵有馀。"
    ]
  },
  {
    "volume": 110,
    "sequence": 15,
    "title": "咏木槿树题武进文明府厅",
    "author": "刘庭琦",
    "content": [
      "物情良可见，人事不胜悲。",
      "莫恃朝荣好，君看暮落时。"
    ]
  },
  {
    "volume": 110,
    "sequence": 16,
    "title": "铜雀台",
    "author": "刘庭琦",
    "content": [
      "铜台宫观委灰尘，魏主园林漳水滨。",
      "即今西望犹堪思，况复当时歌舞人。"
    ]
  },
  {
    "volume": 110,
    "sequence": 17,
    "title": "失白鹰",
    "author": "郑繇",
    "content": [
      "白锦文章乱，丹霄羽翮齐。",
      "云中呼暂下，雪里放还迷。",
      "梁苑惊池鹜，陈仓拂野鸡。",
      "不知寥廓外，何处独依栖。"
    ]
  },
  {
    "volume": 110,
    "sequence": 18,
    "title": "经慈涧题",
    "author": "郑繇",
    "content": [
      "岸与恩同广，波将慈共深。",
      "涓涓劳日夜，长似下流心。"
    ]
  }
]