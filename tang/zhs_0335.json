[
  {
    "volume": 335,
    "sequence": 1,
    "title": "享惠昭太子庙乐章（亚献终献）",
    "author": "裴度",
    "content": [
      "重轮始发祥，齿胄方兴学。",
      "冥然升紫府，铿尔荐清乐。",
      "奠斝致馨香，在庭纷羽籥。",
      "礼成神既醉，仿佛缑山鹤。"
    ]
  },
  {
    "volume": 335,
    "sequence": 2,
    "title": "夏日对雨",
    "author": "裴度",
    "content": [
      "登楼逃盛夏，万象正埃尘。",
      "对面雷嗔树，当街雨趁人。",
      "檐疏蛛网重，地湿燕泥新。",
      "吟罢清风起，荷香满四邻。"
    ]
  },
  {
    "volume": 335,
    "sequence": 3,
    "title": "白二十二侍郎有双鹤留在洛下予西园多野水长松…请之",
    "author": "裴度",
    "content": [
      "闻君有双鹤，羁旅洛城东。",
      "未放归仙去，何如乞老翁。",
      "且将临野水，莫闭在樊笼。",
      "好是长鸣处，西园白露中。"
    ]
  },
  {
    "volume": 335,
    "sequence": 4,
    "title": "窦七中丞见示初至夏口献元戎诗，辄戏和之",
    "author": "裴度",
    "content": [
      "出佐青油幕，来吟白雪篇。",
      "须为九皋鹤，莫上五湖船。",
      "故态君应在，新诗我亦便。",
      "元侯看再入，好被暂流连。"
    ]
  },
  {
    "volume": 335,
    "sequence": 5,
    "title": "酬张秘书因寄马赠诗",
    "author": "裴度",
    "content": [
      "满城驰逐皆求马，古寺闲行独与君。",
      "代步本惭非逸足，缘情何幸枉高文。",
      "若逢佳丽从将换，莫共驽骀角出群。",
      "飞控著鞭能顾我，当时王粲亦从军。"
    ]
  },
  {
    "volume": 335,
    "sequence": 6,
    "title": "真慧寺（五祖道场）",
    "author": "裴度",
    "content": [
      "遍寻真迹蹑莓苔，世事全抛不忍回。",
      "上界不知何处去，西天移向此间来。",
      "岩前芍药师亲种，岭上青松佛手栽。",
      "更有一般人不见，白莲花向半天开。"
    ]
  },
  {
    "volume": 335,
    "sequence": 7,
    "title": "中书即事",
    "author": "裴度",
    "content": [
      "有意效承平，无功答圣明。",
      "灰心缘忍事，霜鬓为论兵。",
      "道直身还在，恩深命转轻。",
      "盐梅非拟议，葵藿是平生。",
      "白日长悬照，苍蝇谩发声。",
      "高阳旧田里，终使谢归耕。"
    ]
  },
  {
    "volume": 335,
    "sequence": 8,
    "title": "中和节诏赐公卿尺（贞元八年宏词）",
    "author": "裴度",
    "content": [
      "阳和行庆赐，尺度及群公。",
      "荷宠承佳节，倾心立大中。",
      "短长思合制，远近贵攸同。",
      "共仰财成德，将酬分寸功。",
      "作程施有政，垂范播无穷。",
      "愿续南山寿，千春奉圣躬。"
    ]
  },
  {
    "volume": 335,
    "sequence": 9,
    "title": "至日登乐游园",
    "author": "裴度",
    "content": [
      "阴律随寒改，阳和应节生。",
      "祥云观魏阙，瑞气映秦城。",
      "验炭论时政，书云受岁盈。",
      "晷移长日至，雾敛远霄清。",
      "景暖仙梅动，风柔御柳倾。",
      "那堪封得意，空对物华情。"
    ]
  },
  {
    "volume": 335,
    "sequence": 10,
    "title": "奉酬中书相公至日圆丘摄事合于中书后阁宿斋…之作",
    "author": "裴度",
    "content": [
      "翼亮登三命，谟猷本一心。",
      "致斋移秘府，祗事见冲襟。",
      "皓月当延阁，祥风自禁林。",
      "相庭方积玉，王度已如金。",
      "运偶唐虞盛，情同丙魏深。",
      "幽兰与白雪，何处寄庸音。"
    ]
  },
  {
    "volume": 335,
    "sequence": 11,
    "title": "太原题厅壁",
    "author": "裴度",
    "content": [
      "危事经非一，浮荣得是空。",
      "白头官舍里，今日又春风。"
    ]
  },
  {
    "volume": 335,
    "sequence": 12,
    "title": "溪居",
    "author": "裴度",
    "content": [
      "门径俯清溪，茅檐古木齐。",
      "红尘飘不到，时有水禽啼。"
    ]
  },
  {
    "volume": 335,
    "sequence": 13,
    "title": "喜遇刘二十八",
    "author": "裴度",
    "content": [
      "病来佳兴少，老去旧游稀。",
      "笑语纵横作，杯觞络绎飞。"
    ]
  },
  {
    "volume": 335,
    "sequence": 14,
    "title": "送刘",
    "author": "裴度",
    "content": [
      "不归丹掖去，铜竹漫云云。",
      "惟喜因过我，须知未贺君。"
    ]
  },
  {
    "volume": 335,
    "sequence": 15,
    "title": "再送",
    "author": "裴度",
    "content": [
      "顷来多谑浪，此夕任喧纷。",
      "故态犹应在，行期未要闻。"
    ]
  },
  {
    "volume": 335,
    "sequence": 16,
    "title": "凉风亭睡觉",
    "author": "裴度",
    "content": [
      "饱食缓行新睡觉，一瓯新茗侍儿煎。",
      "脱巾斜倚绳床坐，风送水声来耳边。"
    ]
  },
  {
    "volume": 335,
    "sequence": 17,
    "title": "雪中讶诸公不相访",
    "author": "裴度",
    "content": [
      "忆昨雨多泥又深，犹能携妓远过寻。",
      "满空乱雪花相似，何事居然无赏心。"
    ]
  },
  {
    "volume": 335,
    "sequence": 18,
    "title": "傍水闲行",
    "author": "裴度",
    "content": [
      "闲馀何处觉身轻，暂脱朝衣傍水行。",
      "鸥鸟亦知人意静，故来相近不相惊。"
    ]
  },
  {
    "volume": 335,
    "sequence": 19,
    "title": "句",
    "author": "裴度",
    "content": [
      "两人同日事征西，今日君先奉紫泥。",
      "待平贼垒报天子，莫指仙山示武夫。",
      "野人不识中书令，唤作陶家与谢家。",
      "君若有心求逸足，我还留意在名姝。"
    ]
  }
]