[
  {
    "volume": 592,
    "sequence": 1,
    "title": "徒相逢",
    "author": "曹邺",
    "content": [
      "江边野花不须采，梁头野燕不用亲。",
      "西施本是越溪女，承恩不荐越溪人。"
    ]
  },
  {
    "volume": 592,
    "sequence": 2,
    "title": "杂诫",
    "author": "曹邺",
    "content": [
      "带香入鲍肆，香气同鲍鱼。",
      "未入犹可悟，已入当何如。"
    ]
  },
  {
    "volume": 592,
    "sequence": 3,
    "title": "捕渔谣",
    "author": "曹邺",
    "content": [
      "天子好征战，百姓不种桑。",
      "天子好年少，无人荐冯唐。",
      "天子好美女，夫妇不成双。"
    ]
  },
  {
    "volume": 592,
    "sequence": 4,
    "title": "四怨三愁五情诗十二首·一怨",
    "author": "曹邺",
    "content": [
      "美人如新花，许嫁还独守。",
      "岂无青铜镜，终日自疑丑。"
    ]
  },
  {
    "volume": 592,
    "sequence": 5,
    "title": "四怨三愁五情诗十二首·二怨",
    "author": "曹邺",
    "content": [
      "庭花已结子，岩花犹弄色。",
      "谁令生处远，用尽春风力。"
    ]
  },
  {
    "volume": 592,
    "sequence": 6,
    "title": "四怨三愁五情诗十二首·三怨",
    "author": "曹邺",
    "content": [
      "短鬟一如螓，长眉一如蛾。",
      "相共棹莲舟，得花不如他。"
    ]
  },
  {
    "volume": 592,
    "sequence": 7,
    "title": "四怨三愁五情诗十二首·四怨",
    "author": "曹邺",
    "content": [
      "手推呕哑车，朝朝暮暮耕。",
      "未曾分得谷，空得老农名。"
    ]
  },
  {
    "volume": 592,
    "sequence": 8,
    "title": "四怨三愁五情诗十二首·一愁",
    "author": "曹邺",
    "content": [
      "远梦如水急，白发如草新。",
      "归期待春至，春至还送人。"
    ]
  },
  {
    "volume": 592,
    "sequence": 9,
    "title": "四怨三愁五情诗十二首·二愁",
    "author": "曹邺",
    "content": [
      "涧草短短青，山月朗朗明。",
      "此夜目不掩，屋头乌啼声。"
    ]
  },
  {
    "volume": 592,
    "sequence": 10,
    "title": "四怨三愁五情诗十二首·三愁",
    "author": "曹邺",
    "content": [
      "别家鬓未生，到城鬓似发。",
      "朝朝临川望，灞水不入越。"
    ]
  },
  {
    "volume": 592,
    "sequence": 11,
    "title": "四怨三愁五情诗十二首·一情",
    "author": "曹邺",
    "content": [
      "东西是长江，南北是官道。",
      "牛羊不恋山，只恋山中草。"
    ]
  },
  {
    "volume": 592,
    "sequence": 12,
    "title": "四怨三愁五情诗十二首·二情",
    "author": "曹邺",
    "content": [
      "阿娇生汉宫，西施住南国。",
      "专房莫相妒，各自有颜色。"
    ]
  },
  {
    "volume": 592,
    "sequence": 13,
    "title": "四怨三愁五情诗十二首·三情",
    "author": "曹邺",
    "content": [
      "蛱蝶空中飞，夭桃庭中春。",
      "见他夫妇好，有女初嫁人。"
    ]
  },
  {
    "volume": 592,
    "sequence": 14,
    "title": "四怨三愁五情诗十二首·四情",
    "author": "曹邺",
    "content": [
      "槟榔自无柯，椰叶自无阴。",
      "常羡庭边竹，生笋高于林。"
    ]
  },
  {
    "volume": 592,
    "sequence": 15,
    "title": "四怨三愁五情诗十二首·五情",
    "author": "曹邺",
    "content": [
      "野雀空城饥，交交复飞飞。",
      "勿怪官仓粟，官仓无空时。"
    ]
  },
  {
    "volume": 592,
    "sequence": 16,
    "title": "寄刘驾",
    "author": "曹邺",
    "content": [
      "一川草色青袅袅，绕屋水声如在家。",
      "怅望美人不携手，墙东又发数枝花。"
    ]
  },
  {
    "volume": 592,
    "sequence": 17,
    "title": "风人体",
    "author": "曹邺",
    "content": [
      "出门行一步，形影便相失。",
      "何况大堤上，骢马如箭疾。",
      "夜夜如织妇，寻思待成匹。",
      "郎只不在家，在家亦如出。",
      "将金与卜人，谲道远行吉。",
      "念郎缘底事，不具天与日。"
    ]
  },
  {
    "volume": 592,
    "sequence": 18,
    "title": "杏园即席上同年",
    "author": "曹邺",
    "content": [
      "岐路不在天，十年行不至。",
      "一旦公道开，青云在平地。",
      "枕上数声鼓，衡门已如市。",
      "白日探得珠，不待骊龙睡。",
      "匆匆出九衢，僮仆颜色异。",
      "故衣未及换，尚有去年泪。",
      "晴阳照花影，落絮浮野翠。",
      "对酒时忽惊，犹疑梦中事。",
      "自怜孤飞鸟，得接鸾凤翅。",
      "永怀共济心，莫起胡越意。"
    ]
  },
  {
    "volume": 592,
    "sequence": 19,
    "title": "恃宠",
    "author": "曹邺",
    "content": [
      "二月树色好，昭仪正骄奢。",
      "恐君爱阳艳，斫却园中花。",
      "三十六宫女，髻鬟各如鸦。",
      "君王心所怜，独自不见瑕。",
      "台上红灯尽，未肯下金车。",
      "一笑不得所，尘中悉无家。",
      "飞燕身更轻，何必恃容华。"
    ]
  },
  {
    "volume": 592,
    "sequence": 20,
    "title": "题女郎庙",
    "author": "曹邺",
    "content": [
      "数点烟香出庙门，女娥飞去影中存。",
      "年年岭上春无主，露泣花愁断客魂。"
    ]
  },
  {
    "volume": 592,
    "sequence": 21,
    "title": "四望楼",
    "author": "曹邺",
    "content": [
      "背山见楼影，应合与山齐。",
      "座上日已出，城中未鸣鸡。",
      "无限燕赵女，吹笙上金梯。",
      "风起洛阳东，香过洛阳西。",
      "公子长夜醉，不闻子规啼。"
    ]
  },
  {
    "volume": 592,
    "sequence": 22,
    "title": "筑城三首",
    "author": "曹邺",
    "content": [
      "郎有蘼芜心，妾有芙蓉质。",
      "不辞嫁与郎，筑城无休日。",
      "呜呜啄人鸦，轧轧上城车。",
      "力尽土不尽，得归亦无家。",
      "筑人非筑城，围秦岂围我。",
      "不知城上土，化作宫中火。"
    ]
  },
  {
    "volume": 592,
    "sequence": 23,
    "title": "奉命齐州推事毕寄本府尚书",
    "author": "曹邺",
    "content": [
      "越鸟栖不定，孤飞入齐乡。",
      "日暮天欲雨，那兼羽翎伤。",
      "州民言刺史，蠹物甚于蝗。",
      "受命大执法，草草是行装。",
      "仆隶皆分散，单车驿路长。",
      "四顾无相识，奔驰若投荒。",
      "重门下长锁，树影空过墙。",
      "驱囚绕廊屋，角戢角戢如牛羊。",
      "狱吏相对语，簿书堆满床。",
      "敲枷打锁声，终日在目旁。",
      "既舍三山侣，来余五斗粮。",
      "忍学空城雀，潜身入官仓。",
      "国中天子令，头上白日光。",
      "曲木用处多，不如直为梁。",
      "恐孤食恩地，昼夜心不遑。",
      "仲夏天气热，鬓须忽成霜。",
      "社鼠不可灌，城狐不易防。",
      "偶于擒纵间，尽得见否臧。",
      "截断奸吏舌，擘开冤人肠。",
      "明朝向西望，走马归汶阳。"
    ]
  },
  {
    "volume": 592,
    "sequence": 24,
    "title": "北郭闲思",
    "author": "曹邺",
    "content": [
      "山前山后是青草，尽日出门还掩门。",
      "每思骨肉在天畔，来看野翁怜子孙。"
    ]
  },
  {
    "volume": 592,
    "sequence": 25,
    "title": "战城南",
    "author": "曹邺",
    "content": [
      "千金画阵图，自为弓剑苦。",
      "杀尽田野人，将军犹爱武。",
      "性命换他恩，功成谁作主。",
      "凤凰楼上人，夜夜长歌舞。"
    ]
  },
  {
    "volume": 592,
    "sequence": 26,
    "title": "自退",
    "author": "曹邺",
    "content": [
      "寒女面如花，空寂常对影。",
      "况我不嫁容，甘为瓶堕井。"
    ]
  },
  {
    "volume": 592,
    "sequence": 27,
    "title": "早起",
    "author": "曹邺",
    "content": [
      "月堕沧浪西，门开树无影。",
      "此时归梦阑，立在梧桐井。"
    ]
  },
  {
    "volume": 592,
    "sequence": 28,
    "title": "古相送",
    "author": "曹邺",
    "content": [
      "行人卜去期，白发根已出。",
      "执君青松枝，空数别来日。",
      "心如七夕女，生死难再匹。",
      "且愿车声迫，莫使马行疾。",
      "巫山千丈高，亦恐梦相失。"
    ]
  },
  {
    "volume": 592,
    "sequence": 29,
    "title": "甲第",
    "author": "曹邺",
    "content": [
      "游人未入门，花影出门前。",
      "将军来此住，十里无荒田。"
    ]
  },
  {
    "volume": 592,
    "sequence": 30,
    "title": "望不来",
    "author": "曹邺",
    "content": [
      "见花忆郎面，常愿花色新。",
      "为郎容貌好，难有相似人。"
    ]
  },
  {
    "volume": 592,
    "sequence": 31,
    "title": "官仓鼠",
    "author": "曹邺",
    "content": [
      "官仓老鼠大如斗，见人开仓亦不走。",
      "健儿无粮百姓饥，谁遣朝朝入君口。"
    ]
  },
  {
    "volume": 592,
    "sequence": 32,
    "title": "题濮庙",
    "author": "曹邺",
    "content": [
      "晓祭瑶斋夜扣钟，鳌头风起浪重重。",
      "人间直有仙桃种，海上应无肉马踪。",
      "赤水梦沈迷象罔，翠华恩断泣芙蓉。",
      "不知皇帝三宫驻，始向人间著衮龙。"
    ]
  },
  {
    "volume": 592,
    "sequence": 33,
    "title": "偶题",
    "author": "曹邺",
    "content": [
      "白玉先生多在市，青牛道士不居山。",
      "但能共得丹田语，正是忙时身亦闲。"
    ]
  },
  {
    "volume": 592,
    "sequence": 34,
    "title": "登岳阳楼有怀寄座主相公",
    "author": "曹邺",
    "content": [
      "南登岳阳楼，北眺长安道。",
      "不见升平里，千山树如草。",
      "骨肉在南楚，沈忧起常早。",
      "白社愁成空，秋芜待谁扫。",
      "常闻诗人语，西子不宜老。",
      "赖识丹元君，时来语蓬岛。"
    ]
  },
  {
    "volume": 592,
    "sequence": 35,
    "title": "出关",
    "author": "曹邺",
    "content": [
      "山上黄犊走避人，山下女郎歌满野。",
      "我独南征恨此身，更有无成出关者。"
    ]
  },
  {
    "volume": 592,
    "sequence": 36,
    "title": "将赴天平职书怀寄翰林从兄",
    "author": "曹邺",
    "content": [
      "居处绝人事，门前雀罗施。",
      "谁遣辟书至，仆隶皆展眉。",
      "匹马渡河洛，西风飘路岐。",
      "手执王粲笔，闲吟向旌旗。",
      "香晚翠莲动，吟余红烛移。",
      "开口啖酒肉，将何报相知。",
      "况我魏公子，相顾不相疑。",
      "岂学官仓鼠，饱食无所为。",
      "白露沾碧草，芙蓉落清池。",
      "自小不到处，全家忽如归。",
      "吾宗处清切，立在白玉墀。",
      "方得一侍座，单车又星飞。",
      "愿将门底水，永托万顷陂。"
    ]
  },
  {
    "volume": 592,
    "sequence": 37,
    "title": "贺雪寄本府尚书",
    "author": "曹邺",
    "content": [
      "雨雪不顺时，阴阳失明晦。",
      "麦根半成土，农夫泣相对。",
      "我公诚诉天，天地忽已泰。",
      "长飙卷白云，散落群峰外。",
      "拂砌花影明，交宫鹤翎碎。",
      "宿鸟晨不飞，犹疑月光在。",
      "碧树香尽发，蠹虫声渐退。",
      "有客怀兔园，吟诗绕城内。"
    ]
  },
  {
    "volume": 592,
    "sequence": 38,
    "title": "寄嵩阳道人",
    "author": "曹邺",
    "content": [
      "三山浮海倚蓬瀛，路入真元险尽平。",
      "华表千年孤鹤语，人间一梦晚蝉鸣。",
      "将龙逐虎神初王，积火焚心气渐清。",
      "见说嵩阳有仙客，欲持金简问长生。"
    ]
  },
  {
    "volume": 592,
    "sequence": 39,
    "title": "去不返",
    "author": "曹邺",
    "content": [
      "寒女不自知，嫁为公子妻。",
      "亲情未识面，明日便东西。",
      "但得上马了，一去头不回。",
      "双轮如鸟飞，影尽东南街。",
      "九重十二门，一门四扇开。",
      "君从此路去，妾向此路啼。",
      "但得见君面，不辞插荆钗。"
    ]
  },
  {
    "volume": 592,
    "sequence": 40,
    "title": "送进士下第归南海",
    "author": "曹邺",
    "content": [
      "数片红霞映夕阳，揽君衣袂更移觞。",
      "行人莫叹碧云晚，上国每年春草芳。",
      "雪过蓝关寒气薄，雁回湘浦怨声长。",
      "应无惆怅沧波远，十二玉楼非我乡。"
    ]
  },
  {
    "volume": 592,
    "sequence": 41,
    "title": "送厉图南下第归澧州",
    "author": "曹邺",
    "content": [
      "当春人尽归，我独无归计。",
      "送君自多感，不是缘下第。",
      "君看山上草，尽有干云势。",
      "结根既不然，何必更掩袂。",
      "澧水鲈鱼贱，荆门杨柳细。",
      "勿为阳艳留，此处有月桂。",
      "言毕尊未干，十二门欲闭。",
      "伫立望不见，登高更流涕。",
      "吟君别我诗，怅望水烟际。"
    ]
  },
  {
    "volume": 592,
    "sequence": 42,
    "title": "思不见",
    "author": "曹邺",
    "content": [
      "但见出门踪，不见入门迹。",
      "却笑山头女，无端化为石。"
    ]
  },
  {
    "volume": 592,
    "sequence": 43,
    "title": "贵宅",
    "author": "曹邺",
    "content": [
      "入门又到门，到门戟相对。",
      "玉箫声尚远，疑似人不在。",
      "公子厌花繁，买药栽庭内。",
      "望远不上楼，窗中见天外。",
      "此地日烹羊，无异我食菜。",
      "自是愁人眼，见之若奢泰。"
    ]
  },
  {
    "volume": 592,
    "sequence": 44,
    "title": "下第寄知己",
    "author": "曹邺",
    "content": [
      "长安孟春至，枯树花亦发。",
      "忧人此时心，冷若松上雪。",
      "自知才不堪，岂敢频泣血。",
      "所痛无罪者，明时屡遭刖。",
      "故山秋草多，一卷成古辙。",
      "夜来远心起，梦见潇湘月。",
      "大贤冠盖高，何事怜屑屑。",
      "不令伤弓鸟，日暮飞向越。",
      "闻知感激语，胸中如有物。",
      "举头望青天，白日头上没。",
      "归来通济里，开户山鼠出。",
      "中庭广寂寥，但见薇与蕨。",
      "无虑数尺躯，委作泉下骨。",
      "唯愁揽清镜，不见昨日发。",
      "愿怜闺中女，晚嫁唯守节。",
      "勿惜四座言，女巧难自说。"
    ]
  },
  {
    "volume": 592,
    "sequence": 45,
    "title": "吴宫宴",
    "author": "曹邺",
    "content": [
      "吴宫城阙高，龙凤遥相倚。",
      "四面铿鼓钟，中央列罗绮。",
      "春风时一来，兰麝闻数里。",
      "三度明月落，青娥醉不起。",
      "江头铁剑鸣，玉座成荒垒。",
      "适来歌舞处，未知身是鬼。"
    ]
  },
  {
    "volume": 592,
    "sequence": 46,
    "title": "长相思",
    "author": "曹邺",
    "content": [
      "翦妾身上巾，赠郎伤妾神。",
      "郎车不暂停，妾貌宁长春。",
      "春天无停雪，沧海无停津。",
      "遣妾空床梦，夜夜随车轮。"
    ]
  },
  {
    "volume": 592,
    "sequence": 47,
    "title": "长城下",
    "author": "曹邺",
    "content": [
      "远水犹归壑，征人合忆乡。",
      "泣多盈袖血，吟苦满头霜。",
      "楚国连天浪，衡门到海荒。",
      "何当生燕羽，时得近雕梁。"
    ]
  },
  {
    "volume": 592,
    "sequence": 48,
    "title": "成名后献恩门",
    "author": "曹邺",
    "content": [
      "为物稍有香，心遭蠹虫啮。",
      "平人登太行，万万车轮折。",
      "一辞桂岭猿，九泣东门月。",
      "年年孟春时，看花不如雪。",
      "僻居城南隅，颜子须泣血。",
      "沉埋若九泉，谁肯开口说。",
      "辛勤学机杼，坐对秋灯灭。",
      "织锦花不常，见之尽云拙。",
      "自怜孤生竹，出土便有节。",
      "每听浮竞言，喉中似无舌。",
      "忽然风雷至，惊起池中物。",
      "拔上青云巅，轻如一毫发。",
      "珑珑金锁甲，稍稍城乌绝。",
      "名字如鸟飞，数日便到越。",
      "幽兰生虽晚，幽香亦难歇。",
      "何以保此身，终身事无缺。"
    ]
  },
  {
    "volume": 592,
    "sequence": 49,
    "title": "赠道师",
    "author": "曹邺",
    "content": [
      "举世皆问人，唯师独求己。",
      "一马无四蹄，顷刻行千里。",
      "应笑北原上，丘坟乱如蚁。"
    ]
  },
  {
    "volume": 592,
    "sequence": 50,
    "title": "入关",
    "author": "曹邺",
    "content": [
      "衡门亦无路，何况入西秦。",
      "灸病不得穴，徒为采艾人。"
    ]
  },
  {
    "volume": 592,
    "sequence": 51,
    "title": "听刘尊师弹琴",
    "author": "曹邺",
    "content": [
      "曾于清海独闻蝉，又向空庭夜听泉。",
      "不似斋堂人静处，秋声长在七条弦。"
    ]
  },
  {
    "volume": 592,
    "sequence": 52,
    "title": "题山居",
    "author": "曹邺",
    "content": [
      "扫叶煎茶摘叶书，心闲无梦夜窗虚。",
      "只应光武恩波晚，岂是严君恋钓鱼。"
    ]
  },
  {
    "volume": 592,
    "sequence": 53,
    "title": "关试前送进士姚潜下第归南阳",
    "author": "曹邺",
    "content": [
      "马嘶残日没残霞，二月东风便到家。",
      "莫羡长安占春者，明年始见故园花。"
    ]
  },
  {
    "volume": 592,
    "sequence": 54,
    "title": "浐川寄进士刘驾",
    "author": "曹邺",
    "content": [
      "我家不背水，君身不向越。",
      "自是相忆苦，忽如经年别。",
      "山家草木寒，石上有残雪。",
      "美人望不见，迢迢云中月。"
    ]
  },
  {
    "volume": 592,
    "sequence": 55,
    "title": "翠孤至渚宫寄座主相公",
    "author": "曹邺",
    "content": [
      "万里一孤舟，春行夏方到。",
      "骨肉尽单羸，沉忧满怀抱。",
      "羁孤相对泣，性命不相保。",
      "开户山鼠惊，虫声乱秋草。",
      "白菌缘屋生，黄蒿拥篱倒。",
      "对此起长嗟，芳年亦须老。",
      "恩门为宰相，出入用天道。",
      "忽于摧落间，收得青松操。",
      "全家到江陵，屋虚风浩浩。",
      "中肠自相伐，日夕如寇盗。",
      "其下有孤侄，其上有孀嫂。",
      "黄粮贱于土，一饭常不饱。",
      "天斜日光薄，地湿虫叫噪。",
      "惟恐道忽消，形容益枯槁。",
      "古人于黄雀，岂望白环报。",
      "奉答恩地恩，何惭以诚告。"
    ]
  },
  {
    "volume": 592,
    "sequence": 56,
    "title": "早秋宿田舍",
    "author": "曹邺",
    "content": [
      "涧草疏疏萤火光，山月朗朗枫树长。",
      "南村犊子夜声急，应是栏边新有霜。"
    ]
  },
  {
    "volume": 592,
    "sequence": 57,
    "title": "旅次岳阳寄京中亲故",
    "author": "曹邺",
    "content": [
      "君山南面浪连天，一客愁心两处悬。",
      "身逐片帆归楚泽，魂随流水向秦川。",
      "月回浦北千寻雪，树出湖东几点烟。",
      "更欲登楼向西望，北风催上洞庭船。"
    ]
  },
  {
    "volume": 592,
    "sequence": 58,
    "title": "题舒乡",
    "author": "曹邺",
    "content": [
      "功名若及鸱夷子，必拟将舟泛洞庭。",
      "柳色湖光好相待，我心非醉亦非醒。"
    ]
  },
  {
    "volume": 592,
    "sequence": 59,
    "title": "碧寻宴上有怀知己",
    "author": "曹邺",
    "content": [
      "荻花芦叶满溪流，一簇笙歌在水楼。",
      "金管曲长人尽醉，玉簪恩重独生愁。",
      "女萝力弱难逢地，桐树心孤易感秋。",
      "莫怪当欢却惆怅，全家欲上五湖舟。"
    ]
  },
  {
    "volume": 592,
    "sequence": 60,
    "title": "从天平节度使游平流园",
    "author": "曹邺",
    "content": [
      "池塘静于寺，俗事不到眼。",
      "下马如在山，令人忽疏散。",
      "明公有高思，到此遂长返。",
      "乘兴挈一壶，折荷以为盏。",
      "入竹藤似蛇，侵墙水成藓。",
      "幽鸟不识人，时来拂冠冕。",
      "沿流路若穷，及行路犹远。",
      "洞中已云夕，洞口天未晚。",
      "自怜不羁者，写物心常简。",
      "翻愁此兴多，引得嵇康懒。"
    ]
  },
  {
    "volume": 592,
    "sequence": 61,
    "title": "故人寄茶（一作李德裕诗）",
    "author": "曹邺",
    "content": [
      "剑外九华英，缄题下玉京。",
      "开时微月上，碾处乱泉声。",
      "半夜招僧至，孤吟对月烹。",
      "碧沈霞脚碎，香泛乳花轻。",
      "六腑睡神去，数朝诗思清。",
      "月余不敢费，留伴肘书行。"
    ]
  }
]