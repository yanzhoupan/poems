[
  {
    "volume": 812,
    "sequence": 1,
    "title": "早发陕州途中赠严秘书",
    "author": "清江",
    "content": [
      "此身虽不系，忧道亦劳生。",
      "万里江湖梦，千山雨雪行。",
      "人家依旧垒，关路闭层城。",
      "未尽交河虏，犹屯细柳兵。",
      "艰难嗟远客，栖托赖深情。",
      "贫病吾将有，精修许少卿。"
    ]
  },
  {
    "volume": 812,
    "sequence": 2,
    "title": "早春书情寄河南崔少府",
    "author": "清江",
    "content": [
      "春日春风至，阳和似不均。",
      "病身空益老，愁鬓不知春。",
      "宇宙成遗物，光阴促幻身。",
      "客游伤末路，心事向行人。",
      "道薄犹怀土，时难欲厌贫。",
      "微才如可寄，赤县有乡亲。"
    ]
  },
  {
    "volume": 812,
    "sequence": 3,
    "title": "春游司直城西鸬鹚谿别业",
    "author": "清江",
    "content": [
      "别墅军城下，闲喧未可齐。",
      "春深花蝶梦，晓隔柳烟鞞。",
      "韶景浮寒水，疏杨映绿堤。",
      "沿洄看竹色，来往听莺啼。",
      "久慢持生术，多亲种药畦。",
      "家贫知素行，心苦见清溪。",
      "越客初投分，南枝得寄栖。",
      "禅机空寂寞，雅趣赖招携。",
      "本寺重江外，游方二室西。",
      "裴回恋知己，日夕草萋萋。"
    ]
  },
  {
    "volume": 812,
    "sequence": 4,
    "title": "夕次襄邑",
    "author": "清江",
    "content": [
      "何处戒吾道，经年远路中。",
      "客心犹向北，河水自归东。",
      "古戍鸣寒角，疏林振夕风。",
      "轻舟惟载月，那与故人同。"
    ]
  },
  {
    "volume": 812,
    "sequence": 5,
    "title": "宿严维宅简章八元（一作宿严秘书宅）",
    "author": "清江",
    "content": [
      "佳期曾不远，甲第即南邻。",
      "惠爱偏相及，经过岂厌频。",
      "秋寒林叶动，夕霁月华新。",
      "莫话羁栖事，平原是主人。"
    ]
  },
  {
    "volume": 812,
    "sequence": 6,
    "title": "赠淮西贾兵马使",
    "author": "清江",
    "content": [
      "破虏功成百战场，天书新拜汉中郎。",
      "映门旌旆春风起，对客弦歌白日长。",
      "阶下斗鸡花乍发，营南试马柳初黄。",
      "由来吴楚多同调，感激逢君共异乡。"
    ]
  },
  {
    "volume": 812,
    "sequence": 7,
    "title": "送坚上人归杭州天竺寺",
    "author": "清江",
    "content": [
      "十年劳负笈，经论化中朝。",
      "流水知乡近，和风惜别遥。",
      "云山零夜雨，花岸上春潮。",
      "归卧南天竺，禅心更寂寥。"
    ]
  },
  {
    "volume": 812,
    "sequence": 8,
    "title": "送赞律师归嵩山（一作无可诗）",
    "author": "清江",
    "content": [
      "禅意归心急，山深定易安。",
      "清贫修道苦，孝友别家难。",
      "雪路侵溪转，花宫映岳看。",
      "到时瞻塔暮，松月向人寒。"
    ]
  },
  {
    "volume": 812,
    "sequence": 9,
    "title": "上都酬章十八兄",
    "author": "清江",
    "content": [
      "每叹经年别，人生有几年。",
      "关河长问道，风雨独随缘。",
      "寓蝶成庄梦，怀人识祢贤。",
      "徽猷不及此，空愧白华篇。"
    ]
  },
  {
    "volume": 812,
    "sequence": 10,
    "title": "登楼望月寄凤翔李少尹",
    "author": "清江",
    "content": [
      "陌上凉风槐叶凋，夕阳秋露湿寒条。",
      "登楼望月楚山上，月到楼南山独遥。",
      "心送秦人趋凤阙，月随阳雁极烟霄。",
      "轩车不重无名客，此地谁能访寂寥。"
    ]
  },
  {
    "volume": 812,
    "sequence": 11,
    "title": "湘川怀古",
    "author": "清江",
    "content": [
      "潇湘连汨罗，复对九嶷河。",
      "浪势屈原冢，竹声渔父歌。",
      "地荒征骑少，天暖浴禽多。",
      "脉脉东流水，古今同奈何。"
    ]
  },
  {
    "volume": 812,
    "sequence": 12,
    "title": "七夕",
    "author": "清江",
    "content": [
      "七夕景迢迢，相逢只一宵。",
      "月为开帐烛，云作渡河桥。",
      "映水金冠动，当风玉珮摇。",
      "惟愁更漏促，离别在明朝。"
    ]
  },
  {
    "volume": 812,
    "sequence": 13,
    "title": "长安卧病",
    "author": "清江",
    "content": [
      "身世足堪悲，空房卧病时。",
      "卷帘花雨滴，扫石竹阴移。",
      "已觉生如梦，堪嗟寿不知。",
      "未能通法性，讵可免支离。"
    ]
  },
  {
    "volume": 812,
    "sequence": 14,
    "title": "送婆罗门（一作可止诗）",
    "author": "清江",
    "content": [
      "雪岭金河独向东，吴山楚泽意无穷。",
      "如今白首乡心尽，万里归程在梦中。"
    ]
  },
  {
    "volume": 812,
    "sequence": 15,
    "title": "喜皇甫大夫同宿大梁驿",
    "author": "清江",
    "content": [
      "江头旌旆去，花外卷帘空。",
      "夜色临城月，春声渡水风。",
      "也知行李别，暂喜话言同。",
      "若问庐山事，终身愧远公。"
    ]
  },
  {
    "volume": 812,
    "sequence": 16,
    "title": "酬姚补阙南仲云溪馆中戏题随书见寄",
    "author": "清江",
    "content": [
      "寺溪临使府，风景借仁祠。",
      "补衮周官贵，能名汉主慈。",
      "卧云知独处，望月忆同时。",
      "忽枉缄中赠，琼瑶满手持。"
    ]
  },
  {
    "volume": 812,
    "sequence": 17,
    "title": "喜严侍御蜀还赠严秘书",
    "author": "清江",
    "content": [
      "往年分首出咸秦，木落花开秋又春。",
      "江客不曾知蜀路，旅魂何处访情人。",
      "当时望月思文友，今日迎骢见近臣。",
      "多羡二龙同汉代，绣衣芸阁共荣亲。"
    ]
  },
  {
    "volume": 812,
    "sequence": 18,
    "title": "送韦参军江陵（一作戴叔伦诗）",
    "author": "清江",
    "content": [
      "槐花落尽柳阴清，萧索凉天楚客情。",
      "海上旧山无的信，东门归路不堪行。",
      "身随幻境劳多事，迹学禅心厌有名。",
      "公子道存知不弃，欲依刘表住南荆。"
    ]
  },
  {
    "volume": 812,
    "sequence": 19,
    "title": "月夜有怀黄端公兼简朱孙二判官",
    "author": "清江",
    "content": [
      "月照疏林惊鹊飞，羁人此夜共无依。",
      "青门旅寓身空老，白首头陀力渐微。",
      "屡向曲池陪逸少，几回戎幕接玄晖。",
      "四科弟子称文学，五马诸侯是绣衣。",
      "江雁往来曾不定，野云摇曳本无机。",
      "修行未尽身将尽，欲向东山掩旧扉。"
    ]
  },
  {
    "volume": 812,
    "sequence": 20,
    "title": "精舍遇雨（一作可止诗）",
    "author": "清江",
    "content": [
      "空门寂寂淡吾身，溪雨微微洗客尘。",
      "卧向白云情未尽，任他黄鸟醉芳春。"
    ]
  },
  {
    "volume": 812,
    "sequence": 21,
    "title": "小雪（一作可止诗）",
    "author": "清江",
    "content": [
      "落雪临风不厌看，更多还恐蔽林峦。",
      "愁人正在书窗下，一片飞来一片寒。"
    ]
  },
  {
    "volume": 812,
    "sequence": 22,
    "title": "句",
    "author": "清江",
    "content": [
      "万木无一叶，客心悲此时。"
    ]
  }
]