[
  {
    "volume": 195,
    "sequence": 1,
    "title": "听莺曲",
    "author": "韦应物",
    "content": [
      "东方欲曙花冥冥，啼莺相唤亦可听。",
      "乍去乍来时近远，才闻南陌又东城。",
      "忽似上林翻下苑，绵绵蛮蛮如有情。",
      "欲啭不啭意自娇，羌儿弄笛曲未调。",
      "前声后声不相及，秦女学筝指犹涩。",
      "须臾风暖朝日暾，流音变作百鸟喧。",
      "谁家懒妇惊残梦，何处愁人忆故园。",
      "伯劳飞过声跼促，戴胜下时桑田绿。",
      "不及流莺日日啼花间，能使万家春意闲。",
      "有时断续听不了，飞去花枝犹袅袅。",
      "还栖碧树锁千门，春漏方残一声晓。"
    ]
  },
  {
    "volume": 195,
    "sequence": 2,
    "title": "白沙亭逢吴叟歌",
    "author": "韦应物",
    "content": [
      "龙池宫里上皇时，罗衫宝带香风吹。",
      "满朝豪士今已尽，欲话旧游人不知。",
      "白沙亭上逢吴叟，爱客脱衣且沽酒。",
      "问之执戟亦先朝，零落难艰却负樵。",
      "亲观文物蒙雨露，见我昔年侍丹霄。",
      "冬狩春祠无一事，欢游洽宴多颁赐。",
      "尝陪月夕竹宫斋，每返温泉灞陵醉。",
      "星岁再周十二辰，尔来不语今为君。",
      "盛时忽去良可恨，一生坎壈何足云。"
    ]
  },
  {
    "volume": 195,
    "sequence": 3,
    "title": "送褚校书归旧山歌",
    "author": "韦应物",
    "content": [
      "握珠不返泉，匣玉不归山。",
      "明皇重士亦如此，忽怪褚生何得还。",
      "方称羽猎赋，未拜兰台职。",
      "汉箧亡书已暗传，嵩丘遗简还能识。",
      "朝朝待诏青锁闱，中有万年之树蓬莱池。",
      "世人仰望栖此地，生独徘徊意何为。",
      "故山可往薇可采，一自人间星岁改。",
      "藏书壁中苔半侵，洗药泉中月还在。",
      "春风饮饯灞陵原，莫厌归来朝市喧。",
      "不见东方朔，避世从容金马门。"
    ]
  },
  {
    "volume": 195,
    "sequence": 4,
    "title": "五弦行",
    "author": "韦应物",
    "content": [
      "美人为我弹五弦，尘埃忽静心悄然。",
      "古刀幽磬初相触，千珠贯断落寒玉。",
      "中曲又不喧，徘徊夜长月当轩。",
      "如伴风流萦艳雪，更逐落花飘御园。",
      "独凤寥寥有时隐，碧霄来下听还近。",
      "燕姬有恨楚客愁，言之不尽声能尽。",
      "末曲感我情，解幽释结和乐生。",
      "壮士有仇未得报，拔剑欲去愤已平，夜寒酒多愁遽明。"
    ]
  },
  {
    "volume": 195,
    "sequence": 5,
    "title": "骊山行",
    "author": "韦应物",
    "content": [
      "君不见开元至化垂衣裳，厌坐明堂朝万方。",
      "访道灵山降圣祖，沐浴华池集百祥。",
      "千乘万骑被原野，云霞草木相辉光。",
      "禁仗围山晓霜切，离宫积翠夜漏长。",
      "玉阶寂历朝无事，碧树萎蕤寒更芳。",
      "三清小鸟传仙语，九华真人奉琼浆。",
      "下元昧爽漏恒秩，登山朝礼玄元室。",
      "翠华稍隐天半云，丹阁光明海中日。",
      "羽旗旄节憩瑶台，清丝妙管从空来。",
      "万井九衢皆仰望，彩云白鹤方徘徊。",
      "凭高览古嗟寰宇，造化茫茫思悠哉。",
      "秦川八水长缭绕，汉氏五陵空崔嵬。",
      "乃言圣祖奉丹经，以年为日亿万龄。",
      "苍生咸寿阴阳泰，高谢前王出尘外。",
      "英豪共理天下晏，戎夷詟伏兵无战。",
      "时丰赋敛未告劳，海阔珍奇亦来献。",
      "干戈一起文武乖，欢娱已极人事变。",
      "圣皇弓剑坠幽泉，古木苍山闭宫殿。",
      "缵承鸿业圣明君，威震六合驱妖氛。",
      "太平游幸今可待，汤泉岚岭还氛氲。"
    ]
  },
  {
    "volume": 195,
    "sequence": 6,
    "title": "汉武帝杂歌三首",
    "author": "韦应物",
    "content": [
      "汉武好神仙，黄金作台与天近。",
      "王母摘桃海上还，感之西过聊问讯。",
      "欲来不来夜未央，殿前青鸟先回翔。",
      "绿鬓萦云裾曳雾，双节飘飖下仙步。",
      "白日分明到世间，碧空何处来时路。",
      "玉盘捧桃将献君，踟蹰未去留彩云。",
      "海水桑田几翻覆，中间此桃四五熟。",
      "可怜穆满瑶池燕，正值花开不得荐。",
      "花开子熟安可期，邂逅能当汉武时。",
      "颜如芳华洁如玉，心念我皇多嗜欲。",
      "虽留桃核桃有灵，人间粪土种不生。",
      "由来在道岂在药，徒劳方士海上行。",
      "掩扇一言相谢去，如烟非烟不知处。",
      "金茎孤峙兮凌紫烟，汉宫美人望杳然。",
      "通天台上月初出，承露盘中珠正圆。",
      "珠可饮，寿可永。",
      "武皇南面曙欲分，从空下来玉杯冷。",
      "世间彩翠亦作囊，八月一日仙人方。",
      "仙方称上药，静者服之常绰约。",
      "柏梁沉饮自伤神，犹闻驻颜七十春。",
      "乃知甘醲皆是腐肠物，独有淡泊之水能益人。",
      "千载金盘竟何处，当时铸金恐不固。",
      "蔓草生来春复秋，碧天何言空坠露。",
      "汉天子，观风自南国。",
      "浮舟大江屹不前，蛟龙索斗风波黑。",
      "春秋方壮雄武才，弯弧叱浪连山开。",
      "愕然观者千万众，举麾齐呼一矢中。",
      "死蛟浮出不复灵，舳舻千里江水清。",
      "鼓鼙馀响数日在，天吴深入鱼鳖惊。",
      "左有佽飞落霜翮，右有孤儿贯犀革。",
      "何为临深亲射蛟，示威以夺诸侯魄。",
      "威可畏，皇可尊。",
      "平田校猎书犹陈，此日从臣何不言。",
      "独有威声振千古，君不见后嗣尊为武。"
    ]
  },
  {
    "volume": 195,
    "sequence": 7,
    "title": "棕榈蝇拂歌",
    "author": "韦应物",
    "content": [
      "棕榈为拂登君席，青蝇掩乱飞四壁。",
      "文如轻罗散如发，马尾牦牛不能絜。",
      "柄出湘江之竹碧玉寒，上有织罗萦缕寻未绝。",
      "左挥右洒繁暑清，孤松一枝风有声。",
      "丽人纨素可怜色，安能点白还为黑。"
    ]
  },
  {
    "volume": 195,
    "sequence": 8,
    "title": "信州录事参军常曾古鼎歌",
    "author": "韦应物",
    "content": [
      "三年纠一郡，独饮寒泉井。",
      "江南铸器多铸银，罢官无物唯古鼎。",
      "雕螭刻篆相错盘，地中岁久青苔寒。",
      "左对苍山右流水，云有古来葛仙子。",
      "葛仙埋之何不还，耕者鎗然得其间。",
      "持示世人不知宝，劝君炼丹就寿考。"
    ]
  },
  {
    "volume": 195,
    "sequence": 9,
    "title": "夏冰歌",
    "author": "韦应物",
    "content": [
      "出自玄泉杳杳之深井，汲在朱明赫赫之炎辰。",
      "九天含露未销铄，阊阖初开赐贵人。",
      "碎如坠琼方截璐，粉壁生寒象筵布。",
      "玉壶纨扇亦玲珑，座有丽人色俱素。",
      "咫尺炎凉变四时，出门焦灼君讵知。",
      "肥羊甘醴心闷闷，饮此莹然何所思。",
      "当念阑干凿者苦，腊月深井汗如雨。"
    ]
  },
  {
    "volume": 195,
    "sequence": 10,
    "title": "鼋头山神女歌",
    "author": "韦应物",
    "content": [
      "鼋头之山，直上洞庭连青天。",
      "苍苍烟树闭古庙，中有蛾眉成水仙。",
      "水府沉沉行路绝，蛟龙出没无时节。",
      "魂同魍魉潜太阴，身与空山长不灭。",
      "东晋永和今几代，云发素颜犹盼睐。",
      "阴深灵气静凝美，的砾龙绡杂琼珮。",
      "山精木魅不敢亲，昏明想像如有人。",
      "蕙兰琼芳积烟露，碧窗松月无冬春。",
      "舟客经过奠椒醑，巫女南音歌激楚。",
      "碧水冥空惟鸟飞，长天何处云随雨。",
      "红渠绿蘋芳意多，玉灵荡漾凌清波。",
      "孤峰绝岛俨相向，鬼啸猿啼垂女萝。",
      "皓雪琼枝殊异色，北方绝代徒倾国。",
      "云没烟销不可期，明堂翡翠无人得。",
      "精灵变态状无方，游龙宛转惊鸿翔。",
      "湘妃独立九疑暮，汉女菱歌春日长。",
      "始知仙事无不有，可惜吴宫空白首。"
    ]
  },
  {
    "volume": 195,
    "sequence": 11,
    "title": "寇季膺古刀歌",
    "author": "韦应物",
    "content": [
      "古刀寒锋青槭槭，少年交结平陵客。",
      "求之时代不可知，千痕万穴如星离。",
      "重叠泥沙更剥落，纵横鳞甲相参差。",
      "古物有灵知所适，貂裘拂之横广席。",
      "阴森白日掩云虹，错落池光动金碧。",
      "知君宝此夸绝代，求之不得心常爱。",
      "厌见今时绕指柔，片锋折刃犹堪佩。",
      "高山成谷苍海填，英豪埋没谁所捐。",
      "吴钩断马不知处，几度烟尘今独全。",
      "夜光投人人不畏，知君独识精灵器。",
      "酬恩结思心自知，死生好恶不相弃。",
      "白虎司秋金气清，高天寥落云峥嵘。",
      "月肃风凄古堂净，精芒切切如有声。",
      "何不跨蓬莱，斩长鲸。",
      "世人所好殊辽阔，千金买铅徒一割。"
    ]
  },
  {
    "volume": 195,
    "sequence": 12,
    "title": "凌雾行",
    "author": "韦应物",
    "content": [
      "秋城海雾重，职事凌晨出。",
      "浩浩合元天，溶溶迷朗日。",
      "才看含鬓白，稍视沾衣密。",
      "道骑全不分，郊树都如失。",
      "霏微误嘘吸，肤腠生寒栗。",
      "归当饮一杯，庶用蠲斯疾。"
    ]
  },
  {
    "volume": 195,
    "sequence": 13,
    "title": "乐燕行",
    "author": "韦应物",
    "content": [
      "良辰且燕乐，乐往不再来。",
      "赵瑟正高张，音响清尘埃。",
      "一弹和妙讴，吹去绕瑶台。",
      "艳雪凌空散，舞罗起徘徊。",
      "辉辉发众颜，灼灼叹令才。",
      "当喧既无寂，中饮亦停杯。",
      "华灯何遽升，驰景忽西颓。",
      "高节亦云立，安能滞不回。"
    ]
  },
  {
    "volume": 195,
    "sequence": 14,
    "title": "采玉行",
    "author": "韦应物",
    "content": [
      "官府征白丁，言采蓝谿玉。",
      "绝岭夜无家，深榛雨中宿。",
      "独妇饷粮还，哀哀舍南哭。"
    ]
  },
  {
    "volume": 195,
    "sequence": 15,
    "title": "难言",
    "author": "韦应物",
    "content": [
      "掬土移山望山尽，投石填海望海满。",
      "持索捕风几时得，将刀斫水几时断。",
      "未若不相知，中心万仞何由款。"
    ]
  },
  {
    "volume": 195,
    "sequence": 16,
    "title": "易言",
    "author": "韦应物",
    "content": [
      "洪炉炽炭燎一毛，大鼎炊汤沃残雪。",
      "疾影随形不觉至，千钧引缕不知绝。",
      "未若同心言，一言和同解千结。"
    ]
  },
  {
    "volume": 195,
    "sequence": 17,
    "title": "三台二首",
    "author": "韦应物",
    "content": [
      "一年一年老去，明日后日花开。",
      "未报长安平定，万国岂得衔杯。",
      "冰泮寒塘始绿，雨馀百草皆生。",
      "朝来门阁无事，晚下高斋有情。"
    ]
  },
  {
    "volume": 195,
    "sequence": 18,
    "title": "上皇三台",
    "author": "韦应物",
    "content": [
      "不寐倦长更，披衣出户行。",
      "月寒秋竹冷，风切夜窗声。"
    ]
  },
  {
    "volume": 195,
    "sequence": 19,
    "title": "答畅参军",
    "author": "韦应物",
    "content": [
      "秉笔振芳步，少年且吏游。",
      "官闲高兴生，夜直河汉秋。",
      "念与清赏遇，方抱沉疾忧。",
      "嘉言忽见赠，良药同所瘳。",
      "高树起栖鸦，晨钟满皇州。",
      "凄清露华动，旷朗景气浮。",
      "偶宦心非累，处喧道自幽。",
      "空虚为世薄，子独意绸缪。"
    ]
  },
  {
    "volume": 195,
    "sequence": 20,
    "title": "南池宴钱子辛，赋得科斗",
    "author": "韦应物",
    "content": [
      "临池见科斗，美尔乐有馀。",
      "不忧网与钩，幸得免为鱼。",
      "且愿充文字，登君尺素书。"
    ]
  },
  {
    "volume": 195,
    "sequence": 21,
    "title": "咏徐正字画青蝇",
    "author": "韦应物",
    "content": [
      "误点能成物，迷真许一时。",
      "笔端来已久，座上去何迟。",
      "顾白曾无变，听鸡不复疑。",
      "讵劳才子赏，为入国人诗。"
    ]
  },
  {
    "volume": 195,
    "sequence": 22,
    "title": "虞获子鹿",
    "author": "韦应物",
    "content": [
      "虞获子鹿，畜之城陬。",
      "园有美草，池有清流。",
      "但见蹶蹶，亦闻呦呦。",
      "谁知其思，岩谷云游。"
    ]
  },
  {
    "volume": 195,
    "sequence": 23,
    "title": "陪王郎中寻孔征君",
    "author": "韦应物",
    "content": [
      "俗吏闲居少，同人会面难。",
      "偶随香署客，来访竹林欢。",
      "暮馆花微落，春城雨暂寒。",
      "瓮间聊共酌，莫使宦情阑。"
    ]
  },
  {
    "volume": 195,
    "sequence": 24,
    "title": "送宫人入道",
    "author": "韦应物",
    "content": [
      "舍宠求仙畏色衰，辞天素面立天墀。",
      "金丹拟驻千年貌，宝镜休匀八字眉。",
      "公主与收珠翠后，君王看戴角冠时。",
      "从来宫女皆相妒，说著瑶台总泪垂。"
    ]
  },
  {
    "volume": 195,
    "sequence": 25,
    "title": "和晋陵陆丞早春游望（一作杜审言诗）",
    "author": "韦应物",
    "content": [
      "独有宦游人，偏惊物候新。",
      "云霞出海曙，梅柳渡江春。",
      "淑气催黄鸟，晴光照绿蘋。",
      "忽闻歌苦调，归思欲沾巾。"
    ]
  },
  {
    "volume": 195,
    "sequence": 26,
    "title": "九日",
    "author": "韦应物",
    "content": [
      "一为吴郡守，不觉菊花开。",
      "始有故园思，且喜众宾来。"
    ]
  }
]