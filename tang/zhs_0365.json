[
  {
    "volume": 365,
    "sequence": 1,
    "title": "听琴（一作听僧弹琴）",
    "author": "刘禹锡",
    "content": [
      "禅思何妨在玉琴，真僧不见听时心。",
      "秋堂境寂夜方半，云去苍梧湘水深。"
    ]
  },
  {
    "volume": 365,
    "sequence": 2,
    "title": "魏宫词二首",
    "author": "刘禹锡",
    "content": [
      "日晚长秋帘外报，望陵歌舞在明朝。",
      "添炉欲爇熏衣麝，忆得分时不忍烧。",
      "日映西陵松柏枝，下台相顾一相思。",
      "朝来乐府长歌曲，唱著君王自作词。"
    ]
  },
  {
    "volume": 365,
    "sequence": 3,
    "title": "杨枝词二首",
    "author": "刘禹锡",
    "content": [
      "迎得春光先到来，浅黄轻绿映楼台。",
      "只缘袅娜多情思，更被春风长倩猜。",
      "巫峡巫山杨柳多，朝云暮雨远相和。",
      "因想阳台无限事，来君回唱竹枝歌。"
    ]
  },
  {
    "volume": 365,
    "sequence": 4,
    "title": "竹枝词二首",
    "author": "刘禹锡",
    "content": [
      "杨柳青青江水平，闻郎江上唱歌声。",
      "东边日出西边雨，道是无晴却有晴。",
      "楚水巴山江雨多，巴人能唱本乡歌。",
      "今朝北客思归去，回入纥那披绿罗。"
    ]
  },
  {
    "volume": 365,
    "sequence": 5,
    "title": "堤上行三首",
    "author": "刘禹锡",
    "content": [
      "酒旗相望大堤头，堤下连樯堤上楼。",
      "日暮行人争渡急，桨声幽轧满中流。",
      "江南江北望烟波，入夜行人相应歌。",
      "桃叶传情竹枝怨，水流无限月明多。",
      "春堤缭绕水徘徊，酒舍旗亭次第开。",
      "日晚上楼招估客，轲峨大艑落帆来。"
    ]
  },
  {
    "volume": 365,
    "sequence": 6,
    "title": "踏歌词四首（第二首一作张籍《无题诗》）",
    "author": "刘禹锡",
    "content": [
      "春江月出大堤平，堤上女郎连袂行。",
      "唱尽新词欢不见，红霞映树鹧鸪鸣。",
      "桃蹊柳陌好经过，灯下妆成月下歌。",
      "为是襄王故宫地，至今犹自细腰多。",
      "新词宛转递相传，振袖倾鬟风露前。",
      "月落乌啼云雨散，游童陌上拾花钿。",
      "日暮江头闻竹枝，南人行乐北人悲。",
      "自从雪里唱新曲，直到三春花尽时。"
    ]
  },
  {
    "volume": 365,
    "sequence": 7,
    "title": "步虚词二首",
    "author": "刘禹锡",
    "content": [
      "阿母种桃云海际，花落子成三千岁。",
      "海风吹折最繁枝，跪捧琼盘献天帝。",
      "华表千年一鹤归，凝丹为顶雪为衣。",
      "星星仙语人听尽，却向五云翻翅飞。"
    ]
  },
  {
    "volume": 365,
    "sequence": 8,
    "title": "阿娇怨",
    "author": "刘禹锡",
    "content": [
      "望见葳蕤举翠华，试开金屋扫庭花。",
      "须臾宫女传来信，言幸平阳公主家。"
    ]
  },
  {
    "volume": 365,
    "sequence": 9,
    "title": "秋词二首",
    "author": "刘禹锡",
    "content": [
      "自古逢秋悲寂寥，我言秋日胜春朝。",
      "晴空一鹤排云上，便引诗情到碧霄。",
      "山明水净夜来霜，数树深红出浅黄。",
      "试上高楼清入骨，岂如春色嗾人狂。"
    ]
  },
  {
    "volume": 365,
    "sequence": 10,
    "title": "秋扇词",
    "author": "刘禹锡",
    "content": [
      "莫道恩情无重来，人间荣谢递相催。",
      "当时初入君怀袖，岂念寒炉有死灰。"
    ]
  },
  {
    "volume": 365,
    "sequence": 11,
    "title": "竹枝词九首",
    "author": "刘禹锡",
    "content": [
      "白帝城头春草生，白盐山下蜀江清。",
      "南人上来歌一曲，北人莫上动乡情。",
      "山桃红花满上头，蜀江春水拍山流。",
      "花红易衰似郎意，水流无限似侬愁。",
      "江上朱楼新雨晴，瀼西春水縠纹生。",
      "桥东桥西好杨柳，人来人去唱歌行。",
      "日出三竿春雾消，江头蜀客驻兰桡。",
      "凭寄狂夫书一纸，家住成都万里桥。",
      "两岸山花似雪开，家家春酒满银杯。",
      "昭君坊中多女伴，永安宫外踏青来。",
      "城西门前滟滪堆，年年波浪不能摧。",
      "懊恼人心不如石，少时东去复西来。",
      "瞿塘嘈嘈十二滩，人言道路古来难。",
      "长恨人心不如水，等闲平地起波澜。",
      "巫峡苍苍烟雨时，清猿啼在最高枝。",
      "个里愁人肠自断，由来不是此声悲。",
      "山上层层桃李花，云间烟火是人家。",
      "银钏金钗来负水，长刀短笠去烧畬。"
    ]
  },
  {
    "volume": 365,
    "sequence": 12,
    "title": "杨柳枝词九首",
    "author": "刘禹锡",
    "content": [
      "塞北梅花羌笛吹，淮南桂树小山词。",
      "请君莫奏前朝曲，听唱新翻杨柳枝。",
      "南陌东城春早时，相逢何处不依依。",
      "桃红李白皆夸好，须得垂杨相发挥。",
      "凤阙轻遮翡翠帏，龙池遥望麹尘丝。",
      "御沟春水相辉映，狂杀长安年少儿。",
      "金谷园中莺乱飞，铜驼陌上好风吹。",
      "城中桃李须臾尽，争似垂杨无限时。",
      "花萼楼前初种时，美人楼上斗腰肢。",
      "如今抛掷长街里，露叶如啼欲向谁。",
      "炀帝行宫汴水滨，数枝杨柳不胜春。",
      "晚来风起花如雪，飞入宫墙不见人。",
      "御陌青门拂地垂，千条金缕万条丝。",
      "如今绾作同心结，将赠行人知不知。",
      "城外春风吹酒旗，行人挥袂日西时。",
      "长安陌上无穷树，唯有垂杨管别离。",
      "轻盈袅娜占年华，舞榭妆楼处处遮。",
      "春尽絮花留不得，随风好去落谁家。"
    ]
  },
  {
    "volume": 365,
    "sequence": 13,
    "title": "浪淘沙九首（第四首一作张籍诗）",
    "author": "刘禹锡",
    "content": [
      "九曲黄河万里沙，浪淘风簸自天涯。",
      "如今直上银河去，同到牵牛织女家。",
      "洛水桥边春日斜，碧流清浅见琼砂。",
      "无端陌上狂风急，惊起鸳鸯出浪花。",
      "汴水东流虎眼纹，清淮晓色鸭头春。",
      "君看渡口淘沙处，渡却人间多少人。",
      "鹦鹉洲头浪飐沙，青楼春望日将斜。",
      "衔泥燕子争归舍，独自狂夫不忆家。",
      "濯锦江边两岸花，春风吹浪正淘沙。",
      "女郎剪下鸳鸯锦，将向中流匹晚霞。",
      "日照澄洲江雾开，淘金女伴满江隈。",
      "美人首饰侯王印，尽是沙中浪底来。",
      "八月涛声吼地来，头高数丈触山回。",
      "须臾却入海门去，卷起沙堆似雪堆。",
      "莫道谗言如浪深，莫言迁客似沙沉。",
      "千淘万漉虽辛苦，吹尽狂沙始到金。",
      "流水淘沙不暂停，前波未灭后波生。",
      "令人忽忆潇湘渚，回唱迎神三两声。"
    ]
  },
  {
    "volume": 365,
    "sequence": 14,
    "title": "洛中送韩七中丞之吴兴口号五首",
    "author": "刘禹锡",
    "content": [
      "昔年意气结群英，几度朝回一字行。",
      "海北江南零落尽，两人相见洛阳城。",
      "自从云散各东西，每日欢娱却惨凄。",
      "离别苦多相见少，一生心事在书题。",
      "今朝无意诉离杯，何况清弦急管催。",
      "本欲醉中轻远别，不知翻引酒悲来。",
      "骆驼桥上蘋风急，鹦鹉杯中箬下春。",
      "水碧山青知好处，开颜一笑向何人。",
      "溪中士女出笆篱，溪上鸳鸯避画旗。",
      "何处人间似仙境，春山携妓采茶时。"
    ]
  },
  {
    "volume": 365,
    "sequence": 15,
    "title": "送廖参谋东游二首",
    "author": "刘禹锡",
    "content": [
      "九陌逢君又别离，行云别鹤本无期。",
      "望嵩楼上忽相见，看过花开花落时。",
      "繁花落尽君辞去，绿草垂杨引征路。",
      "东道诸侯皆故人，留连必是多情处。"
    ]
  },
  {
    "volume": 365,
    "sequence": 16,
    "title": "洛中春末送杜录事赴蕲州",
    "author": "刘禹锡",
    "content": [
      "樽前花下长相见，明日忽为千里人。",
      "君过午桥回首望，洛城犹自有残春。"
    ]
  },
  {
    "volume": 365,
    "sequence": 17,
    "title": "夜燕福建卢侍郎宅因送之镇",
    "author": "刘禹锡",
    "content": [
      "暂驻旌旗洛水堤，绮筵红烛醉兰闺。",
      "美人美酒长相逐，莫怕猿声发建溪。"
    ]
  },
  {
    "volume": 365,
    "sequence": 18,
    "title": "重送鸿举师赴江陵谒马逢侍御",
    "author": "刘禹锡",
    "content": [
      "西北秋风凋蕙兰，洞庭波上碧云寒。",
      "茂陵才子江陵住，乞取新诗合掌看。"
    ]
  },
  {
    "volume": 365,
    "sequence": 19,
    "title": "赠长沙讚头陀",
    "author": "刘禹锡",
    "content": [
      "外道邪山千万重，真言一发尽摧峰。",
      "有时明月无人夜，独向昭潭制恶龙。"
    ]
  },
  {
    "volume": 365,
    "sequence": 20,
    "title": "送霄韵上人游天台（一作宝韵上人）",
    "author": "刘禹锡",
    "content": [
      "曲江僧向松江见，又到天台看石桥。",
      "鹤恋故巢云恋岫，比君犹自不逍遥。"
    ]
  },
  {
    "volume": 365,
    "sequence": 21,
    "title": "台城怀古",
    "author": "刘禹锡",
    "content": [
      "清江悠悠王气沉，六朝遗事何处寻。",
      "宫墙隐嶙围野泽，鹳鶂夜鸣秋色深。"
    ]
  },
  {
    "volume": 365,
    "sequence": 22,
    "title": "戏赠崔千牛",
    "author": "刘禹锡",
    "content": [
      "学道深山许老人，留名万代不关身。",
      "劝君多买长安酒，南陌东城占取春。"
    ]
  },
  {
    "volume": 365,
    "sequence": 23,
    "title": "扬州春夜李端公益张侍御登段侍御平路…以志其事",
    "author": "刘禹锡",
    "content": [
      "寂寂独看金烬落，纷纷只见玉山颓。",
      "自羞不是高阳侣，一夜星星骑马回。"
    ]
  },
  {
    "volume": 365,
    "sequence": 24,
    "title": "逢王十二学士入翰林，因以诗赠",
    "author": "刘禹锡",
    "content": [
      "厩马翩翩禁外逢，星槎上汉杳难从。",
      "定知欲报淮南诏，促召王褒入九重。"
    ]
  },
  {
    "volume": 365,
    "sequence": 25,
    "title": "阙下口号呈柳仪曹",
    "author": "刘禹锡",
    "content": [
      "彩仗神旗猎晓风，鸡人一唱鼓蓬蓬。",
      "铜壶漏水何时歇，如此相催即老翁。"
    ]
  },
  {
    "volume": 365,
    "sequence": 26,
    "title": "监祠夕月坛书事（其礼用昼）",
    "author": "刘禹锡",
    "content": [
      "西皞司分昼夜平，羲和停午太阴生。",
      "铿锵揖让秋光里，观者如云出凤城。"
    ]
  },
  {
    "volume": 365,
    "sequence": 27,
    "title": "元和甲午岁诏书尽征江湘逐客余自武陵赴京宿于…诸君子",
    "author": "刘禹锡",
    "content": [
      "雷雨江山起卧龙，武陵樵客蹑仙踪。",
      "十年楚水枫林下，今夜初闻长乐钟。"
    ]
  },
  {
    "volume": 365,
    "sequence": 28,
    "title": "元和十一年自朗州召至京，戏赠看花诸君子",
    "author": "刘禹锡",
    "content": [
      "紫陌红尘拂面来，无人不道看花回。",
      "玄都观里桃千树，尽是刘郎去后栽。"
    ]
  },
  {
    "volume": 365,
    "sequence": 29,
    "title": "再游玄都观",
    "author": "刘禹锡",
    "content": [
      "百亩庭中半是苔，桃花净尽菜花开。",
      "种桃道士归何处，前度刘郎今又来。"
    ]
  },
  {
    "volume": 365,
    "sequence": 30,
    "title": "与歌者米嘉荣",
    "author": "刘禹锡",
    "content": [
      "唱得凉州意外声，旧人唯数米嘉荣。",
      "近来时世轻先辈，好染髭须事后生。"
    ]
  },
  {
    "volume": 365,
    "sequence": 31,
    "title": "望夫石（山正对和州郡楼）",
    "author": "刘禹锡",
    "content": [
      "终日望夫夫不归，化为孤石苦相思。",
      "望来已是几千载，只似当时初望时。"
    ]
  },
  {
    "volume": 365,
    "sequence": 32,
    "title": "听旧宫中乐人穆氏唱歌",
    "author": "刘禹锡",
    "content": [
      "曾随织女渡天河，记得云间第一歌。",
      "休唱贞元供奉曲，当时朝士已无多。"
    ]
  },
  {
    "volume": 365,
    "sequence": 33,
    "title": "金陵五题·石头城",
    "author": "刘禹锡",
    "content": [
      "山围故国周遭在，潮打空城寂寞回。",
      "淮水东边旧时月，夜深还过女墙来。"
    ]
  },
  {
    "volume": 365,
    "sequence": 34,
    "title": "金陵五题·乌衣巷",
    "author": "刘禹锡",
    "content": [
      "朱雀桥边野草花，乌衣巷口夕阳斜。",
      "旧时王谢堂前燕，飞入寻常百姓家。"
    ]
  },
  {
    "volume": 365,
    "sequence": 35,
    "title": "金陵五题·台城",
    "author": "刘禹锡",
    "content": [
      "台城六代竞豪华，结绮临春事最奢。",
      "万户千门成野草，只缘一曲后庭花。"
    ]
  },
  {
    "volume": 365,
    "sequence": 36,
    "title": "金陵五题·生公讲堂",
    "author": "刘禹锡",
    "content": [
      "生公说法鬼神听，身后空堂夜不扃。",
      "高坐寂寥尘漠漠，一方明月可中庭。"
    ]
  },
  {
    "volume": 365,
    "sequence": 37,
    "title": "金陵五题·江令宅",
    "author": "刘禹锡",
    "content": [
      "南朝词臣北朝客，归来唯见秦淮碧。",
      "池台竹树三亩馀，至今人道江家宅。"
    ]
  },
  {
    "volume": 365,
    "sequence": 38,
    "title": "韩信庙",
    "author": "刘禹锡",
    "content": [
      "将略兵机命世雄，苍黄钟室叹良弓。",
      "遂令后代登坛者，每一寻思怕立功。"
    ]
  },
  {
    "volume": 365,
    "sequence": 39,
    "title": "李贾二大谏拜命后寄杨八寿州",
    "author": "刘禹锡",
    "content": [
      "谏省新登二直臣，万方惊喜捧丝纶。",
      "则知天子明如日，肯放淮南高卧人。"
    ]
  },
  {
    "volume": 365,
    "sequence": 40,
    "title": "美温尚书镇定兴元以诗寄贺",
    "author": "刘禹锡",
    "content": [
      "旌旗入境犬无声，戮尽鲸鲵汉水清。",
      "从此世人开耳目，始知名将出书生。"
    ]
  },
  {
    "volume": 365,
    "sequence": 41,
    "title": "酬瑞州吴大夫夜泊湘川见寄一绝",
    "author": "刘禹锡",
    "content": [
      "夜泊湘川逐客心，月明猿苦血沾襟。",
      "湘妃旧竹痕犹浅，从此因君染更深。"
    ]
  },
  {
    "volume": 365,
    "sequence": 42,
    "title": "征还京师见旧番官冯叔达",
    "author": "刘禹锡",
    "content": [
      "前者匆匆襆被行，十年憔悴到京城。",
      "南宫旧吏来相问，何处淹留白发生。"
    ]
  },
  {
    "volume": 365,
    "sequence": 43,
    "title": "与歌者何戡",
    "author": "刘禹锡",
    "content": [
      "二十馀年别帝京，重闻天乐不胜情。",
      "旧人唯有何戡在，更与殷勤唱渭城。"
    ]
  },
  {
    "volume": 365,
    "sequence": 44,
    "title": "与歌童田顺郎",
    "author": "刘禹锡",
    "content": [
      "天下能歌御史娘，花前叶底奉君王。",
      "九重深处无人见，分付新声与顺郎。"
    ]
  },
  {
    "volume": 365,
    "sequence": 45,
    "title": "燕尔馆破，屏风所画至精，人多叹赏题之",
    "author": "刘禹锡",
    "content": [
      "画时应遇空亡日，卖处难逢识别人。",
      "唯有多情往来客，强将衫袖拂埃尘。"
    ]
  },
  {
    "volume": 365,
    "sequence": 46,
    "title": "赏牡丹",
    "author": "刘禹锡",
    "content": [
      "庭前芍药妖无格，池上芙蕖净少情。",
      "唯有牡丹真国色，花开时节动京城。"
    ]
  },
  {
    "volume": 365,
    "sequence": 47,
    "title": "题欹器图",
    "author": "刘禹锡",
    "content": [
      "秦国功成思税驾，晋臣名遂叹危机。",
      "无因上蔡牵黄犬，愿作丹徒一布衣。"
    ]
  },
  {
    "volume": 365,
    "sequence": 48,
    "title": "伤桃源薛道士（一作尊师）",
    "author": "刘禹锡",
    "content": [
      "坛边松在鹤巢空，白鹿闲行旧径中。",
      "手植红桃千树发，满山无主任春风。"
    ]
  },
  {
    "volume": 365,
    "sequence": 49,
    "title": "王思道碑堂下作",
    "author": "刘禹锡",
    "content": [
      "苍苍宰树起寒烟，尚有威名海内传。",
      "四府旧闻多故吏，几人垂泪拜碑前。"
    ]
  },
  {
    "volume": 365,
    "sequence": 50,
    "title": "伤愚溪三首",
    "author": "刘禹锡",
    "content": [
      "溪水悠悠春自来，草堂无主燕飞回。",
      "隔帘惟见中庭草，一树山榴依旧开。",
      "草圣数行留坏壁，木奴千树属邻家。",
      "唯见里门通德榜，残阳寂寞出樵车。",
      "柳门竹巷依依在，野草青苔日日多。",
      "纵有邻人解吹笛，山阳旧侣更谁过。"
    ]
  },
  {
    "volume": 365,
    "sequence": 51,
    "title": "伤循州浑尚书",
    "author": "刘禹锡",
    "content": [
      "贵人沦落路人哀，碧海连天丹旐回。",
      "遥想长安此时节，朱门深巷百花开。"
    ]
  },
  {
    "volume": 365,
    "sequence": 52,
    "title": "代靖安佳人怨二首",
    "author": "刘禹锡",
    "content": [
      "宝马鸣珂踏晓尘，鱼文匕首犯车茵。",
      "适来行哭里门外，昨夜华堂歌舞人。",
      "秉烛朝天遂不回，路人弹指望高台。",
      "墙东便是伤心地，夜夜流萤飞去来。"
    ]
  },
  {
    "volume": 365,
    "sequence": 53,
    "title": "碧涧寺见元九侍御和展上人诗有三生之句因以和",
    "author": "刘禹锡",
    "content": [
      "廊下题诗满壁尘，塔前松树已皴鳞。",
      "古来唯有王文度，重见平生竺道人。"
    ]
  },
  {
    "volume": 365,
    "sequence": 54,
    "title": "思黯南墅赏牡丹",
    "author": "刘禹锡",
    "content": [
      "偶然相遇人间世，合在增城阿姥家。",
      "有此倾城好颜色，天教晚发赛诸花。"
    ]
  },
  {
    "volume": 365,
    "sequence": 55,
    "title": "和浙西尚书闻常州杨给事制新楼因寄之作",
    "author": "刘禹锡",
    "content": [
      "文昌星象尽东来，油幕朱门次第开。",
      "且上新楼看风月，会乘云雨一时回。"
    ]
  },
  {
    "volume": 365,
    "sequence": 56,
    "title": "后梁宣明二帝碑堂下作",
    "author": "刘禹锡",
    "content": [
      "玉马朝周从此辞，园陵寂寞对丰碑。",
      "千行宰树荆州道，暮雨萧萧闻子规。"
    ]
  },
  {
    "volume": 365,
    "sequence": 57,
    "title": "赠李司空妓",
    "author": "刘禹锡",
    "content": [
      "高髻云鬟宫样妆，春风一曲杜韦娘。",
      "司空见惯浑闲事，断尽苏州刺史肠。"
    ]
  },
  {
    "volume": 365,
    "sequence": 58,
    "title": "和西川李尚书伤孔雀及薛涛之什",
    "author": "刘禹锡",
    "content": [
      "玉儿已逐金镮葬，翠羽先随秋草萎。",
      "唯见芙蓉含晓露，数行红泪滴清池。"
    ]
  },
  {
    "volume": 365,
    "sequence": 59,
    "title": "同乐天登栖灵寺塔",
    "author": "刘禹锡",
    "content": [
      "步步相携不觉难，九层云外倚阑干。",
      "忽然笑语半天上，无限游人举眼看。"
    ]
  },
  {
    "volume": 365,
    "sequence": 60,
    "title": "有所嗟二首（一作元稹诗，题作所思）",
    "author": "刘禹锡",
    "content": [
      "庾令楼中初见时，武昌春柳似腰肢。",
      "相逢相笑尽如梦，为雨为云今不知。",
      "鄂渚濛濛烟雨微，女郎魂逐暮云归。",
      "只应长在汉阳渡，化作鸳鸯一只飞。"
    ]
  },
  {
    "volume": 365,
    "sequence": 61,
    "title": "和裴相公傍水闲行",
    "author": "刘禹锡",
    "content": [
      "为爱逍遥第一篇，时时闲步赏风烟。",
      "看花临水心无事，功业成来二十年。"
    ]
  },
  {
    "volume": 365,
    "sequence": 62,
    "title": "杏园花下酬乐天见赠",
    "author": "刘禹锡",
    "content": [
      "二十馀年作逐臣，归来还见曲江春。",
      "游人莫笑白头醉，老醉花间有几人。"
    ]
  },
  {
    "volume": 365,
    "sequence": 63,
    "title": "和乐天春词",
    "author": "刘禹锡",
    "content": [
      "新妆面面下朱楼，深锁春光一院愁。",
      "行到中庭数花朵，蜻蜓飞上玉搔头。"
    ]
  },
  {
    "volume": 365,
    "sequence": 64,
    "title": "和严给事闻唐昌观玉蕊花下有游仙二绝",
    "author": "刘禹锡",
    "content": [
      "玉女来看玉蕊花，异香先引七香车。",
      "攀枝弄雪时回顾，惊怪人间日易斜。",
      "雪蕊琼丝满院春，衣轻步步不生尘。",
      "君平帘下徒相问，长伴吹箫别有人。"
    ]
  },
  {
    "volume": 365,
    "sequence": 65,
    "title": "忆乐天",
    "author": "刘禹锡",
    "content": [
      "寻常相见意殷勤，别后相思梦更频。",
      "每遇登临好风景，羡他天性少情人。"
    ]
  },
  {
    "volume": 365,
    "sequence": 66,
    "title": "醉答乐天",
    "author": "刘禹锡",
    "content": [
      "洛城洛城何日归，故人故人今转稀。",
      "莫嗟雪里暂时别，终拟云间相逐飞。"
    ]
  },
  {
    "volume": 365,
    "sequence": 67,
    "title": "虎丘寺见元相公二年前题名怆然有咏",
    "author": "刘禹锡",
    "content": [
      "浐水送君君不还，见君题字虎丘山。",
      "因知早贵兼才子，不得多时在世间。"
    ]
  },
  {
    "volume": 365,
    "sequence": 68,
    "title": "寄赠小樊",
    "author": "刘禹锡",
    "content": [
      "花面丫头十三四，春来绰约向人时。",
      "终须买取名春草，处处将行步步随。"
    ]
  },
  {
    "volume": 365,
    "sequence": 69,
    "title": "吟乐天自问怆然有作",
    "author": "刘禹锡",
    "content": [
      "亲友关心皆不见，风光满眼倍伤神。",
      "洛阳城里多池馆，几处花开有主人。"
    ]
  },
  {
    "volume": 365,
    "sequence": 70,
    "title": "和令狐相公别牡丹",
    "author": "刘禹锡",
    "content": [
      "平章宅里一栏花，临到开时不在家。",
      "莫道两京非远别，春明门外即天涯。"
    ]
  },
  {
    "volume": 365,
    "sequence": 71,
    "title": "和令狐相公闻思帝乡有感",
    "author": "刘禹锡",
    "content": [
      "当初造曲者为谁，说得思乡恋阙时。",
      "沧海西头旧丞相，停杯处分不须吹。"
    ]
  },
  {
    "volume": 365,
    "sequence": 72,
    "title": "酬令狐相公见寄",
    "author": "刘禹锡",
    "content": [
      "群玉山头住四年，每闻笙鹤看诸仙。",
      "何时得把浮丘袖，白日将升第九天。"
    ]
  },
  {
    "volume": 365,
    "sequence": 73,
    "title": "令狐相公春思见寄",
    "author": "刘禹锡",
    "content": [
      "一纸书封四句诗，芳晨对酒远相思。",
      "长吟尽日西南望，犹及残春花落时。"
    ]
  },
  {
    "volume": 365,
    "sequence": 74,
    "title": "城内花园颇曾游玩令公居守亦有素期…以答令狐相公见谑",
    "author": "刘禹锡",
    "content": [
      "楼下芳园最占春，年年结侣采花频。",
      "繁霜一夜相撩治，不似佳人似老人。"
    ]
  },
  {
    "volume": 365,
    "sequence": 75,
    "title": "奉和裴晋公凉风亭睡觉",
    "author": "刘禹锡",
    "content": [
      "骊龙睡后珠元在，仙鹤行时步又轻。",
      "方寸莹然无一事，水声来似玉琴声。"
    ]
  },
  {
    "volume": 365,
    "sequence": 76,
    "title": "答裴令公雪中讶白二十二与诸公不相访之什",
    "author": "刘禹锡",
    "content": [
      "玉树琼楼满眼新，的知开閤待诸宾。",
      "迟迟未去非无意，拟作梁园坐右人。"
    ]
  },
  {
    "volume": 365,
    "sequence": 77,
    "title": "吴方之见示听江西故吏朱幼恭歌三篇颇有怀故…因而和之",
    "author": "刘禹锡",
    "content": [
      "侯家故吏歌声发，逸处能高怨处低。",
      "今岁洛中无雨雪，眼前风景是江西。"
    ]
  },
  {
    "volume": 365,
    "sequence": 78,
    "title": "裴令公见示诮乐天寄奴买马绝句斐言仰和且戏乐天",
    "author": "刘禹锡",
    "content": [
      "常奴安得似方回，争望追风绝足来。",
      "若把翠娥酬騄耳，始知天下有奇才。"
    ]
  },
  {
    "volume": 365,
    "sequence": 79,
    "title": "酬思黯代书见戏（一作酬牛相见寄）",
    "author": "刘禹锡",
    "content": [
      "官冷如浆病满身，凌寒不易过天津。",
      "少年留取多情兴，请待花时作主人。"
    ]
  },
  {
    "volume": 365,
    "sequence": 80,
    "title": "答张侍御贾喜再登科后，自洛赴上都赠别",
    "author": "刘禹锡",
    "content": [
      "又被时人写姓名，春风引路入京城。",
      "知君忆得前身事，分付莺花与后生。"
    ]
  },
  {
    "volume": 365,
    "sequence": 81,
    "title": "赴连州途经洛阳诸公置酒相送张员外贾…率尔酬之",
    "author": "刘禹锡",
    "content": [
      "谪在三湘最远州，边鸿不到水南流。",
      "如今暂寄樽前笑，明日辞君步步愁。"
    ]
  },
  {
    "volume": 365,
    "sequence": 82,
    "title": "赠元九侍御文石枕以诗奖之",
    "author": "刘禹锡",
    "content": [
      "文章似锦气如虹，宜荐华簪绿殿中。",
      "纵使凉飙生旦夕，犹堪拂拭愈头风。"
    ]
  },
  {
    "volume": 365,
    "sequence": 83,
    "title": "酬元九院长自江陵见寄",
    "author": "刘禹锡",
    "content": [
      "无事寻花至仙境，等闲栽树比封君。",
      "金门通籍真多士，黄纸除书每日闻。"
    ]
  },
  {
    "volume": 365,
    "sequence": 84,
    "title": "酬杨侍郎凭见寄",
    "author": "刘禹锡",
    "content": [
      "翔鸾阙底谢皇恩，缨上沧浪旧水痕。",
      "疏傅挥金忽相忆，远擎长句与招魂。"
    ]
  },
  {
    "volume": 365,
    "sequence": 85,
    "title": "酬马大夫登洭口戍见寄（一作酬海南马大夫）",
    "author": "刘禹锡",
    "content": [
      "新辞将印拂朝缨，临水登山四体轻。",
      "犹念天涯未归客，瘴云深处守孤城。"
    ]
  },
  {
    "volume": 365,
    "sequence": 86,
    "title": "答杨八敬之绝句（杨时亦谪居）",
    "author": "刘禹锡",
    "content": [
      "饱霜孤竹声偏切，带火焦桐韵本悲。",
      "今日知音一留听，是君心事不平时。"
    ]
  },
  {
    "volume": 365,
    "sequence": 87,
    "title": "重寄表臣二首",
    "author": "刘禹锡",
    "content": [
      "对酒临流奈别何，君今已醉我蹉跎。",
      "分明记取星星鬓，他日相逢应更多。",
      "世间人事有何穷，过后思量尽是空。",
      "早晚同归洛阳陌，卜邻须近祝鸡翁。"
    ]
  },
  {
    "volume": 365,
    "sequence": 88,
    "title": "重寄绝句（一作寄唐州杨八）",
    "author": "刘禹锡",
    "content": [
      "淮西既是平安地，鸦路今无羽檄飞。",
      "闻道唐州最清静，战场耕尽野花稀。"
    ]
  },
  {
    "volume": 365,
    "sequence": 89,
    "title": "酬杨八副使将赴湖南途中见寄一绝",
    "author": "刘禹锡",
    "content": [
      "知逐征南冠楚材，远劳书信到阳台。",
      "明朝若上君山上，一道巴江自此来。"
    ]
  },
  {
    "volume": 365,
    "sequence": 90,
    "title": "遥和韩睦州元相公二君子",
    "author": "刘禹锡",
    "content": [
      "玉人紫绶相辉映，却要霜须一两茎。",
      "其奈无成空老去，每临明镜若为情。"
    ]
  },
  {
    "volume": 365,
    "sequence": 91,
    "title": "吴兴敬郎中见惠斑竹杖兼示一绝聊以谢之",
    "author": "刘禹锡",
    "content": [
      "一茎炯炯琅玕色，数节重重玳瑁文。",
      "拄到高山未登处，青云路上愿逢君。"
    ]
  },
  {
    "volume": 365,
    "sequence": 92,
    "title": "奉和裴令公夜宴",
    "author": "刘禹锡",
    "content": [
      "天下苍生望不休，东山虽有但时游。",
      "从来海上仙桃树，肯逐人间风露秋。"
    ]
  },
  {
    "volume": 365,
    "sequence": 93,
    "title": "秋夜安国观闻笙",
    "author": "刘禹锡",
    "content": [
      "织女分明银汉秋，桂枝梧叶共飕飗。",
      "月露满庭人寂寂，霓裳一曲在高楼。"
    ]
  },
  {
    "volume": 365,
    "sequence": 94,
    "title": "酬仆射牛相公晋国池上别后至甘棠馆忽梦同游…口号见寄",
    "author": "刘禹锡",
    "content": [
      "已嗟池上别魂惊，忽报梦中携手行。",
      "此夜独归还乞梦，老人无睡到天明。"
    ]
  },
  {
    "volume": 365,
    "sequence": 95,
    "title": "裴侍郎大尹雪中遗酒一壶兼示喜眼疾平…斐然仰酬",
    "author": "刘禹锡",
    "content": [
      "卷尽轻云月更明，金篦不用且闲行。",
      "若倾家酿招来客，何必池塘春草生。"
    ]
  },
  {
    "volume": 365,
    "sequence": 96,
    "title": "和滑州李尚书上巳忆江南禊事",
    "author": "刘禹锡",
    "content": [
      "白马津头春日迟，沙州归雁拂旌旗。",
      "柳营唯有军中戏，不似江南三月时。"
    ]
  },
  {
    "volume": 365,
    "sequence": 97,
    "title": "酬柳柳州家鸡之赠",
    "author": "刘禹锡",
    "content": [
      "日日临池弄小雏，还思写论付官奴。",
      "柳家新样元和脚，且尽姜芽敛手徒。"
    ]
  },
  {
    "volume": 365,
    "sequence": 98,
    "title": "答前篇",
    "author": "刘禹锡",
    "content": [
      "小儿弄笔不能嗔，涴壁书窗且当勤。",
      "闻彼梦熊犹未兆，女中谁是卫夫人。"
    ]
  },
  {
    "volume": 365,
    "sequence": 99,
    "title": "答后篇",
    "author": "刘禹锡",
    "content": [
      "昔日慵工记姓名，远劳辛苦写西京。",
      "近来渐有临池兴，为报元常欲抗行。"
    ]
  },
  {
    "volume": 365,
    "sequence": 100,
    "title": "重答柳柳州",
    "author": "刘禹锡",
    "content": [
      "弱冠同怀长者忧，临岐回想尽悠悠。",
      "耦耕若便遗身老，黄发相看万事休。"
    ]
  },
  {
    "volume": 365,
    "sequence": 101,
    "title": "登清晖楼",
    "author": "刘禹锡",
    "content": [
      "浔阳江色潮添满，彭蠡秋声雁送来。",
      "南望庐山千万仞，共夸新出栋梁材。"
    ]
  },
  {
    "volume": 365,
    "sequence": 102,
    "title": "赴和州于武昌县再遇毛仙翁十八兄因成一绝",
    "author": "刘禹锡",
    "content": [
      "武昌山下蜀江东，重向仙舟见葛洪。",
      "又得案前亲礼拜，大罗天诀玉函封。"
    ]
  },
  {
    "volume": 365,
    "sequence": 103,
    "title": "寄毗陵杨给事三首",
    "author": "刘禹锡",
    "content": [
      "挥毫起制来东省，蹑足修名谒外台。",
      "好著櫜鞬莫惆怅，出文入武是全才。",
      "曾主鱼书轻刺史，今朝自请左鱼来。",
      "青云直上无多地，却要斜飞取势回。",
      "东城南陌昔同游，坐上无人第二流。",
      "屈指如今已零落，且须欢喜作邻州。"
    ]
  },
  {
    "volume": 365,
    "sequence": 104,
    "title": "陪崔大尚书及诸阁老宴杏园",
    "author": "刘禹锡",
    "content": [
      "更将何面上春台，百事无成老又催。",
      "唯有落花无俗态，不嫌憔悴满头来。"
    ]
  },
  {
    "volume": 365,
    "sequence": 105,
    "title": "曹刚",
    "author": "刘禹锡",
    "content": [
      "大弦嘈囋小弦清，喷雪含风意思生。",
      "一听曹刚弹薄媚，人生不合出京城。"
    ]
  },
  {
    "volume": 365,
    "sequence": 106,
    "title": "寄湖州韩中丞",
    "author": "刘禹锡",
    "content": [
      "老郎日日忧苍鬓，远守年年厌白蘋。",
      "终日相思不相见，长频相见是何人。"
    ]
  },
  {
    "volume": 365,
    "sequence": 107,
    "title": "杨柳枝",
    "author": "刘禹锡",
    "content": [
      "杨子江头烟景迷，隋家宫树拂金堤。",
      "嵯峨犹有当时色，半蘸波中水鸟栖。"
    ]
  },
  {
    "volume": 365,
    "sequence": 108,
    "title": "田顺郎歌",
    "author": "刘禹锡",
    "content": [
      "清歌不是世间音，玉殿尝闻称主心。",
      "唯有顺郎全学得，一声飞出九重深。"
    ]
  },
  {
    "volume": 365,
    "sequence": 109,
    "title": "夜闻商人船中筝",
    "author": "刘禹锡",
    "content": [
      "大艑高帆一百尺，新声促柱十三弦。",
      "扬州市里商人女，来占江西明月天。"
    ]
  },
  {
    "volume": 365,
    "sequence": 110,
    "title": "闻道士弹思归引",
    "author": "刘禹锡",
    "content": [
      "仙公一奏思归引，逐客初闻自泫然。",
      "莫怪殷勤悲此曲，越声长苦已三年。"
    ]
  },
  {
    "volume": 365,
    "sequence": 111,
    "title": "喜康将军见访",
    "author": "刘禹锡",
    "content": [
      "谪居愁寂似幽栖，百草当门茅舍低。",
      "夜猎将军忽相访，鹧鸪惊起绕篱啼。"
    ]
  },
  {
    "volume": 365,
    "sequence": 112,
    "title": "赠刘景擢第",
    "author": "刘禹锡",
    "content": [
      "湘中才子是刘郎，望在长沙住桂阳。",
      "昨日鸿都新上第，五陵年少让清光。"
    ]
  },
  {
    "volume": 365,
    "sequence": 113,
    "title": "赴连山途次德宗山陵寄张员外",
    "author": "刘禹锡",
    "content": [
      "常时并冕奉天颜，委佩低簪彩仗间。",
      "今日独来张乐地，万重云水望桥山。"
    ]
  },
  {
    "volume": 365,
    "sequence": 114,
    "title": "尝茶",
    "author": "刘禹锡",
    "content": [
      "生拍芳丛鹰觜芽，老郎封寄谪仙家。",
      "今宵更有湘江月，照出菲菲满碗花。"
    ]
  },
  {
    "volume": 365,
    "sequence": 115,
    "title": "梁国祠",
    "author": "刘禹锡",
    "content": [
      "梁国三郎威德尊，女巫箫鼓走乡村。",
      "万家长见空山上，雨气苍茫生庙门。"
    ]
  },
  {
    "volume": 365,
    "sequence": 116,
    "title": "望洞庭",
    "author": "刘禹锡",
    "content": [
      "湖光秋月两相和，潭面无风镜未磨。",
      "遥望洞庭山水翠，白银盘里一青螺。"
    ]
  },
  {
    "volume": 365,
    "sequence": 117,
    "title": "杨柳枝",
    "author": "刘禹锡",
    "content": [
      "春江一曲柳千条，二十年前旧板桥。",
      "曾与美人桥上别，恨无消息到今朝。"
    ]
  },
  {
    "volume": 365,
    "sequence": 118,
    "title": "楼上",
    "author": "刘禹锡",
    "content": [
      "江上楼高二十梯，梯梯登遍与云齐。",
      "人从别浦经年去，天向平芜尽处低。"
    ]
  },
  {
    "volume": 365,
    "sequence": 119,
    "title": "洛滨病卧户部李侍郎见惠药物谑以文星之句斐然仰谢",
    "author": "刘禹锡",
    "content": [
      "隐几支颐对落晖，故人书信到柴扉。",
      "周南留滞商山老，星象如今属少微。"
    ]
  },
  {
    "volume": 365,
    "sequence": 120,
    "title": "故洛城古墙",
    "author": "刘禹锡",
    "content": [
      "粉落椒飞知几春，风吹雨洒旋成尘。",
      "莫言一片危基在，犹过无穷来往人。"
    ]
  },
  {
    "volume": 365,
    "sequence": 121,
    "title": "句",
    "author": "刘禹锡",
    "content": [
      "湖上收宿雨。",
      "故国思如此，若为天外心。",
      "东屯沧海阔，南让洞庭宽。",
      "翠粒照晴露。",
      "银花垂院榜，翠羽撼绦铃。"
    ]
  }
]