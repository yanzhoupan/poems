[
  {
    "volume": 853,
    "sequence": 1,
    "title": "游仙二十四首",
    "author": "吴筠",
    "content": [
      "启册观往载，摇怀考今情。",
      "终古已寂寂，举世何营营。",
      "悟彼众仙妙，超然含至精。",
      "凝神契冲玄，化服凌太清。",
      "心同宇宙广，体合云霞轻。",
      "翔风吹羽盖，庆霄拂霓旌。",
      "龙驾朝紫微，后天保令名。",
      "岂如寰中士，轩冕矜暂荣。",
      "鸾凤栖瑶林，雕鹗集平楚。",
      "饮啄本殊好，翱翔终异所。",
      "吾方遗喧嚣，立节慕高举。",
      "解兹区中恋，结彼霄外侣。",
      "谁谓天路遐，感通自无阻。",
      "愍俗从迁谢，寻仙去沦没。",
      "三元有真人，与我生道骨。",
      "凌晨吸丹景，入夜饮黄月。",
      "百关弥调畅，方寸益清越。",
      "栖神合虚无，洞览周恍惚。",
      "不觉随玉皇，焚香诣金阙。",
      "西龟初定箓，东华已校名。",
      "三官无遗谴，七祖升云輧。",
      "体妙尘累隔，心微玄化并。",
      "一朝出天地，亿载犹童婴。",
      "使我齐浩劫，萧萧宴玉清。",
      "怡神在灵府，皎皎含清澄。",
      "仙经不吾欺，轻举信有征。",
      "畴昔希道念，而今果天矜。",
      "岂非阴功著，乃致白日升。",
      "焉用过洞府，吾其越朱陵。",
      "高真诚寥邈，道合不我遗。",
      "孰谓姑射远，神人可同嬉。",
      "结驾从之游，飘飘出天垂。",
      "不理人自化，神凝物无疵。",
      "因知至精感，足以和四时。",
      "碧海广无际，三山高不极。",
      "金台罗中天，羽客恣游息。",
      "霞液朝可饮，虹芝晚堪食。",
      "啸歌自忘心，腾举宁假翼。",
      "保寿同三光，安能纪千亿。",
      "将过太帝宫，暂诣扶桑处。",
      "真童已相迓，为我清宿雾。",
      "海若宁洪涛，羲和止奔驭。",
      "五云结层阁，八景动飞舆。",
      "青霞正可挹，丹椹时一遇。",
      "留我宴玉堂，归轩不令遽。",
      "欲超洞阳界，试鉴丹极表。",
      "赤帝跃火龙，炎官控朱鸟。",
      "导我升绛府，长驱出天杪。",
      "阳灵赫重晖，四达何皎皎。",
      "为尔流飘风，群生遂无夭。",
      "予因诣金母，飞盖超西极。",
      "遂入素中天，停轮太蒙侧。",
      "若华拂流影，不使白日匿。",
      "倾曦复亭午，六合无暝色。",
      "道化随感迁，此理谁能测。",
      "九龙何蜿蜿，载我升云纲。",
      "临睨怀旧国，风尘混苍茫。",
      "依依远人寰，去去迩帝乡。",
      "上超星辰纪，下视日月光。",
      "倏已过太微，天居焕煌煌。",
      "停骖太仪侧，整服金阙前。",
      "肃肃承上帝，锵锵会群仙。",
      "鸿炉发灵香，广庑张钧天。",
      "玉醴洽中座，霞膏充四筵。",
      "良期无终极，俯仰移亿年。",
      "峻朗妙门辟，澄微真鉴通。",
      "琼林九霞上，金阁三天中。",
      "飞虬跃庆云，翔鹤抟灵风。",
      "郁彼玉京会，仙期六合同。",
      "予升至阳元，欲憩明霞馆。",
      "飘飘琼轮举，晔晔金景散。",
      "结虚成万有，高妙咸可玩。",
      "玉山郁嵯峨，琅海杳无岸。",
      "暂赏过千椿，遐龄谁复算。",
      "招携紫阳友，合宴玉清台。",
      "排景羽衣振，浮空云驾来。",
      "灵幡七曜动，琼障九光开。",
      "凤舞龙璈奏，虬轩殊未回。",
      "高升紫极上，宴此玄都岑。",
      "玉藻散奇香，琼柯流雅音。",
      "灵风生太漠，习习吹人襟。",
      "体混希微广，神凝空洞深。",
      "萧然宇宙外，自得乾坤心。",
      "晨登千仞岭，俯瞰四人居。",
      "原野间城邑，山河分里闾。",
      "眇彼埃尘中，争奔声利途。",
      "百龄宠辱尽，万事皆为虚。",
      "自昔无成功，安能与尔俱。",
      "将期驾云景，超迹升天衢。",
      "骨炼体弥清，鉴明尘已绝。",
      "恬夷宇宙泰，焕朗天光彻。",
      "羽服参烟霄，童颜皎冰雪。",
      "隐符千魔骇，鸣玉万帝悦。",
      "遂使区宇中，祅气永沦灭。",
      "朝逾弱水北，夕憩钟山顶。",
      "颛顼清玄宫，禺强扫幽境。",
      "烛龙发神曜，阴野弥焕炳。",
      "导达三气和，驱除六天静。",
      "玉楼互相晖，烟客何秀颖。",
      "一举流霞津，千年在俄顷。",
      "扬盖造辰极，乘烟游阆风。",
      "上元降玉闼，王母开琳宫。",
      "天人何济济，高会碧堂中。",
      "列侍奏云歌，真音满太空。",
      "千年紫柰熟，四劫灵瓜丰。",
      "斯乐异荒宴，陶陶殊未终。",
      "整驾辞五岳，排烟凌九霄。",
      "纷然太虚中，羽旆更相招。",
      "且盼蓬壶近，谁言昆阆遥。",
      "悠悠竟安适，仰赴三天朝。",
      "予招三清友，迥出九天上。",
      "挠挑绝漠中，差池遥相望。",
      "大空含常明，入外无隐障。",
      "鸾凤有逸翮，泠然恣飘飏。",
      "寥寥唯玄虚，至乐在神王。",
      "纵身太霞上，眇眇虚中浮。",
      "八威先启行，五老同我游。",
      "灵景何灼灼，祥风正寥寥。",
      "啸歌振长空，逸响清且柔。",
      "遨嬉无迹赏，顾眄皆真俦。",
      "不疾而自速，万天俄已周。",
      "返视太初先，与道冥至一。",
      "空洞凝真精，乃为虚中实。",
      "变通有常性，合散无定质。",
      "不行迅飞电，隐曜光白日。",
      "玄栖忘玄深，无得固无失。"
    ]
  },
  {
    "volume": 853,
    "sequence": 2,
    "title": "览古十四首",
    "author": "吴筠",
    "content": [
      "圣人重周济，明道欲救时。",
      "孔席不暇暖，墨突何尝缁。",
      "兴言振颓纲，将以有所维。",
      "君臣恣淫惑，风俗日凋衰。",
      "三代业遽陨，七雄遂交驰。",
      "庶物坠涂炭，区中若棼丝。",
      "秦皇燎儒术，方册靡孑遗。",
      "大汉历五叶，斯文复崇推。",
      "乃验经籍道，与世同屯夷。",
      "弛张固天意，设教安能持。",
      "兴亡道之运，否泰理所全。",
      "奈何淳古风，既往不复旋。",
      "三皇已散朴，五帝初尚贤。",
      "王业与霸功，浮伪日以宣。",
      "忠诚及狙诈，淆混安可甄。",
      "余智入九霄，守愚沦重泉。",
      "永怀巢居时，感涕徒泫然。",
      "栋宇代巢穴，其来自三皇。",
      "迹生固为累，经始增百王。",
      "瑶台既灭夏，琼室复陨汤。",
      "覆车世不悟，秦氏兴阿房。",
      "继踵迷反正，汉家崇建章。",
      "力役弊万人，瑰奇殚八方。",
      "徇志仍未极，促龄已云亡。",
      "侈靡竟何在，荆榛生庙堂。",
      "闲居览前载，恻彼商与秦。",
      "所残必忠良，所宝皆凶嚚。",
      "昵谀方自圣，不悟祸灭身。",
      "箕子作周辅，孙通为汉臣。",
      "洪范及礼仪，后王用经纶。",
      "吾观采苓什，复感青蝇诗。",
      "谗佞乱忠孝，古今同所悲。",
      "奸邪起狡猾，骨肉相残夷。",
      "汉储殒江充，晋嗣灭骊姬。",
      "天性犹可间，君臣固其宜。",
      "子胥烹吴鼎，文种断越铍。",
      "屈原沈湘流，厥戚咸自贻。",
      "何不若范蠡，扁舟无还期。",
      "尝稽真仙道，清寂祛众烦。",
      "秦皇及汉武，焉得游其藩。",
      "情扰万机屑，位骄四海尊。",
      "既欲先宇宙，仍规后乾坤。",
      "崇高与久远，物莫能两存。",
      "矧乃恣所欲，荒淫伐灵根。",
      "金膏恃延期，玉色复动魂。",
      "征战穷外域，杀伤被中原。",
      "天鉴谅难诬，神理不可谖。",
      "安期返蓬莱，王母还昆仑。",
      "异术终莫告，悲哉竟何言。",
      "鲁侯祈政术，尼父从弃捐。",
      "汉主思英才，贾生被排迁。",
      "始皇重韩子，及睹乃不全。",
      "武帝爱相如，既征复忘贤。",
      "贵远世咸尔，贱今理共然。",
      "方知古来主，难以效当年。",
      "食其昔未偶，落魄为狂生。",
      "一朝君臣契，雄辩何纵横。",
      "运筹康汉业，凭轼下齐城。",
      "既以智所达，还为智所烹。",
      "岂若终贫贱，酣歌本无营。",
      "晁错抱远策，为君纳良规。",
      "削彼诸侯权，永用得所宜。",
      "奸臣负旧隙，乘衅谋相危。",
      "世主竟不辨，身戮宗且夷。",
      "汉景称钦明，滥罚犹如斯。",
      "比干与龙逢，残害何足悲。",
      "绛侯成大绩，赏厚位仍尊。",
      "一朝对狱吏，荣辱安可论。",
      "苏生佩六印，奕奕为殃源。",
      "主父食五鼎，昭昭成祸根。",
      "李斯佐二辟，巨衅钟其门。",
      "霍孟翼三后，伊戚及后昆。",
      "天人忌盈满，兹理固永存。",
      "方知得意者，何必乘朱轮。",
      "灭景栖远壑，弦歌对清樽。",
      "二疏返海滨，蒋诩归林园。",
      "萧洒去物累，此谋诚足敦。",
      "至人顺通塞，委命固无疵。",
      "吾观太史公，可谓识道规。",
      "留滞焉足愤，感怀殄生涯。",
      "吾叹龚夫子，秉义确不移。",
      "晦迹一何晚，天年夭当时。",
      "薰膏自销铄，楚老空余悲。",
      "达者贵量力，至人尚知几。",
      "京房洞幽赞，神奥咸发挥。",
      "如何嫉元恶，不悟祸所归。",
      "谋物暗谋已，谁言尔精微。",
      "玄元明知止，大雅尚保躬。",
      "茂先洽闻者，幽赜咸该通。",
      "弱年赋鹪鹩，可谓达养蒙。",
      "晚节希鸾鹄，长飞戾曾穹。",
      "知进不知退，遂令其道穷。",
      "伊昔辨福初，胡为迷祸终。",
      "方验嘉遁客，永贞天壤同。",
      "圣人垂大训，奥义不苟设。",
      "天道殃顽凶，神明祐懿哲。",
      "斯言犹影响，安得复回穴。",
      "鲧瞍诞英睿，唐虞育昏孽。",
      "盗跖何延期，颜生乃短折。",
      "鲁隐全克让，祸机遂潜结。",
      "楚穆肆巨逆，福柄奚赫烈。",
      "田常弑其主，祚国久网缺。",
      "管仲存霸功，世祖成诡说。",
      "汉氏方版荡，群阉恣邪谲。",
      "謇謇陈蕃徒，孜孜抗忠节。",
      "誓期区宇静，爰使凶丑绝。",
      "谋协事靡从，俄而反诛灭。",
      "古来若兹类，纷扰难尽列。",
      "道遐理微茫，谁为我昭晰。",
      "吾将询上帝，寥廓讵跻彻。",
      "已矣勿用言，忘怀庶自悦。"
    ]
  },
  {
    "volume": 853,
    "sequence": 3,
    "title": "步虚词十首",
    "author": "吴筠",
    "content": [
      "众仙仰灵范，肃驾朝神宗。",
      "金景相照曜，逶迤升太空。",
      "七玄已高飞，火炼生珠宫。",
      "余庆逮天壤，平和王道融。",
      "八威清游气，十绝舞祥风。",
      "使我跻阳源，其来自阴功。",
      "逍遥太霞上，真鉴靡不通。",
      "逸辔登紫清，乘光迈奔电。",
      "阆风隔三天，俯视犹可见。",
      "玉闼摽敞朗，琼林郁葱蒨。",
      "自非挺金骨，焉得谐夙愿。",
      "真朋何森森，合景恣游宴。",
      "良会忘淹留，千龄才一眄。",
      "三宫发明景，朗照同郁仪。",
      "纷然驰飙欻，上采空清蕤。",
      "令我洞金色，后天耀琼姿。",
      "心协太虚静，寥寥竟何思。",
      "玄中有至乐，淡泊终无为。",
      "但与正真友，飘飖散遨嬉。",
      "禀化凝正气，炼形为真仙。",
      "忘心符元宗，返本协自然。",
      "帝一集绛宫，流光出丹玄。",
      "元英与桃君，朗咏长生篇。",
      "六府焕明霞，百关罗紫烟。",
      "飙车涉寥廓，靡靡乘景迁。",
      "不觉云路远，斯须游万天。",
      "扶桑诞初景，羽盖凌晨霞。",
      "倏欻造西域，嬉游金母家。",
      "碧津湛洪源，灼烁敷荷花。",
      "煌煌青琳宫，粲粲列玉华。",
      "真气溢绛府，自然思无邪。",
      "俯矜区中士，夭浊良可嗟。",
      "琼台劫万仞，孤映大罗表。",
      "常有三素云，凝光自飞绕。",
      "羽幢泛明霞，升降何缥缈。",
      "鸾凤吹雅音，栖翔绛林标。",
      "玉虚无昼夜，灵景何皎皎。",
      "一睹太上京，方知众天小。",
      "灼灼青华林，灵风振琼柯。",
      "三光无冬春，一气清且和。",
      "回首迩结灵，倾眸亲曜罗。",
      "豁落制六天，流铃威百魔。",
      "绵绵庆不极，谁谓椿龄多。",
      "高情无侈靡，遇物生华光。",
      "至乐无箫歌，金玉音琅琅。",
      "或登明真台，宴此羽景堂。",
      "杳霭结宝云，霏微散灵香。",
      "天人诚遐旷，欢泰不可量。",
      "爰从太微上，肆觐虚皇尊。",
      "腾我八景舆，威迟入天门。",
      "既登玉宸庭，肃肃仰紫轩。",
      "敢问龙汉末，如何辟乾坤。",
      "怡然辍云璈，告我希夷言。",
      "幸闻至精理，方见造化源。",
      "二气播万有，化机无停轮。",
      "而我操其端，乃能出陶钧。",
      "寥寥大漠上，所遇皆清真。",
      "澄莹含元和，气同自相亲。",
      "绛树结丹实，此霞流碧津。",
      "以兹保童婴，永用超形神。"
    ]
  },
  {
    "volume": 853,
    "sequence": 4,
    "title": "登北固山望海",
    "author": "吴筠",
    "content": [
      "此山镇京口，迥出沧海湄。",
      "跻览何所见，茫注潮汐驰。",
      "云生蓬莱岛，日出扶桑枝。",
      "万里混一色，焉能分两仪。",
      "愿言策烟驾，缥缈寻安期。",
      "挥手谢人境，吾将从此辞。"
    ]
  },
  {
    "volume": 853,
    "sequence": 5,
    "title": "听尹炼师弹琴",
    "author": "吴筠",
    "content": [
      "至乐本太一，幽琴和乾坤。",
      "郑声久乱雅，此道稀能尊。",
      "吾见尹仙翁，伯牙今复存。",
      "众人乘其流，夫子达其源。",
      "在山峻峰峙，在水洪涛奔。",
      "都忘迩城阙，但觉清心魂。",
      "代乏识微者，幽音谁与论。"
    ]
  },
  {
    "volume": 853,
    "sequence": 6,
    "title": "题龚山人草堂",
    "author": "吴筠",
    "content": [
      "世人负一美，未肯甘陆沉。",
      "独抱匡济器，能怀真隐心。",
      "结庐迩城郭，及到云木深。",
      "灭迹慕颍阳，忘机同汉阴。",
      "启户面白水，凭轩对苍岑。",
      "但歌考槃诗，不学梁父吟。",
      "兹道我所适，感君齐素襟。",
      "勖哉龚夫子，勿使嚣尘侵。"
    ]
  },
  {
    "volume": 853,
    "sequence": 7,
    "title": "游庐山五老峰",
    "author": "吴筠",
    "content": [
      "彭蠡隐深翠，沧波照芙蓉。",
      "日初金光满，景落黛色浓。",
      "云外听猿鸟，烟中见杉松。",
      "自然符幽情，潇洒惬所从。",
      "整策务探讨，嬉游任从容。",
      "玉膏正滴沥，瑶草多艹丰茸。",
      "羽人栖层崖，道合乃一逢。",
      "挥手欲轻举，为余扣琼钟。",
      "空香清人心，正气信有宗。",
      "永用谢物累，吾将乘鸾龙。"
    ]
  },
  {
    "volume": 853,
    "sequence": 8,
    "title": "登庐山东峰观九江合彭蠡湖",
    "author": "吴筠",
    "content": [
      "百川灌彭蠡，秋水方浩浩。",
      "九派混东流，朝宗合天沼。",
      "写心陟云峰，纵目还缥缈。",
      "宛转众浦分，差池群山绕。",
      "江妃弄明霞，仿佛呈窈窕。",
      "而我临长风，飘然欲腾矫。",
      "昔怀沧洲兴，斯志果已绍。",
      "焉得忘机人，相从洽鱼鸟。"
    ]
  },
  {
    "volume": 853,
    "sequence": 9,
    "title": "建业怀古",
    "author": "吴筠",
    "content": [
      "炎精既失御，宇内为三分。",
      "吴王霸荆越，建都长江滨。",
      "爰资股肱力，以静淮海民。",
      "魏后欲济师，临流遽旋军。",
      "岂惟限天堑，所忌在有人。",
      "惜哉归命侯，淫虐败前勋。",
      "衔璧入洛阳，委躬为晋臣。",
      "无何覆宗社，为尔含悲辛。",
      "俄及永嘉末，中原塞胡尘。",
      "五马浮渡江，一龙跃天津。",
      "此时成大业，实赖贤缙绅。",
      "辟土虽未远，规模亦振振。",
      "谢公佐王室，仗节扫伪秦。",
      "谁为吴兵孱，用之在有伦。",
      "荏苒宋齐末，斯须变梁陈。",
      "绵历已六代，兴亡互纷纶。",
      "在德不在险，成败良有因。",
      "高堞复于隍，广殿摧于榛。",
      "王风久泯灭，胜气犹氤氲。",
      "皇家一区域，玄化通无垠。",
      "常言宇宙泰，忽遘云雷屯。",
      "极目梁宋郊，茫茫晦妖氛。",
      "安得倚天剑，斩兹横海鳞。",
      "徘徊江山暮，感激为谁申。"
    ]
  },
  {
    "volume": 853,
    "sequence": 10,
    "title": "经羊角哀墓作",
    "author": "吴筠",
    "content": [
      "祇召出江国，路傍旌古坟。",
      "伯桃葬角哀，墓近荆将军。",
      "神道不相得，称兵解其纷。",
      "幽明信难知，胜负理莫分。",
      "长呼遂刎颈，此节古未闻。",
      "两贤结情爱，骨肉何足云。",
      "感子初并粮，我心正氛氲。",
      "迟回驻征骑，不觉空林醺。"
    ]
  },
  {
    "volume": 853,
    "sequence": 11,
    "title": "过天门山怀友",
    "author": "吴筠",
    "content": [
      "举帆遇风劲，逸势如飞奔。",
      "缥缈凌烟波，崩腾走川原。",
      "两山夹沧江，豁尔开天门。",
      "须臾轻舟远，想象孤屿存。",
      "归路日已近，怡然慰心魂。",
      "所经多奇趣，待与吾友论。",
      "一日如三秋，相思意弥敦。"
    ]
  },
  {
    "volume": 853,
    "sequence": 12,
    "title": "舟中遇柳伯存归潜山，因有此赠",
    "author": "吴筠",
    "content": [
      "浇风久成俗，真隐不可求。",
      "何悟非所冀，得君在扁舟。",
      "目击道已存，一笑遂忘言。",
      "况观绝交书，兼睹箴隐文。",
      "见君浩然心，视世如浮空。",
      "君归潜山曲，我复庐山中。",
      "形间心不隔，谁能嗟异同。",
      "他日或相访，无辞驭冷风。"
    ]
  },
  {
    "volume": 853,
    "sequence": 13,
    "title": "舟中夜行",
    "author": "吴筠",
    "content": [
      "榜人识江路，挂席从宵征。",
      "莫辨洲渚状，但闻风波惊。",
      "阴云正飘飖，落月无光晶。",
      "岂不畏艰险，所凭在忠诚。",
      "何时达遥夜，伫见初日明。"
    ]
  },
  {
    "volume": 853,
    "sequence": 14,
    "title": "晚到湖口见庐山作呈诸故人",
    "author": "吴筠",
    "content": [
      "夜舟达湖口，渐近庐山侧。",
      "高高标横天，隐隐何峻极。",
      "石镜启晨晖，垆烟凝寒色。",
      "旅泊将休暇，归心已隮陟。",
      "虚名久为累，使我辞逸域。",
      "良愿道不违，幽襟果兹得。",
      "故人在云峤，乃复同晏息。",
      "鸿飞入青冥，虞氏罢缯弋。"
    ]
  },
  {
    "volume": 853,
    "sequence": 15,
    "title": "苦春霖作寄友",
    "author": "吴筠",
    "content": [
      "应龙迁面方，霪雨备江干。",
      "俯望失平陆，仰瞻隐崇峦。",
      "阴风敛暄气，残月凄已寒。",
      "时鸟戢好音，众芳亦微残。",
      "万流注江湖，日夜增波澜。",
      "数君旷不接，悄然无与欢。",
      "对酒聊自娱，援琴为谁弹。",
      "弹为愁霖引，曲罢仍永叹。",
      "此叹因感物，谁能识其端。",
      "写怀寄同心，词极意未殚。"
    ]
  },
  {
    "volume": 853,
    "sequence": 16,
    "title": "酬叶县刘明府避地庐山言怀诒郑录事昆季苟尊师兼见赠之",
    "author": "吴筠",
    "content": [
      "明哲良罕遇，遇君辄思齐。",
      "挺生著天爵，自可析人珪。",
      "河洛初沸腾，方期扫虹霓。",
      "时命竟未合，安能亲鼓鼙。",
      "从此罢飞凫，投簪辞割鸡。",
      "驱车适南土，忠孝两不暌。",
      "庐岳镇江介，于焉惬林栖。",
      "入门披彩服，出谷杖红藜。",
      "隐令旧闾里，而今复成跻。",
      "郑公解簪绂，华萼曜松溪。",
      "贤哉苟征君，灭迹为圃畦。",
      "顾已成非薄，忝兹忘筌蹄。",
      "相观对绿樽，逸思凌丹梯。",
      "道泰我长往，时清君勿迷。",
      "王孙且无归，芳草正萋萋。"
    ]
  },
  {
    "volume": 853,
    "sequence": 17,
    "title": "高士咏·混元皇帝",
    "author": "吴筠",
    "content": [
      "玄元九仙主，道冠三气初。",
      "应物方佐命，栖真亦归居。",
      "贻篇训终古，驾景还太虚。",
      "孔父叹犹龙，谁能知所如。"
    ]
  },
  {
    "volume": 853,
    "sequence": 18,
    "title": "高士咏·广成子",
    "author": "吴筠",
    "content": [
      "广成卧云岫，缅邈逾千龄。",
      "轩辕来顺风，问道修神形。",
      "至言发玄理，告以从杳冥。",
      "三光入无穷，寂默返太宁。"
    ]
  },
  {
    "volume": 853,
    "sequence": 19,
    "title": "高士咏·许先生",
    "author": "吴筠",
    "content": [
      "大名贤所尚，宝位圣所珍。",
      "皎皎许仲武，遗之若纤尘。",
      "弃瓢箕山下，洗耳颍水滨。",
      "物外两寂寞，独与玄冥均。"
    ]
  },
  {
    "volume": 853,
    "sequence": 20,
    "title": "高士咏·樊先生",
    "author": "吴筠",
    "content": [
      "巢父志何远，潜精人莫知。",
      "耻闻让王事，饮犊方见移。",
      "不欲散大朴，焉能为尧师。",
      "炼真自轻举，浮世何足遗。"
    ]
  },
  {
    "volume": 853,
    "sequence": 21,
    "title": "高士咏·柏成子高",
    "author": "吴筠",
    "content": [
      "大禹受禅让，子高辞诸侯。",
      "退躬适外野，放浪夫何求。",
      "万乘造中亩，一言良见酬。",
      "俋俋耕不顾，斯情邈难俦。"
    ]
  },
  {
    "volume": 853,
    "sequence": 22,
    "title": "高士咏·臧丈人",
    "author": "吴筠",
    "content": [
      "臧叟隐中壑，垂纶心浩然。",
      "文王感昔梦，授政道斯全。",
      "一遵无为术，三载淳化宣。",
      "功成遂不处，遁迹符冲玄。"
    ]
  },
  {
    "volume": 853,
    "sequence": 23,
    "title": "高士咏·伯夷叔齐",
    "author": "吴筠",
    "content": [
      "夷齐互崇让，弃国从所钦。",
      "聿来及宗周，乃复非其心。",
      "世浊不可处，冰清首阳岑。",
      "采薇咏羲农，高义越古今。"
    ]
  },
  {
    "volume": 853,
    "sequence": 24,
    "title": "高士咏·南华真人",
    "author": "吴筠",
    "content": [
      "南华源道宗，玄远故不测。",
      "动与造化游，静合太和息。",
      "放旷生死外，逍遥神明域。",
      "况乃资九丹，轻举归太极。"
    ]
  },
  {
    "volume": 853,
    "sequence": 25,
    "title": "高士咏·冲虚真人",
    "author": "吴筠",
    "content": [
      "冲虚冥至理，体道自玄通。",
      "不受子阳禄，但饮壶丘宗。",
      "泠然竟何依，挠挑游大空。",
      "未知风乘我，为是我乘风。"
    ]
  },
  {
    "volume": 853,
    "sequence": 26,
    "title": "高士咏·洞灵真人",
    "author": "吴筠",
    "content": [
      "亢仓致虚极，潜迹依远岫。",
      "智去愚独留，日亏岁方就。",
      "乡人谋尸祝，不欲闻俎豆。",
      "尚贤非至理，尧舜固为陋。"
    ]
  },
  {
    "volume": 853,
    "sequence": 27,
    "title": "高士咏·通玄真人",
    "author": "吴筠",
    "content": [
      "通玄贵阴德，利物非市朝。",
      "悠然大江上，散发挥轻桡。",
      "已陈缁帷说，复表沧浪谣。",
      "灭迹竟何往，遗文独昭昭。"
    ]
  },
  {
    "volume": 853,
    "sequence": 28,
    "title": "高士咏·文始真人",
    "author": "吴筠",
    "content": [
      "文始通道源，含光隐关吏。",
      "遥欣紫气浮，果验真人至。",
      "玄诰已云锡，世荣何足累。",
      "高步三清境，超登九仙位。"
    ]
  },
  {
    "volume": 853,
    "sequence": 29,
    "title": "高士咏·荣启期",
    "author": "吴筠",
    "content": [
      "荣期信知止，带索无所求。",
      "外物非我尚，琴歌自优游。",
      "三乐通至道，一言醉孔丘。",
      "居常以待终，啸傲夫何忧。"
    ]
  },
  {
    "volume": 853,
    "sequence": 30,
    "title": "高士咏·长沮桀溺",
    "author": "吴筠",
    "content": [
      "贤哉彼沮溺，避世全其真。",
      "孔父栖栖者，征途方问津。",
      "行藏既异迹，语默岂同伦。",
      "耦耕长林下，甘与鸟雀群。"
    ]
  },
  {
    "volume": 853,
    "sequence": 31,
    "title": "高士咏·颜阖",
    "author": "吴筠",
    "content": [
      "世情矜宠誉，效节徼当时。",
      "颜阖遵无名，饭牛聊自怡。",
      "逃聘鄙束帛，凿坏欣茅茨。",
      "托聘嚣尘表，放浪世莫知。"
    ]
  },
  {
    "volume": 853,
    "sequence": 32,
    "title": "高士咏·老莱夫妻",
    "author": "吴筠",
    "content": [
      "莱氏道已远，懿妻德弥清。",
      "一遁嚣烦趣，永契云壑情。",
      "禄位非所重，拂衣遂遐征。",
      "杳然从我愿，岂为物所撄。"
    ]
  },
  {
    "volume": 853,
    "sequence": 33,
    "title": "高士咏·楚狂接舆夫妻",
    "author": "吴筠",
    "content": [
      "接舆耽冲玄，伉俪亦真逸。",
      "傲然辞征聘，耕绩代禄秩。",
      "凤歌诫文宣，龙德遂隐密。",
      "一游峨嵋上，千载保灵术。"
    ]
  },
  {
    "volume": 853,
    "sequence": 34,
    "title": "高士咏·郑商人弦高",
    "author": "吴筠",
    "content": [
      "卓哉弦高子，商隐独摽奇。",
      "效谋全郑国，矫命犒秦师。",
      "赏神义不受，存公灭其私。",
      "虚心贵无名，远迹居九夷。"
    ]
  },
  {
    "volume": 853,
    "sequence": 35,
    "title": "高士咏·柳下惠",
    "author": "吴筠",
    "content": [
      "展禽抱纯粹，灭迹和光尘。",
      "高情贵轩冕，降志救世人。",
      "百行既无点，三黜道弥真。",
      "信谓德超古，岂惟言中伦。"
    ]
  },
  {
    "volume": 853,
    "sequence": 36,
    "title": "高士咏·荷蓧晨门",
    "author": "吴筠",
    "content": [
      "荷莜隐耕艺，晨门潜抱关。",
      "道尊名可贱，理惬心弥闲。",
      "混迹是非域，纵怀天地间。",
      "同讥孔宣父，匿景杳不还。"
    ]
  },
  {
    "volume": 853,
    "sequence": 37,
    "title": "高士咏·汉阴丈人",
    "author": "吴筠",
    "content": [
      "野哉汉阴叟，好古遂忘机。",
      "抱瓮诚亦勤，守朴全道微。",
      "子贡初不达，听言识其非。",
      "已为风波人，恍惘失所依。"
    ]
  },
  {
    "volume": 853,
    "sequence": 38,
    "title": "高士咏·於陵夫妻",
    "author": "吴筠",
    "content": [
      "皎皎於陵子，己贤妻亦明。",
      "安兹道德重，顾彼浮华轻。",
      "琴书不为务，禄位不可荣。",
      "逃迹终灌园，谁能达世情。"
    ]
  },
  {
    "volume": 853,
    "sequence": 39,
    "title": "高士咏·项橐",
    "author": "吴筠",
    "content": [
      "太项冥虚极，微远不可究。",
      "禀量合太初，返形寄童幼。",
      "孔父惭至理，颜生赖真授。",
      "泛然同万流，无迹世莫觏。"
    ]
  },
  {
    "volume": 853,
    "sequence": 40,
    "title": "高士咏·太伯延陵",
    "author": "吴筠",
    "content": [
      "太伯全至让，远投蛮夷间。",
      "延陵嗣高风，去国不复还。",
      "尊荣比蝉翼，道义侔崇山。",
      "元规与峻节，历世无能攀。"
    ]
  },
  {
    "volume": 853,
    "sequence": 41,
    "title": "高士咏·壶丘子",
    "author": "吴筠",
    "content": [
      "壶丘道为量，玄虚固难知。",
      "季咸曜浅术，御寇初深疑。",
      "至人忘祸福，感变靡定期。",
      "太冲杳无朕，元化谁能知。"
    ]
  },
  {
    "volume": 853,
    "sequence": 42,
    "title": "高士咏·段干木",
    "author": "吴筠",
    "content": [
      "干木布衣者，守道杜衡门。",
      "德光义且富，肯易王侯尊。",
      "魏主钦其贤，轼庐情亦敦。",
      "秦兵遂不举，高卧为国藩。"
    ]
  },
  {
    "volume": 853,
    "sequence": 43,
    "title": "高士咏·鲁仲连",
    "author": "吴筠",
    "content": [
      "仲连秉奇节，释难含道情。",
      "一言却秦围，片札降聊城。",
      "辞金义何远，让禄心益清。",
      "处世功已立，拂衣蹈沧溟。"
    ]
  },
  {
    "volume": 853,
    "sequence": 44,
    "title": "高士咏·颜歜",
    "author": "吴筠",
    "content": [
      "高哉彼颜歜，逸气陵齐宣。",
      "道尊义不屈，士重王来前。",
      "荣禄安可诱，保和从自然。",
      "放情任所尚，长揖归山泉。"
    ]
  },
  {
    "volume": 853,
    "sequence": 45,
    "title": "高士咏·周丰",
    "author": "吴筠",
    "content": [
      "周丰贵隐耀，静默尊无名。",
      "鲁侯询政体，喻以治道精。",
      "莅人在忠悫，疑叛由会盟。",
      "一言达至义，千载良为程。"
    ]
  },
  {
    "volume": 853,
    "sequence": 46,
    "title": "高士咏·师金",
    "author": "吴筠",
    "content": [
      "圣人贵素朴，礼义非玄同。",
      "师金告颜生，可谓达化宗。",
      "夫子饰刍狗，自然道斯穷。",
      "应物方矫行，俯仰靡不通。"
    ]
  },
  {
    "volume": 853,
    "sequence": 47,
    "title": "高士咏·南郭子綦",
    "author": "吴筠",
    "content": [
      "子綦方隐几，冥寂久灰心。",
      "悟来应颜游，清义杳何深。",
      "含响尽天籁，有言同鷇音。",
      "是非不足辩，安用劳神襟。"
    ]
  },
  {
    "volume": 853,
    "sequence": 48,
    "title": "高士咏·黔娄先生",
    "author": "吴筠",
    "content": [
      "黔娄蕴雅操，守约遗代华。",
      "淡然常有怡，与物固无瑕。",
      "哲妻配明德，既没辩正邪。",
      "辞禄乃余贵，表谥良可嘉。"
    ]
  },
  {
    "volume": 853,
    "sequence": 49,
    "title": "高士咏·原宪",
    "author": "吴筠",
    "content": [
      "原生何淡漠，观妙自怡性。",
      "蓬户常晏如，弦歌乐天命。",
      "无财方是贫，有道固非病。",
      "木赐钦高风，退惭车马盛。"
    ]
  },
  {
    "volume": 853,
    "sequence": 50,
    "title": "高士咏·商山四皓",
    "author": "吴筠",
    "content": [
      "万方厌秦德，战伐何纷纷。",
      "四皓同无为，丘中卧白云。",
      "自汉成帝业，一来翼储君。",
      "知几道可尚，隐括成元勋。"
    ]
  },
  {
    "volume": 853,
    "sequence": 51,
    "title": "高士咏·河上公",
    "author": "吴筠",
    "content": [
      "邈邈河上叟，无名契虚冲。",
      "灵关畅玄旨，万乘趋道风。",
      "宠辱不可累，飘然在云空。",
      "独与造化友，谁能测无穷。"
    ]
  },
  {
    "volume": 853,
    "sequence": 52,
    "title": "高士咏·东方曼倩",
    "author": "吴筠",
    "content": [
      "东方禀易象，玩世隐廊庙。",
      "栖心抱清微，混迹秘光耀。",
      "玄览寄数术，纳规在谈笑。",
      "卖药五湖中，还从九仙妙。"
    ]
  },
  {
    "volume": 853,
    "sequence": 53,
    "title": "高士咏·严君平",
    "author": "吴筠",
    "content": [
      "汉皇举遗逸，多士咸已宁。",
      "至德不可拔，严君独湛冥。",
      "卜筮训流俗，指归畅玄经。",
      "闭关动元象，何必游紫庭。"
    ]
  },
  {
    "volume": 853,
    "sequence": 54,
    "title": "高士咏·司马季主",
    "author": "吴筠",
    "content": [
      "季主超常伦，沉迹寄卜筮。",
      "宋贾二大夫，停车试观艺。",
      "高谈哂朝列，洪辩不可际。",
      "终秉鸾凤心，翛然已遐逝。"
    ]
  },
  {
    "volume": 853,
    "sequence": 55,
    "title": "高士咏·郑子真张仲蔚",
    "author": "吴筠",
    "content": [
      "子真岩石下，仲蔚蓬蒿居。",
      "礼聘终不屈，清贫长晏如。",
      "心情在耕艺，养寿资玄虚。",
      "至乐非外物，道冥欢有余。"
    ]
  },
  {
    "volume": 853,
    "sequence": 56,
    "title": "高士咏·严子陵",
    "author": "吴筠",
    "content": [
      "汉皇敦故友，物色访严生。",
      "三聘迨深泽，一来遇帝庭。",
      "紫宸同御寝，玄象验客星。",
      "禄位终不屈，云山乐躬耕。"
    ]
  },
  {
    "volume": 853,
    "sequence": 57,
    "title": "高士咏·向子平",
    "author": "吴筠",
    "content": [
      "子平好真隐，清净玩老易。",
      "探玄乐无为，观象验损益。",
      "常抱方外心，且纡人间迹。",
      "一朝毕婚娶，五岳遂长适。"
    ]
  },
  {
    "volume": 853,
    "sequence": 58,
    "title": "高士咏·韩康",
    "author": "吴筠",
    "content": [
      "伯休抱遐心，隐括自为美。",
      "卖药不二价，有名反深耻。",
      "安能受玄纁，秉愿终素履。",
      "逃遁从所尚，萧萧绝尘轨。"
    ]
  },
  {
    "volume": 853,
    "sequence": 59,
    "title": "高士咏·台佟管宁",
    "author": "吴筠",
    "content": [
      "吾嘉台孝威，乐道隐岩穴。",
      "吾尚管幼安，栖真养高节。",
      "采药聊自给，观书任所悦。",
      "风尘不可混，真素比松雪。"
    ]
  },
  {
    "volume": 853,
    "sequence": 60,
    "title": "高士咏·高凤",
    "author": "吴筠",
    "content": [
      "吾观时人趣，矫迹务驰声。",
      "独有高文通，讼田求翳名。",
      "公车徒见累，爵禄非所荣。",
      "隐身乐鱼钓，世网不可撄。"
    ]
  },
  {
    "volume": 853,
    "sequence": 61,
    "title": "高士咏·庞德公",
    "author": "吴筠",
    "content": [
      "庞公栖鹿门，绝迹远城市。",
      "超然风尘外，自得丘壑美。",
      "耕凿勤厥躬，耘锄课妻子。",
      "保兹永无患，轩冕何足纪。"
    ]
  },
  {
    "volume": 853,
    "sequence": 62,
    "title": "高士咏·玄晏先生",
    "author": "吴筠",
    "content": [
      "士安逾弱冠，落魄未修饰。",
      "一朝因感激，志学忘寝食。",
      "著书穷天人，辞聘守玄默。",
      "薄葬信昭俭，可为将来则。"
    ]
  },
  {
    "volume": 853,
    "sequence": 63,
    "title": "高士咏·孙公和",
    "author": "吴筠",
    "content": [
      "孙登好淳古，卉服从穴居。",
      "弹琴合天和，读易见象初。",
      "终日无愠色，恬然在玄虚。",
      "贻言诫叔夜，超迹安所如。"
    ]
  },
  {
    "volume": 853,
    "sequence": 64,
    "title": "高士咏·董威辇",
    "author": "吴筠",
    "content": [
      "董京依白社，散发咏玄风。",
      "心出区宇外，迹参城市中。",
      "嚣尘不能杂，名位安可笼。",
      "匿影留雅什，精微信难穷。"
    ]
  },
  {
    "volume": 853,
    "sequence": 65,
    "title": "高士咏·郭文举",
    "author": "吴筠",
    "content": [
      "郭生在童稚，已得方外心。",
      "绝迹遗世务，栖真入长林。",
      "元和感异类，猛兽怀德音。",
      "不忆固无情，斯言微且深。"
    ]
  },
  {
    "volume": 853,
    "sequence": 66,
    "title": "高士咏·陶征君",
    "author": "吴筠",
    "content": [
      "吾重陶渊明，达生知止足。",
      "怡情在樽酒，此外无所欲。",
      "彭泽非我荣，折腰信为辱。",
      "归来北窗下，复采东篱菊。"
    ]
  },
  {
    "volume": 853,
    "sequence": 67,
    "title": "元日言怀，因以自励，诒诸同志",
    "author": "吴筠",
    "content": [
      "驰光无时憩，加我五十年。",
      "知非慕伯玉，读易宗文宣。",
      "经世匪吾事，庶几唯道全。",
      "谁言帝乡远，自古多真仙。",
      "余滓永可涤，秉心方杳然。",
      "孰能无相与，灭迹俱忘筌。",
      "安用感时变，当期升九天。"
    ]
  },
  {
    "volume": 853,
    "sequence": 68,
    "title": "同刘主簿承介建昌江泛舟作",
    "author": "吴筠",
    "content": [
      "吾友从吏隐，和光心杳然。",
      "鸣琴正多暇，啸侣浮清川。",
      "风霁远澄映，昭昭涵洞天。",
      "坐惊众峰转，乃觉孤舟迁。",
      "崖屿非一状，差池过目前。",
      "徘徊白日暮，月色江中鲜。",
      "真兴殊未已，滔滔且溯沿。",
      "时歌沧浪曲，或诵逍遥篇。",
      "酣畅迷夜久，迟迟方告旋。",
      "此时无相与，其旨在忘筌。"
    ]
  },
  {
    "volume": 853,
    "sequence": 69,
    "title": "缑山庙",
    "author": "吴筠",
    "content": [
      "朝吾自嵩山，驱驾遵洛汭。",
      "逶迟轘辕侧，仰望缑山际。",
      "王子谢时人，笙歌此宾帝。",
      "仙材夙所禀，宝位焉足系。",
      "为迫丹霄期，阙流苍生惠。",
      "高踪邈千载，遗庙今一诣。",
      "肃肃生风云，森森列松桂。",
      "大君弘至道，层构何壮丽。",
      "稽首环金坛，焚香陟瑶砌。",
      "伊余超浮俗，尘虑久已闭。",
      "况复清夙心，萧然叶真契。"
    ]
  },
  {
    "volume": 853,
    "sequence": 70,
    "title": "胡无人行",
    "author": "吴筠",
    "content": [
      "剑头利如芒，恒持照眼光。",
      "铁骑追骁虏，金羁讨黠羌。",
      "高秋八九月，胡地早风霜。",
      "男儿不惜死，破胆与君尝。"
    ]
  },
  {
    "volume": 853,
    "sequence": 71,
    "title": "别章叟",
    "author": "吴筠",
    "content": [
      "平昔同邑里，经年不相思。",
      "今日成远别，相对心凄其。"
    ]
  },
  {
    "volume": 853,
    "sequence": 72,
    "title": "题缙云岭永望馆",
    "author": "吴筠",
    "content": [
      "人惊此路险，我爱山前深。",
      "犹恐佳趣尽，欲行且沉吟。"
    ]
  },
  {
    "volume": 853,
    "sequence": 73,
    "title": "题华山人所居",
    "author": "吴筠",
    "content": [
      "故人住南郭，邀我对芳樽。",
      "欢畅日云暮，不知城市喧。"
    ]
  }
]