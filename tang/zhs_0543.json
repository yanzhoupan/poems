[
  {
    "volume": 543,
    "sequence": 1,
    "title": "赠李商隐",
    "author": "喻凫",
    "content": [
      "羽翼恣抟扶，山河使笔驱。",
      "月疏吟夜桂，龙失咏春珠。",
      "草细盘金勒，花繁倒玉壶。",
      "徒嗟好章句，无力致前途。"
    ]
  },
  {
    "volume": 543,
    "sequence": 2,
    "title": "元日即事",
    "author": "喻凫",
    "content": [
      "敛板贺交亲，称觞讵有巡。",
      "年光悲掷旧，景色喜呈新。",
      "水柳烟中重，山梅雪后真。",
      "不知将白发，何以度青春。"
    ]
  },
  {
    "volume": 543,
    "sequence": 3,
    "title": "送贾岛往金州谒姚员外",
    "author": "喻凫",
    "content": [
      "山光与水色，独往此中深。",
      "溪沥椒花气，岩盘漆叶阴。",
      "潇湘终共去，巫峡羡先寻。",
      "几夕江楼月，玄晖伴静吟。"
    ]
  },
  {
    "volume": 543,
    "sequence": 4,
    "title": "送友人罢举归蜀",
    "author": "喻凫",
    "content": [
      "憔悴满衣尘，风光岂属身。",
      "卖琴红粟贵，看镜白髭新。",
      "栈畔谁高步，巴边自问津。",
      "凄然莫滴血，杜宇正哀春。"
    ]
  },
  {
    "volume": 543,
    "sequence": 5,
    "title": "送卫尉之延陵",
    "author": "喻凫",
    "content": [
      "草木正花时，交亲触雨辞。",
      "一官之任远，尽室出城迟。",
      "乳滴茅君洞，鸦鸣季子祠。",
      "想知佐理暇，日有咏怀诗。"
    ]
  },
  {
    "volume": 543,
    "sequence": 6,
    "title": "送越州高录事",
    "author": "喻凫",
    "content": [
      "官曹权纪纲，行李半舟航。",
      "浦溆潮来广，川源鸟去长。",
      "笋成稽岭岸，莲发镜湖香。",
      "泽国还之任，鲈鱼浪得尝。"
    ]
  },
  {
    "volume": 543,
    "sequence": 7,
    "title": "送潘咸",
    "author": "喻凫",
    "content": [
      "时时赍破囊，访我息闲坊。",
      "煮雪问茶味，当风看雁行。",
      "心齐山鹿逸，句敌柳花狂。",
      "坚苦今如此，前程岂渺茫。"
    ]
  },
  {
    "volume": 543,
    "sequence": 8,
    "title": "送友人下第归宁",
    "author": "喻凫",
    "content": [
      "紫阁雪未尽，杏园花亦寒。",
      "灞西辞旧友，楚外忆新安。",
      "细雨猿啼枿，微阳鹭起滩。",
      "旋应赴秋贡，讵得久承欢。"
    ]
  },
  {
    "volume": 543,
    "sequence": 9,
    "title": "游北山寺",
    "author": "喻凫",
    "content": [
      "烟冈影畔寺，游步此时孤。",
      "庭静众药在，鹤闲双桧枯。",
      "蓝峰露秋院，灞水入春厨。",
      "便可栖心迹，如何返旧途。"
    ]
  },
  {
    "volume": 543,
    "sequence": 10,
    "title": "冬日题无可上人院",
    "author": "喻凫",
    "content": [
      "入户道心生，茶间踏叶行。",
      "泻风瓶水涩，承露鹤巢轻。",
      "阁北长河气，窗东一桧声。",
      "诗言与禅味，语默此皆清。"
    ]
  },
  {
    "volume": 543,
    "sequence": 11,
    "title": "游云际寺",
    "author": "喻凫",
    "content": [
      "涧壑吼风雷，香门绝顶开。",
      "阁寒僧不下，钟定虎常来。",
      "鸟啄林稍果，鼯跳竹里苔。",
      "心源无一事，尘界拟休回。"
    ]
  },
  {
    "volume": 543,
    "sequence": 12,
    "title": "题翠微寺",
    "author": "喻凫",
    "content": [
      "沿溪又涉巅，始喜入前轩。",
      "钟度鸟沈壑，殿扃云湿幡。",
      "凉泉堕众石，古木彻疏猿。",
      "月上僧阶近，斯游岂易言。"
    ]
  },
  {
    "volume": 543,
    "sequence": 13,
    "title": "广德官舍二松",
    "author": "喻凫",
    "content": [
      "杨公休簿领，二木日坚牢。",
      "直甚彰吾节，清终庇尔曹。",
      "幽阴月里细，冷树雪中高。",
      "谁见干霄后，枝飘白鹤毛。"
    ]
  },
  {
    "volume": 543,
    "sequence": 14,
    "title": "浴马",
    "author": "喻凫",
    "content": [
      "解控复收鞭，长津动细涟。",
      "空蹄沈绿玉，阔臆没连钱。",
      "沫漩桥声下，嘶盘柳影边。",
      "常闻禀龙性，固与白波便。"
    ]
  },
  {
    "volume": 543,
    "sequence": 15,
    "title": "和段学士南亭春日对雨",
    "author": "喻凫",
    "content": [
      "晨飞晚未休，兰阁客吟愁。",
      "萧飒柳边挂，萦纡花底流。",
      "声繁乍离籁，洒急不成沤。",
      "经夕江湖思，烟波一钓舟。"
    ]
  },
  {
    "volume": 543,
    "sequence": 16,
    "title": "书怀",
    "author": "喻凫",
    "content": [
      "只是守琴书，僧中独寓居。",
      "心唯务鹤静，分合与名疏。",
      "暮雨啼螀次，凉风落木初。",
      "家山太湖渌，归去复何如。"
    ]
  },
  {
    "volume": 543,
    "sequence": 17,
    "title": "一公房",
    "author": "喻凫",
    "content": [
      "幽深谁掩关，清净自多闲。",
      "一雨收众木，孤云生远山。",
      "花萎绿苔上，鸽乳翠楼间。",
      "岚霭燃香夕，容听半偈还。"
    ]
  },
  {
    "volume": 543,
    "sequence": 18,
    "title": "晚次临泾",
    "author": "喻凫",
    "content": [
      "路入犬羊群，城寒雉堞曛。",
      "居人只尚武，过客谩投文。",
      "马怯奔浑水，雕沈莽苍云。",
      "沙田积蒿艾，竟夕见烧焚。"
    ]
  },
  {
    "volume": 543,
    "sequence": 19,
    "title": "王母祠前写望",
    "author": "喻凫",
    "content": [
      "云霞千古事，桃李旧花颜。",
      "芳信沈青鸟，空祠掩暮山。",
      "香传一座暗，柳匝万家闲。",
      "那复伤神所，河昏落日间。"
    ]
  },
  {
    "volume": 543,
    "sequence": 20,
    "title": "游暖泉精舍",
    "author": "喻凫",
    "content": [
      "坞木殿前空，山河泽国同。",
      "鸟闲沙影上，泉落树阴中。",
      "缆舸蒲花水，萦幡柳絮风。",
      "翛然方寸地，何事更悲蓬。"
    ]
  },
  {
    "volume": 543,
    "sequence": 21,
    "title": "怀乡",
    "author": "喻凫",
    "content": [
      "秋风江上家，钓艇泊芦花。",
      "断岸绿杨荫，疏篱红槿遮。",
      "鼍鸣积雨窟，鹤步夕阳沙。",
      "抱疾僧窗夜，归心过月斜。"
    ]
  },
  {
    "volume": 543,
    "sequence": 22,
    "title": "岫禅师南溪兰若",
    "author": "喻凫",
    "content": [
      "锡影配瓶光，孤溪照草堂。",
      "水悬青石磴，钟动白云床。",
      "树色含残雨，河流带夕阳。",
      "唯应无月夜，瞑目见他方。"
    ]
  },
  {
    "volume": 543,
    "sequence": 23,
    "title": "龙翔寺寄李频",
    "author": "喻凫",
    "content": [
      "钟声南北寺，不道往来遥。",
      "人事因循过，时光荏苒销。",
      "悬灯洒砌雨，上阁绕云雕。",
      "即是洲中柳，嘶蝉急暮条。"
    ]
  },
  {
    "volume": 543,
    "sequence": 24,
    "title": "送武瑴之邠宁",
    "author": "喻凫",
    "content": [
      "戍路少人踪，边烟淡复浓。",
      "诗宁写别恨，酒不上离容。",
      "燕拂沙河柳，鸦高石窟钟。",
      "悠然一暌阻，山叠虏云重。"
    ]
  },
  {
    "volume": 543,
    "sequence": 25,
    "title": "夏日题岫禅师房",
    "author": "喻凫",
    "content": [
      "朝朝声磬罢，章子扫藤阴。",
      "花过少游客，日长无事心。",
      "回山闭院直，落水下桥深。",
      "安得开方便，容身老此林。"
    ]
  },
  {
    "volume": 543,
    "sequence": 26,
    "title": "夏日因怀阳羡旧游寄裴书记",
    "author": "喻凫",
    "content": [
      "落日太湖西，波涵万象低。",
      "藕花熏浦溆，菱蔓匿凫鹥。",
      "树及长桥尽，滩回七里迷。",
      "还应坐筹暇，时一梦荆溪。"
    ]
  },
  {
    "volume": 543,
    "sequence": 27,
    "title": "呈薛博士",
    "author": "喻凫",
    "content": [
      "辛勤长在学，一室少曾开。",
      "时忆暮山寺，独登衰草台。",
      "名期五字立，迹愧九年来。",
      "此意今聊写，还希君子哀。"
    ]
  },
  {
    "volume": 543,
    "sequence": 28,
    "title": "即事",
    "author": "喻凫",
    "content": [
      "抱杖立溪口，迎秋看塞门。",
      "连山互苍翠，二水各清浑。",
      "笛发孤烟戍，鸦归夕照村。",
      "萋萋芳草色，终是忆王孙。"
    ]
  },
  {
    "volume": 543,
    "sequence": 29,
    "title": "龙翔寺阁夜怀渭南张少府",
    "author": "喻凫",
    "content": [
      "春城带病别，秋塞见除书。",
      "况是神仙吏，仍非尘土居。",
      "河风吹鸟迥，岳雨滴桐疏。",
      "坐阁驰思夕，沙东凉月虚。"
    ]
  },
  {
    "volume": 543,
    "sequence": 30,
    "title": "夏日龙翔寺居即事寄崔侍御",
    "author": "喻凫",
    "content": [
      "古刹一幡斜，吹门水过沙。",
      "数声钟里饭，双影树间茶。",
      "落日穷荒雨，微风古堑花。",
      "何当戴豸客，复此问生涯。"
    ]
  },
  {
    "volume": 543,
    "sequence": 31,
    "title": "龙翔寺居喜胡权见访因宿",
    "author": "喻凫",
    "content": [
      "林栖无异欢，煮茗就花栏。",
      "雀啅北冈晓，僧开西阁寒。",
      "冲桥二水急，扣月一钟残。",
      "明发还分手，徒悲行路难。"
    ]
  },
  {
    "volume": 543,
    "sequence": 32,
    "title": "宿石窟寺",
    "author": "喻凫",
    "content": [
      "一刹古冈南，孤钟撼夕岚。",
      "客闲明月阁，僧闭白云庵。",
      "野鹤立枯枿，天龙吟净潭。",
      "因知不生理，合自此中探。"
    ]
  },
  {
    "volume": 543,
    "sequence": 33,
    "title": "夏日龙翔寺寄张侍御",
    "author": "喻凫",
    "content": [
      "沙西林杪寺，殿倚石棱开。",
      "晓月僧汲井，残阳钟殷台。",
      "河冲绿野去，鸟背白云来。",
      "日夕唯增思，京关未想回。"
    ]
  },
  {
    "volume": 543,
    "sequence": 34,
    "title": "秋日将归长安留别王尚书",
    "author": "喻凫",
    "content": [
      "朔漠正秋霖，西风传夕砧。",
      "沧洲未归迹，华发受恩心。",
      "露色冈莎冷，蝉声坞木深。",
      "清晨鈇钺内，只献白云吟。"
    ]
  },
  {
    "volume": 543,
    "sequence": 35,
    "title": "龙翔寺言怀",
    "author": "喻凫",
    "content": [
      "眠云喜道存，读易过朝昏。",
      "乔木青连郭，长河白泻门。",
      "钟沈残月坞，鸟去夕阳村。",
      "搜此成闲句，期逢作者论。"
    ]
  },
  {
    "volume": 543,
    "sequence": 36,
    "title": "龙翔寺居夏日寄献王尚书",
    "author": "喻凫",
    "content": [
      "那期高旆下，得遇重臣知。",
      "泉石容居止，风沙免路岐。",
      "河兼落下望，句入大荒思。",
      "无复愁烦暑，回山翠阁危。"
    ]
  },
  {
    "volume": 543,
    "sequence": 37,
    "title": "题弘济寺不出院僧",
    "author": "喻凫",
    "content": [
      "楚鞋应此世，只绕砌苔休。",
      "色相栽花视，身心坐石修。",
      "声寒通节院，城黑见烽楼。",
      "欲取闲云并，闲云有去留。"
    ]
  },
  {
    "volume": 543,
    "sequence": 38,
    "title": "寄刘录事",
    "author": "喻凫",
    "content": [
      "城西青岛寺，累夏漱寒泉。",
      "今在提纲所，应难扫石眠。",
      "风沙榆塞迥，波浪橘洲偏。",
      "重整潇湘棹，心期更几年。"
    ]
  },
  {
    "volume": 543,
    "sequence": 39,
    "title": "酬王檀见寄",
    "author": "喻凫",
    "content": [
      "驰心栖杳冥，何物比清泠。",
      "夜月照巫峡，秋风吹洞庭。",
      "酬难尘鬓皓，坐久壁灯青。",
      "竟晚苍山咏，乔枝有鹤听。"
    ]
  },
  {
    "volume": 543,
    "sequence": 40,
    "title": "寺居秋日对雨有怀",
    "author": "喻凫",
    "content": [
      "修修复雭雭，黄叶此时飞。",
      "隐几客吟断，邻房僧话稀。",
      "鸽寒栖树定，萤湿在窗微。",
      "即事潇湘渚，渔翁披草衣。"
    ]
  },
  {
    "volume": 543,
    "sequence": 41,
    "title": "答刘录事夜月怀湘西友人见寄",
    "author": "喻凫",
    "content": [
      "相逢仍朔漠，相问即波涛。",
      "江思苇花折，笛声关月高。",
      "簿书君阅倦，章句我吟劳。",
      "竟夕空凭阁，长河漴石壕。"
    ]
  },
  {
    "volume": 543,
    "sequence": 42,
    "title": "上高侍御",
    "author": "喻凫",
    "content": [
      "旧隐白云峰，生涯落叶同。",
      "关河一栖旅，杨柳十东风。",
      "迹处龙钟内，声居汩没中。",
      "酬恩若有地，宁止杀微躬。"
    ]
  },
  {
    "volume": 543,
    "sequence": 43,
    "title": "冬日寄友人",
    "author": "喻凫",
    "content": [
      "空为梁甫吟，谁竟是知音。",
      "风雪坐闲夜，乡园来旧心。",
      "沧江孤棹迥，落日一钟深。",
      "君子久忘我，此诚甘自沈。"
    ]
  },
  {
    "volume": 543,
    "sequence": 44,
    "title": "冬夜宿余正字静恭里闲居",
    "author": "喻凫",
    "content": [
      "每来多便宿，不负白云言。",
      "古木朔风动，寒城疏雪翻。",
      "微灯悬刻漏，旧梦返湘沅。",
      "先是琴边起，知为阁务繁。"
    ]
  },
  {
    "volume": 543,
    "sequence": 45,
    "title": "得子侄书",
    "author": "喻凫",
    "content": [
      "远书来阮巷，阙下见江东。",
      "不得经史力，枉抛耕稼功。",
      "雁天霞脚雨，渔夜苇条风。",
      "无复琴杯兴，开怀向尔同。"
    ]
  },
  {
    "volume": 543,
    "sequence": 46,
    "title": "献知己",
    "author": "喻凫",
    "content": [
      "亦忝受恩身，当殊投刺新。",
      "竟蒙分玉石，终不离埃尘。",
      "大谷非无暖，幽枝自未春。",
      "昏昏过朝夕，应念苦吟人。"
    ]
  },
  {
    "volume": 543,
    "sequence": 47,
    "title": "赠张濆处士",
    "author": "喻凫",
    "content": [
      "露白覆棋宵，林青读易朝。",
      "道高天子问，名重四方招。",
      "许鹤归华顶，期僧过石桥。",
      "虽然在京国，心迹自逍遥。"
    ]
  },
  {
    "volume": 543,
    "sequence": 48,
    "title": "早秋寺居酬张侍御六韵见寄",
    "author": "喻凫",
    "content": [
      "六十上清冥，晓缄东越藤。",
      "山光紫衣陟，寺影白云凝。",
      "湿叶起寒鸟，深林惊古僧。",
      "微风窗静展，细雨阁吟登。",
      "清韵岳磬远，佳音湖水澄。",
      "却思前所献，何以豸冠称。"
    ]
  },
  {
    "volume": 543,
    "sequence": 49,
    "title": "和段学士对雪",
    "author": "喻凫",
    "content": [
      "盈尺知丰稔，开窗对酒壶。",
      "飘当大野匝，洒到急流无。",
      "密际西风尽，凝间朔气扶。",
      "干摧鸟栖枿，冷射夜残垆。",
      "赞月登斜汉，兼沙搅北湖。",
      "惭于郢客坐，一此调巴歈。"
    ]
  },
  {
    "volume": 543,
    "sequence": 50,
    "title": "监试夜雨滴空阶",
    "author": "喻凫",
    "content": [
      "霎霎复凄凄，飘松又洒槐。",
      "气濛蛛网槛，声叠藓花阶。",
      "古壁青灯动，深庭湿叶埋。",
      "徐垂旧鸳瓦，竞历小茅斋。",
      "冷与阴虫间，清将玉漏谐。",
      "病身唯展转，谁见此时怀。"
    ]
  },
  {
    "volume": 543,
    "sequence": 51,
    "title": "春雨如膏",
    "author": "喻凫",
    "content": [
      "幂幂敛轻尘，濛濛湿野春。",
      "细光添柳重，幽点溅花匀。",
      "惨淡游丝景，阴沈落絮辰。",
      "回低飞蝶翅，寒滴语禽身。",
      "洒岳摧余雪，吹江叠远蘋。",
      "东城与西陌，晴后趣何新。"
    ]
  },
  {
    "volume": 543,
    "sequence": 52,
    "title": "送友人南中访旧知",
    "author": "喻凫",
    "content": [
      "春尽大方游，思君便白头。",
      "地蒸川有毒，天暖树无秋。",
      "水急三巴险，猿分五岭愁。",
      "为缘知己分，南国必淹留。"
    ]
  },
  {
    "volume": 543,
    "sequence": 53,
    "title": "玄都观李尊师",
    "author": "喻凫",
    "content": [
      "藓帻翠髯公，存思古观空。",
      "晓坛柽叶露，晴圃柳花风。",
      "寿已将椿并，棋难见局终。",
      "何当与高鹤，飞去海光中。"
    ]
  },
  {
    "volume": 543,
    "sequence": 54,
    "title": "送石贲归吴兴",
    "author": "喻凫",
    "content": [
      "同志幸同年，高堂君独还。",
      "齐荣恩未报，共隐事皆闲。",
      "访寺临河岸，开楼见海山。",
      "洛中推二陆，莫久恋乡关。"
    ]
  },
  {
    "volume": 543,
    "sequence": 55,
    "title": "感遇",
    "author": "喻凫",
    "content": [
      "江乡十年别，京国累日同。",
      "在客几多事，俱付酒杯中。"
    ]
  },
  {
    "volume": 543,
    "sequence": 56,
    "title": "晚思",
    "author": "喻凫",
    "content": [
      "鹤下紫阁云，沈沈翠微雨。",
      "独坐正无言，孤庄一声杵。"
    ]
  },
  {
    "volume": 543,
    "sequence": 57,
    "title": "赠空禅师",
    "author": "喻凫",
    "content": [
      "虎见修行久，松知夏腊高。",
      "寒堂坐风雨，瞑目尚波涛。"
    ]
  },
  {
    "volume": 543,
    "sequence": 58,
    "title": "西山寒日逢韦侍御",
    "author": "喻凫",
    "content": [
      "獬豸霜中貌，龙钟病后颜。",
      "惨伤此身事，风雪动江山。"
    ]
  },
  {
    "volume": 543,
    "sequence": 59,
    "title": "题禅院",
    "author": "喻凫",
    "content": [
      "无花地亦香，有鹤松多直。",
      "向此奚必孤，山僧尽相识。"
    ]
  },
  {
    "volume": 543,
    "sequence": 60,
    "title": "惊秋",
    "author": "喻凫",
    "content": [
      "莺啭才间关，蝉鸣旋萧屑。",
      "如何两鬓毛，不作千枝雪。"
    ]
  },
  {
    "volume": 543,
    "sequence": 61,
    "title": "经刘校书墓",
    "author": "喻凫",
    "content": [
      "远冢松回曲渚风，一官闻是校书终。",
      "霜情月思今何在，零落人间策子中。"
    ]
  },
  {
    "volume": 543,
    "sequence": 62,
    "title": "蒋处士宅喜闲公至",
    "author": "喻凫",
    "content": [
      "绝杯夏别螺江渡，单钵春过处士斋。",
      "尝茗议空经不夜，照花明月影侵阶。"
    ]
  },
  {
    "volume": 543,
    "sequence": 63,
    "title": "绝句（一作忆友人）",
    "author": "喻凫",
    "content": [
      "银地无尘金菊开，紫梨红枣堕莓苔。",
      "一泓秋水一轮月，今夜故人来不来。"
    ]
  },
  {
    "volume": 543,
    "sequence": 64,
    "title": "句",
    "author": "喻凫",
    "content": [
      "颜凋明镜觉，思苦白云知。",
      "沧洲迷钓隐，紫阁负僧期。"
    ]
  }
]