[
  {
    "volume": 294,
    "sequence": 1,
    "title": "扬州选蒙相公赏判雪后呈上",
    "author": "崔峒",
    "content": [
      "自得山公许，休耕海上田。",
      "惭看长史传，欲弃钓鱼船。",
      "穷巷殷忧日，芜城雨雪天。",
      "此时瞻相府，心事比旌悬。"
    ]
  },
  {
    "volume": 294,
    "sequence": 2,
    "title": "客舍书情寄赵中丞",
    "author": "崔峒",
    "content": [
      "东楚复西秦，浮云类此身。",
      "关山劳策蹇，僮仆惯投人。",
      "孤客来千里，全家托四邻。",
      "生涯难自料，中夜问情亲。"
    ]
  },
  {
    "volume": 294,
    "sequence": 3,
    "title": "客舍有怀因呈诸在事",
    "author": "崔峒",
    "content": [
      "读书常苦节，待诏岂辞贫。",
      "暮雪犹驱马，晡餐又寄人。",
      "愁来占吉梦，老去惜良辰。",
      "延首平津阁，家山日已春。"
    ]
  },
  {
    "volume": 294,
    "sequence": 4,
    "title": "书怀寄杨郭李王判官",
    "author": "崔峒",
    "content": [
      "惯作云林客，因成懒漫人。",
      "吏欺从政拙，妻笑理家贫。",
      "李郭应时望，王杨入幕频。",
      "从容丞相阁，知忆故园春。"
    ]
  },
  {
    "volume": 294,
    "sequence": 5,
    "title": "奉和给事寓直",
    "author": "崔峒",
    "content": [
      "桂枝家共折，鸡树代相传。",
      "忝向鸾台下，仍看雁影连。",
      "夜闲方步月，漏尽欲朝天。",
      "知去丹墀近，明王许荐贤。"
    ]
  },
  {
    "volume": 294,
    "sequence": 6,
    "title": "初入集贤院赠李献仁（曾于常山联官）",
    "author": "崔峒",
    "content": [
      "燕代官初罢，江湖路便分。",
      "九迁从命薄，四十幸人闻。",
      "迹愧趋丹禁，身曾系白云。",
      "何由返沧海，昨日谒明君。"
    ]
  },
  {
    "volume": 294,
    "sequence": 7,
    "title": "酬李补阙雨中寄赠",
    "author": "崔峒",
    "content": [
      "十年随马宿，几度受人恩。",
      "白发还乡井，微官有子孙。",
      "竹窗寒雨滴，苦砌夜虫喧。",
      "独愧东垣友，新诗慰旅魂。"
    ]
  },
  {
    "volume": 294,
    "sequence": 8,
    "title": "初除拾遗酬丘二十二见寄（一作初拜命酬丘丹见赠）",
    "author": "崔峒",
    "content": [
      "江海久垂纶，朝衣忽挂身。",
      "丹墀初谒帝，白发免羞人。",
      "才愧文章士，名当谏诤臣。",
      "空馀荐贤分，不敢负交亲。"
    ]
  },
  {
    "volume": 294,
    "sequence": 9,
    "title": "刘展下判官相招以诗答之",
    "author": "崔峒",
    "content": [
      "国有非常宠，家承异姓勋。",
      "背恩惭皎日，不义若浮云。",
      "但使忠贞在，甘从玉石焚。",
      "窜身如有地，梦寐见明君。"
    ]
  },
  {
    "volume": 294,
    "sequence": 10,
    "title": "送侯山人赴会稽",
    "author": "崔峒",
    "content": [
      "仙客辞萝月，东来就一官。",
      "且归沧海住，犹向白云看。",
      "猿叫江天暮，虫声野浦寒。",
      "时游镜湖里，为我把鱼竿。"
    ]
  },
  {
    "volume": 294,
    "sequence": 11,
    "title": "宿禅智寺上方演大师院",
    "author": "崔峒",
    "content": [
      "石林高几许，金刹在中峰。",
      "白日空山梵，清霜后夜钟。",
      "竹窗回翠壁，苔径入寒松。",
      "幸接无生法，疑心怯所从。"
    ]
  },
  {
    "volume": 294,
    "sequence": 12,
    "title": "题空山人石室",
    "author": "崔峒",
    "content": [
      "早晚悟无生，头陀不到城。",
      "云山知夏腊，猿鸟见修行。",
      "地僻无溪路，人寻逐水声。",
      "年年深谷里，谁识远公名。"
    ]
  },
  {
    "volume": 294,
    "sequence": 13,
    "title": "登蒋山开善寺（一作李嘉祐诗）",
    "author": "崔峒",
    "content": [
      "山殿秋云里，香烟出翠微。",
      "客寻朝磬至，僧背夕阳归。",
      "下界千门见，前朝万事非。",
      "看心兼送目，葭菼暮依依。"
    ]
  },
  {
    "volume": 294,
    "sequence": 14,
    "title": "题崇福寺禅院",
    "author": "崔峒",
    "content": [
      "僧家竟何事，扫地与焚香。",
      "清磬度山翠，闲云来竹房。",
      "身心尘外远，岁月坐中长。",
      "向晚禅堂掩，无人空夕阳。"
    ]
  },
  {
    "volume": 294,
    "sequence": 15,
    "title": "秋晚送丹徒许明府赴上国，因寄江南故人",
    "author": "崔峒",
    "content": [
      "秋暮之彭泽，篱花远近逢。",
      "君书前日至，别后此时重。",
      "寒夜江边月，晴天海上峰。",
      "还知南地客，招引住新丰。"
    ]
  },
  {
    "volume": 294,
    "sequence": 16,
    "title": "送薛仲方归扬州",
    "author": "崔峒",
    "content": [
      "佳句应无敌，贞心不有猜。",
      "惭为丈人行，怯见后生才。",
      "泛舸贪斜月，浮桡值早梅。",
      "绿杨新过雨，芳草待君来。"
    ]
  },
  {
    "volume": 294,
    "sequence": 17,
    "title": "送韦员外还京",
    "author": "崔峒",
    "content": [
      "十年离乱后，此去若为情。",
      "春晚香山绿，人稀豫水清。",
      "野陂看独树，关路逐残莺。",
      "前殿朝明主，应怜白发生。"
    ]
  },
  {
    "volume": 294,
    "sequence": 18,
    "title": "润州送友人",
    "author": "崔峒",
    "content": [
      "见君还此地，洒泪向江边。",
      "国士劳相问，家书无处传。",
      "荒城胡马迹，塞木戍人烟。",
      "一路堪愁思，孤舟何渺然。"
    ]
  },
  {
    "volume": 294,
    "sequence": 19,
    "title": "送张芬东归",
    "author": "崔峒",
    "content": [
      "喧喧五衢上，鞍马自驱驰。",
      "落日临阡陌，贫交欲别离。",
      "早知时事异，堪与世人随。",
      "握手将何赠，君心我独知。"
    ]
  },
  {
    "volume": 294,
    "sequence": 20,
    "title": "送苏修游上饶",
    "author": "崔峒",
    "content": [
      "爱尔无羁束，云山恣意过。",
      "一身随远岫，孤棹任轻波。",
      "世事关情少，渔家寄宿多。",
      "芦花浅淡处，江月奈人何。"
    ]
  },
  {
    "volume": 294,
    "sequence": 21,
    "title": "送陆明府之盱眙",
    "author": "崔峒",
    "content": [
      "陶令之官去，穷愁惨别魂。",
      "白烟横海戍，红叶下淮村。",
      "澹浪摇山郭，平芜到县门。",
      "政成堪吏隐，免负府公恩。"
    ]
  },
  {
    "volume": 294,
    "sequence": 22,
    "title": "江南回逢赵曜，因送任十一赴交城主簿",
    "author": "崔峒",
    "content": [
      "江上长相忆，因高北望看。",
      "不知携老幼，何处度艰难。",
      "屈指同人尽，伤心故里残。",
      "遥怜驱匹马，白首到微官。"
    ]
  },
  {
    "volume": 294,
    "sequence": 23,
    "title": "送薛良史往越州谒从叔",
    "author": "崔峒",
    "content": [
      "辞家年已久，与子分偏深。",
      "易得相思泪，难为欲别心。",
      "孤云随浦口，几日到山阴。",
      "遥想兰亭下，清风满竹林。"
    ]
  },
  {
    "volume": 294,
    "sequence": 24,
    "title": "送丘二十二之苏州",
    "author": "崔峒",
    "content": [
      "积水与寒烟，嘉禾路几千。",
      "孤猿啼海岛，群雁起湖田。",
      "曾见长洲苑，尝闻大雅篇。",
      "却将封事去，知尔爱闲眠。"
    ]
  },
  {
    "volume": 294,
    "sequence": 25,
    "title": "登润州芙蓉楼",
    "author": "崔峒",
    "content": [
      "上古人何在，东流水不归。",
      "往来潮有信，朝暮事成非。",
      "烟树临沙静，云帆入海稀。",
      "郡楼多逸兴，良牧谢玄晖。"
    ]
  },
  {
    "volume": 294,
    "sequence": 26,
    "title": "江上书怀",
    "author": "崔峒",
    "content": [
      "骨肉天涯别，江山日落时。",
      "泪流襟上血，发变镜中丝。",
      "胡越书难到，存亡梦岂知。",
      "登高回首罢，形影自相随。"
    ]
  },
  {
    "volume": 294,
    "sequence": 27,
    "title": "春日忆姚氏外甥",
    "author": "崔峒",
    "content": [
      "离乱人相失，春秋雁自飞。",
      "只缘行路远，未必寄书稀。",
      "二月花无数，频年意有违。",
      "落晖看过后，独坐泪沾衣。"
    ]
  },
  {
    "volume": 294,
    "sequence": 28,
    "title": "送真上人还兰若",
    "author": "崔峒",
    "content": [
      "得道云林久，年深暂一归。",
      "出山逢世乱，乞食觉人稀。",
      "半偈初传法，中峰又掩扉。",
      "爱憎应不染，尘俗自依依。"
    ]
  },
  {
    "volume": 294,
    "sequence": 29,
    "title": "润州送师弟自江夏往台州",
    "author": "崔峒",
    "content": [
      "远客乘流去，孤帆向夜开。",
      "春风江上使，前日汉阳来。",
      "别路犹千里，离心重一杯。",
      "剡溪木未落，羡尔过天台。"
    ]
  },
  {
    "volume": 294,
    "sequence": 30,
    "title": "送李道士归山",
    "author": "崔峒",
    "content": [
      "秋城临古路，城上望君还。",
      "旷野入寒草，独行随远山。",
      "授人鸿宝内，将犬白云间。",
      "早晚烧丹罢，遥知冰雪寒。"
    ]
  },
  {
    "volume": 294,
    "sequence": 31,
    "title": "宿江西窦主簿厅（与此公亡兄联官）",
    "author": "崔峒",
    "content": [
      "广庭方缓步，星汉话中移。",
      "月满关山道，乌啼霜树枝。",
      "时艰难会合，年长重亲知。",
      "前事成金石，凄然泪欲垂。"
    ]
  },
  {
    "volume": 294,
    "sequence": 32,
    "title": "喜逢妻弟郑损因送入京",
    "author": "崔峒",
    "content": [
      "乱后自江城，相逢喜复惊。",
      "为经多载别，欲问小时名。",
      "对酒悲前事，论文畏后生。",
      "遥知盈卷轴，纸贵在江城。"
    ]
  },
  {
    "volume": 294,
    "sequence": 33,
    "title": "咏门下画小松上元王杜三相公（一作钱起诗）",
    "author": "崔峒",
    "content": [
      "昔闻生涧底，今见起毫端。",
      "众草此时没，何人知岁寒。",
      "岂能裨栋宇，且贵出门阑。",
      "只在丹青意，凌云也不难。"
    ]
  },
  {
    "volume": 294,
    "sequence": 34,
    "title": "寄上礼部李侍郎",
    "author": "崔峒",
    "content": [
      "吴楚相逢处，江湖共泛时。",
      "任风舟去远，待月酒行迟。",
      "白发常同叹，青云本要期。",
      "贵来君却少，秋至老偏悲。",
      "玉佩明朝盛，苍苔陋巷滋。",
      "追寻恨无路，唯有梦相思。"
    ]
  },
  {
    "volume": 294,
    "sequence": 35,
    "title": "书情寄上苏州韦使君兼呈吴县李明府",
    "author": "崔峒",
    "content": [
      "数年湖上谢浮名，竹杖纱巾遂性情。",
      "云外有时逢寺宿，日西无事傍江行。",
      "陶潜县里看花发，庾亮楼中对月明。",
      "谁念献书来万里，君王深在九重城。"
    ]
  },
  {
    "volume": 294,
    "sequence": 36,
    "title": "题桐庐李明府官舍（一作赠同官李明府）",
    "author": "崔峒",
    "content": [
      "讼堂寂寂对烟霞，五柳门前聚晓鸦。",
      "流水声中视公事，寒山影里见人家。",
      "观风竞美新为政，计日还知旧触邪。",
      "可惜陶潜无限酒，不逢篱菊正开花。"
    ]
  },
  {
    "volume": 294,
    "sequence": 37,
    "title": "赠窦十九（时公车待诏长安）",
    "author": "崔峒",
    "content": [
      "灵台暮宿意多违，木落花开羡客归。",
      "江海几时传锦字，风尘不觉化缁衣。",
      "山阳会里同人少，灞曲农时故老稀。",
      "幸得汉皇容直谏，怜君未遇觉人非。"
    ]
  },
  {
    "volume": 294,
    "sequence": 38,
    "title": "虔州见郑表新诗因以寄赠",
    "author": "崔峒",
    "content": [
      "梅花岭里见新诗，感激情深过楚词。",
      "平子四愁今莫比，休文八咏自同时。",
      "萍乡露冕真堪惜，凤沼鸣珂已讶迟。",
      "才子风流定难见，湖南春草但相思。"
    ]
  },
  {
    "volume": 294,
    "sequence": 39,
    "title": "赠元秘书",
    "author": "崔峒",
    "content": [
      "旧书稍稍出风尘，孤客逢秋感此身。",
      "秦地谬为门下客，淮阴徒笑市中人。",
      "也闻阮籍寻常醉，见说陈平不久贫。",
      "幸有故人茅屋在，更将心事问情亲。"
    ]
  },
  {
    "volume": 294,
    "sequence": 40,
    "title": "送韦八少府判官归东京",
    "author": "崔峒",
    "content": [
      "玄成世业紫真官，文似相如貌胜潘。",
      "鸿雁南飞人独去，云山一别岁将阑。",
      "清淮水急桑林晚，古驿霜多柿叶寒。",
      "琼树相思何日见，银钩数字莫为难。"
    ]
  },
  {
    "volume": 294,
    "sequence": 41,
    "title": "送冯八将军奏事毕归滑台幕府",
    "author": "崔峒",
    "content": [
      "王门别后到沧洲，帝里相逢俱白头。",
      "自叹马卿常带疾，还嗟李广不封侯。",
      "棠梨宫里瞻龙衮，细柳营中著虎裘。",
      "想到滑台桑叶落，黄河东注杏园秋。"
    ]
  },
  {
    "volume": 294,
    "sequence": 42,
    "title": "送王侍御佐婺州（作郎士元：\\n盖少府新除江南尉问风俗）",
    "author": "崔峒",
    "content": [
      "闻君作尉向江潭。",
      "吴越风烟到自谙。",
      "客路寻常经竹径，人家大底傍山岚。",
      "缘溪花木偏宜远，避地衣冠尽向南。",
      "惟有夜猿啼海树，思乡望北意难堪。"
    ]
  },
  {
    "volume": 294,
    "sequence": 43,
    "title": "越中送王使君赴江华",
    "author": "崔峒",
    "content": [
      "皂盖春风自越溪，独寻芳树桂阳西。",
      "远水浮云随马去，空山弱筱向云低。",
      "遥知异政荆门北，旧许新诗康乐齐。",
      "万里相思在何处，九疑残雪白猿啼。"
    ]
  },
  {
    "volume": 294,
    "sequence": 44,
    "title": "送皇甫冉往白田",
    "author": "崔峒",
    "content": [
      "江边尽日雉鸣飞，君向白田何日归。",
      "楚地蒹葭连海迥，隋朝杨柳映堤稀。",
      "津楼故市无行客，山馆空庭闭落晖。",
      "试问疲人与征战，使君双泪定沾衣。"
    ]
  },
  {
    "volume": 294,
    "sequence": 45,
    "title": "题兰若",
    "author": "崔峒",
    "content": [
      "绝顶茅庵老此生，寒云孤木独经行。",
      "世人那得知幽径，遥向青峰礼磬声。"
    ]
  },
  {
    "volume": 294,
    "sequence": 46,
    "title": "送贺兰广赴选",
    "author": "崔峒",
    "content": [
      "而今用武尔攻文，流辈干时独卧云。",
      "白发青袍趋会府，定应衡镜却惭君。"
    ]
  },
  {
    "volume": 294,
    "sequence": 47,
    "title": "清江曲内一绝（折腰体）",
    "author": "崔峒",
    "content": [
      "八月长江去浪平，片帆一道带风轻。",
      "极目不分天水色，南山南是岳阳城。"
    ]
  },
  {
    "volume": 294,
    "sequence": 48,
    "title": "武康郭外望许纬先生山居",
    "author": "崔峒",
    "content": [
      "湖上千峰带落晖，白云开处见柴扉。",
      "松门一径仍生草，应是仙人向郭稀。"
    ]
  }
]