[
  {
    "volume": 215,
    "sequence": 1,
    "title": "剑池",
    "author": "李岘",
    "content": [
      "阖闾葬日劳人力，嬴政穿来役鬼功。",
      "澄碧尚疑神物在，等闲雷雨起潭中。"
    ]
  },
  {
    "volume": 215,
    "sequence": 2,
    "title": "张公洞",
    "author": "李栖筠",
    "content": [
      "一径深窈窕，上升翠微中。",
      "忽然灵洞前，日月开仙宫。",
      "道士十二人，往还驭清风。",
      "焚香入深洞，巨石如虚空。",
      "夙夜备蘋藻，诏书祠张公。",
      "五云何裴回，玄鹤下苍穹。",
      "我本道门子，愿言出尘笼。",
      "扫除方寸间，几与神灵通。",
      "宿昔勤梦想，契之在深衷。",
      "迟回将不还，章绶系我躬。",
      "稽首谢真侣，辞满归崆峒。"
    ]
  },
  {
    "volume": 215,
    "sequence": 3,
    "title": "投宋大夫",
    "author": "李栖筠",
    "content": [
      "十处投人九处违，家乡万里又空归。",
      "严霜昨夜侵人骨，谁念高堂未授衣。"
    ]
  },
  {
    "volume": 215,
    "sequence": 4,
    "title": "宝林寺作",
    "author": "徐浩",
    "content": [
      "兹山昔飞来，远自琅琊台。",
      "孤岫龟形在，深泉鳗井开。",
      "越王屡登陟，何相传词才。",
      "塔庙崇其巅，规模称壮哉。",
      "禅堂清溽润，高阁无恢炱。",
      "照耀珠吐月，铿轰钟隐雷。",
      "揆余久缨弁，末路遭邅回。",
      "一弃沧海曲，六年稽岭隈。",
      "逝川惜东驶，驰景怜西颓。",
      "腰带愁疾减，容颜衰悴催。",
      "赖居兹寺中，法士多瑰能。",
      "洗心听经论，礼足蠲凶灾。",
      "永愿依胜侣，清江乘度杯。"
    ]
  },
  {
    "volume": 215,
    "sequence": 5,
    "title": "谒禹庙",
    "author": "徐浩",
    "content": [
      "亩浍敷四海，川源涤九州。",
      "既膺九命锡，乃建洪范畴。",
      "鼎革固天启，运兴匪人谋。",
      "肇开宅土业，永庇昏垫忧。",
      "山足灵庙在，门前清镜流。",
      "象筵陈玉帛，容卫俨戈矛。",
      "探穴图书朽，卑宫堂殿修。",
      "梅梁今不坏，松祏古仍留。",
      "负责故乡近，朅来申俎羞。",
      "为鱼知造化，叹凤仰徽猷。",
      "不复闻夏乐，唯馀奏楚幽。",
      "婆娑非舞羽，镗鞳异鸣球。",
      "盛德吾无间，高功谁与俦。",
      "灾淫破凶慝，祚圣拥神休。",
      "出谷莺初语，空山猿独愁。",
      "春晖生草树，柳色暖汀州。",
      "恩贷题舆重，荣殊衣锦游。",
      "宦情同械系，生理任桴浮。",
      "地极临沧海，天遥过斗牛。",
      "精诚如可谅，他日寄冥搜。"
    ]
  },
  {
    "volume": 215,
    "sequence": 6,
    "title": "自悼",
    "author": "薛令之",
    "content": [
      "朝日上团团，照见先生盘。",
      "盘中何所有，苜蓿长阑干。",
      "饭涩匙难绾，羹稀箸易宽。",
      "只可谋朝夕，何由保岁寒。"
    ]
  },
  {
    "volume": 215,
    "sequence": 7,
    "title": "灵岩寺",
    "author": "薛令之",
    "content": [
      "草堂栖在灵山谷，勤苦诗书向灯烛。",
      "柴门半掩寂无人，惟有白云相伴宿。"
    ]
  },
  {
    "volume": 215,
    "sequence": 8,
    "title": "湘夫人",
    "author": "邹绍先",
    "content": [
      "枫叶下秋渚，二妃愁渡湘。",
      "疑山空杳蔼，何处望君王。",
      "日落水云里，悠悠心自伤。"
    ]
  },
  {
    "volume": 215,
    "sequence": 9,
    "title": "寄妻父刘长卿（一作严维诗，题作发桐庐寄刘员外）",
    "author": "李穆",
    "content": [
      "处处云山无尽时，桐庐南望转参差。",
      "舟人莫道新安近，欲上潺湲行自迟。"
    ]
  },
  {
    "volume": 215,
    "sequence": 10,
    "title": "短歌行",
    "author": "冯著",
    "content": [
      "寂寞草中兰，亭亭山上松。",
      "贞芳日有分，生长耐相容。",
      "结根各得地，幸沾雨露功。",
      "参辰无停泊，且顾一西东。",
      "君但开怀抱，猜恨莫匆匆。"
    ]
  },
  {
    "volume": 215,
    "sequence": 11,
    "title": "洛阳道",
    "author": "冯著",
    "content": [
      "洛阳宫中花柳春，洛阳道上无行人。",
      "皮裘毡帐不相识，万户千门闭春色。",
      "春色深，春色深，君王一去何时寻。",
      "春雨洒，春雨洒，周南一望堪泪下。",
      "蓬莱殿中寝胡人，鳷鹊楼前放胡马。",
      "闻君欲行西入秦，君行不用过天津。",
      "天津桥上多胡尘，洛阳道上愁杀人。"
    ]
  },
  {
    "volume": 215,
    "sequence": 12,
    "title": "行路难",
    "author": "冯著",
    "content": [
      "男儿坎轲徒搔首，入市脱衣且沽酒。",
      "行路难，权门慎勿干，平人争路相摧残。",
      "春秋四气更回换，人事何须再三叹。",
      "君不见雀为鸽，鹰为鸠，东海成田谷为岸。",
      "负薪客，归去来。",
      "龟反顾，鹤裴回，黄河岸上起尘埃。",
      "相逢未相识，何用强相猜。",
      "行路难，故山应不改，茅舍汉中在。",
      "白酒杯中聊一歌，苍蝇苍蝇奈尔何。"
    ]
  },
  {
    "volume": 215,
    "sequence": 13,
    "title": "燕衔泥",
    "author": "冯著",
    "content": [
      "双燕碌碌飞入屋，屋中老人喜燕归，裴回绕我床头飞。",
      "去年为尔逐黄雀，雨多屋漏泥土落。",
      "尔莫厌老翁茅屋低，梁头作窠梁下栖。",
      "尔不见东家黄鷇鸣啧啧，蛇盘瓦沟鼠穿壁。",
      "豪家大屋尔莫居，骄儿少妇采尔雏。",
      "井旁写水泥自足，衔泥上屋随尔欲。"
    ]
  },
  {
    "volume": 215,
    "sequence": 14,
    "title": "同孟浩然宴赋（一作题壁歌）",
    "author": "王迥",
    "content": [
      "屈宋英声今止已，江山继嗣多才子。",
      "作者于今尽相似，聚宴王家其乐矣。",
      "共赋新诗发宫徵，书于屋壁彰厥美。"
    ]
  },
  {
    "volume": 215,
    "sequence": 15,
    "title": "尚书都堂瓦松",
    "author": "李晔2",
    "content": [
      "华省秘仙踪，高堂露瓦松。",
      "叶因春后长，花为雨来浓。",
      "影混鸳鸯色，光含翡翠容。",
      "天然斯所寄，地势太无从。",
      "接栋临双阙，连甍近九重。",
      "宁知深涧底，霜雪岁兼封。"
    ]
  },
  {
    "volume": 215,
    "sequence": 16,
    "title": "省试七月流火",
    "author": "敬括",
    "content": [
      "前庭一叶下，言念忽悲秋。",
      "变节金初至，分寒火正流。",
      "气含凉夜早，光拂夏云收。",
      "助月微明散，沿河丽景浮。",
      "礼标时令爽，诗兴国风幽。",
      "自此观邦正，深知王业休。"
    ]
  }
]