[
  {
    "volume": 250,
    "sequence": 1,
    "title": "温泉即事",
    "author": "皇甫冉",
    "content": [
      "天仗星辰转，霜冬景气和。",
      "树含温液润，山入缭垣多。",
      "丞相金钱赐，平阳玉辇过。",
      "鲁儒求一谒，无路独如何。"
    ]
  },
  {
    "volume": 250,
    "sequence": 2,
    "title": "送张南史（效何记室体）",
    "author": "皇甫冉",
    "content": [
      "马卿工词赋，位下年将暮。",
      "谢客爱云山，家贫身不闲。",
      "风波杳未极，几处逢相识。",
      "富贵人皆变，谁能念贫贱。",
      "岸有经霜草，林有故年枝。",
      "俱应待春色，独使客心悲。"
    ]
  },
  {
    "volume": 250,
    "sequence": 3,
    "title": "庐山歌送至弘法师兼呈薛江州",
    "author": "皇甫冉",
    "content": [
      "释子去兮访名山，禅舟容与兮住仍前。",
      "猿啾啾兮怨月，江渺渺兮多烟。",
      "东林西林兮入何处，上方下方兮通石路。",
      "连湘接楚饶桂花，事久年深无杏树。",
      "使君爱人兼爱山，时引双旌万木间。",
      "政成人野皆不扰，遂令法侣性安闲。"
    ]
  },
  {
    "volume": 250,
    "sequence": 4,
    "title": "送薛秀才",
    "author": "皇甫冉",
    "content": [
      "虽是寻山客，还同慢世人。",
      "读书惟务静，无褐不忧贫。",
      "野色春冬树，鸡声远近邻。",
      "郄公即吾友，合与尔相亲。"
    ]
  },
  {
    "volume": 250,
    "sequence": 5,
    "title": "使往寿州淮路寄刘长卿（一作判官）",
    "author": "皇甫冉",
    "content": [
      "榛草荒凉村落空，驱驰卒岁亦何功。",
      "蒹葭曙色苍苍远，蟋蟀秋声处处同。",
      "乡路遥知淮浦外，故人多在楚云东。",
      "日夕烟霜那可道，寿阳西去水无穷。"
    ]
  },
  {
    "volume": 250,
    "sequence": 6,
    "title": "酬李司兵直夜见寄",
    "author": "皇甫冉",
    "content": [
      "江城闻鼓角，旅宿复何如。",
      "寒月此宵半，春风旧岁馀。",
      "徒云资薄禄，未必胜闲居。",
      "见欲扁舟去，谁能畏简书。"
    ]
  },
  {
    "volume": 250,
    "sequence": 7,
    "title": "送薛判官之越",
    "author": "皇甫冉",
    "content": [
      "时难自多务，职小亦求贤。",
      "道路无辞远，云山并在前。",
      "樟亭待潮处，已是越人烟。"
    ]
  },
  {
    "volume": 250,
    "sequence": 8,
    "title": "同温丹徒登万岁楼（一作刘长卿诗）",
    "author": "皇甫冉",
    "content": [
      "高楼独立思依依，极浦遥山合翠微。",
      "江客不堪频北顾，塞鸿何事复南飞。",
      "丹阳古渡寒烟积，瓜步空洲远树稀。",
      "闻道王师犹转战，谁能谈笑解重围。"
    ]
  },
  {
    "volume": 250,
    "sequence": 9,
    "title": "赋得檐燕",
    "author": "皇甫冉",
    "content": [
      "拂水竞何忙，傍檐如有意。",
      "翻风去每远，带雨归偏驶。",
      "令君裁杏梁，更欲年年去。"
    ]
  },
  {
    "volume": 250,
    "sequence": 10,
    "title": "送李万州赴饶州觐省（得西字）",
    "author": "皇甫冉",
    "content": [
      "前程观拜庆，旧馆惜招携。",
      "荀氏风流远，胡家清白齐。",
      "川回吴岫失，塞阔楚云低。",
      "举目亲鱼鸟，惊心怯鼓鼙。",
      "人稀渔浦外，滩浅定山西。",
      "无限青青草，王孙去不迷。"
    ]
  },
  {
    "volume": 250,
    "sequence": 11,
    "title": "送邹判官赴河南（一作刘长卿诗）",
    "author": "皇甫冉",
    "content": [
      "看君发原隰，四牡去皇皇。",
      "始罢沧江吏，还随粉署郎。",
      "海沂军未息，河畔岁仍荒。",
      "征税人全少，榛芜虏近亡。",
      "所行知宋远，相隔叹淮长。",
      "早晚裁书寄，银钩伫八行。"
    ]
  },
  {
    "volume": 250,
    "sequence": 12,
    "title": "宿淮阴南楼酬常伯能",
    "author": "皇甫冉",
    "content": [
      "淮阴日落上南楼，乔木荒城古渡头。",
      "浦外野风初入户，窗中海月早知秋。",
      "沧波一望通千里，画角三声起百忧。",
      "伫立分宵绝来客，烦君步屐忽相求。"
    ]
  },
  {
    "volume": 250,
    "sequence": 13,
    "title": "送归中丞使新罗",
    "author": "皇甫冉",
    "content": [
      "诏使殊方远，朝仪旧典行。",
      "浮天无尽处，望日计前程。",
      "暂喜孤山出，长愁积水平。",
      "野风飘叠鼓，海雨湿危旌。",
      "异俗知文教，通儒有令名。",
      "还将大戴礼，方外授诸生。"
    ]
  },
  {
    "volume": 250,
    "sequence": 14,
    "title": "小江怀灵一上人",
    "author": "皇甫冉",
    "content": [
      "江上年年春早，津头日日人行。",
      "借问山阴远近，犹闻薄暮钟声。"
    ]
  },
  {
    "volume": 250,
    "sequence": 15,
    "title": "送唐别驾赴郢州",
    "author": "皇甫冉",
    "content": [
      "莫叹辞家远，方看佐郡荣。",
      "长林通楚塞，高岭见秦城。",
      "雪向峣关下，人从郢路迎。",
      "翩翩骏马去，自是少年行。"
    ]
  },
  {
    "volume": 250,
    "sequence": 16,
    "title": "送魏中丞还河北",
    "author": "皇甫冉",
    "content": [
      "宁知贵公子，本是鲁诸生。",
      "上国风尘旧，中司印绶荣。",
      "辛勤戎旅事，雪下护羌营。"
    ]
  },
  {
    "volume": 250,
    "sequence": 17,
    "title": "送李使君赴邵州",
    "author": "皇甫冉",
    "content": [
      "出送东方骑，行安南楚人。",
      "城池春足雨，风俗夜迎神。",
      "郢路逢归客，湘川问去津。",
      "争看使君度，皂盖雪中新。"
    ]
  },
  {
    "volume": 250,
    "sequence": 18,
    "title": "寄振上人无碍寺所居",
    "author": "皇甫冉",
    "content": [
      "恋亲时见在人群，多在东山就白云。",
      "独坐焚香诵经处，深山古寺雪纷纷。"
    ]
  },
  {
    "volume": 250,
    "sequence": 19,
    "title": "酬李补阙",
    "author": "皇甫冉",
    "content": [
      "十年归客但心伤，三径无人已自荒。",
      "夕宿灵台伴烟月，晨趋建礼逐衣裳。",
      "偶因麋鹿随丰草，谬荷鸳鸾借末行。",
      "纵有谏书犹未献，春风拂地日空长。"
    ]
  },
  {
    "volume": 250,
    "sequence": 20,
    "title": "故齐王赠承天皇帝挽歌",
    "author": "皇甫冉",
    "content": [
      "礼盛追崇日，人知友悌恩。",
      "旧居从代邸，新陇入文园。",
      "鸿宝仙书秘，龙旂帝服尊。",
      "苍苍松里月，万古此高原。"
    ]
  },
  {
    "volume": 250,
    "sequence": 21,
    "title": "赠恭顺皇后挽歌",
    "author": "皇甫冉",
    "content": [
      "徂谢年方久，哀荣事独稀。",
      "虽殊百两迓，同是九泉归。",
      "诏使归金策，神人送玉衣。",
      "空山竟不从，宁肯学湘妃。"
    ]
  },
  {
    "volume": 250,
    "sequence": 22,
    "title": "病中对石竹花",
    "author": "皇甫冉",
    "content": [
      "散点空阶下，闲凝细雨中。",
      "那能久相伴，嗟尔殢秋风。"
    ]
  },
  {
    "volume": 250,
    "sequence": 23,
    "title": "寄郑二侍御归新郑无碍寺所居",
    "author": "皇甫冉",
    "content": [
      "何事休官早，归来作郑人。",
      "云山随伴侣，伏腊见乡亲。",
      "南亩无三径，东林寄一身。",
      "谁当便静者，莫使甑生尘。"
    ]
  },
  {
    "volume": 250,
    "sequence": 24,
    "title": "送庐山人归林虑山",
    "author": "皇甫冉",
    "content": [
      "无论行远近，归向旧烟林。",
      "寥落人家少，青冥鸟道深。",
      "白云长满目，芳草自知心。",
      "山色连东海，相思何处寻。"
    ]
  },
  {
    "volume": 250,
    "sequence": 25,
    "title": "送荣别驾赴华州",
    "author": "皇甫冉",
    "content": [
      "直到群峰下，应无累日程。",
      "高车入郡舍，流水出关城。",
      "草色田家迥，槐阴府吏迎。",
      "还将海沂咏，籍甚汉公卿。"
    ]
  },
  {
    "volume": 250,
    "sequence": 26,
    "title": "送常大夫加散骑常侍赴朔方",
    "author": "皇甫冉",
    "content": [
      "故垒烟尘后，新军河塞间。",
      "金貂宠汉将，玉节度萧关。",
      "澶漫沙中雪，依稀汉口山。",
      "人知窦车骑，计日勒铭还。"
    ]
  },
  {
    "volume": 250,
    "sequence": 27,
    "title": "送王翁信还剡中旧居",
    "author": "皇甫冉",
    "content": [
      "海岸耕残雪，溪沙钓夕阳。",
      "客中何所有，春草渐看长。"
    ]
  },
  {
    "volume": 250,
    "sequence": 28,
    "title": "酬张继",
    "author": "皇甫冉",
    "content": [
      "怅望南徐登北固，迢遥西塞恨东关。",
      "落日临川问音信，寒潮唯带夕阳还。"
    ]
  },
  {
    "volume": 250,
    "sequence": 29,
    "title": "送柳八员外赴江西",
    "author": "皇甫冉",
    "content": [
      "岐路穷无极，长江九派分。",
      "行人随旅雁，楚树入湘云。",
      "久在征南役，何殊蓟北勋。",
      "离心不可问，岁暮雪纷纷。"
    ]
  },
  {
    "volume": 250,
    "sequence": 30,
    "title": "赋长道一绝送陆邃潜夫",
    "author": "皇甫冉",
    "content": [
      "高山迥欲登，远水深难渡。",
      "杳杳复漫漫，行人别家去。"
    ]
  },
  {
    "volume": 250,
    "sequence": 31,
    "title": "又得云字（一作张继诗，题作留别）",
    "author": "皇甫冉",
    "content": [
      "何事千年遇圣君，坐令双鬓老如云。",
      "南行更入深山浅，岐路悠悠水自分。"
    ]
  },
  {
    "volume": 250,
    "sequence": 32,
    "title": "送陆潜夫往茅山赋得华阳洞",
    "author": "皇甫冉",
    "content": [
      "游仙洞兮访真官，奠瑶席兮礼石坛。",
      "忽仿佛兮云扰，杳阴深兮夏寒。",
      "欲回头兮挥手，便辞家兮可否？",
      "有昏嫁兮婴缠，绵归来兮已久。"
    ]
  },
  {
    "volume": 250,
    "sequence": 33,
    "title": "又送陆潜夫茅山寻友",
    "author": "皇甫冉",
    "content": [
      "登山自补屐，访友不赍粮。",
      "坐啸青枫晚，行吟白日长。",
      "人烟隔水见，草气入林香。",
      "谁作招寻侣，清斋宿紫阳。"
    ]
  },
  {
    "volume": 250,
    "sequence": 34,
    "title": "赋得越山三韵（一本题上有又送陆潜夫五字）",
    "author": "皇甫冉",
    "content": [
      "西陵犹隔水，北岸已春山。",
      "独鸟连天去，孤云伴客还。",
      "只应结茅宇，出入石林间。"
    ]
  },
  {
    "volume": 250,
    "sequence": 35,
    "title": "送卢郎中使君赴京",
    "author": "皇甫冉",
    "content": [
      "三年期上国，万里自东溟。",
      "曲盖遵长道，油幢憩短亭。",
      "楚云山隐隐，淮雨草青青。",
      "康乐多新兴，题诗纪所经。"
    ]
  },
  {
    "volume": 250,
    "sequence": 36,
    "title": "杨氏林亭探得古槎",
    "author": "皇甫冉",
    "content": [
      "千年古貌多，八月秋涛晚。",
      "偶被主人留，那知来近远。"
    ]
  },
  {
    "volume": 250,
    "sequence": 37,
    "title": "送郑二之茅山",
    "author": "皇甫冉",
    "content": [
      "水流绝涧终日，草长深山暮春。",
      "犬吠鸡鸣几处，条桑种杏何人。"
    ]
  },
  {
    "volume": 250,
    "sequence": 38,
    "title": "和王给事（一本有维字）禁省梨花咏",
    "author": "皇甫冉",
    "content": [
      "巧解逢人笑，还能乱蝶飞。",
      "春时风入户，几片落朝衣。"
    ]
  },
  {
    "volume": 250,
    "sequence": 39,
    "title": "送郑员外入茅山居",
    "author": "皇甫冉",
    "content": [
      "但见全家去，宁知几日还。",
      "白云迎谷口，流水出人间。",
      "冠冕情遗世，神仙事满山。",
      "其中应有物，岂贵一身闲。"
    ]
  },
  {
    "volume": 250,
    "sequence": 40,
    "title": "送志弥师往淮南",
    "author": "皇甫冉",
    "content": [
      "已能持律藏，复去礼禅亭。",
      "长老偏摩顶，时流尚诵经。",
      "独行寒野旷，旅宿远山青。",
      "眷属空相望，鸿飞已杳冥。"
    ]
  },
  {
    "volume": 250,
    "sequence": 41,
    "title": "谢韦大夫柳栽",
    "author": "皇甫冉",
    "content": [
      "本在胡笳曲，今从汉将营。",
      "浓阴方待庇，弱植岂无情。",
      "比雪花应吐，藏乌叶未成。",
      "五株蒙远赐，应使号先生。"
    ]
  },
  {
    "volume": 250,
    "sequence": 42,
    "title": "问李二司直所居云山",
    "author": "皇甫冉",
    "content": [
      "门外水流何处？",
      "天边树绕谁家？",
      "山色东西多少？",
      "朝朝几度云遮。"
    ]
  },
  {
    "volume": 250,
    "sequence": 43,
    "title": "刘侍御朝命许停官归侍",
    "author": "皇甫冉",
    "content": [
      "孟孙唯问孝，莱子复辞官。",
      "幸遂温凊愿，其甘稼穑难。",
      "采芝供上药，拾槿奉晨餐。",
      "栋里云藏雨，山中暑带寒。",
      "非时应有笋，闲地尽生兰。",
      "赐告承优诏，长筵永日欢。"
    ]
  },
  {
    "volume": 250,
    "sequence": 44,
    "title": "送陆鸿渐赴越",
    "author": "皇甫冉",
    "content": [
      "行随新树深，梦隔重江远。",
      "迢递风日间，苍茫洲渚晚。"
    ]
  },
  {
    "volume": 250,
    "sequence": 45,
    "title": "送窦叔向",
    "author": "皇甫冉",
    "content": [
      "楚客怨逢秋，闲吟兴非一。",
      "弃官守贫病，作赋推文律。",
      "樵径未经霜，茅檐初负日。",
      "今看泛月去，偶见乘潮出。",
      "卜地会为邻，还依仲长室。"
    ]
  },
  {
    "volume": 250,
    "sequence": 46,
    "title": "题蒋道士房",
    "author": "皇甫冉",
    "content": [
      "轩窗缥缈起烟霞，诵诀存思白日斜。",
      "闻道昆仑有仙籍，何时青鸟送丹砂。"
    ]
  },
  {
    "volume": 250,
    "sequence": 47,
    "title": "夜集张諲所居（得飘字）",
    "author": "皇甫冉",
    "content": [
      "江南成久客，门馆日萧条。",
      "惟有图书在，多伤鬓发凋。",
      "诸生陪讲诵，稚子给渔樵。",
      "虚室寒灯静，空阶落叶飘。",
      "沧洲自有趣，谁道隐须招。"
    ]
  },
  {
    "volume": 250,
    "sequence": 48,
    "title": "酬权器",
    "author": "皇甫冉",
    "content": [
      "南望江南满山雪，此情惆怅将谁说。",
      "徒随群吏不曾闲，顾与诸生为久别。",
      "闻君静坐转耽书，种树葺茅还旧居。",
      "终日白云应自足，明年芳草又何如。",
      "人生有怀若不展，出入公门犹未免。",
      "回舟朝夕待春风，先报华阳洞深浅。"
    ]
  },
  {
    "volume": 250,
    "sequence": 49,
    "title": "寄刘方平大谷田家",
    "author": "皇甫冉",
    "content": [
      "故山闻独往，樵路忆相从。",
      "冰结泉声绝，霜清野翠浓。",
      "篱边颍阳道，竹外少姨峰。",
      "日夕田家务，寒烟隔几重。"
    ]
  },
  {
    "volume": 250,
    "sequence": 50,
    "title": "送云阳少府（得归字）",
    "author": "皇甫冉",
    "content": [
      "渭曲春光无远近，池阳谷口倍芳菲。",
      "官舍村桥来几日，残花寥落待君归。"
    ]
  },
  {
    "volume": 250,
    "sequence": 51,
    "title": "鲁山送别（一作刘长卿诗）",
    "author": "皇甫冉",
    "content": [
      "凄凄游子若飘蓬，明月清樽只暂同。",
      "南望千山如黛色，愁君客路在其中。"
    ]
  },
  {
    "volume": 250,
    "sequence": 52,
    "title": "题高云客舍",
    "author": "皇甫冉",
    "content": [
      "孤兴日自深，浮云非所仰。",
      "窗中西城峻，树外东川广。",
      "晏起簪葛巾，闲吟倚藜杖。",
      "阮公道在醉，庄子生常养。",
      "五柳转扶疏，千峰恣来往。",
      "清秋香粳获，白露寒菜长。",
      "吴国滞风烟，平陵延梦想。",
      "时人趋缨弁，高鸟违罗网。",
      "世事徒乱纷，吾心方浩荡。",
      "唯将山与水，处处谐真赏。"
    ]
  },
  {
    "volume": 250,
    "sequence": 53,
    "title": "台头寺愿上人院古松…与赵八员外、裴十补阙同赋之",
    "author": "皇甫冉",
    "content": [
      "细草亦全高，秋毫乍堪比。",
      "及至干霄日，何人复居此。"
    ]
  },
  {
    "volume": 250,
    "sequence": 54,
    "title": "渔子沟寄赵员外裴补阙",
    "author": "皇甫冉",
    "content": [
      "欲逐淮潮上，暂停渔子沟。",
      "相望知不见，终是屡回头。"
    ]
  },
  {
    "volume": 250,
    "sequence": 55,
    "title": "送崔使君赴寿州（一作刘长卿诗）",
    "author": "皇甫冉",
    "content": [
      "列郡专城分国忧，彤幨皂盖古诸侯。",
      "仲华遇主年犹少，公瑾论兵位已酬。",
      "草色青青宜建隼，蝉声处处杂鸣驺。",
      "千里相思如可见，淮南木落早惊秋。"
    ]
  },
  {
    "volume": 250,
    "sequence": 56,
    "title": "送谢十二判官",
    "author": "皇甫冉",
    "content": [
      "四牡驱驰千里馀，越山稠叠海林疏。",
      "不辞终日离家远，应为刘公一纸书。"
    ]
  },
  {
    "volume": 250,
    "sequence": 57,
    "title": "送处州裴使君赴京",
    "author": "皇甫冉",
    "content": [
      "使君朝北阙，车骑发东方。",
      "别喜天书召，宁忧地脉长。",
      "山行朝复夕，水宿露为霜。",
      "秋草连秦塞，孤帆落汉阳。",
      "新衔趋建礼，旧位识文昌。",
      "唯有东归客，应随南雁翔。"
    ]
  },
  {
    "volume": 250,
    "sequence": 58,
    "title": "送田济之扬州赴选",
    "author": "皇甫冉",
    "content": [
      "家贫不自给，求禄为荒年。",
      "调补无高位，卑栖屈此贤。",
      "江山欲霜雪，吴楚接风烟。",
      "相去诚非远，离心亦渺然。"
    ]
  },
  {
    "volume": 250,
    "sequence": 59,
    "title": "送袁郎中破贼北归",
    "author": "皇甫冉",
    "content": [
      "优诏亲贤时独稀，中途紫绂换征衣。",
      "黄香省闼登朝去，杨仆楼船振旅归。",
      "万里长闻随战角，十年不得掩郊扉。",
      "□□□□□□□，但将词赋奉恩辉。"
    ]
  },
  {
    "volume": 250,
    "sequence": 60,
    "title": "同李万晚望南岳寺怀普门上人",
    "author": "皇甫冉",
    "content": [
      "释子身心无垢纷，独将衣钵去人群。",
      "相思晚望松林寺，唯有钟声出白云。"
    ]
  },
  {
    "volume": 250,
    "sequence": 61,
    "title": "奉和独孤中丞游法华寺",
    "author": "皇甫冉",
    "content": [
      "谢君临郡府，越国旧山川。",
      "访道三千界，当仁五百年。",
      "岩空驺驭响，树密旆旌连。",
      "阁影凌空壁，松声助乱泉。",
      "开门得初地，伏槛接诸天。",
      "向背春光满，楼台古制全。",
      "群峰争彩翠，百谷会风烟。",
      "香象随僧久，祥鸟报客先。",
      "清心乘暇日，稽首慕良缘。",
      "法证无生偈，诗成大雅篇。",
      "苍生望已久，回驾独依然。"
    ]
  },
  {
    "volume": 250,
    "sequence": 62,
    "title": "之京留别刘方平",
    "author": "皇甫冉",
    "content": [
      "客子慕俦侣，含凄整晨装。",
      "邀欢日不足，况乃前期长。",
      "离袂惜嘉月，远还劳折芳。",
      "迟回越二陵，回首但苍茫。",
      "乔木清宿雨，故关愁夕阳。",
      "人言长安乐，其奈缅相望。"
    ]
  },
  {
    "volume": 250,
    "sequence": 63,
    "title": "出塞",
    "author": "皇甫冉",
    "content": [
      "吹角出塞门，前瞻即胡地。",
      "三军尽回首，皆洒望乡泪。",
      "转念关山长，行看风景异。",
      "由来征戍客，负得轻生义。"
    ]
  },
  {
    "volume": 250,
    "sequence": 64,
    "title": "赴李少府庄失路",
    "author": "皇甫冉",
    "content": [
      "君家南郭白云连，正待情人弄石泉。",
      "月照烟花迷客路，苍苍何处是伊川。"
    ]
  },
  {
    "volume": 250,
    "sequence": 65,
    "title": "雨雪",
    "author": "皇甫冉",
    "content": [
      "风沙悲久戍，雨雪更劳师。",
      "绝漠无人境，将军苦战时。",
      "山川迷向背，氛雾失旌旗。",
      "徒念天涯隔，中人芳草期。"
    ]
  },
  {
    "volume": 250,
    "sequence": 66,
    "title": "馆陶李丞旧居",
    "author": "皇甫冉",
    "content": [
      "盛名天下挹馀芳，弃置终身不拜郎。",
      "词藻世传平子赋，园林人比郑公乡。",
      "门前坠叶浮秋水，篱外寒皋带夕阳。",
      "日日青松成古木，只应来者为心伤。"
    ]
  },
  {
    "volume": 250,
    "sequence": 67,
    "title": "送刘兵曹还陇山居",
    "author": "皇甫冉",
    "content": [
      "离堂徒宴语，行子但悲辛。",
      "虽是还家路，终为陇上人。",
      "先秋雪已满，近夏草初新。",
      "唯有闻羌笛，梅花曲里春。"
    ]
  },
  {
    "volume": 250,
    "sequence": 68,
    "title": "同李三月夜作",
    "author": "皇甫冉",
    "content": [
      "霜风惊度雁，月露皓疏林。",
      "处处砧声发，星河秋夜深。"
    ]
  },
  {
    "volume": 250,
    "sequence": 69,
    "title": "同裴少府安居寺对雨",
    "author": "皇甫冉",
    "content": [
      "共结寻真会，还当退食初。",
      "炉烟云气合，林叶雨声馀。",
      "溽暑销珍簟，浮凉入绮疏。",
      "归心从念远，怀此复何如。"
    ]
  },
  {
    "volume": 250,
    "sequence": 70,
    "title": "送元晟归潜山所居（一作送王山人归别业）",
    "author": "皇甫冉",
    "content": [
      "深山秋事早，君去复何如。",
      "裛露收新稼，迎寒葺旧庐。",
      "题诗即招隐，作赋是闲居。",
      "别后空相忆，嵇康懒寄书。"
    ]
  },
  {
    "volume": 250,
    "sequence": 71,
    "title": "送康判官往新安赋得江路西南永（一作刘长卿诗）",
    "author": "皇甫冉",
    "content": [
      "不向新安去，那知江路长。",
      "猿声比庐霍，水色胜潇湘。",
      "驿树收残雨，渔家带夕阳。",
      "何须愁旅泊，使者有辉光。"
    ]
  },
  {
    "volume": 250,
    "sequence": 72,
    "title": "宿洞灵观",
    "author": "皇甫冉",
    "content": [
      "孤烟灵洞远，积雪满山寒。",
      "松柏凌高殿，莓苔封古坛。",
      "客来清夜久，仙去白云残。",
      "明日开金箓，焚香更沐兰。"
    ]
  },
  {
    "volume": 250,
    "sequence": 73,
    "title": "酬卢十一过宿",
    "author": "皇甫冉",
    "content": [
      "乞还方未遂，日夕望云林。",
      "况复逢春草，何劳问此心。",
      "闭门公务散，枉策故情深。",
      "遥夜他乡酒，同君梁甫吟。"
    ]
  },
  {
    "volume": 250,
    "sequence": 74,
    "title": "酬裴十四（得晏字）",
    "author": "皇甫冉",
    "content": [
      "淮海各联翩，三年方一见。",
      "素心终不易，玄发何须变。",
      "旧国想平陵，春山满阳羡。",
      "邻鸡莫遽唱，共惜良夜晏。"
    ]
  },
  {
    "volume": 250,
    "sequence": 75,
    "title": "彭祖井（一本题上有奉和王相公五字）",
    "author": "皇甫冉",
    "content": [
      "上公旌节在徐方，旧井莓苔近寝堂。",
      "访古因知彭祖宅，得仙何必葛洪乡。",
      "清虚不共春池竟，盥漱偏宜夏日长。",
      "闻道延年如玉液，欲将调鼎献明光。"
    ]
  },
  {
    "volume": 250,
    "sequence": 76,
    "title": "奉和对雪（一本作奉和王相公喜雪）",
    "author": "皇甫冉",
    "content": [
      "春雪偏当夜，暄风却变寒。",
      "庭深不复扫，城晓更宜看。",
      "命酒闲令酌，披蓑晚未冠。",
      "连营鼓角动，忽似战桑干。"
    ]
  },
  {
    "volume": 250,
    "sequence": 77,
    "title": "送萧献士（一本题下有往邺中三字）",
    "author": "皇甫冉",
    "content": [
      "惆怅烟郊晚，依然此送君。",
      "长河隔旅梦，浮客伴孤云。",
      "淇上春山直，黎阳大道分。",
      "西陵倘一吊，应有士衡文。"
    ]
  },
  {
    "volume": 250,
    "sequence": 78,
    "title": "卖药人处得南阳朱山人书",
    "author": "皇甫冉",
    "content": [
      "卖药何为者，逃名市井居。",
      "唯通远山信，因致逸人书。",
      "已报还丹效，全将世事疏。",
      "秋风景溪里，萧散寄樵渔。"
    ]
  },
  {
    "volume": 250,
    "sequence": 79,
    "title": "初出沅江夜入湖",
    "author": "皇甫冉",
    "content": [
      "放溜出江口，回瞻松栝深。",
      "不知舟中月，更引湖间心。"
    ]
  },
  {
    "volume": 250,
    "sequence": 80,
    "title": "送裴员外往江南",
    "author": "皇甫冉",
    "content": [
      "分务江南远，留欢幕下荣。",
      "枫林萦楚塞，水驿到湓城。",
      "岸草知春晚，沙禽好夜惊。",
      "风帆几泊处，处处暮潮清。"
    ]
  },
  {
    "volume": 250,
    "sequence": 81,
    "title": "奉和王相公早春登徐州城",
    "author": "皇甫冉",
    "content": [
      "落日凭危堞，春风似故乡。",
      "川流通楚塞，山色绕徐方。",
      "壁垒依寒草，旌旗动夕阳。",
      "元戎资上策，南亩起耕桑。"
    ]
  },
  {
    "volume": 250,
    "sequence": 82,
    "title": "奉和对山僧（一作同杜相公对山僧）",
    "author": "皇甫冉",
    "content": [
      "吏散重门掩，僧来闭阁闲。",
      "远心驰北阙，春兴寄东山。",
      "草长风光里，莺喧静默间。",
      "芳辰不可住，惆怅暮禽还。"
    ]
  },
  {
    "volume": 250,
    "sequence": 83,
    "title": "奉和待勤照上人不至",
    "author": "皇甫冉",
    "content": [
      "东洛居贤相，南方待本师。",
      "旌麾俨欲动，杯锡杳仍迟。",
      "积雪迷何处，惊风泊几时。",
      "大臣能护法，况有故山期。"
    ]
  },
  {
    "volume": 250,
    "sequence": 84,
    "title": "奉和汉祖庙下之作",
    "author": "皇甫冉",
    "content": [
      "古庙风烟积，春城车骑过。",
      "方修汉祖祀，更使沛童歌。",
      "寝帐巢禽出，香烟水雾和。",
      "神心降福处，应在故乡多。"
    ]
  },
  {
    "volume": 250,
    "sequence": 85,
    "title": "和朝郎中扬子玩雪寄山阴严维",
    "author": "皇甫冉",
    "content": [
      "凝阴晦长箔，积雪满通川。",
      "征客寒犹去，愁人昼更眠。",
      "谢家兴咏日，汉将出师年。",
      "闻有招寻兴，随君访戴船。"
    ]
  },
  {
    "volume": 250,
    "sequence": 86,
    "title": "闲居作",
    "author": "皇甫冉",
    "content": [
      "多病辞官罢，闲居作赋成。",
      "图书唯药箓，饮食止藜羹。",
      "学谢淹中术，诗无邺下名。",
      "不堪趋建礼，讵是厌承明。",
      "已辍金门步，方从石路行。",
      "远山期道士，高柳觅先生。",
      "性懒尤因疾，家贫自省营。",
      "种苗虽尚短，谷价幸全轻。",
      "篇咏投康乐，壶觞就步兵。",
      "何人肯相访，开户一逢迎。"
    ]
  },
  {
    "volume": 250,
    "sequence": 87,
    "title": "归渡洛水",
    "author": "皇甫冉",
    "content": [
      "暝色赴春愁，归人南渡头。",
      "渚烟空翠合，滩月碎光流。",
      "澧浦饶芳草，沧浪有钓舟。",
      "谁知放歌客，此意正悠悠。"
    ]
  },
  {
    "volume": 250,
    "sequence": 88,
    "title": "送郑二员外",
    "author": "皇甫冉",
    "content": [
      "置酒竟长宵，送君登远道。",
      "羁心看旅雁，晚泊依秋草。",
      "秋草尚芊芊，离忧亦渺然。",
      "元戎辟才彦，行子犯风烟。",
      "风烟积惆怅，淮海殊飘荡。",
      "明日是重阳，登高远相望。"
    ]
  },
  {
    "volume": 250,
    "sequence": 89,
    "title": "酬崔侍御期籍道士不至兼寄",
    "author": "皇甫冉",
    "content": [
      "一心求妙道，几岁候真师。",
      "丹灶今何在，白云无定期。",
      "昆仑烟景绝，汗漫往还迟。",
      "君但焚香待，人间到有时。"
    ]
  },
  {
    "volume": 250,
    "sequence": 90,
    "title": "送裴陟归常州",
    "author": "皇甫冉",
    "content": [
      "夜雨须停棹，秋风暗入衣。",
      "见君尝北望，何事却南归。"
    ]
  },
  {
    "volume": 250,
    "sequence": 91,
    "title": "赠别（一作赠寄权三客舍）",
    "author": "皇甫冉",
    "content": [
      "南桥春日暮，杨柳带青渠。",
      "不得同携手，空成意有馀。"
    ]
  },
  {
    "volume": 250,
    "sequence": 92,
    "title": "和袁郎中破贼后经剡中山水",
    "author": "皇甫冉",
    "content": [
      "武库分帷幄，儒衣事鼓鼙。",
      "兵连越徼外，寇尽海门西。",
      "节比全疏勒，功当雪会稽。",
      "旌旗回剡岭，士马濯耶溪。",
      "受律梅初发，班师草未齐。",
      "行看佩金印，岂得访丹梯。"
    ]
  },
  {
    "volume": 250,
    "sequence": 93,
    "title": "徐州送丘侍御之越",
    "author": "皇甫冉",
    "content": [
      "时鸟催春色，离人惜岁华。",
      "远山随拥传，芳草引还家。",
      "北固潮当阔，西陵路稍斜。",
      "纵令寒食过，犹有镜中花。"
    ]
  },
  {
    "volume": 250,
    "sequence": 94,
    "title": "闲居（一作王维诗）",
    "author": "皇甫冉",
    "content": [
      "桃红复含宿雨，柳绿更带春烟。",
      "花落家童未扫，莺啼山客犹眠。"
    ]
  },
  {
    "volume": 250,
    "sequence": 95,
    "title": "送延陵陈法师赴上元",
    "author": "皇甫冉",
    "content": [
      "延陵初罢讲，建业去随缘。",
      "翻译推多学，坛场最少年。",
      "浣衣逢野水，乞食向人烟。",
      "遍礼南朝寺，焚香古像前。"
    ]
  },
  {
    "volume": 250,
    "sequence": 96,
    "title": "赋得海边树",
    "author": "皇甫冉",
    "content": [
      "历历缘荒岸，溟溟入远天。",
      "每同沙草发，长共水云连。",
      "摇落潮风早，离披海雨偏。",
      "故伤游子意，多在客舟前。"
    ]
  },
  {
    "volume": 250,
    "sequence": 97,
    "title": "题昭上人房",
    "author": "皇甫冉",
    "content": [
      "沃州传教后，百衲老空林。",
      "虑尽朝昏磬，禅随坐卧心。",
      "鹤飞湖草迥，门闭野云深。",
      "地与天台接，中峰早晚寻。"
    ]
  },
  {
    "volume": 250,
    "sequence": 98,
    "title": "送李使君赴抚州",
    "author": "皇甫冉",
    "content": [
      "远送临川守，还同康乐侯。",
      "岁时徒改易，今古接风流。",
      "五马嘶长道，双旌向本州。",
      "乡心寄西北，应上郡城楼。"
    ]
  },
  {
    "volume": 250,
    "sequence": 99,
    "title": "同樊润州游郡东山",
    "author": "皇甫冉",
    "content": [
      "北固多陈迹，东山复盛游。",
      "铙声发大道，草色引行驺。",
      "此地何时有，长江自古流。",
      "频随公府步，南客寄徐州。"
    ]
  },
  {
    "volume": 250,
    "sequence": 100,
    "title": "酬杨侍御寺中见招",
    "author": "皇甫冉",
    "content": [
      "贫居依柳市，闲步在莲宫。",
      "高阁宜春雨，长廊好啸风。",
      "诚如双树下，岂比一丘中。"
    ]
  },
  {
    "volume": 250,
    "sequence": 101,
    "title": "重阳日酬李观",
    "author": "皇甫冉",
    "content": [
      "不见白衣来送酒，但令黄菊自开花。",
      "愁看日晚良辰过，步步行寻陶令家。"
    ]
  },
  {
    "volume": 250,
    "sequence": 102,
    "title": "寄权器",
    "author": "皇甫冉",
    "content": [
      "露湿青芜时欲晚，水流黄叶意无穷。",
      "节近重阳念归否，眼前篱菊带秋风。"
    ]
  },
  {
    "volume": 250,
    "sequence": 103,
    "title": "酬李判官度梨岭见寄",
    "author": "皇甫冉",
    "content": [
      "陇首怨西征，岭南雁北顾。",
      "行人与流水，共向闽中去。"
    ]
  },
  {
    "volume": 250,
    "sequence": 104,
    "title": "送魏六侍御葬",
    "author": "皇甫冉",
    "content": [
      "哭葬寒郊外，行将何所从。",
      "盛曹徒列柏，新墓已栽松。",
      "海月同千古，江云覆几重。",
      "旧书曾谏猎，遗草议登封。",
      "畴昔轻三事，尝期老一峰。",
      "门临商岭道，窗引洛城钟。",
      "应积泉中恨，无因世上逢。",
      "招寻偏见厚，疏慢亦相容。",
      "张范唯通梦，求羊永绝踪。",
      "谁知长卿疾，歌赋不还邛。"
    ]
  },
  {
    "volume": 250,
    "sequence": 105,
    "title": "送张道士归茅山谒李尊师",
    "author": "皇甫冉",
    "content": [
      "向山独有一人行，近洞应逢双鹤迎。",
      "尝以素书传弟子，还因白石号先生。",
      "无穷杏树行时种，几许芝田向月耕。",
      "师事少君年岁久，欲随旄节往层城。"
    ]
  },
  {
    "volume": 250,
    "sequence": 106,
    "title": "酬裴补阙吴寺见寻（一作酬袁补阙中天寺见寄）",
    "author": "皇甫冉",
    "content": [
      "东林初结构，已有晚钟声。",
      "窗户背流水，房廊半架城。",
      "远山重叠见，芳草浅深生。",
      "每与君携手，多烦长老迎。"
    ]
  },
  {
    "volume": 250,
    "sequence": 107,
    "title": "送王相公之幽州",
    "author": "皇甫冉",
    "content": [
      "自昔萧曹任，难兼卫霍功。",
      "勤劳无远近，旌节屡西东。",
      "不选三河卒，还令万里通。",
      "雁行缘古塞，马鬣起长风。",
      "遮虏关山静，防秋鼓角雄。",
      "徒思一攀送，羸老荜门中。"
    ]
  },
  {
    "volume": 250,
    "sequence": 108,
    "title": "题竹扇赠别",
    "author": "皇甫冉",
    "content": [
      "湘竹殊堪制，齐纨且未工。",
      "幸亲芳袖日，犹带旧林风。",
      "掩笑歌筵里，传书卧阁中。",
      "竟将为别赠，宁与合欢同。"
    ]
  },
  {
    "volume": 250,
    "sequence": 109,
    "title": "归阳羡兼送刘八长卿",
    "author": "皇甫冉",
    "content": [
      "湖上孤帆别，江南谪宦归。",
      "前程愁更远，临水泪沾衣。",
      "云梦春山遍，潇湘过客稀。",
      "武陵招我隐，岁晚闭柴扉。"
    ]
  },
  {
    "volume": 250,
    "sequence": 110,
    "title": "东郊迎春",
    "author": "皇甫冉",
    "content": [
      "晓见苍龙驾，东郊春已迎。",
      "彩云天仗合，玄象太阶平。",
      "佳气山川秀，和风政令行。",
      "句陈霜骑肃，御道雨师清。",
      "律向韶阳变，人随草木荣。",
      "遥观上林树，今日遇迁莺。"
    ]
  },
  {
    "volume": 250,
    "sequence": 111,
    "title": "招隐寺送阎判官还江州",
    "author": "皇甫冉",
    "content": [
      "离别那逢秋气悲，东林更作上方期。",
      "共知客路浮云外，暂爱僧房坠叶时。",
      "长江九派人归少，寒岭千重雁度迟。",
      "借问浔阳在何处，每看潮落一相思。"
    ]
  },
  {
    "volume": 250,
    "sequence": 112,
    "title": "送李山人还",
    "author": "皇甫冉",
    "content": [
      "从来无检束，只欲老烟霞。",
      "鸡犬声相应，深山有几家。"
    ]
  },
  {
    "volume": 250,
    "sequence": 113,
    "title": "韦中丞西厅海榴",
    "author": "皇甫冉",
    "content": [
      "海花争让候榴花，犯雪先开内史家。",
      "末客朝朝铃阁下，从公步履玩年华。"
    ]
  },
  {
    "volume": 250,
    "sequence": 114,
    "title": "洪泽馆壁见故礼部尚书题诗",
    "author": "皇甫冉",
    "content": [
      "底事洪泽壁，空留黄绢词。",
      "年年淮水上，行客不胜悲。"
    ]
  },
  {
    "volume": 250,
    "sequence": 115,
    "title": "望南山雪怀山寺普上人",
    "author": "皇甫冉",
    "content": [
      "夜夜梦莲宫，无由见远公。",
      "朝来出门望，知在雪山中。"
    ]
  },
  {
    "volume": 250,
    "sequence": 116,
    "title": "送夔州班使君",
    "author": "皇甫冉",
    "content": [
      "晚日照楼边，三军拜峡前。",
      "白云随浪散，青壁与山连。",
      "万岭岷峨雪，千家橘柚川。",
      "还如赴河内，天上去经年。"
    ]
  },
  {
    "volume": 250,
    "sequence": 117,
    "title": "寻戴处士",
    "author": "皇甫冉",
    "content": [
      "车马长安道，谁知大隐心。",
      "蛮僧留古镜，蜀客寄新琴。",
      "晒药竹斋暖，捣茶松院深。",
      "思君一相访，残雪似山阴。"
    ]
  },
  {
    "volume": 250,
    "sequence": 118,
    "title": "早发中严寺别契上人",
    "author": "皇甫冉",
    "content": [
      "苍苍松桂阴，残月半西岑。",
      "素壁寒灯暗，红炉夜火深。",
      "厨开山鼠散，钟尽岭猿吟。",
      "行役方如此，逢师懒话心。"
    ]
  },
  {
    "volume": 250,
    "sequence": 119,
    "title": "华清宫",
    "author": "皇甫冉",
    "content": [
      "骊岫接新丰，岧峣驾翠空。",
      "凿山开秘殿，隐雾闭仙宫。",
      "绛阙犹栖凤，雕梁尚带虹。",
      "温泉曾浴日，华馆旧迎风。",
      "肃穆瞻云辇，沈深闭绮栊。",
      "东郊倚望处，瑞气霭濛濛。"
    ]
  },
  {
    "volume": 250,
    "sequence": 120,
    "title": "送孔巢父赴河南军（一作刘长卿诗）",
    "author": "皇甫冉",
    "content": [
      "江城相送阻烟波，况复新秋一雁过。",
      "闻道全师征北虏，更言诸将会南河。",
      "边心杳杳乡人绝，塞草青青战马多。",
      "共许陈琳工奏记，知君名宦未蹉跎。"
    ]
  },
  {
    "volume": 250,
    "sequence": 121,
    "title": "李二侍御丹阳东去新亭",
    "author": "皇甫冉",
    "content": [
      "姑苏东望海陵间，几度裁书信未还。",
      "长在府中持白简，岂知天畔有青山。",
      "人归极浦寒流广，雁下平芜秋野闲。",
      "旧日新亭更携手，他乡风景亦相关。"
    ]
  },
  {
    "volume": 250,
    "sequence": 122,
    "title": "夜发沅江寄李颍川刘侍郎（时二公贬于此）",
    "author": "皇甫冉",
    "content": [
      "半夜回舟入楚乡，月明山水共苍苍。",
      "孤猿更发秋风里，不是愁人亦断肠。"
    ]
  },
  {
    "volume": 250,
    "sequence": 123,
    "title": "浪淘沙二首（一作皇甫松诗）",
    "author": "皇甫冉",
    "content": [
      "蛮歌豆蔻北人愁，松雨蒲风野艇秋。",
      "浪起䴔䴖眠不得，寒沙细细入江流。",
      "濑头细草接疏林，恶浪罾船半欲沈。",
      "宿鹭眠洲非旧浦，去年沙觜是江心。"
    ]
  },
  {
    "volume": 250,
    "sequence": 124,
    "title": "春思（一作刘长卿诗）",
    "author": "皇甫冉",
    "content": [
      "莺啼燕语报新年，马邑龙堆路几千。",
      "家住秦城邻汉苑，心随明月到胡天。",
      "机中锦字论长恨，楼上花枝笑独眠。",
      "为问元戎窦车骑，何时反旆勒燕然。"
    ]
  },
  {
    "volume": 250,
    "sequence": 125,
    "title": "逢庄纳因赠",
    "author": "皇甫冉",
    "content": [
      "世故还相见，天涯共向东。",
      "春归江海上，人老别离中。",
      "郡吏名何晚，沙鸥道自同。",
      "甘泉须早献，且莫叹飘蓬。"
    ]
  },
  {
    "volume": 250,
    "sequence": 126,
    "title": "送韦山人归钟山所居（一作郎士元诗）",
    "author": "皇甫冉",
    "content": [
      "逸人归路远，弟子出山迎。",
      "服药颜虽驻，耽书癖已成。",
      "柴扉度岁月，藜杖见公卿。",
      "更作儒林传，还应有姓名。"
    ]
  },
  {
    "volume": 250,
    "sequence": 127,
    "title": "送普门上人（一作皇甫曾诗，题下有还阳羡三字）",
    "author": "皇甫冉",
    "content": [
      "花宫难久别，道者忆千灯。",
      "残雪入林路，深山归寺僧。",
      "日光依嫩草，泉响滴春冰。",
      "何用求方便，看心是一乘。"
    ]
  },
  {
    "volume": 250,
    "sequence": 128,
    "title": "怨回纥歌二首",
    "author": "皇甫冉",
    "content": [
      "白首南朝女，愁听异域歌。",
      "收兵颉利国，饮马胡芦河。",
      "毳布腥膻久，穹庐岁月多。",
      "雕巢城上宿，吹笛泪滂沱。",
      "祖席驻征棹，开帆信候潮。",
      "隔烟桃叶泣，吹管杏花飘。",
      "船去鸥飞阁，人归尘上桥。",
      "别离惆怅泪，江路湿红蕉。"
    ]
  },
  {
    "volume": 250,
    "sequence": 129,
    "title": "句",
    "author": "皇甫冉",
    "content": [
      "微官同侍苍龙阙，直谏偏推白马生。",
      "（《寄李补阙》，出《诗式》）。"
    ]
  }
]