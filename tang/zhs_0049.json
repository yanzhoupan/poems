[
  {
    "volume": 49,
    "sequence": 1,
    "title": "奉和圣制南郊礼毕酺宴",
    "author": "张九龄",
    "content": [
      "配天昭圣业，率土庆辉光。",
      "春发三条路，酺开百戏场。",
      "流恩均庶品，纵观聚康庄。",
      "妙舞来平乐，新声出建章。",
      "分曹日抱戴，赴节凤归昌。",
      "幸奏承云乐，同晞湛露阳。",
      "气和皆有感，泽厚自无疆。",
      "饱德君臣醉，连歌奉柏梁。"
    ]
  },
  {
    "volume": 49,
    "sequence": 2,
    "title": "奉和圣制早渡蒲津关",
    "author": "张九龄",
    "content": [
      "魏武中流处，轩皇问道回。",
      "长堤春树发，高掌曙云开。",
      "龙负王舟渡，人占仙气来。",
      "河津会日月，天仗役风雷。",
      "东顾重关尽，西驰万国陪。",
      "还闻股肱郡，元首咏康哉。"
    ]
  },
  {
    "volume": 49,
    "sequence": 3,
    "title": "奉和圣制同二相南出雀鼠谷",
    "author": "张九龄",
    "content": [
      "设险诸侯地，承平圣主巡。",
      "东君朝二月，南旆拥三辰。",
      "寒出重关尽，年随行漏新。",
      "瑞云丛捧日，芳树曲迎春。",
      "舞咏先驰道，恩华及从臣。",
      "汾川花鸟意，并奉属车尘。"
    ]
  },
  {
    "volume": 49,
    "sequence": 4,
    "title": "奉和圣制经河上公庙",
    "author": "张九龄",
    "content": [
      "昔者河边叟，谁知隐与仙。",
      "姓名终不识，章句此空传。",
      "迹为坐忘晦，言犹强著诠。",
      "精灵竟何所，祠宇独依然。",
      "道在纡眷眷，风行动睿篇。",
      "从兹化天下，清净复何先。"
    ]
  },
  {
    "volume": 49,
    "sequence": 5,
    "title": "奉和圣制送尚书燕国公赴朔方",
    "author": "张九龄",
    "content": [
      "宗臣事有征，庙算在休兵。",
      "天与三台座，人当万里城。",
      "朔南方偃革，河右暂扬旌。",
      "宠锡从仙禁，光华出汉京。",
      "山川勤远略，原隰轸皇情。",
      "为奏薰琴唱，仍题宝剑名。",
      "闻风六郡伏，计日五戎平。",
      "山甫归应疾，留侯功复成。",
      "歌钟旋可望，衽席岂难行。",
      "四牡何时入，吾君忆履声。"
    ]
  },
  {
    "volume": 49,
    "sequence": 6,
    "title": "奉和圣制途经华山",
    "author": "张九龄",
    "content": [
      "万乘华山下，千岩云汉中。",
      "灵居虽窅密，睿览忽玄同。",
      "日月临高掌，神仙仰大风。",
      "攒峰势岌岌，翊辇气雄雄。",
      "揆物知幽赞，铭勋表圣衷。",
      "会应陪玉检，来此告成功。"
    ]
  },
  {
    "volume": 49,
    "sequence": 7,
    "title": "奉和圣制早登太行山率尔言志",
    "author": "张九龄",
    "content": [
      "孟月摄提贞，乘时我后征。",
      "晨严九折度，暮戒六军行。",
      "日御驰中道，风师卷太清。",
      "戈鋋林表出，组练雪间明。",
      "动植希皇豫，高深奉睿情。",
      "陪游七圣列，望幸百神迎。",
      "气色烟犹喜，恩光草尚荣。",
      "之罘称万岁，今此复同声。"
    ]
  },
  {
    "volume": 49,
    "sequence": 8,
    "title": "奉和圣制登封礼毕洛城酺宴",
    "author": "张九龄",
    "content": [
      "大君毕能事，端扆乐成功。",
      "运与千龄合，欢将万国同。",
      "汉酺歌圣酒，韶乐舞薰风。",
      "河洛荣光遍，云烟喜气通。",
      "春华顿觉早，天泽倍知崇。",
      "草木毕沾被，犹言不在躬。"
    ]
  },
  {
    "volume": 49,
    "sequence": 9,
    "title": "恩赐乐游园宴应制",
    "author": "张九龄",
    "content": [
      "宝筵延厚命，供帐序群公。",
      "形胜宜春接，威仪建礼同。",
      "晞阳人似露，解愠物从风。",
      "朝庆千龄始，年华二月中。",
      "辉光遍草木，和气发丝桐。",
      "岁岁无为化，宁知乐九功。"
    ]
  },
  {
    "volume": 49,
    "sequence": 10,
    "title": "奉和圣制过王濬墓",
    "author": "张九龄",
    "content": [
      "汉王思钜鹿，晋将在弘农。",
      "入蜀举长算，平吴成大功。",
      "与浑虽不协，归皓实为雄。",
      "孤绩沦千载，流名感圣衷。",
      "万乘度荒陇，一顾凛生风。",
      "古节犹不弃，今人争效忠。"
    ]
  },
  {
    "volume": 49,
    "sequence": 11,
    "title": "奉和吏部崔尚书雨后大明朝堂望南山",
    "author": "张九龄",
    "content": [
      "迢递终南顶，朝朝阊阖前。",
      "朅来青绮外，高在翠微先。",
      "双凤蹇为阙，群龙俨若仙。",
      "还知到玄圃，更是谒甘泉。",
      "夜雨尘初灭，秋空月正悬。",
      "诡容纷入望，霁色宛成妍。",
      "东极华阴践，西弥。",
      "冢连。",
      "奔峰出岭外，瀑水落云边。",
      "汉帝宫将苑，商君陌与阡。",
      "林华铺近甸，烟霭绕晴川。",
      "既庶仁斯及，分忧政已宣。",
      "山公启事罢，吉甫颂声传。",
      "济济金门步，洋洋玉树篇。",
      "徒歌虽有属，清越岂同年。"
    ]
  },
  {
    "volume": 49,
    "sequence": 12,
    "title": "和崔尚书喜雨",
    "author": "张九龄",
    "content": [
      "积阳虽有晦，经月未为灾。",
      "上念人天重，先祈云汉回。",
      "仁心及草木，号令起风雷。",
      "照烂阴霞止，交纷瑞雨来。",
      "三辰破黍稷，四达屏氛埃。",
      "池溜因忝满，林芳为洒开。",
      "听中声滴沥，望处影徘徊。",
      "惠泽成丰岁，昌言发上才。",
      "无论验石鼓，不是御云台。",
      "直颂皇恩浃，崇朝遍九垓。"
    ]
  },
  {
    "volume": 49,
    "sequence": 13,
    "title": "和许给事中直夜简诸公",
    "author": "张九龄",
    "content": [
      "未央钟漏晚，仙宇蔼沉沉。",
      "武卫千庐合，严扃万户深。",
      "左掖知天近，南窗见月临。",
      "树摇金掌露，庭徙玉楼阴。",
      "他日闻更直，中宵属所钦。",
      "声华大国宝，夙夜近臣心。",
      "逸兴乘高阁，雄飞在禁林。",
      "宁思窃抃者，情发为知音。"
    ]
  },
  {
    "volume": 49,
    "sequence": 14,
    "title": "和苏侍郎小园夕霁寄诸弟",
    "author": "张九龄",
    "content": [
      "清风阊阖至，轩盖承明归。",
      "云月爱秋景，林堂开夜扉。",
      "何言兼济日，尚与宴私违。",
      "兴逐蒹葭变，文因棠棣飞。",
      "人伦用忠孝，帝德已光辉。",
      "赠弟今为贵，方知陆氏微。"
    ]
  },
  {
    "volume": 49,
    "sequence": 15,
    "title": "酬宋使君见赠之作",
    "author": "张九龄",
    "content": [
      "时来不自意，宿昔谬枢衡。",
      "翊圣负明主，妨贤愧友生。",
      "罢归犹右职，待罪尚南荆。",
      "政有留棠旧，风因继组成。",
      "高轩问疾苦，烝庶荷仁明。",
      "衰废时所薄，只言僚故情。"
    ]
  },
  {
    "volume": 49,
    "sequence": 16,
    "title": "酬宋使君见诒",
    "author": "张九龄",
    "content": [
      "陟邻初禀训，献策幸逢时。",
      "朝列且云忝，君恩复若兹。",
      "庭闱际海曲，轺传荷天慈。",
      "顾己欢乌鸟，闻君泣素丝。",
      "才明应主召，福善岂神欺。",
      "但愿白心在，终然涅不淄。"
    ]
  },
  {
    "volume": 49,
    "sequence": 17,
    "title": "酬通事舍人寓直见示篇中兼起居陆舍人景献",
    "author": "张九龄",
    "content": [
      "轩掖殊清秘，才华固在斯。",
      "兴因膏泽洒，情与惠风吹。",
      "所美应人誉，何私亦我仪。",
      "同声感乔木，比翼谢长离。",
      "价以陆生减，贤惭鲍叔知。",
      "薄游尝独愧，芳讯乃兼施。",
      "此夜金闺籍，伊人琼树枝。",
      "飞鸣复何远，相顾幸媞媞。"
    ]
  },
  {
    "volume": 49,
    "sequence": 18,
    "title": "与袁补阙寻蔡拾遗会此公出行后蔡有五韵诗…以此篇答焉",
    "author": "张九龄",
    "content": [
      "辙迹陈家巷，诗书孟子邻。",
      "偶来乘兴者，不值草玄人。",
      "契是忘年合，情非累日申。",
      "闻君还薄暮，见眷及兹辰。",
      "赠我如琼玖，将何报所亲。"
    ]
  },
  {
    "volume": 49,
    "sequence": 19,
    "title": "酬赵二侍御使西军赠两省旧僚之作",
    "author": "张九龄",
    "content": [
      "石室先鸣者，金门待制同。",
      "操刀尝愿割，持斧竟称雄。",
      "应敌兵初起，缘边虏欲空。",
      "使车经陇月，征旆绕河风。",
      "忽枉兼金讯，非徒秣马功。",
      "气清蒲海曲，声满柏台中。",
      "顾己尘华省，欣君震远戎。",
      "明时独匪报，尝欲退微躬。"
    ]
  },
  {
    "volume": 49,
    "sequence": 20,
    "title": "武司功初有幽庭春暄见贻夏首获见以诗报焉",
    "author": "张九龄",
    "content": [
      "芳月尽离居，幽怀重起予。",
      "虽言春事晚，尚想物华初。",
      "迟日皦方照，高斋澹复虚。",
      "笋成林向密，花落树应疏。",
      "赠鲤情无间，求莺思有馀。",
      "暄妍不相待，含叹欲焉如。"
    ]
  },
  {
    "volume": 49,
    "sequence": 21,
    "title": "酬王履震游园林见贻",
    "author": "张九龄",
    "content": [
      "宅生惟海县，素业守郊园。",
      "中览霸王说，上徼明主恩。",
      "一行罢兰径，数载历金门。",
      "既负潘生拙，俄从周任言。",
      "逶迤恋轩陛，萧散反丘樊。",
      "旧径稀人迹，前池耗水痕。",
      "并看芳树老，唯觉敝庐存。",
      "自我栖幽谷，逢君翳覆盆。",
      "孟轲应有命，贾谊得无冤。",
      "江上行伤远，林间偶避喧。",
      "地偏人事绝，时霁鸟声繁。",
      "独善心俱闭，穷居道共尊。",
      "乐因南涧藻，忧岂北堂萱。",
      "幽意加投漆，新诗重赠轩。",
      "平生徇知己，穷达与君论。"
    ]
  },
  {
    "volume": 49,
    "sequence": 22,
    "title": "饯王尚书出边",
    "author": "张九龄",
    "content": [
      "汉相推人杰，殷宗伐鬼方。",
      "还闻出将重，坐见即戎良。",
      "上策应为豫，中权且用光。",
      "令申兵气倍，威憺虏魂亡。",
      "树比公孙大，城如道济长。",
      "夏云登陇首，秋露泫辽阳。",
      "武德舒宸眷，文思饯乐章。",
      "感恩身既许，激节胆犹尝。",
      "祖帐倾朝列，军麾驻道傍。",
      "诗人何所咏，尚父欲鹰扬。"
    ]
  },
  {
    "volume": 49,
    "sequence": 23,
    "title": "送赵都护赴安西",
    "author": "张九龄",
    "content": [
      "将相有更践，简心良独难。",
      "远图尝画地，超拜乃登坛。",
      "戎即昆山序，车同渤海单。",
      "义无中国费，情必远人安。",
      "他日文兼武，而今栗且宽。",
      "自然来月窟，何用刺楼兰。",
      "南至三冬晚，西驰万里寒。",
      "封侯自有处，征马去啴啴。"
    ]
  },
  {
    "volume": 49,
    "sequence": 24,
    "title": "奉使自蓝田玉山南行",
    "author": "张九龄",
    "content": [
      "征骖入云壑，始忆步金门。",
      "通籍微躯幸，归途明主恩。",
      "匪唯徇行役，兼得慰晨昏。",
      "是节暑云炽，纷吾心所尊。",
      "海县且悠缅，山邮日骏奔。",
      "徒知恶嚣事，未暇息阴论。",
      "峣武经陈迹，衡湘指故园。",
      "水闻南涧险，烟望北林繁。",
      "远霭千岩合，幽声百籁喧。",
      "阴泉夏犹冻，阳景昼方暾。",
      "懿此高深极，徒令梦想存。",
      "盛明期有报，长往复奚言。"
    ]
  },
  {
    "volume": 49,
    "sequence": 25,
    "title": "贺给事尝诣蔡起居郊馆有诗因命同作",
    "author": "张九龄",
    "content": [
      "记言闻直史，筑室面层阿。",
      "岂不承明入，终云幽意多。",
      "沉冥高士致，休浣故人过。",
      "前岭游氛灭，中林芳气和。",
      "兹辰阻佳趣，望美独如何。"
    ]
  },
  {
    "volume": 49,
    "sequence": 26,
    "title": "南山下旧居闲放",
    "author": "张九龄",
    "content": [
      "祗役已云久，乘闲返服初。",
      "块然屏尘事，幽独坐林闾。",
      "清旷前山远，纷喧此地疏。",
      "乔木凌青霭，修篁媚绿渠。",
      "耳和绣翼鸟，目畅锦鳞鱼。",
      "寂寞心还间，飘飖体自虚。",
      "兴来命旨酒，临罢阅仙书。",
      "但乐多幽意，宁知有毁誉。",
      "尚想争名者，谁云要路居。",
      "都忘下流叹，倾夺竟何如。"
    ]
  },
  {
    "volume": 49,
    "sequence": 27,
    "title": "高斋闲望言怀",
    "author": "张九龄",
    "content": [
      "高斋复晴景，延眺属清秋。",
      "风物动归思，烟林生远愁。",
      "纷吾自穷海，薄宦此中州。",
      "取路无高足，随波适下流。",
      "岁华空冉冉，心曲且悠悠。",
      "坐惜芳时歇，胡然久滞留。"
    ]
  },
  {
    "volume": 49,
    "sequence": 28,
    "title": "别乡人南还",
    "author": "张九龄",
    "content": [
      "橘柚南中暖，桑榆北地阴。",
      "何言荣落异，因见别离心。",
      "吾亦江乡子，思归梦寐深。",
      "闻君去水宿，结思渺云林。",
      "牵缀从浮事，迟回谢所钦。",
      "东南行舫远，秋浦念猿吟。"
    ]
  },
  {
    "volume": 49,
    "sequence": 29,
    "title": "初发江陵有怀",
    "author": "张九龄",
    "content": [
      "极望涔阳浦，江天渺不分。",
      "扁舟从此去，鸥鸟自为群。",
      "他日怀真赏，中年负俗纷。",
      "适来果微尚，倏尔会斯文。",
      "复想金闺籍，何如梦渚云。",
      "我行多胜寄，浩思独氛氲。"
    ]
  },
  {
    "volume": 49,
    "sequence": 30,
    "title": "同綦毋学士月夜闻雁",
    "author": "张九龄",
    "content": [
      "栖宿岂无意，飞飞更远寻。",
      "长途未及半，中夜有遗音。",
      "月思关山笛，风号流水琴。",
      "空声两相应，幽感一何深。",
      "避缴归南浦，离群叫北林。",
      "联翩俱不定，怜尔越乡心。"
    ]
  },
  {
    "volume": 49,
    "sequence": 31,
    "title": "登总持寺阁",
    "author": "张九龄",
    "content": [
      "香阁起崔嵬，高高沙版开。",
      "攀跻千仞上，纷诡万形来。",
      "草间商君陌，云重汉后台。",
      "山从函谷断，川向斗城回。",
      "林里春容变，天边客思催。",
      "登临信为美，怀远独悠哉。"
    ]
  },
  {
    "volume": 49,
    "sequence": 32,
    "title": "晚憩王少府东阁",
    "author": "张九龄",
    "content": [
      "披轩肆流览，云壑见深重。",
      "空水秋弥净，林烟晚更浓。",
      "坐隅分洞府，檐际列群峰。",
      "窈窕生幽意，参差多异容。",
      "还惭大隐迹，空想列仙踪。",
      "赖此升攀处，萧条得所从。"
    ]
  },
  {
    "volume": 49,
    "sequence": 33,
    "title": "登城楼望西山作",
    "author": "张九龄",
    "content": [
      "城楼枕南浦，日夕顾西山。",
      "宛宛鸾鹤处，高高烟雾间。",
      "仙井今犹在，洪厓久不还。",
      "金编莫我授，羽驾亦难攀。",
      "檐际千峰出，云中一鸟闲。",
      "纵观穷水国，游思遍人寰。",
      "勿复尘埃事，归来且闭关。"
    ]
  },
  {
    "volume": 49,
    "sequence": 34,
    "title": "祠紫盖山经玉泉山寺",
    "author": "张九龄",
    "content": [
      "指途跻楚望，策马傍荆岑。",
      "稍稍松篁入，泠泠涧谷深。",
      "观奇逐幽映，历险忘岖。",
      "。",
      "上界投佛影，中天扬梵音。",
      "焚香忏在昔，礼足誓来今。",
      "灵异若有对，神仙真可寻。",
      "高僧闻逝者，远俗是初心。",
      "藓驳经行处，猿啼燕坐林。",
      "归真已寂灭，留迹岂湮沉。",
      "法地自兹广，何云千万金。"
    ]
  },
  {
    "volume": 49,
    "sequence": 35,
    "title": "洪州西山祈雨，是日辄应，因赋诗言事",
    "author": "张九龄",
    "content": [
      "兹山蕴灵异，走望良有归。",
      "丘祷虽已久，氓心难重违。",
      "迟明申藻荐，先夕旅岩扉。",
      "独宿云峰下，萧条人吏稀。",
      "我来不外适，幽抱自中微。",
      "静入风泉奏，凉生松栝围。",
      "穷年滞远想，寸晷阅清晖。",
      "虚美怅无属，素情缄所依。",
      "诡随嫌弱操，羁束谢贞肥。",
      "义济亦吾道，诚存为物祈。",
      "灵心倏已应，甘液幸而飞。",
      "闭阁且无责，随车安敢希。",
      "多惭德不感，知复是耶非。"
    ]
  },
  {
    "volume": 49,
    "sequence": 36,
    "title": "经江宁览旧迹至玄武湖",
    "author": "张九龄",
    "content": [
      "南国更数世，北湖方十洲。",
      "天清华林苑，日晏景阳楼。",
      "果下回仙骑，津傍驻彩斿。",
      "凫鹥喧凤管，荷芰斗龙舟。",
      "七子陪诗赋，千人和棹讴。",
      "应言在镐乐，不让横汾秋。",
      "风俗因纾慢，江山成易由。",
      "驹王信不武，孙叔是无谋。",
      "佳气日将歇，霸功谁与修。",
      "桑田东海变，麋鹿姑苏游。",
      "否运争三国，康时劣九州。",
      "山虽幕府在，馆岂豫章留。",
      "水淀还相阅，菱歌亦故遒。",
      "雄图不足问，唯想事风流。"
    ]
  },
  {
    "volume": 49,
    "sequence": 37,
    "title": "登襄阳岘山",
    "author": "张九龄",
    "content": [
      "昔年亟攀践，征马复来过。",
      "信若山川旧，谁如岁月何。",
      "蜀相吟安在，羊公碣已磨。",
      "令图犹寂寞，嘉会亦蹉跎。",
      "宛宛樊城岸，悠悠汉水波。",
      "逶迤春日远，感寄客情多。",
      "地本原林秀，朝来烟景和。",
      "同心不同赏，留叹此岩阿。"
    ]
  },
  {
    "volume": 49,
    "sequence": 38,
    "title": "登荆州城楼",
    "author": "张九龄",
    "content": [
      "天宇何其旷，江城坐自拘。",
      "层楼百馀尺，迢递在西隅。",
      "暇日时登眺，荒郊临故都。",
      "累累见陈迹，寂寂想雄图。",
      "古往山川在，今来郡邑殊。",
      "北疆虽入郑，东距岂防吴。",
      "几代传荆国，当时敌陕郛。",
      "上流空有处，中土复何虞。",
      "枕席夷三峡，关梁豁五湖。",
      "承平无异境，守隘莫论夫。",
      "自罢金门籍，来参竹使符。",
      "端居向林薮，微尚在桑榆。",
      "直似王陵憨，非如宁武愚。",
      "今兹对南浦，乘雁与双凫。"
    ]
  },
  {
    "volume": 49,
    "sequence": 39,
    "title": "登乐游原春望书怀",
    "author": "张九龄",
    "content": [
      "城隅有乐游，表里见皇州。",
      "策马既长远，云山亦悠悠。",
      "万壑清光满，千门喜气浮。",
      "花间直城路，草际曲江流。",
      "凭眺兹为美，离居方独愁。",
      "已惊玄发换，空度绿荑柔。",
      "奋翼笼中鸟，归心海上鸥。",
      "既伤日月逝，且欲桑榆收。",
      "豹变焉能及，莺鸣非可求。",
      "愿言从所好，初服返林丘。"
    ]
  },
  {
    "volume": 49,
    "sequence": 40,
    "title": "候使登石头驿楼作",
    "author": "张九龄",
    "content": [
      "山槛凭南望，川途眇北流。",
      "远林天翠合，前浦日华浮。",
      "万井缘津渚，千艘咽渡头。",
      "渔商多末事，耕稼少良畴。",
      "自守陈蕃榻，尝登王粲楼。",
      "徒然骋目处，岂是获心游。",
      "向迹虽愚谷，求名异盗丘。",
      "息阴芳木所，空复越乡忧。"
    ]
  },
  {
    "volume": 49,
    "sequence": 41,
    "title": "登临沮楼",
    "author": "张九龄",
    "content": [
      "高深不可厌，巡属复来过。",
      "本与众山绝，况兹韶景和。",
      "危楼入水倒，飞槛向空摩。",
      "杂树缘青壁，棹枝挂绿萝。",
      "潭清能彻底，鱼乐好跳波。",
      "有象言虽具，无端思转多。",
      "同怀不在此，孤赏欲如何。"
    ]
  },
  {
    "volume": 49,
    "sequence": 42,
    "title": "陪王司马登薛公逍遥台",
    "author": "张九龄",
    "content": [
      "尝闻薛公泪，非直雍门琴。",
      "窜逐留遗迹，悲凉见此心。",
      "府中因暇豫，江上幸招寻。",
      "人事已成古，风流独至今。",
      "闲情多感叹，清景暂登临。",
      "无复甘棠在，空馀蔓草深。",
      "晴光送远目，胜气入幽襟。",
      "水去朝沧海，春来换碧林。",
      "赋怀湘浦吊，碑想汉川沉。",
      "曾是陪游日，徒为梁父吟。"
    ]
  },
  {
    "volume": 49,
    "sequence": 43,
    "title": "尝与大理丞袁公太府丞田公偶诣一所林沼尤胜…以咏其事",
    "author": "张九龄",
    "content": [
      "方驾与吾友，同怀不异寻。",
      "偶逢池竹处，便会江湖心。",
      "夏近林方密，春馀水更深。",
      "清华两辉映，闲步亦窥临。",
      "蘋藻复佳色，凫鹥亦好音。",
      "韶芳媚洲渚，蕙气袭衣襟。",
      "萧散皆为乐，裴回从所钦。",
      "谓予成夙志，岁晚共抽簪。"
    ]
  },
  {
    "volume": 49,
    "sequence": 44,
    "title": "与弟游家园",
    "author": "张九龄",
    "content": [
      "定省荣君赐，来归是昼游。",
      "林鸟飞旧里，园果让新秋。",
      "枝长南庭树，池临北涧流。",
      "星霜屡尔别，兰麝为谁幽。",
      "善积家方庆，恩深国未酬。",
      "栖栖将义动，安得久情留。"
    ]
  },
  {
    "volume": 49,
    "sequence": 45,
    "title": "郡内闲斋",
    "author": "张九龄",
    "content": [
      "郡阁昼常掩，庭芜日复滋。",
      "檐风落鸟毳，窗叶挂虫丝。",
      "拙病宦情少，羁闲秋气悲。",
      "理人无异绩，为郡但经时。",
      "唯有江湖意，沉冥空在兹。"
    ]
  },
  {
    "volume": 49,
    "sequence": 46,
    "title": "城南隅山池春中田袁二公盛称其美夏首获赏果…故有此咏",
    "author": "张九龄",
    "content": [
      "忆昨闻佳境，驾言寻昔蹊。",
      "非惟初物变，亦与旧游暌。",
      "幽渚为君说，清晨即我携。",
      "途深独睥睨，历险共攀跻。",
      "林笋苞青箨，津杨委绿荑。",
      "荷香初出浦，草色复缘堤。",
      "乐处将鸥狎，谭端用马齐。",
      "且言临海郡，兼话武陵溪。",
      "异壤风烟绝，空山岩径迷。",
      "如何际朝野，从此待金闺。"
    ]
  },
  {
    "volume": 49,
    "sequence": 47,
    "title": "西江夜行",
    "author": "张九龄",
    "content": [
      "遥夜人何在，澄潭月里行。",
      "悠悠天宇旷，切切故乡情。",
      "外物寂无扰，中流澹自清。",
      "念归林叶换，愁坐露华生。",
      "犹有汀洲鹤，宵分乍一鸣。"
    ]
  },
  {
    "volume": 49,
    "sequence": 48,
    "title": "南还湘水言怀",
    "author": "张九龄",
    "content": [
      "拙宦今何有，劳歌念不成。",
      "十年乖夙志，一别悔前行。",
      "归去田园老，倘来轩冕轻。",
      "江间稻正熟，林里桂初荣。",
      "鱼意思在藻，鹿心怀食苹。",
      "时哉苟不达，取乐遂吾情。"
    ]
  },
  {
    "volume": 49,
    "sequence": 49,
    "title": "商洛山行怀古",
    "author": "张九龄",
    "content": [
      "园绮值秦末，嘉遁此山阿。",
      "陈迹向千古，荒途始一过。",
      "硕人久沦谢，乔木自森罗。",
      "故事昔尝览，遗风今岂讹。",
      "泌泉空活活，樵臾独皤皤。",
      "是处清晖满，从中幽兴多。",
      "长怀赤松意，复忆紫芝歌。",
      "避世辞轩冕，逢时解薜萝。",
      "盛明今在运，吾道竟如何。"
    ]
  },
  {
    "volume": 49,
    "sequence": 50,
    "title": "南还以诗代书赠京师旧僚",
    "author": "张九龄",
    "content": [
      "薄宦晨昏阙，尊尊义取斯。",
      "穷愁年貌改，寂历尔胡为。",
      "不谄词多忤，无容礼益卑。",
      "微生尚何有，远迹固其宜。",
      "思扰梁山曲，情遥越鸟枝。",
      "故园从海上，良友邈天涯。",
      "云雨叹一别，川原劳载驰。",
      "上惭伯乐顾，中负叔牙知。",
      "去国诚寥落，经途弊险巇。",
      "岁逢霜雪苦，林属蕙兰萎。",
      "欲赠幽芳歇，行悲旧赏移。",
      "一从关作限，两见月成规。",
      "苒苒穷年籥，行行尽路岐。",
      "征鞍税北渚，归帆指南垂。",
      "树晚犹葱蒨，江寒尚渺瀰。",
      "土风从楚别，山水入湘奇。",
      "石濑相奔触，烟林更蔽亏。",
      "层崖夹洞浦，轻舸泛澄漪。",
      "松筱行皆傍，禽鱼动辄随。",
      "惜哉边地隔，不与故人窥。",
      "畴昔陪鹓鹭，朝阳振羽仪。",
      "来音虽寂寞，接景每逶迤。",
      "朝罢冥尘事，宾来话酒卮。",
      "邀欢逐芳草，结兴选华池。",
      "及此风成叹，何时雾可披。",
      "自怜无用者，谁念有情离。",
      "望美音容阔，怀贤梦想疲。",
      "因声达霄汉，持拙守东陂。"
    ]
  },
  {
    "volume": 49,
    "sequence": 51,
    "title": "初发道中赠王司马兼寄诸公",
    "author": "张九龄",
    "content": [
      "昔岁尝陈力，中年退屏居。",
      "承颜方弄鸟，放性或观鱼。",
      "曾是安疵拙，诚非议卷舒。",
      "林园事益简，烟月赏恒馀。",
      "不意栖愚谷，无阶奉诏书。",
      "湛恩均大造，弱植愧空虚。",
      "肃命趋仙阙，侨装抚传车。",
      "念行开祖帐，怜别降题舆。",
      "谁谓风期许，叨延礼数殊。",
      "义沾投分末，情及解携初。",
      "追饯扶江介，光辉烛里闾。",
      "子云应寂寞，公叔为吹嘘。",
      "景物春来异，音容日向疏。",
      "川原行稍稳，钟鼓听犹徐。",
      "林隔王公举，云迷班氏庐。",
      "恋亲唯委咽，思德更踌躇。",
      "徇义当由此，怀安乃阙如。",
      "愿酬明主惠，行矣岂徒欤。"
    ]
  },
  {
    "volume": 49,
    "sequence": 52,
    "title": "自始兴溪夜上赴岭",
    "author": "张九龄",
    "content": [
      "尝蓄名山意，兹为世网牵。",
      "征途屡及此，初服已非然。",
      "日落青岩际，溪行绿筱边。",
      "去舟乘月后，归鸟息人前。",
      "数曲迷幽嶂，连圻触暗泉。",
      "深林风绪结，遥夜客情悬。",
      "非梗胡为泛，无膏亦自煎。",
      "不知于役者，相乐在何年。"
    ]
  },
  {
    "volume": 49,
    "sequence": 53,
    "title": "当涂界寄裴宣州",
    "author": "张九龄",
    "content": [
      "故人宣城守，亦在江南偏。",
      "如何分虎竹，相与间山川。",
      "章绶胡为者，形骸非自然。",
      "含情津渡阔，倚望脰空延。",
      "远近闻佳政，平生仰大贤。",
      "推心徒有属，会面良无缘。",
      "目夕遵前渚，江村投暮烟。",
      "念行祗意默，怀远岂言宣。",
      "委曲风波事，难为尺素传。"
    ]
  },
  {
    "volume": 49,
    "sequence": 54,
    "title": "郡中每晨兴辄见群鹤东飞至暮又行列而返…所羡遂赋以诗",
    "author": "张九龄",
    "content": [
      "云间有数鹤，抚翼意无违。",
      "晓日东田去，烟霄北渚归。",
      "欢呼良自适，罗列好相依。",
      "远集长江静，高翔众鸟稀。",
      "岂烦仙子驭，何畏野人机。",
      "却念乘轩者，拘留不得飞。"
    ]
  },
  {
    "volume": 49,
    "sequence": 55,
    "title": "和裴侍中承恩拜扫旋辔途中有怀…官僚乡国亲故（后缺）",
    "author": "张九龄",
    "content": [
      "嵩岳神惟降，汾川鼎气雄。",
      "生才作霖雨，继代有清通。",
      "天下称贤相，朝端挹至公。",
      "自家来佐国，移孝入为忠。",
      "霜露多前感，丘园想旧风。",
      "扈巡过晋北，问俗到河东。",
      "便道恩华降，还乡礼教崇。",
      "野尊延故老，朝服见儿童。"
    ]
  },
  {
    "volume": 49,
    "sequence": 56,
    "title": "和姚令公哭李尚书乂",
    "author": "张九龄",
    "content": [
      "贵贱虽殊等，平生窃下风。",
      "云泥势已绝，山海纳还通。",
      "忽叹登龙者，翻将吊鹤同。",
      "琴诗犹可托，剑履独成空。",
      "畴昔尝论礼，兴言每匪躬。",
      "人思崔琰议，朝掩祭遵公。",
      "作善神何酷，依仁命不融。",
      "天文虚北斗，人事罢南宫。",
      "上宰既伤旧，下流弥感衷。",
      "无恩报国士，徒欲问玄穹。"
    ]
  },
  {
    "volume": 49,
    "sequence": 57,
    "title": "奉和圣制经函谷关作",
    "author": "张九龄",
    "content": [
      "函谷虽云险，黄河已复清。",
      "圣心无所隔，空此置关城。"
    ]
  },
  {
    "volume": 49,
    "sequence": 58,
    "title": "奉和圣制度潼关口号",
    "author": "张九龄",
    "content": [
      "嶙嶙故城垒，荒凉空戍楼。",
      "在德不在险，方知王道休。"
    ]
  },
  {
    "volume": 49,
    "sequence": 59,
    "title": "答太常靳博士见赠一绝",
    "author": "张九龄",
    "content": [
      "上苑春先入，中园花尽开。",
      "唯馀幽径草，尚待日光催。"
    ]
  },
  {
    "volume": 49,
    "sequence": 60,
    "title": "登荆州城望江二首",
    "author": "张九龄",
    "content": [
      "滔滔大江水，天地相终始。",
      "经阅几世人，复叹谁家子。",
      "东望何悠悠，西来昼夜流。",
      "岁月既如此，为心那不愁。"
    ]
  },
  {
    "volume": 49,
    "sequence": 61,
    "title": "赋得自君之出矣",
    "author": "张九龄",
    "content": [
      "自君之出矣，不复理残机。",
      "思君如满月，夜夜减清辉。"
    ]
  },
  {
    "volume": 49,
    "sequence": 62,
    "title": "答陆澧",
    "author": "张九龄",
    "content": [
      "松叶堪为酒，春来酿几多。",
      "不辞山路远，踏雪也相过。"
    ]
  }
]