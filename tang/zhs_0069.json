[
  {
    "volume": 69,
    "sequence": 1,
    "title": "侍从途中口号应制",
    "author": "阎朝隐",
    "content": [
      "疵贱出山东，忠贞任土风。",
      "因敷河朔藻，得奉洛阳宫。",
      "一顾侍御史，再顾给事中。",
      "常愿粉肌骨，特答造化功。"
    ]
  },
  {
    "volume": 69,
    "sequence": 2,
    "title": "奉和圣制夏日游石淙山",
    "author": "阎朝隐",
    "content": [
      "金台隐隐陵黄道，玉辇亭亭下绛雰。",
      "千种冈峦千种树，一重岩壑一重云。",
      "花落风吹红的历，藤垂日晃绿葐蒀。",
      "五百里内贤人聚，愿陪阊阖侍天文。"
    ]
  },
  {
    "volume": 69,
    "sequence": 3,
    "title": "鹦鹉猫儿篇",
    "author": "阎朝隐",
    "content": [
      "霹雳引，丰隆鸣，猛兽噫气蛇吼声。",
      "鹦鹉鸟，同资造化兮殊粹精。",
      "鹔鹴毛，翡翠翼。",
      "鹓雏延颈，鹍鸡弄色。",
      "鹦鹉鸟，同禀阴阳兮异埏埴。",
      "彼何为兮，隐隐振振；",
      "此何为兮，绿衣翠襟。",
      "彼何为兮，窘窘蠢蠢；",
      "此何为兮，好貌好音。",
      "彷彷兮徉徉，似妖姬躧步兮动罗裳；",
      "趋趋兮跄跄，若处子回眸兮登玉堂。",
      "爰有兽也，安其忍，觜其胁，距其胸，与之放旷浪浪兮，从从容容。",
      "钩爪锯牙也，宵行昼伏无以当。",
      "遇之兮忘味，抟击腾掷也，朝飞暮噪无以拒，逢之兮屏气。",
      "由是言之，贪残薄则智慧作，贪残临之兮不复攫；",
      "由是言之，智慧周则贪残囚，智慧犯之兮不复忧。",
      "菲形陋质虽贱微，皇王顾遇长光辉。",
      "离宫别馆临朝市，妙舞繁弦杂宫徵。",
      "嘉喜堂前景福内，合欢殿上明光里。",
      "云母屏风文彩合，流苏斗帐香烟起，承恩宴盼接宴喜。",
      "高视七头金骆驼，平怀五尺铜狮子。",
      "国有君兮国有臣，君为主兮臣为宾。",
      "朝有贤兮朝有德，贤为君兮德为饰，千年万岁兮心转忆。"
    ]
  },
  {
    "volume": 69,
    "sequence": 4,
    "title": "三日曲水侍宴应制",
    "author": "阎朝隐",
    "content": [
      "三月重三日，千春续万春。",
      "圣泽如东海，天文似北辰。",
      "荷叶珠盘净，莲花宝盖新。",
      "陛下制万国，臣作水心人。"
    ]
  },
  {
    "volume": 69,
    "sequence": 5,
    "title": "奉和九日幸临渭亭，登高应制得筵字",
    "author": "阎朝隐",
    "content": [
      "九九侍神仙，高高坐半天。",
      "文章二曜动，气色五星连。",
      "簪绂趋皇极，笙歌接御筵。",
      "愿因茱菊酒，相守百千年。"
    ]
  },
  {
    "volume": 69,
    "sequence": 6,
    "title": "奉和送金城公主适西蕃应制",
    "author": "阎朝隐",
    "content": [
      "甥舅重亲地，君臣厚义乡。",
      "还将贵公主，嫁与耨檀王。",
      "卤簿山河暗，琵琶道路长。",
      "回瞻父母国，日出在东方。"
    ]
  },
  {
    "volume": 69,
    "sequence": 7,
    "title": "奉和立春游苑迎春应制",
    "author": "阎朝隐",
    "content": [
      "管籥周移寰极里，乘舆望幸斗城闉。",
      "草根未结青丝缕，萝茑犹垂绿帔巾。",
      "鹊入巢中言改岁，燕衔书上道宜新。",
      "愿得长绳系取日，光临天子万年春。"
    ]
  },
  {
    "volume": 69,
    "sequence": 8,
    "title": "奉和圣制春日幸望春宫应制",
    "author": "阎朝隐",
    "content": [
      "句芒人面乘两龙，道是春神卫九重。",
      "彩胜年年逢七日，酴醿岁岁满千钟。",
      "宫梅间雪祥光遍，城柳含烟淑气浓。",
      "醉倒君前情未尽，原因歌舞自为容。",
      "主"
    ]
  },
  {
    "volume": 69,
    "sequence": 9,
    "title": "夜宴安乐公主新宅",
    "author": "阎朝隐",
    "content": [
      "凤凰鸣舞乐昌年，蜡炬开花夜管弦。",
      "半醉徐击珊瑚树，已闻钟漏晓声传。"
    ]
  },
  {
    "volume": 69,
    "sequence": 10,
    "title": "饯唐永昌",
    "author": "阎朝隐",
    "content": [
      "洛阳难理若棼丝，椎破连环定不疑。",
      "鹦鹉休言秦地乐，回头一顾一相思。"
    ]
  },
  {
    "volume": 69,
    "sequence": 11,
    "title": "明月歌",
    "author": "阎朝隐",
    "content": [
      "梅花雪白柳叶黄，云雾四起月苍苍。",
      "箭水泠泠刻漏长。",
      "挥玉指，拂罗裳，为君一奏楚明光。"
    ]
  },
  {
    "volume": 69,
    "sequence": 12,
    "title": "采莲女",
    "author": "阎朝隐",
    "content": [
      "采莲女，采莲舟，春日春江碧水流。",
      "莲衣承玉钏，莲刺罥银钩。",
      "薄暮敛容歌一曲，氛氲香气满汀洲。"
    ]
  },
  {
    "volume": 69,
    "sequence": 13,
    "title": "奉和登骊山应制",
    "author": "阎朝隐",
    "content": [
      "龙行踏绛气，天半语相闻。",
      "混沌疑初判，洪荒若始分。"
    ]
  },
  {
    "volume": 69,
    "sequence": 14,
    "title": "奉和九日幸临渭亭登高应制得月字",
    "author": "韦元旦",
    "content": [
      "云物开千里，天行乘九月。",
      "丝言丹凤池，旆转苍龙阙。",
      "灞水欢娱地，秦京游侠窟。",
      "欣承解愠词，圣酒黄花发。"
    ]
  },
  {
    "volume": 69,
    "sequence": 15,
    "title": "奉和送金城公主适西蕃应制",
    "author": "韦元旦",
    "content": [
      "柔远安夷俗，和亲重汉年。",
      "军容旌节送，国命锦车传。",
      "琴曲悲千里，箫声恋九天。",
      "唯应西海月，来就掌珠圆。"
    ]
  },
  {
    "volume": 69,
    "sequence": 16,
    "title": "饯唐州高使君赴任",
    "author": "韦元旦",
    "content": [
      "桐柏膺新命，芝兰惜旧游。",
      "鸣皋夜鹤在，迁木早莺求。",
      "传拥淮源路，尊空灞水流。",
      "落花纷送远，春色引离忧。"
    ]
  },
  {
    "volume": 69,
    "sequence": 17,
    "title": "早朝",
    "author": "韦元旦",
    "content": [
      "震维芳月季，宸极众星尊。",
      "珮玉朝三陛，鸣珂度九门。",
      "挈壶分早漏，伏槛耀初暾。",
      "北倚苍龙阙，西临紫凤垣。",
      "词庭草欲奏，温室树无言。",
      "鳞翰空为忝，长怀圣主恩。"
    ]
  },
  {
    "volume": 69,
    "sequence": 18,
    "title": "奉和立春游苑迎春应制",
    "author": "韦元旦",
    "content": [
      "灞涘长安恒近日，殷正腊月早迎新。",
      "池鱼戏叶仍含冻，宫女裁花已作春。",
      "向苑云疑承翠幄，入林风若起青蘋。",
      "年年斗柄东无限，愿挹琼觞寿北辰。"
    ]
  },
  {
    "volume": 69,
    "sequence": 19,
    "title": "奉和圣制春日幸望春宫应制",
    "author": "韦元旦",
    "content": [
      "九重楼阁半山霞，四望韶阳春未赊。",
      "侍跸妍歌临灞涘，留觞艳舞出京华。",
      "危竿竞捧中街日，戏马争衔上苑花。",
      "景色欢娱长若此，承恩不醉不还家。"
    ]
  },
  {
    "volume": 69,
    "sequence": 20,
    "title": "奉和人日宴大明宫恩赐彩缕人胜应制",
    "author": "韦元旦",
    "content": [
      "鸾凤旌旗拂晓陈，鱼龙角牴大明辰。",
      "青韶既肇人为日，绮胜初成日作人。",
      "圣藻凌云裁柏赋，仙歌促宴摘梅春。",
      "垂旒一庆宜年酒，朝野俱欢荐寿新。"
    ]
  },
  {
    "volume": 69,
    "sequence": 21,
    "title": "奉和幸安乐公主山庄应制",
    "author": "韦元旦",
    "content": [
      "银河南渚帝城隅，帝辇平明出九衢。",
      "刻凤蟠螭凌桂邸，穿池叠石写蓬壶。",
      "琼箫暂下钧天乐，绮缀长悬明月珠。",
      "仙榜承恩争既醉，方知朝野更欢娱。"
    ]
  },
  {
    "volume": 69,
    "sequence": 22,
    "title": "兴庆池侍宴应制",
    "author": "韦元旦",
    "content": [
      "沧池漭沆帝城边，殊胜昆明凿汉年。",
      "夹岸旌旗疏辇道，中流箫鼓振楼船。",
      "云峰四起迎宸幄，水树千重入御筵。",
      "宴光已深鱼藻咏，承恩更欲奏甘泉。"
    ]
  },
  {
    "volume": 69,
    "sequence": 23,
    "title": "夜宴安乐公主宅",
    "author": "韦元旦",
    "content": [
      "主第新成银作榜，宾筵广宴玉为楼。",
      "壶觞既卜仙人夜，歌舞宜停织女秋。"
    ]
  },
  {
    "volume": 69,
    "sequence": 24,
    "title": "奉和初春幸太平公主南庄应制",
    "author": "邵升",
    "content": [
      "沁园佳丽夺蓬瀛，翠壁红泉绕上京。",
      "二圣忽从鸾殿幸，双仙正下凤楼迎。",
      "花含步辇空间出，树杂帷宫画里行。",
      "无路乘槎窥汉渚，徒知访卜就君平。"
    ]
  },
  {
    "volume": 69,
    "sequence": 25,
    "title": "奉和送金城公主适西蕃应制",
    "author": "唐远悊",
    "content": [
      "皇恩眷下人，割爱远和亲。",
      "少女风游兑，姮娥月去秦。",
      "龙笛迎金榜，骊歌送锦轮。",
      "那堪桃李色，移向虏庭春。"
    ]
  }
]