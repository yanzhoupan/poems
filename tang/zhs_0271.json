[
  {
    "volume": 271,
    "sequence": 1,
    "title": "寒食日恩赐火",
    "author": "窦叔向",
    "content": [
      "恩光及小臣，华烛忽惊春。",
      "电影随中使，星辉拂路人。",
      "幸因榆柳暖，一照草茅贫。"
    ]
  },
  {
    "volume": 271,
    "sequence": 2,
    "title": "端午日恩赐百索",
    "author": "窦叔向",
    "content": [
      "仙宫长命缕，端午降殊私。",
      "事盛蛟龙见，恩深犬马知。",
      "馀生倘可续，终冀答明时。"
    ]
  },
  {
    "volume": 271,
    "sequence": 3,
    "title": "贞懿皇后挽歌三首（今存二首）",
    "author": "窦叔向",
    "content": [
      "二陵恭妇道，六寝盛皇情。",
      "礼逊生前贵，恩追殁后荣。",
      "幼王亲捧土，爱女复边茔。",
      "东望长如在，谁云向玉京。",
      "后庭攀画柳，上陌咽清笳。",
      "命妇羞蘋叶，都人插柰花。",
      "寿宫星月异，仙路往来赊。",
      "纵有迎仙术，终悲隔绛纱。"
    ]
  },
  {
    "volume": 271,
    "sequence": 4,
    "title": "秋砧送邑大夫",
    "author": "窦叔向",
    "content": [
      "断续长门下，清泠逆旅秋。",
      "征夫应待信，寒女不胜愁。",
      "带月飞城上，因风散陌头。",
      "离居偏入听，况复送归舟。"
    ]
  },
  {
    "volume": 271,
    "sequence": 5,
    "title": "过担石湖",
    "author": "窦叔向",
    "content": [
      "晓发渔门戍，晴看担石湖。",
      "日衔高浪出，天入四空无。",
      "尺寸分洲岛，纤毫指舳舻。",
      "渺然从此去，谁念客帆孤。"
    ]
  },
  {
    "volume": 271,
    "sequence": 6,
    "title": "春日早朝应制",
    "author": "窦叔向",
    "content": [
      "紫殿俯千官，春松应合欢。",
      "御炉香焰暖，驰道玉声寒。",
      "乳燕翻珠缀，祥乌集露盘。",
      "宫花一万树，不敢举头看。"
    ]
  },
  {
    "volume": 271,
    "sequence": 7,
    "title": "酬李袁州嘉祐",
    "author": "窦叔向",
    "content": [
      "少年轻会复轻离，老大关心总是悲。",
      "强说前程聊自慰，未知携手定何时。",
      "公才屈指登黄阁，匪服胡颜上赤墀。",
      "想到长安诵佳句，满朝谁不念琼枝。"
    ]
  },
  {
    "volume": 271,
    "sequence": 8,
    "title": "夏夜宿表兄话旧",
    "author": "窦叔向",
    "content": [
      "夜合花开香满庭，夜深微雨醉初醒。",
      "远书珍重何曾达，旧事凄凉不可听。",
      "去日儿童皆长大，昔年亲友半凋零。",
      "明朝又是孤舟别，愁见河桥酒幔青。"
    ]
  },
  {
    "volume": 271,
    "sequence": 9,
    "title": "句",
    "author": "窦叔向",
    "content": [
      "禁兵环素帟，宫女哭寒云。",
      "（《哀挽》第三首，止存二句。",
      "见《联珠集叙》）。"
    ]
  },
  {
    "volume": 271,
    "sequence": 10,
    "title": "晚次方山精舍却寄张荐员外",
    "author": "窦常",
    "content": [
      "楚腊还无雪，江春又足风。",
      "马羸三径外，人病四愁中。",
      "西塞波涛阔，南朝寺舍空。",
      "犹衔步兵酒，宿醉在除东。"
    ]
  },
  {
    "volume": 271,
    "sequence": 11,
    "title": "和裴端公枢芜城秋夕简远近亲知",
    "author": "窦常",
    "content": [
      "岁积登朝恋，秋加陋巷贫。",
      "宿酲因夜歇，佳句得愁新。",
      "尽日凭幽几，何时上软轮。",
      "汉廷风宪在，应念匪躬人。"
    ]
  },
  {
    "volume": 271,
    "sequence": 12,
    "title": "项亭怀古",
    "author": "窦常",
    "content": [
      "力取诚多难，天亡路亦穷。",
      "有心裁帐下，无面到江东。",
      "命厄留骓处，年销逐鹿中。",
      "汉家神器在，须废拔山功。"
    ]
  },
  {
    "volume": 271,
    "sequence": 13,
    "title": "奉使西还早发小涧馆寄卢滁州迈",
    "author": "窦常",
    "content": [
      "野棠花覆地，山馆夜来阴。",
      "马迹穿云去，鸡声出涧深。",
      "清风时偃草，久旱或为霖。",
      "试与惸嫠话，犹坚借寇心。"
    ]
  },
  {
    "volume": 271,
    "sequence": 14,
    "title": "早发金钩店寄奚十唐大二茂才",
    "author": "窦常",
    "content": [
      "出门山未曙，风叶暗萧萧。",
      "月影临荒栅，泉声近废桥。",
      "岁经秋后役，程在洛中遥。",
      "寄谢金门侣，弓旌误见招。"
    ]
  },
  {
    "volume": 271,
    "sequence": 15,
    "title": "途中立春寄杨郇伯",
    "author": "窦常",
    "content": [
      "浪迹终年客，惊心此地春。",
      "风前独去马，泽畔耦耕人。",
      "老大交情重，悲凉外物亲。",
      "子云今在宅，应见柳条新。"
    ]
  },
  {
    "volume": 271,
    "sequence": 16,
    "title": "故秘监丹阳郡公延陵包公挽歌词",
    "author": "窦常",
    "content": [
      "卓绝明时第，孤贞贵后贫。",
      "郤诜为胄子，季札是乡人。",
      "笔下调金石，花开领搢绅。",
      "那堪归葬日，哭渡柳杨津。"
    ]
  },
  {
    "volume": 271,
    "sequence": 17,
    "title": "凉国惠康公主挽歌",
    "author": "窦常",
    "content": [
      "玉立分尧绪，笄年下相门。",
      "早加于氏对，偏占馆陶恩。",
      "泪有潜成血，香无却返魂。",
      "共知何驸马，垂白抱天孙。"
    ]
  },
  {
    "volume": 271,
    "sequence": 18,
    "title": "哭张仓曹南史",
    "author": "窦常",
    "content": [
      "万事竟蹉跎，重泉恨若何。",
      "官临环卫小，身逐转蓬多。",
      "丽藻尝专席，闲情欲烂柯。",
      "春风宛陵路，丹旐在沧波。"
    ]
  },
  {
    "volume": 271,
    "sequence": 19,
    "title": "北固晚眺",
    "author": "窦常",
    "content": [
      "水国芒种后，梅天风雨凉。",
      "露蚕开晚簇，江燕绕危樯。",
      "山趾北来固，潮头西去长。",
      "年年此登眺，人事几销亡。"
    ]
  },
  {
    "volume": 271,
    "sequence": 20,
    "title": "谒三闾庙",
    "author": "窦常",
    "content": [
      "君非三谏寤，礼许一身逃。",
      "自树终天戚，何裨事主劳。",
      "众鱼应饵骨，多士尽餔糟。",
      "有客椒浆奠，文衰不继骚。"
    ]
  },
  {
    "volume": 271,
    "sequence": 21,
    "title": "茅山赠梁尊师",
    "author": "窦常",
    "content": [
      "云屋何年客，青山白日长。",
      "种花春扫雪，看箓夜焚香。",
      "上象壶中阔，平生醉里忙。",
      "幸承仙籍后，乞取大还方。"
    ]
  },
  {
    "volume": 271,
    "sequence": 22,
    "title": "谒诸葛武侯庙",
    "author": "窦常",
    "content": [
      "永安宫外有祠堂，鱼水恩深祚不长。",
      "角立一方初退舍，拟称三汉更图王。",
      "人同过隙无留影，石在穷沙尚启行。",
      "归蜀降吴竟何事，为陵为谷共苍苍。"
    ]
  },
  {
    "volume": 271,
    "sequence": 23,
    "title": "奉贺太保岐公承恩致政",
    "author": "窦常",
    "content": [
      "君为宫保及清时，冠盖初闲拜武迟。",
      "五色诏中宣九德，百僚班外置三师。",
      "山泉遂性休称疾，子弟能官各受词。",
      "不学铸金思范蠡，乞言犹许上丹墀。"
    ]
  },
  {
    "volume": 271,
    "sequence": 24,
    "title": "之任武陵，寒食日途次松滋渡，先寄刘员外禹锡",
    "author": "窦常",
    "content": [
      "杏花榆荚晓风前，云际离离上峡船。",
      "江转数程淹驿骑，楚曾三户少人烟。",
      "看春又过清明节，算老重经癸巳年。",
      "幸得柱山当郡舍，在朝长咏卜居篇。"
    ]
  },
  {
    "volume": 271,
    "sequence": 25,
    "title": "奉寄辰州房使君郎中",
    "author": "窦常",
    "content": [
      "汉代文明今盛明，犹将贾傅暂专城。",
      "何妨密旨先符竹，莫是除书误姓名。",
      "蜗舍喜时春梦去，隼旟行处瘴江清。",
      "新年只可三十二，却笑潘郎白发生。"
    ]
  },
  {
    "volume": 271,
    "sequence": 26,
    "title": "立春后言怀招汴州李匡衙推",
    "author": "窦常",
    "content": [
      "闲斋夜击唾壶歌，试望夷门奈远何。",
      "每听寒笳离梦断，时窥清鉴旅愁多。",
      "初惊宵漏丁丁促，已觉春风习习和。",
      "海内故人君最老，花开鞭马更相过。"
    ]
  },
  {
    "volume": 271,
    "sequence": 27,
    "title": "奉送职方崔员外摄中丞新罗册使",
    "author": "窦常",
    "content": [
      "帝命海东使，人行天一涯。",
      "辨方知木德，开国有金家。",
      "册拜申恩重，留欢作限赊。",
      "顺风鲸浪热，初日锦帆斜。",
      "夜色潜然火，秋期独往槎。",
      "慰安皆喻旨，忠信自无瑕。",
      "发美童年髻，簪香子月花。",
      "便随琛赆入，正朔在中华。"
    ]
  },
  {
    "volume": 271,
    "sequence": 28,
    "title": "酬舍弟牟秋日洛阳官舍寄怀十韵",
    "author": "窦常",
    "content": [
      "幼为逃难者，才省用兵初。",
      "去国三苗外，全生四纪馀。",
      "老头亲帝里，归处失吾庐。",
      "逝水犹呜咽，祥云自卷舒。",
      "正郎曾首拜，亚尹未平除。",
      "几变陶家柳，空传魏阙书。",
      "思凌天际鹤，言甚辙中鱼。",
      "玉立知求己，金声乍起予。",
      "在朝鱼水分，多病雪霜居。",
      "忽报阳春曲，纵横恨不如。"
    ]
  },
  {
    "volume": 271,
    "sequence": 29,
    "title": "求自试",
    "author": "窦常",
    "content": [
      "仙禁祥云合，高梧彩凤游。",
      "沈冥求自试，通鉴果蒙收。",
      "文墨悲无位，诗书误白头。",
      "陈王抗表日，毛遂请行秋。",
      "双剑曾埋狱，司空问斗牛。",
      "希垂拂拭惠，感激愿相投。"
    ]
  },
  {
    "volume": 271,
    "sequence": 30,
    "title": "花发上林",
    "author": "窦常",
    "content": [
      "上苑晓沈沈，花枝乱缀阴。",
      "色浮双阙近，春入九门深。",
      "向暖风初扇，馀寒雪尚侵。",
      "艳回秦女目，愁处越人心。",
      "绕绕时萦蝶，关关乍引禽。",
      "宁知幽谷羽，一举欲依林。"
    ]
  },
  {
    "volume": 271,
    "sequence": 31,
    "title": "过宋氏五女旧居（宋氏女姊五人，贞元中同入宫）",
    "author": "窦常",
    "content": [
      "谢庭风韵婕妤才，天纵斯文去不回。",
      "一宅柳花今似雪，乡人拟筑望仙台。"
    ]
  },
  {
    "volume": 271,
    "sequence": 32,
    "title": "还京乐歌词",
    "author": "窦常",
    "content": [
      "百战初休十万师，国人西望翠华时。",
      "家家尽唱升平曲，帝幸梨园亲制词。"
    ]
  },
  {
    "volume": 271,
    "sequence": 33,
    "title": "商山祠堂即事",
    "author": "窦常",
    "content": [
      "夺嫡心萌事可忧，四贤西笑暂安刘。",
      "后王不敢论珪组，土偶人前枳树秋。"
    ]
  },
  {
    "volume": 271,
    "sequence": 34,
    "title": "七夕（一本有寄怀二字）",
    "author": "窦常",
    "content": [
      "露盘花水望三星，仿佛虚无为降灵。",
      "斜汉没时人不寐，几条蛛网下风庭。"
    ]
  },
  {
    "volume": 271,
    "sequence": 35,
    "title": "杏山馆听子规",
    "author": "窦常",
    "content": [
      "楚塞馀春听渐稀，断猿今夕让沾衣。",
      "云埋老树空山里，仿佛千声一度飞。"
    ]
  },
  {
    "volume": 271,
    "sequence": 36,
    "title": "史馆候别蒋拾遗不遇",
    "author": "窦牟",
    "content": [
      "千门万户迷，伫立月华西。",
      "画戟晨光动，春松宿露低。",
      "主文亲玉扆，通籍入金闺。",
      "肯念从戎去，风沙事鼓鼙。"
    ]
  },
  {
    "volume": 271,
    "sequence": 37,
    "title": "早赴临台立马待漏口号寄弟群",
    "author": "窦牟",
    "content": [
      "上陌行初尽，严城立未开。",
      "人疑早朝去，客是远方来。",
      "伏奏徒将命，周行自引才。",
      "可怜霄汉曙，鸳鹭正徘徊。"
    ]
  },
  {
    "volume": 271,
    "sequence": 38,
    "title": "缑氏拜陵回道中呈李舍人少尹",
    "author": "窦牟",
    "content": [
      "忽忝诸卿位，仍陪长者车。",
      "礼容皆若旧，名籍自凭虚。",
      "上路花偏早，空山云甚馀。",
      "却愁新咏发，酬和不相如。"
    ]
  },
  {
    "volume": 271,
    "sequence": 39,
    "title": "陪韩院长韦河南同寻刘师不遇（三字分韵，牟得同字）",
    "author": "窦牟",
    "content": [
      "仙客诚难访，吾人岂易同。",
      "独游应驻景，相顾且吟风。",
      "药畹琼枝秀，斋轩粉壁空。",
      "不题三五字，何以达壶公。"
    ]
  },
  {
    "volume": 271,
    "sequence": 40,
    "title": "送东光吕少府之官连帅奏授",
    "author": "窦牟",
    "content": [
      "远爱东光县，平临若木津。",
      "一城先见日，百里早惊春。",
      "德礼邀才重，恩辉拜命新。",
      "几时裁尺素，沧海有枯鳞。"
    ]
  },
  {
    "volume": 271,
    "sequence": 41,
    "title": "送刘公达判官赴天德军幕",
    "author": "窦牟",
    "content": [
      "特建青油幕，量分紫禁师。",
      "自然知召子，不用问从谁。",
      "文武轻车少，腥膻左衽衰。",
      "北风如有寄，画取受降时。"
    ]
  },
  {
    "volume": 271,
    "sequence": 42,
    "title": "故秘监丹阳郡公延陵包公挽歌",
    "author": "窦牟",
    "content": [
      "台鼎尝虚位，夔龙莫致尧。",
      "德音冥秘府，风韵散清朝。",
      "天上文星落，林端玉树凋。",
      "有吴君子墓，返葬故山遥。"
    ]
  },
  {
    "volume": 271,
    "sequence": 43,
    "title": "望终南",
    "author": "窦牟",
    "content": [
      "日爱南山好，时逢夏景残。",
      "白云兼似雪，清昼乍生寒。",
      "九陌峰如坠，千门翠可团。",
      "欲知形胜尽，都在紫宸看。"
    ]
  },
  {
    "volume": 271,
    "sequence": 44,
    "title": "秋夕闲居对雨赠别卢七侍御坦",
    "author": "窦牟",
    "content": [
      "燕燕辞巢蝉蜕枝，穷居积雨坏藩篱。",
      "夜长檐霤寒无寝，日晏厨烟湿未炊。",
      "悟主一言那可学，从军五首竟徒为。",
      "故人骢马朝天使，洛下秋声恐要知。"
    ]
  },
  {
    "volume": 271,
    "sequence": 45,
    "title": "晚过敷水驿却寄华州使院张郑二侍御",
    "author": "窦牟",
    "content": [
      "春雨如烟又若丝，晓来昏处晚晴时。",
      "仙人掌上芙蓉沼，柱史关西松柏祠。",
      "几许岁华销道路，无穷王事系戎师。",
      "回瞻二妙非吾侣，日对三峰自有期。"
    ]
  },
  {
    "volume": 271,
    "sequence": 46,
    "title": "洛下闲居夜晴观雪寄四远诸兄弟",
    "author": "窦牟",
    "content": [
      "雪月相辉云四开，终风助冻不扬埃。",
      "万重琼树宫中接，一直银河天上来。",
      "荆楚岁时知染翰，湘吴醇酎忆衔杯。",
      "强题缣素无颜色，鸿雁南飞早晚回。"
    ]
  },
  {
    "volume": 271,
    "sequence": 47,
    "title": "天津晓望因寄呈分司一二省郎",
    "author": "窦牟",
    "content": [
      "万乘西都去，千门正位虚。",
      "凿龙横碧落，提象出华胥。",
      "望幸宫嫔老，迎春海燕初。",
      "保厘才半仗，容卫尽空庐。",
      "要自词难拟，繇来画不如。",
      "散郎无所属，聊事穆清居。"
    ]
  },
  {
    "volume": 271,
    "sequence": 48,
    "title": "早入朝书事",
    "author": "窦牟",
    "content": [
      "紫陌纷如画，彤庭郁未晨。",
      "列星沈骑火，残月暗车尘。",
      "隐轸排霄翰，差池跨海鳞。",
      "玉声繁似乐，香泽散成春。",
      "叹息驱羸马，分明识故人。",
      "一生三不遇，今作老郎身。"
    ]
  },
  {
    "volume": 271,
    "sequence": 49,
    "title": "元日喜闻大礼寄上翰林四学士中书六舍人二十韵",
    "author": "窦牟",
    "content": [
      "有事郊坛毕，无私日月临。",
      "岁华春更早，天瑞雪犹深。",
      "玉辇回时令，金门降德音。",
      "翰飞鸳别侣，丛植桂为林。",
      "粉泽资鸿笔，薰和本素琴。",
      "礼成戎器下，恩彻鬼方沈。",
      "麟爵来称纪，官师退绝箴。",
      "道风黄阁静，祥景紫垣阴。",
      "寿酒朝时献，农书夜直寻。",
      "国香煴翠幄，庭燎赩红衾。",
      "汉魏文章盛，尧汤雨露霃。",
      "密辞投水石，精义出沙金。",
      "宸扆亲唯敬，钧衡近匪侵。",
      "疾驱千里骏，清唳九霄禽。",
      "庆赐迎新服，斋庄弃旧簪。",
      "忽思班女怨，遥听越人吟。",
      "末路甘贫病，流年苦滞淫。",
      "梦中青琐闼，归处碧山岑。",
      "窃抃闻韶濩，观光想韎任。",
      "大哉环海晏，不算子牟心。"
    ]
  },
  {
    "volume": 271,
    "sequence": 50,
    "title": "奉使至邢州赠李八使君",
    "author": "窦牟",
    "content": [
      "独占龙冈部，深持虎节居。",
      "尽心敷吏术，含笑掩兵书。",
      "礼饰华缨重，才牵雅制馀。",
      "茂阴延驿路，温液逗官渠。",
      "南亩行春罢，西楼待客初。",
      "瓮头开绿蚁，砧下落红鱼。",
      "牧伯风流足，輶轩若涩虚。",
      "今宵铃阁内，醉舞复何如。"
    ]
  },
  {
    "volume": 271,
    "sequence": 51,
    "title": "秋日洛阳官舍寄上水部家兄",
    "author": "窦牟",
    "content": [
      "洛阳归老日，此县忽为君。",
      "白发兄仍见，丹诚帝岂闻。",
      "九衢横逝水，二室散浮云。",
      "屈指豪家尽，伤心要地分。",
      "禁中周几鼎，源上汉诸坟。",
      "貔虎今无半，狐狸宿有群。",
      "威声惭北部，仁化乐南薰。",
      "野檗饥来食，天香静处焚。",
      "壮年唯喜酒，幼学便诃文。",
      "及尔空衰暮，离忧讵可闻。"
    ]
  },
  {
    "volume": 271,
    "sequence": 52,
    "title": "李舍人少尹惠家酝一小榼立书绝句",
    "author": "窦牟",
    "content": [
      "禁琐天浆嫩，虞行夜月寒。",
      "一瓢那可醉，应遣试尝看。"
    ]
  },
  {
    "volume": 271,
    "sequence": 53,
    "title": "酬舍弟庠罢举从州辟书",
    "author": "窦牟",
    "content": [
      "之荆且愿依刘表，折桂终惭见郤诜。",
      "舍弟未应丝作鬓，园公不用印随身。"
    ]
  },
  {
    "volume": 271,
    "sequence": 54,
    "title": "奉酬杨侍郎十兄见赠之作",
    "author": "窦牟",
    "content": [
      "翠羽雕虫日日新，翰林工部欲何神。",
      "自悲由瑟无弹处，今作关西门下人。"
    ]
  },
  {
    "volume": 271,
    "sequence": 55,
    "title": "杏园渡",
    "author": "窦牟",
    "content": [
      "卫郊多垒少人家，南渡天寒日又斜。",
      "君子素风悲已矣，杏园无复一枝花。"
    ]
  },
  {
    "volume": 271,
    "sequence": 56,
    "title": "奉诚园闻笛（园，马侍中故宅）",
    "author": "窦牟",
    "content": [
      "曾绝朱缨吐锦茵，欲披荒草访遗尘。",
      "秋风忽洒西园泪，满目山阳笛里人。"
    ]
  },
  {
    "volume": 271,
    "sequence": 57,
    "title": "雪中遇直",
    "author": "窦群",
    "content": [
      "寒光凝雪彩，限直居粉闱。",
      "恍疑白云上，乍觉金印非。",
      "树色霭虚空，琴声谐素徽。",
      "明晨阻通籍，独卧挂朝衣。"
    ]
  },
  {
    "volume": 271,
    "sequence": 58,
    "title": "东山月下怀友人",
    "author": "窦群",
    "content": [
      "东山多乔木，月午始苍苍。",
      "虽殊碧海状，爱此青苔光。",
      "高下灭华烛，参差启洞房。",
      "佳人梦馀思，宝瑟愁应商。",
      "皎洁殊未已，沈吟限一方。",
      "宦情哂鸡口，世路倦羊肠。",
      "彼美金石分，眷言兰桂芳。",
      "清晖讵同夕，耿耿但相望。"
    ]
  },
  {
    "volume": 271,
    "sequence": 59,
    "title": "时兴",
    "author": "窦群",
    "content": [
      "夙心旷何许，日暮依林薄。",
      "流水不待人，孤云时映鹤。",
      "濛濛千万花，曷为神仙药。",
      "不遇烂柯叟，报非旧城郭。"
    ]
  },
  {
    "volume": 271,
    "sequence": 60,
    "title": "题剑",
    "author": "窦群",
    "content": [
      "丈夫得宝剑，束发曾书绅。",
      "嗟吁一朝遇，愿言千载邻。",
      "心许留家树，辞直断佞臣。",
      "焉能为绕指，拂拭试时人。"
    ]
  },
  {
    "volume": 271,
    "sequence": 61,
    "title": "黔中书事",
    "author": "窦群",
    "content": [
      "万事非京国，千山拥丽谯。",
      "佩刀看日晒，赐马傍江调。",
      "言语多重译，壶觞每独谣。",
      "沿流如著翅，不敢问归桡。"
    ]
  },
  {
    "volume": 271,
    "sequence": 62,
    "title": "冬日晓思寄杨二十七炼师",
    "author": "窦群",
    "content": [
      "雨霜地如雪，松桂青参差。",
      "鹤警晨光上，步出南轩时。",
      "所遇各有适，我怀亦自怡。",
      "愿言缄素封，昨夜梦琼枝。"
    ]
  },
  {
    "volume": 271,
    "sequence": 63,
    "title": "贞元末东院尝接事今西川武相公于兹…夏日即事因寄四韵",
    "author": "窦群",
    "content": [
      "重轩深似谷，列柏镇含烟。",
      "境绝苍蝇到，风生白雪前。",
      "弹冠惊迹近，专席感恩偏。",
      "霄汉朝来下，油幢路几千。"
    ]
  },
  {
    "volume": 271,
    "sequence": 64,
    "title": "北地（一作容州）",
    "author": "窦群",
    "content": [
      "何事到容州，临池照白头。",
      "兴随年已往，愁与水长流。",
      "黾勉思逋客，辛勤悔饭牛。",
      "诗人亦何意，树草欲忘忧。"
    ]
  },
  {
    "volume": 271,
    "sequence": 65,
    "title": "雨后月下寄怀羊二十七资州",
    "author": "窦群",
    "content": [
      "夕霁凉飙至，翛然心赏谐。",
      "清光松上月，虚白郡中斋。",
      "置酒平生在，开衿愿见乖。",
      "殷勤寄双鲤，梦想入君怀。"
    ]
  },
  {
    "volume": 271,
    "sequence": 66,
    "title": "奉酬西川武相公晨兴赠友见示之作",
    "author": "窦群",
    "content": [
      "碧树分晓色，宿雨弄清光。",
      "犹闻子规啼，独念一声长。",
      "眷眷轸芳思，依依寄远方。",
      "情同如兰臭，惠比返魂香。",
      "新什惊变雅，古瑟代沈湘。",
      "殷勤见知己，掩抑绕中肠。",
      "隙驷不我待，路人易相忘。",
      "孤老空许国，幽报期苍苍。"
    ]
  },
  {
    "volume": 271,
    "sequence": 67,
    "title": "晨游昌师院",
    "author": "窦群",
    "content": [
      "深庭芳草浓，晓井山泉溢。",
      "林馥乱沈烟，石润侵经室。",
      "幽岩鸟飞静，晴岭云归密。",
      "壁藓凝苍华，竹阴满晴日。",
      "生期半宵梦，忧绪仍非一。",
      "若无高世心，安能此终毕。"
    ]
  },
  {
    "volume": 271,
    "sequence": 68,
    "title": "同王晦伯朱遐景宿慧山寺",
    "author": "窦群",
    "content": [
      "共访青山寺，曾隐南朝人。",
      "问古松桂老，开襟言笑新。",
      "步移月亦出，水映石磷磷。",
      "予洗肠中酒，君濯缨上尘。",
      "皓彩入幽抱，清气逼苍旻。",
      "信此澹忘归，淹留冰玉邻。"
    ]
  },
  {
    "volume": 271,
    "sequence": 69,
    "title": "草堂夜坐",
    "author": "窦群",
    "content": [
      "匣中三尺剑，天上少微星。",
      "勿谓相去远，壮心曾不停。"
    ]
  },
  {
    "volume": 271,
    "sequence": 70,
    "title": "经潼关赠宇文十",
    "author": "窦群",
    "content": [
      "古有弓旌礼，今征草泽臣。",
      "方同白衣见，不是弃繻人。"
    ]
  },
  {
    "volume": 271,
    "sequence": 71,
    "title": "观画鹤",
    "author": "窦群",
    "content": [
      "华亭不相识，卫国复谁知。",
      "怅望冲天羽，甘心任画师。"
    ]
  },
  {
    "volume": 271,
    "sequence": 72,
    "title": "晚自台中归永宁里南望山色怅然有怀呈上右司十一兄",
    "author": "窦群",
    "content": [
      "白发侵侵生有涯，青襟曾爱紫河车。",
      "自怜悟主难归去，马上看山恐到家。"
    ]
  },
  {
    "volume": 271,
    "sequence": 73,
    "title": "中牟县经鲁公庙（尝修名臣略，系司徒公）",
    "author": "窦群",
    "content": [
      "青史编名在箧中，故林遗庙揖仁风。",
      "还将文字如颜色，暂下蒲车为鲁公。"
    ]
  },
  {
    "volume": 271,
    "sequence": 74,
    "title": "初入谏司喜家室至",
    "author": "窦群",
    "content": [
      "一旦悲欢见孟光，十年辛苦伴沧浪。",
      "不知笔砚缘封事，犹问佣书日几行。"
    ]
  },
  {
    "volume": 271,
    "sequence": 75,
    "title": "春雨",
    "author": "窦群",
    "content": [
      "昨日偷闲看花了，今朝多雨奈人何。",
      "人间尽似逢花雨，莫爱芳菲湿绮罗。"
    ]
  },
  {
    "volume": 271,
    "sequence": 76,
    "title": "送内弟袁德师",
    "author": "窦群",
    "content": [
      "南渡登舟即水仙，西垣有客思悠然。",
      "因君相问为官意，不卖毗陵负郭田。"
    ]
  },
  {
    "volume": 271,
    "sequence": 77,
    "title": "赠刘大兄院长",
    "author": "窦群",
    "content": [
      "万年枝下昔同趋，三事行中半已无。",
      "路自长沙忽相见，共惊双鬓别来殊。"
    ]
  },
  {
    "volume": 271,
    "sequence": 78,
    "title": "假日寻花",
    "author": "窦群",
    "content": [
      "武陵缘源不可到，河阳带县讵堪夸。",
      "枝枝如雪南关外，一日休闲尽属花。"
    ]
  },
  {
    "volume": 271,
    "sequence": 79,
    "title": "自京将赴黔南",
    "author": "窦群",
    "content": [
      "风雨荆州二月天，问人初雇峡中船。",
      "西南一望云和水，犹道黔南有四千。"
    ]
  },
  {
    "volume": 271,
    "sequence": 80,
    "title": "留守府酬皇甫曙侍御弹琴之什",
    "author": "窦庠",
    "content": [
      "青琐昼无尘，碧梧阴似水。",
      "高张朱弦琴，静举白玉指。",
      "洞箫又奏繁，寒磬一声起。",
      "鹤警风露中，泉飞雪云里。",
      "泠泠分雅郑，析析谐宫徵。",
      "座客无俗心，巢禽亦倾耳。",
      "卫国知有人，齐竽偶相齿。",
      "有时趋绛纱，尽日随朱履。",
      "那令杂繁手，出假求焦尾。",
      "几载遗正音，今朝自君始。"
    ]
  },
  {
    "volume": 271,
    "sequence": 81,
    "title": "金山行（润州金山寺，寺在江心）",
    "author": "窦庠",
    "content": [
      "西江中氵霝波四截，涌出一峰青堞土臬。",
      "外如削成中缺裂，阳气发生阴气结。",
      "是时炎天五六月，上有火云下冰雪。",
      "夜色晨光相荡沃，积翠流霞满坑谷。",
      "龙泓彻底沙布金，鸟道插云梯甃玉。",
      "架险凌虚随指顾，榱桷玲珑皆固护。",
      "斡流倒景不可窥，万仞千崖生跬步。",
      "日华重重上金榜，丹楹碧砌真珠网。",
      "此时天海风浪清，吴楚万家皆在掌。",
      "琼楼菌阁纷明媚，曲槛回轩深且邃。",
      "海鸟夜上珊瑚枝，江花晓落琉璃地。",
      "有时倒影沈江底，万状分明光似洗。",
      "不知水上有楼台，却就波中看闭启。",
      "舟人忘却江水深，水神误到人间世。",
      "欻然风生波出没，瀖濩晶莹无定物。",
      "居人相顾非人间，如到日宫经月窟。",
      "信知灵境长有灵，住者不得无仙骨。",
      "三神山上蓬莱宫，徒有丹青人未逢。",
      "何如此处灵山宅，清凉不与嚣尘隔。",
      "曾到金山处处行，梦魂长羡金山客。"
    ]
  },
  {
    "volume": 271,
    "sequence": 82,
    "title": "于阗钟歌送灵彻上人归越（钟在越灵嘉寺，从天竺飞来）",
    "author": "窦庠",
    "content": [
      "海中有国倾神功，烹金化成九乳钟。",
      "精气激射声冲瀜，护持海底诸鱼龙。",
      "声有感，神无方，连天云水无津梁。",
      "不知飞在灵嘉寺，一国之人皆若狂。",
      "东南之美天下传，环文万象无雕镌。",
      "有灵飞动不敢悬，锁在危楼五百年。",
      "有时清秋日正中，繁霜满地天无风。",
      "一声洞彻八音尽，万籁悄然星汉空。",
      "徒言凡质千钧重，一夫之力能振动。",
      "大鸣小鸣须在君，不击不考终不闻。",
      "高僧访古稽山曲，终日当之言不足。",
      "手提文锋百炼成，恐刜此钟无一声。"
    ]
  },
  {
    "volume": 271,
    "sequence": 83,
    "title": "太原送穆质南游",
    "author": "窦庠",
    "content": [
      "今朝天景清，秋入晋阳城。",
      "露叶离披处，风蝉三数声。",
      "那言苦行役，值此远徂征。",
      "莫话心中事，相看气不平。"
    ]
  },
  {
    "volume": 271,
    "sequence": 84,
    "title": "四皓驿听琴送王师简归湖南使幕",
    "author": "窦庠",
    "content": [
      "朱弦韵正调，清夜似闻韶。",
      "山馆月犹在，松枝雪未消。",
      "城笳三奏晓，别鹤一声遥。",
      "明日思君处，春泉翻寂寥。"
    ]
  },
  {
    "volume": 271,
    "sequence": 85,
    "title": "夜行古战场",
    "author": "窦庠",
    "content": [
      "山断塞初平，人言古战庭。",
      "泉冰声更咽，阴火焰偏青。",
      "月落云沙黑，风回草木腥。",
      "不知秦与汉，徒欲吊英灵。"
    ]
  },
  {
    "volume": 271,
    "sequence": 86,
    "title": "奉和王侍郎春日喜李侍郎崔给谏张舍人…因命觞观乐之什",
    "author": "窦庠",
    "content": [
      "华馆迟嘉宾，逢迎淑景新。",
      "锦筵开绛帐，玉佩下朱轮。",
      "曲里三仙会，风前百啭春。",
      "欲知忘味处，共仰在齐人。"
    ]
  },
  {
    "volume": 271,
    "sequence": 87,
    "title": "酬谢韦卿二十五兄俯赠辄敢书情",
    "author": "窦庠",
    "content": [
      "大贤持赠一明珰，蓬荜初惊满室光。",
      "埋没剑中生紫气，尘埃瑟上动清商。",
      "荆山璞在终应识，楚国人知不是狂。",
      "莫恨伏辕身未老，会将筋力是王良。"
    ]
  },
  {
    "volume": 271,
    "sequence": 88,
    "title": "奉酬侍御家兄东洛闲居夜晴观雪之什",
    "author": "窦庠",
    "content": [
      "洛阳宫观与天齐，雪净云消月未西。",
      "清浅乍分银汉近，辉光渐觉玉绳低。",
      "绿醽乍熟堪聊酌，黄竹篇成好命题。",
      "应念武关山断处，空愁簿领候晨鸡。"
    ]
  },
  {
    "volume": 271,
    "sequence": 89,
    "title": "敕目至家兄蒙淮南仆射杜公奏授秘校兼节度参谋同书寄上",
    "author": "窦庠",
    "content": [
      "朝市三千里，园庐二十春。",
      "步兵终日饮，原宪四时贫。",
      "桂树留人久，蓬山入梦新。",
      "鹤书承处重，鹊语喜时频。",
      "草奏才偏委，嘉谋事最亲。",
      "榻因徐孺解，醴为穆生陈。",
      "卫国今多士，荆州好寄身。",
      "烟霄定从此，非假问陶钧。"
    ]
  },
  {
    "volume": 271,
    "sequence": 90,
    "title": "酬韩愈侍郎登岳阳楼见赠（时予权知岳州事）",
    "author": "窦庠",
    "content": [
      "巨浸连空阔，危楼在杳冥。",
      "稍分巴子国，欲近老人星。",
      "昏旦呈新候，川原按旧经。",
      "地图封七泽，天限锁重扃。",
      "万象皆归掌，三光岂遁形。",
      "月车才碾浪，日御已翻溟。",
      "落照金成柱，馀霞翠拥屏。",
      "夜光疑汉曲，寒韵辨湘灵。",
      "山晚云常碧，湖春草遍青。",
      "轩黄曾举乐，范蠡几扬舲。",
      "有客初留鹢，贪程尚数蓂。",
      "自当徐孺榻，不是谢公亭。",
      "雅论冰生水，雄材刃发硎。",
      "座中琼玉润，名下茝兰馨。",
      "假手诚知拙，斋心匪暂宁。",
      "每惭公府粟，却忆故山苓。",
      "苦调当三叹，知音愿一听。",
      "自悲由也瑟，敢坠孔悝铭。",
      "野杏初成雪，松醪正满瓶。",
      "莫辞今日醉，长恨古人醒。"
    ]
  },
  {
    "volume": 271,
    "sequence": 91,
    "title": "东都嘉量亭献留守韩仆射",
    "author": "窦庠",
    "content": [
      "卜筑三川上，仪刑万井中。",
      "度材垂后俭，选胜掩前功。",
      "云构中央起，烟波四面通。",
      "乍疑游汗漫，稍似入崆峒。",
      "廛閈高低尽，山河表里穷。",
      "峰峦从地碧，宫观倚天红。",
      "灵槛如朝蜃，飞桥状晚虹。",
      "曙霞晴错落，夕霭湿葱茏。",
      "庾亮楼何厄，陈蕃榻更崇。",
      "有时闲讲德，永日静观风。",
      "玉斝飞无算，金铙奏未终。",
      "重筵开玳瑁，上客集鹓鸿。",
      "接武空惭蹇，修文敢并雄。",
      "岂须登岘首，然后奉羊公。"
    ]
  },
  {
    "volume": 271,
    "sequence": 92,
    "title": "段都尉别业",
    "author": "窦庠",
    "content": [
      "曾识将军段匹磾，几场花下醉如泥。",
      "春来欲问林园主，桃李无言鸟自啼。"
    ]
  },
  {
    "volume": 271,
    "sequence": 93,
    "title": "灵台镇赠丘岑中丞",
    "author": "窦庠",
    "content": [
      "晓日天山雪半晴，红旗遥识汉家营。",
      "近来胡骑休南牧，羊马城边春草生。"
    ]
  },
  {
    "volume": 271,
    "sequence": 94,
    "title": "赠道芬上人（善画松石）",
    "author": "窦庠",
    "content": [
      "云湿烟封不可窥，画时唯有鬼神知。",
      "几回逢著天台客，认得岩西最老枝。"
    ]
  },
  {
    "volume": 271,
    "sequence": 95,
    "title": "金山寺",
    "author": "窦庠",
    "content": [
      "一点青螺白浪中，全依水府与天通。",
      "晴江万里云飞尽，鳌背参差日气红。"
    ]
  },
  {
    "volume": 271,
    "sequence": 96,
    "title": "冬夜寓怀寄王翰林（一作翰林王补阙）",
    "author": "窦庠",
    "content": [
      "满地霜芜叶下枝，几回吟断四愁诗。",
      "汉家若欲论封禅，须及相如未病时。"
    ]
  },
  {
    "volume": 271,
    "sequence": 97,
    "title": "醉中赠符载",
    "author": "窦庠",
    "content": [
      "白社会中尝共醉，青云路上未相逢。",
      "时人莫小池中水，浅处无妨有卧龙。"
    ]
  },
  {
    "volume": 271,
    "sequence": 98,
    "title": "龙门看花",
    "author": "窦庠",
    "content": [
      "无叶无枝不见空，连天扑地径才通。",
      "山莺惊起酒醒处，火焰烧人雪喷风。"
    ]
  },
  {
    "volume": 271,
    "sequence": 99,
    "title": "陪留守韩仆射巡内至上阳宫感兴二首",
    "author": "窦庠",
    "content": [
      "翠辇西归七十春，玉堂珠缀俨埃尘。",
      "武皇弓剑埋何处，泣问上阳宫里人。",
      "愁云漠漠草离离，太乙句陈处处疑。",
      "薄暮毁垣春雨里，残花犹发万年枝。"
    ]
  },
  {
    "volume": 271,
    "sequence": 100,
    "title": "老将行（一作吟）",
    "author": "窦巩",
    "content": [
      "烽烟犹未尽，年鬓暗相催。",
      "轻敌心空在，弯弓手不开。",
      "马依秋草病，柳傍故营摧。",
      "唯有酬恩客，时听说剑来。"
    ]
  },
  {
    "volume": 271,
    "sequence": 101,
    "title": "赠萧都官",
    "author": "窦巩",
    "content": [
      "萧郎自小贤，爱客不言钱。",
      "有酒轻寒夜，无愁倚少年。",
      "闲寻织锦字，醉上看花船。",
      "好是关身事，从人道性偏。"
    ]
  },
  {
    "volume": 271,
    "sequence": 102,
    "title": "忝职武昌，初至夏口，书事献府主相公",
    "author": "窦巩",
    "content": [
      "白发放櫜鞬，梁王爱旧全。",
      "竹篱江畔宅，梅雨病中天。",
      "时奉登楼宴，闲修上水船。",
      "邑人兴谤易，莫遣鹤支钱。"
    ]
  },
  {
    "volume": 271,
    "sequence": 103,
    "title": "早秋江行",
    "author": "窦巩",
    "content": [
      "回望湓城远，西风吹荻花。",
      "暮潮江势阔，秋雨雁行斜。",
      "多醉浑无梦，频愁欲到家。",
      "渐惊云树转，数点是晨鸦。"
    ]
  },
  {
    "volume": 271,
    "sequence": 104,
    "title": "题任处士幽居",
    "author": "窦巩",
    "content": [
      "红叶江村夕，孤烟草舍贫。",
      "水清鱼识钓，林静犬随人。",
      "采掇山无主，扶持药有神。",
      "客来唯劝酒，蝴蝶是前身。"
    ]
  },
  {
    "volume": 271,
    "sequence": 105,
    "title": "汉阴驿与宇文十相遇，旋归西川，因以赠别",
    "author": "窦巩",
    "content": [
      "吴蜀何年别，相逢汉水头。",
      "望乡心共醉，握手泪先流。",
      "宿雾千山晓，春霖一夜愁。",
      "离情方浩荡，莫说去刀州。"
    ]
  },
  {
    "volume": 271,
    "sequence": 106,
    "title": "早春松江野望",
    "author": "窦巩",
    "content": [
      "江村风雪霁，晓望忽惊春。",
      "耕地人来早，营巢鹊语频。",
      "带花移树小，插槿作篱新。",
      "何事胜无事，穷通任此身。"
    ]
  },
  {
    "volume": 271,
    "sequence": 107,
    "title": "少妇词",
    "author": "窦巩",
    "content": [
      "坐惜年光变，辽阳信未通。",
      "燕迷新画屋，春识旧花丛。",
      "梦绕天山外，愁翻锦字中。",
      "昨来谁是伴，鹦鹉在帘栊。"
    ]
  },
  {
    "volume": 271,
    "sequence": 108,
    "title": "岁晚喜远兄弟至书情",
    "author": "窦巩",
    "content": [
      "几年沧海别，相见竟多违。",
      "鬓发缘愁白，音书为懒稀。",
      "新诗徒有赠，故国未同归。",
      "人事那堪问，无言是与非。"
    ]
  },
  {
    "volume": 271,
    "sequence": 109,
    "title": "登玉钩亭奉献淮南李相公",
    "author": "窦巩",
    "content": [
      "西南城上高高处，望月分明似玉钩。",
      "朱槛入云看鸟灭，绿杨如荠绕江流。",
      "定知有客嫌陈榻，从此无人上庾楼。",
      "今日卷帘天气好，不劳骑马看扬州。"
    ]
  },
  {
    "volume": 271,
    "sequence": 110,
    "title": "南阳道中作",
    "author": "窦巩",
    "content": [
      "东风雨洗顺阳川，蜀锦花开绿草田。",
      "彩雉斗时频驻马，酒旗翻处亦留钱。",
      "新晴日照山头雪，薄暮人争渡口船。",
      "早晚到家春欲尽，今年寒食月初圆。"
    ]
  },
  {
    "volume": 271,
    "sequence": 111,
    "title": "哭吕衡州八郎中",
    "author": "窦巩",
    "content": [
      "今朝血泪问苍苍，不分先悲旅馆丧。",
      "人送剑来归陇上，雁飞书去叫衡阳。",
      "还家路远儿童小，埋玉泉深昼夜长。",
      "望尽素车秋草外，欲将身赎返魂香。"
    ]
  },
  {
    "volume": 271,
    "sequence": 112,
    "title": "江陵遇元九李六二侍御纪事书情呈十二韵",
    "author": "窦巩",
    "content": [
      "自见人相爱，如君爱我稀。",
      "好闲容问道，攻短每言非。",
      "梦想何曾间，追欢未省违。",
      "看花怜后到，避酒许先归。",
      "柳寺春堤远，津桥曙月微。",
      "渔翁随去处，禅客共因依。",
      "蓬阁初疑义，霜台晚畏威。",
      "学深通古字，心直触危机。",
      "肯滞荆州掾，犹香柏署衣。",
      "山连巫峡秀，田傍渚宫肥。",
      "美玉方齐价，迁莺尚怯飞。",
      "伫看霄汉上，连步侍彤闱。"
    ]
  },
  {
    "volume": 271,
    "sequence": 113,
    "title": "游仙词",
    "author": "窦巩",
    "content": [
      "海上神山绿，溪边杏树红。",
      "不知何处去，月照玉楼空。"
    ]
  },
  {
    "volume": 271,
    "sequence": 114,
    "title": "赠阿史那都尉",
    "author": "窦巩",
    "content": [
      "较猎燕山经几春，雕弓白羽不离身。",
      "年来马上浑无力，望见飞鸿指似人。"
    ]
  },
  {
    "volume": 271,
    "sequence": 115,
    "title": "陕府宾堂览房杜二公仁寿年中题纪手迹",
    "author": "窦巩",
    "content": [
      "仁寿元和二百年，濛笼水墨淡如烟。",
      "当时憔悴题名日，汉祖龙潜未上天。"
    ]
  },
  {
    "volume": 271,
    "sequence": 116,
    "title": "早春送宇文十归吴",
    "author": "窦巩",
    "content": [
      "春迟不省似今年，二月无花雪满天。",
      "村店闭门何处宿，夜深遥唤渡江船。"
    ]
  },
  {
    "volume": 271,
    "sequence": 117,
    "title": "经窦车骑故城",
    "author": "窦巩",
    "content": [
      "荒陂古堞欲千年，名振图书剑在泉。",
      "今日诸孙拜坟树，愧无文字续燕然。"
    ]
  },
  {
    "volume": 271,
    "sequence": 118,
    "title": "赠王氏小儿",
    "author": "窦巩",
    "content": [
      "竹林会里偏怜小，淮水清时最觉贤。",
      "莫倚儿童轻岁月，丈人曾共尔同年。"
    ]
  },
  {
    "volume": 271,
    "sequence": 119,
    "title": "唐州东途作",
    "author": "窦巩",
    "content": [
      "绿林兵起结愁云，白羽飞书未解纷。",
      "天子欲开三面网，莫将弓箭射官军。"
    ]
  },
  {
    "volume": 271,
    "sequence": 120,
    "title": "新罗进白鹰",
    "author": "窦巩",
    "content": [
      "御马新骑禁苑秋，白鹰来自海东头。",
      "汉皇无事须游猎，雪乱争飞锦臂鞲。"
    ]
  },
  {
    "volume": 271,
    "sequence": 121,
    "title": "秋夕",
    "author": "窦巩",
    "content": [
      "护霜云映月朦胧，乌鹊争飞井上桐。",
      "夜半酒醒人不觉，满池荷叶动秋风。"
    ]
  },
  {
    "volume": 271,
    "sequence": 122,
    "title": "襄阳寒食寄宇文籍",
    "author": "窦巩",
    "content": [
      "烟水初销见万家，东风吹柳万条斜。",
      "大堤欲上谁相伴，马踏春泥半是花。"
    ]
  },
  {
    "volume": 271,
    "sequence": 123,
    "title": "奉使蓟门",
    "author": "窦巩",
    "content": [
      "自从身属富人侯，蝉噪槐花已四秋。",
      "今日一茎新白发，懒骑官马到幽州。"
    ]
  },
  {
    "volume": 271,
    "sequence": 124,
    "title": "送刘禹锡",
    "author": "窦巩",
    "content": [
      "十年憔悴武陵溪，鹤病深林玉在泥。",
      "今日太行平似砥，九霄初倚入云梯。"
    ]
  },
  {
    "volume": 271,
    "sequence": 125,
    "title": "送元稹西归",
    "author": "窦巩",
    "content": [
      "南州风土滞龙媒，黄纸初飞敕字来。",
      "二月曲江连旧宅，阿婆情熟牡丹开。"
    ]
  },
  {
    "volume": 271,
    "sequence": 126,
    "title": "过骊山",
    "author": "窦巩",
    "content": [
      "翠辇红旌去不回，苍苍宫树锁青苔。",
      "有人说得当时事，曾见长生玉殿开。"
    ]
  },
  {
    "volume": 271,
    "sequence": 127,
    "title": "洛中即事",
    "author": "窦巩",
    "content": [
      "高梧叶尽鸟巢空，洛水潺湲夕照中。",
      "寂寂天桥车马绝，寒鸦飞入上阳宫。"
    ]
  },
  {
    "volume": 271,
    "sequence": 128,
    "title": "寻道者所隐不遇（一作于鹄诗，题作访隐者不遇）",
    "author": "窦巩",
    "content": [
      "篱外涓涓涧水流，槿花半点夕阳收。",
      "欲题名字知相访，又恐芭蕉不奈秋。"
    ]
  },
  {
    "volume": 271,
    "sequence": 129,
    "title": "寄南游兄弟",
    "author": "窦巩",
    "content": [
      "书来未报几时还，知在三湘五岭间。",
      "独立衡门秋水阔，寒鸦飞去日衔山。"
    ]
  },
  {
    "volume": 271,
    "sequence": 130,
    "title": "宫人斜",
    "author": "窦巩",
    "content": [
      "离宫路远北原斜，生死恩深不到家。",
      "云雨今归何处去，黄鹂飞上野棠花。"
    ]
  },
  {
    "volume": 271,
    "sequence": 131,
    "title": "代邻叟",
    "author": "窦巩",
    "content": [
      "年来七十罢耕桑，就暖支羸强下床。",
      "满眼儿孙身外事，闲梳白发对残阳。"
    ]
  },
  {
    "volume": 271,
    "sequence": 132,
    "title": "新营别墅寄家兄",
    "author": "窦巩",
    "content": [
      "懒性如今成野人，行藏由兴不由身。",
      "莫惊此度归来晚，买得西山正值春。"
    ]
  },
  {
    "volume": 271,
    "sequence": 133,
    "title": "南游感兴",
    "author": "窦巩",
    "content": [
      "伤心欲问前朝事，惟见江流去不回。",
      "日暮东风春草绿，鹧鸪飞上越王台。"
    ]
  },
  {
    "volume": 271,
    "sequence": 134,
    "title": "题剑津",
    "author": "窦巩",
    "content": [
      "风前推折千年剑，岩下澄空万古潭。",
      "双剑变成龙化去，两溪相并水归南。"
    ]
  },
  {
    "volume": 271,
    "sequence": 135,
    "title": "放鱼（武昌作）",
    "author": "窦巩",
    "content": [
      "金钱赎得免刀痕，闻道禽鱼亦感恩。",
      "好去长江千万里，不须辛苦上龙门。"
    ]
  },
  {
    "volume": 271,
    "sequence": 136,
    "title": "永宁小园寄接近校书（一作羊士谔诗）",
    "author": "窦巩",
    "content": [
      "故里心期奈别何，手栽芳树忆庭柯。",
      "东皋黍熟君应醉，梨叶初红白露多。"
    ]
  },
  {
    "volume": 271,
    "sequence": 137,
    "title": "从军别家",
    "author": "窦巩",
    "content": [
      "自笑儒生著战袍，书斋壁上挂弓刀。",
      "如今便是征人妇，好织回文寄窦滔。"
    ]
  },
  {
    "volume": 271,
    "sequence": 138,
    "title": "悼妓东东",
    "author": "窦巩",
    "content": [
      "芳菲美艳不禁风，未到春残已坠红。",
      "惟有侧轮车上铎，耳边长似叫东东。"
    ]
  }
]