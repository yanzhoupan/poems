[
  {
    "volume": 214,
    "sequence": 1,
    "title": "部落曲",
    "author": "高適",
    "content": [
      "蕃军傍塞游，代马喷风秋。",
      "老将垂金甲，阏支著锦裘。",
      "雕戈蒙豹尾，红旆插狼头。",
      "日暮天山下，鸣笳汉使愁。"
    ]
  },
  {
    "volume": 214,
    "sequence": 2,
    "title": "赠杜二拾遗",
    "author": "高適",
    "content": [
      "传道招提客，诗书自讨论。",
      "佛香时入院，僧饭屡过门。",
      "听法还应难，寻经剩欲翻。",
      "草玄今已毕，此外复何言。"
    ]
  },
  {
    "volume": 214,
    "sequence": 3,
    "title": "醉后赠张九旭",
    "author": "高適",
    "content": [
      "世上谩相识，此翁殊不然。",
      "兴来书自圣，醉后语尤颠。",
      "白发老闲事，青云在目前。",
      "床头一壶酒，能更几回眠。"
    ]
  },
  {
    "volume": 214,
    "sequence": 4,
    "title": "途中寄徐录事（比以王书见赠）",
    "author": "高適",
    "content": [
      "落日风雨至，秋天鸿雁初。",
      "离忧不堪比，旅馆复何如。",
      "君又几时去，我知音信疏。",
      "空多箧中赠，长见右军书。"
    ]
  },
  {
    "volume": 214,
    "sequence": 5,
    "title": "酬卫八雪中见寄",
    "author": "高適",
    "content": [
      "季冬忆淇上，落日归山樊。",
      "旧宅带流水，平田临古村。",
      "雪中望来信，醉里开衡门。",
      "果得希代宝，缄之那可论。"
    ]
  },
  {
    "volume": 214,
    "sequence": 6,
    "title": "送白少府送兵之陇右",
    "author": "高適",
    "content": [
      "践更登陇首，远别指临洮。",
      "为问关山事，何如州县劳。",
      "军容随赤羽，树色引青袍。",
      "谁断单于臂，今年太白高。"
    ]
  },
  {
    "volume": 214,
    "sequence": 7,
    "title": "河西送李十七",
    "author": "高適",
    "content": [
      "边城多远别，此去莫徒然。",
      "问礼知才子，登科及少年。",
      "出门看落日，驱马向秋天。",
      "高价人争重，行当早著鞭。"
    ]
  },
  {
    "volume": 214,
    "sequence": 8,
    "title": "送张瑶贬五谿尉",
    "author": "高適",
    "content": [
      "他日维桢干，明时悬镆铘。",
      "江山遥去国，妻子独还家。",
      "离别无嫌远，沉浮勿强嗟。",
      "南登有词赋，知尔吊长沙。"
    ]
  },
  {
    "volume": 214,
    "sequence": 9,
    "title": "别韦五",
    "author": "高適",
    "content": [
      "徒然酌杯酒，不觉散人愁。",
      "相识仍远别，欲归翻旅游。",
      "夏云满郊甸，明月照河洲。",
      "莫恨征途远，东看漳水流。"
    ]
  },
  {
    "volume": 214,
    "sequence": 10,
    "title": "别刘大校书",
    "author": "高適",
    "content": [
      "昔日京华去，知君才望新。",
      "应犹作赋好，莫叹在官贫。",
      "且复伤远别，不然愁此身。",
      "清风几万里，江上一归人。"
    ]
  },
  {
    "volume": 214,
    "sequence": 11,
    "title": "宋中别司功叔，各赋一物得商丘",
    "author": "高適",
    "content": [
      "商丘试一望，隐隐带秋天。",
      "地与辰星在，城将大路迁。",
      "干戈悲昔事，墟落对穷年。",
      "即此伤离绪，凄凄赋酒筵。"
    ]
  },
  {
    "volume": 214,
    "sequence": 12,
    "title": "送蔡十二之海上（时在卫中）",
    "author": "高適",
    "content": [
      "黯然何所为，相对但悲酸。",
      "季弟念离别，贤兄救急难。",
      "河流冰处尽，海路雪中寒。",
      "尚有南飞雁，知君不忍看。"
    ]
  },
  {
    "volume": 214,
    "sequence": 13,
    "title": "别韦兵曹",
    "author": "高適",
    "content": [
      "离别长千里，相逢数十年。",
      "此心应不变，他事已徒然。",
      "惆怅春光里，蹉跎柳色前。",
      "逢时当自取，看尔欲先鞭。"
    ]
  },
  {
    "volume": 214,
    "sequence": 14,
    "title": "独孤判官部送兵",
    "author": "高適",
    "content": [
      "饯君嗟远别，为客念周旋。",
      "征路今如此，前军犹眇然。",
      "出关逢汉壁，登陇望胡天。",
      "亦是封侯地，期君早着鞭。"
    ]
  },
  {
    "volume": 214,
    "sequence": 15,
    "title": "别从甥万盈",
    "author": "高適",
    "content": [
      "诸生曰万盈，四十乃知名。",
      "宅相予偏重，家丘人莫轻。",
      "美才应自料，苦节岂无成。",
      "莫以山田薄，今春又不耕。"
    ]
  },
  {
    "volume": 214,
    "sequence": 16,
    "title": "别崔少府",
    "author": "高適",
    "content": [
      "知府少得意，汶上掩柴扉。",
      "寒食仍留火，春风未授衣。",
      "皆言黄绶屈，早向青云飞。",
      "借问他乡事，今年归不归。"
    ]
  },
  {
    "volume": 214,
    "sequence": 17,
    "title": "别冯判官",
    "author": "高適",
    "content": [
      "碣石辽西地，渔阳蓟北天。",
      "关山唯一道，雨雪尽三边。",
      "才子方为客，将军正渴贤。",
      "遥知慕府下，书记日翩翩。"
    ]
  },
  {
    "volume": 214,
    "sequence": 18,
    "title": "淇上送韦司仓往滑台",
    "author": "高適",
    "content": [
      "饮酒莫辞醉，醉多适不愁。",
      "孰知非远别，终念对穷秋。",
      "滑台门外见，淇水眼前流。",
      "君去应回首，风波满渡头。"
    ]
  },
  {
    "volume": 214,
    "sequence": 19,
    "title": "送崔功曹赴越",
    "author": "高適",
    "content": [
      "传有东南别，题诗报客居。",
      "江山知不厌，州县复何如。",
      "莫恨吴歈曲，尝看越绝书。",
      "今朝欲乘兴，随尔食鲈鱼。"
    ]
  },
  {
    "volume": 214,
    "sequence": 20,
    "title": "送蹇秀才赴临洮",
    "author": "高適",
    "content": [
      "怅望日千里，如何今二毛。",
      "犹思阳谷去，莫厌陇山高。",
      "倚马见雄笔，随身唯宝刀。",
      "料君终自致，勋业在临洮。"
    ]
  },
  {
    "volume": 214,
    "sequence": 21,
    "title": "广陵别郑处士",
    "author": "高適",
    "content": [
      "落日知分手，春风莫断肠。",
      "兴来无不惬，才在亦何伤。",
      "溪水堪垂钓，江田耐插秧。",
      "人生只为此，亦足傲羲皇。"
    ]
  },
  {
    "volume": 214,
    "sequence": 22,
    "title": "别孙訢",
    "author": "高適",
    "content": [
      "离人去复留，白马黑貂裘。",
      "屈指论前事，停鞭惜旧游。",
      "帝乡那可忘，旅馆日堪愁。",
      "谁念无知己，年年睢水流。"
    ]
  },
  {
    "volume": 214,
    "sequence": 23,
    "title": "送刘评事充朔方判官，赋得征马嘶",
    "author": "高適",
    "content": [
      "征马向边州，萧萧嘶不休。",
      "思深应带别，声断为兼秋。",
      "歧路风将远，关山月共愁。",
      "赠君从此去，何日大刀头。"
    ]
  },
  {
    "volume": 214,
    "sequence": 24,
    "title": "送魏八",
    "author": "高適",
    "content": [
      "更沽淇上酒，还泛驿前舟。",
      "为惜故人去，复怜嘶马愁。",
      "云山行处合，风雨兴中秋。",
      "此路无知己，明珠莫暗投。"
    ]
  },
  {
    "volume": 214,
    "sequence": 25,
    "title": "赠别褚山人",
    "author": "高適",
    "content": [
      "携手赠将行，山人道姓名。",
      "光阴蓟子训，才术褚先生。",
      "墙上梨花白，尊中桂酒清。",
      "洛阳无二价，犹是慕风声。"
    ]
  },
  {
    "volume": 214,
    "sequence": 26,
    "title": "别王八",
    "author": "高適",
    "content": [
      "征马嘶长路，离人挹佩刀。",
      "客来东道远，归去北风高。",
      "时候何萧索，乡心正郁陶。",
      "传君遇知己，行日有绨袍。"
    ]
  },
  {
    "volume": 214,
    "sequence": 27,
    "title": "送董判官",
    "author": "高適",
    "content": [
      "逢君说行迈，倚剑别交亲。",
      "幕府为才子，将军作主人。",
      "近关多雨雪，出塞有风尘。",
      "长策须当用，男儿莫顾身。"
    ]
  },
  {
    "volume": 214,
    "sequence": 28,
    "title": "送郑侍御谪闽中",
    "author": "高適",
    "content": [
      "谪去君无恨，闽中我旧过。",
      "大都秋雁少，只是夜猿多。",
      "东路云山合，南天瘴疠和。",
      "自当逢雨露，行矣慎风波。"
    ]
  },
  {
    "volume": 214,
    "sequence": 29,
    "title": "送李侍御赴安西",
    "author": "高適",
    "content": [
      "行子对飞蓬，金鞭指铁骢。",
      "功名万里外，心事一杯中。",
      "虏障燕支北，秦城太白东。",
      "离魂莫惆怅，看取宝刀雄。"
    ]
  },
  {
    "volume": 214,
    "sequence": 30,
    "title": "送裴别将之安西",
    "author": "高適",
    "content": [
      "绝域眇难跻，悠然信马蹄。",
      "风尘经跋涉，摇落怨暌携。",
      "地出流沙外，天长甲子西。",
      "少年无不可，行矣莫凄凄。"
    ]
  },
  {
    "volume": 214,
    "sequence": 31,
    "title": "宴郭校书，因之有别",
    "author": "高適",
    "content": [
      "彩服趋庭训，分交载酒过。",
      "芸香名早著，蓬转事仍多。",
      "苦战知机息，穷愁奈别何。",
      "云霄莫相待，年鬓已蹉跎。"
    ]
  },
  {
    "volume": 214,
    "sequence": 32,
    "title": "同李太守北池泛舟，宴高平郑太守",
    "author": "高適",
    "content": [
      "每揖龚黄事，还陪李郭舟。",
      "云从四岳起，水向百城流。",
      "幽意随登陟，嘉言即献酬。",
      "乃知缝掖贵，今日对诸侯。"
    ]
  },
  {
    "volume": 214,
    "sequence": 33,
    "title": "同崔员外、綦毋拾遗九日宴京兆府李士曹",
    "author": "高適",
    "content": [
      "今日好相见，群贤仍废曹。",
      "晚晴催翰墨，秋兴引风骚。",
      "绛叶拥虚砌，黄花随浊醪。",
      "闭门无不可，何事更登高。"
    ]
  },
  {
    "volume": 214,
    "sequence": 34,
    "title": "同群公十月朝宴李太守宅",
    "author": "高適",
    "content": [
      "良牧征高赏，褰帷问考槃。",
      "岁时当正月，甲子入初寒。",
      "已听甘棠颂，欣陪旨酒欢。",
      "仍怜门下客，不作布衣看。"
    ]
  },
  {
    "volume": 214,
    "sequence": 35,
    "title": "武威同诸公过杨七山人，得藤字",
    "author": "高適",
    "content": [
      "幕府日多暇，田家岁复登。",
      "相知恨不早，乘兴乃无恒。",
      "穷巷在乔木，深斋垂古藤。",
      "边城唯有醉，此外更何能。"
    ]
  },
  {
    "volume": 214,
    "sequence": 36,
    "title": "同群公登濮阳圣佛寺阁",
    "author": "高適",
    "content": [
      "落日登临处，悠然意不穷。",
      "佛因初地识，人觉四天空。",
      "来雁清霜后，孤帆远树中。",
      "裴回伤寓目，萧索对寒风。"
    ]
  },
  {
    "volume": 214,
    "sequence": 37,
    "title": "同卫八题陆少府书斋",
    "author": "高適",
    "content": [
      "知君薄州县，好静无冬春。",
      "散帙至栖鸟，明灯留故人。",
      "深房腊酒熟，高院梅花新。",
      "若是周旋地，当令风义亲。"
    ]
  },
  {
    "volume": 214,
    "sequence": 38,
    "title": "淇上别业",
    "author": "高適",
    "content": [
      "依依西山下，别业桑林边。",
      "庭鸭喜多雨，邻鸡知暮天。",
      "野人种秋菜，古老开原田。",
      "且向世情远，吾今聊自然。"
    ]
  },
  {
    "volume": 214,
    "sequence": 39,
    "title": "入昌松东界山行",
    "author": "高適",
    "content": [
      "鸟道几登顿，马蹄无暂闲。",
      "崎岖出长坂，合沓犹前山。",
      "石激水流处，天寒松色间。",
      "王程应未尽，且莫顾刀环。"
    ]
  },
  {
    "volume": 214,
    "sequence": 40,
    "title": "使青夷军入居庸三首",
    "author": "高適",
    "content": [
      "匹马行将久，征途去转难。",
      "不知边地别，只讶客衣单。",
      "溪冷泉声苦，山空木叶干。",
      "莫言关塞极，云雪尚漫漫。",
      "古镇青山口，寒风落日时。",
      "岩峦鸟不过，冰雪马堪迟。",
      "出塞应无策，还家赖有期。",
      "东山足松桂，归去结茅茨。",
      "登顿驱征骑，栖迟愧宝刀。",
      "远行今若此，微禄果徒劳。",
      "绝坂水连下，群峰云共高。",
      "自堪成白首，何事一青袍。"
    ]
  },
  {
    "volume": 214,
    "sequence": 41,
    "title": "自蓟北归",
    "author": "高適",
    "content": [
      "驱马蓟门北，北风边马哀。",
      "苍茫远山口，豁达胡天开。",
      "五将已深入，前军止半回。",
      "谁怜不得意，长剑独归来。"
    ]
  },
  {
    "volume": 214,
    "sequence": 42,
    "title": "东平别前卫县李寀少府",
    "author": "高適",
    "content": [
      "黄鸟翩翩杨柳垂，春风送客使人悲。",
      "怨别自惊千里外，论交却忆十年时。",
      "云开汶水孤帆远，路绕梁山匹马迟。",
      "此地从来可乘兴，留君不住益凄其。"
    ]
  },
  {
    "volume": 214,
    "sequence": 43,
    "title": "夜别韦司士，得城字",
    "author": "高適",
    "content": [
      "高馆张灯酒复清，夜钟残月雁归声。",
      "只言啼鸟堪求侣，无那春风欲送行。",
      "黄河曲里沙为岸，白马津边柳向城。",
      "莫怨他乡暂离别，知君到处有逢迎。"
    ]
  },
  {
    "volume": 214,
    "sequence": 44,
    "title": "送李少府贬峡中，王少府贬长沙",
    "author": "高適",
    "content": [
      "嗟君此别意何如，驻马衔杯问谪居。",
      "巫峡啼猿数行泪，衡阳归雁几封书。",
      "青枫江上秋天远，白帝城边古木疏。",
      "圣代即今多雨露，暂时分手莫踌躇。"
    ]
  },
  {
    "volume": 214,
    "sequence": 45,
    "title": "同陈留崔司户早春宴蓬池",
    "author": "高適",
    "content": [
      "同官载酒出郊圻，晴日东驰雁北飞。",
      "隔岸春云邀翰墨，傍檐垂柳报芳菲。",
      "池边转觉虚无尽，台上偏宜酩酊归。",
      "州县徒劳那可度，后时连骑莫相违。"
    ]
  },
  {
    "volume": 214,
    "sequence": 46,
    "title": "金城北楼",
    "author": "高適",
    "content": [
      "北楼西望满晴空，积水连山胜画中。",
      "湍上急流声若箭，城头残月势如弓。",
      "垂竿已羡磻溪老，体道犹思塞上翁。",
      "为问边庭更何事，至今羌笛怨无穷。"
    ]
  },
  {
    "volume": 214,
    "sequence": 47,
    "title": "同颜六少府旅宦秋中之作",
    "author": "高適",
    "content": [
      "传君昨夜怅然悲，独坐新斋木落时。",
      "逸气旧来凌燕雀，高才何得混妍媸。",
      "迹留黄绶人多叹，心在青云世莫知。",
      "不是鬼神无正直，从来州县有瑕疵。"
    ]
  },
  {
    "volume": 214,
    "sequence": 48,
    "title": "重阳",
    "author": "高適",
    "content": [
      "节物惊心两鬓华，东篱空绕未开花。",
      "百年将半仕三已，五亩就荒天一涯。",
      "岂有白衣来剥啄，一从乌帽自欹斜。",
      "真成独坐空搔首，门柳萧萧噪暮鸦。"
    ]
  },
  {
    "volume": 214,
    "sequence": 49,
    "title": "古乐府飞龙曲，留上陈左相（陈希烈）",
    "author": "高適",
    "content": [
      "德以精灵降，时膺梦寐求。",
      "苍生谢安石，天子富平侯。",
      "尊俎资高论，岩廊挹大猷。",
      "相门连户牖，卿族嗣弓裘。",
      "豁达云开霁，清明月映秋。",
      "能为吉甫颂，善用子房筹。",
      "阶砌思攀陟，门阑尚阻修。",
      "高山不易仰，大匠本难投。",
      "迹与松乔合，心缘启沃留。",
      "公才山吏部，书癖杜荆州。",
      "幸沐千年圣，何辞一尉休。",
      "折腰知宠辱，回首见沉浮。",
      "天地庄生马，江湖范蠡舟。",
      "逍遥堪自乐，浩荡信无忧。",
      "去此从黄绶，归欤任白头。",
      "风尘与霄汉，瞻望日悠悠。"
    ]
  },
  {
    "volume": 214,
    "sequence": 50,
    "title": "留上李右相（一作奉赠李右相林甫）",
    "author": "高適",
    "content": [
      "风俗登淳古，君臣挹大庭。",
      "深沉谋九德，密勿契千龄。",
      "独立调元气，清心豁窅冥。",
      "本枝连帝系，长策冠生灵。",
      "傅说明殷道，萧何律汉刑。",
      "钧衡持国柄，柱石总朝经。",
      "隐轸江山藻，氛氲鼎鼐铭。",
      "兴中皆白雪，身外即丹青。",
      "江海呼穷鸟，诗书问聚萤。",
      "吹嘘成羽翼，提握动芳馨。",
      "倚伏悲还笑，栖迟醉复醒。",
      "恩荣初就列，含育忝宵形。",
      "有窃丘山惠，无时枕席宁。",
      "壮心瞻落景，生事感浮萍。",
      "莫以才难用，终期善易听。",
      "未为门下客，徒谢少微星。"
    ]
  },
  {
    "volume": 214,
    "sequence": 51,
    "title": "同李员外贺哥舒大夫破九曲之作",
    "author": "高適",
    "content": [
      "遥传副丞相，昨日破西蕃。",
      "作气群山动，扬军大旆翻。",
      "奇兵邀转战，连孥绝归奔。",
      "泉喷诸戎血，风驱死虏魂。",
      "头飞攒万戟，面缚聚辕门。",
      "鬼哭黄埃暮，天愁白日昏。",
      "石城与岩险，铁骑皆云屯。",
      "长策一言决，高踪百代存。",
      "威棱慑沙漠，忠义感乾坤。",
      "老将黯无色，儒生安敢论。",
      "解围凭庙算，止杀报君恩。",
      "唯有关河渺，苍茫空树墩。"
    ]
  },
  {
    "volume": 214,
    "sequence": 52,
    "title": "信安王幕府诗",
    "author": "高適",
    "content": [
      "云纪轩皇代，星高太白年。",
      "庙堂咨上策，幕府制中权。",
      "盘石藩维固，升坛礼乐先。",
      "国章荣印绶，公服贵貂蝉。",
      "乐善旌深德，输忠格上玄。",
      "剪桐光宠锡，题剑美贞坚。",
      "圣祚雄图广，师贞武德虔。",
      "雷霆七校发，旌旆五营连。",
      "华省征群乂，霜台举二贤。",
      "岂伊公望远，曾是茂才迁。",
      "并秉韬钤术，兼该翰墨筵。",
      "帝思麟阁像，臣献柏梁篇。",
      "振玉登辽甸，摐金历蓟壖。",
      "度河飞羽檄，横海泛楼船。",
      "北伐声逾迈，东征务以专。",
      "讲戎喧涿野，料敌静居延。",
      "军势持三略，兵戎自九天。",
      "朝瞻授钺去，时听偃戈旋。",
      "大漠风沙里，长城雨雪边。",
      "云端临碣石，波际隐朝鲜。",
      "夜壁冲高斗，寒空驻彩旃。",
      "倚弓玄兔月，饮马白狼川。",
      "庶物随交泰，苍生解倒悬。",
      "四郊增气象，万里绝风烟。",
      "关塞鸿勋著，京华甲第全。",
      "落梅横吹后，春色凯歌前。",
      "直道常兼济，微才独弃捐。",
      "曳裾诚已矣，投笔尚凄然。",
      "作赋同元淑，能诗匪仲宣。",
      "云霄不可望，空欲仰神仙。"
    ]
  },
  {
    "volume": 214,
    "sequence": 53,
    "title": "东平旅游，奉赠薛太守二十四韵",
    "author": "高適",
    "content": [
      "颂美驰千古，钦贤仰大猷。",
      "晋公标逸气，汾水注长流。",
      "神与公忠节，天生将相俦。",
      "青云本自负，赤县独推尤。",
      "御史风逾劲，郎官草屡修。",
      "鹓鸾粉署起，鹰隼柏台秋。",
      "出入交三事，飞鸣揖五侯。",
      "军书陈上策，廷议借前筹。",
      "肃肃趋朝列，雍雍引帝求。",
      "一麾俄出守，千里再分忧。",
      "不改任棠水，仍传晏子裘。",
      "歌谣随举扇，旌旆逐鸣驺。",
      "郡国长河绕，川原大野幽。",
      "地连尧泰岳，山向禹青州。",
      "汶上春帆渡，秦亭晚日愁。",
      "遗墟当少昊，悬象逼奎娄。",
      "即此逢清鉴，终然喜暗投。",
      "叨承解榻礼，更得问缣游。",
      "高兴陪登陟，嘉言忝献酬。",
      "观棋知战胜，探象会冥搜。",
      "眺听情何限，冲融惠勿休。",
      "只应齐语默，宁肯问沉浮。",
      "然诺长怀季，栖遑辄累丘。",
      "平生感知己，方寸岂悠悠。"
    ]
  },
  {
    "volume": 214,
    "sequence": 54,
    "title": "真定即事，奉赠韦使君二十八韵",
    "author": "高適",
    "content": [
      "飘泊怀书客，迟回此路隅。",
      "问津惊弃置，投刺忽踟蹰。",
      "方伯恩弥重，苍生咏已苏。",
      "郡称廉叔度，朝议管夷吾。",
      "乃继三台侧，仍将四岳俱。",
      "江山澄气象，崖谷倚冰壶。",
      "诏宠金门策，官荣叶县凫。",
      "擢才登粉署，飞步蹑云衢。",
      "起草征调墨，焚香即宴娱。",
      "光华扬盛矣，霄汉在兹乎。",
      "隐轸推公望，逶迤协帝俞。",
      "轩车辞魏阙，旌节副幽都。",
      "始佩仙郎印，俄兼太守符。",
      "尤多蜀郡理，更得颍川谟。",
      "城邑推雄镇，山川列简图。",
      "旧燕当绝漠，全赵对平芜。",
      "旷野何弥漫，长亭复郁纡。",
      "始泉遗俗近，活水战场无。",
      "月换思乡陌，星回记斗枢。",
      "岁容归万象，和气发鸿炉。",
      "沦落而谁遇，栖遑有是夫。",
      "不才羞拥肿，干禄谢侏儒。",
      "契阔惭行迈，羁离忆友于。",
      "田园同季子，储蓄异陶朱。",
      "方欲呈高义，吹嘘揖大巫。",
      "永怀吐肝胆，犹惮阻荣枯。",
      "解榻情何限，忘言道未殊。",
      "从来贵缝掖，应是念穷途。"
    ]
  },
  {
    "volume": 214,
    "sequence": 55,
    "title": "和窦侍御登凉州七级浮图之作",
    "author": "高適",
    "content": [
      "化塔屹中起，孤高宜上跻。",
      "铁冠雄赏眺，金界宠招携。",
      "空色在轩户，边声连鼓鼙。",
      "天寒万里北，地豁九州西。",
      "清兴揖才彦，峻风和端倪。",
      "始知阳春后，具物皆筌蹄。"
    ]
  },
  {
    "volume": 214,
    "sequence": 56,
    "title": "酬河南节度使贺兰大夫见赠之作",
    "author": "高適",
    "content": [
      "高阁凭栏槛，中军倚旆旌。",
      "感时常激切，于己即忘情。",
      "河华屯妖气，伊瀍有战声。",
      "愧无戡难策，多谢出师名。",
      "秉钺知恩重，临戎觉命轻。",
      "股肱瞻列岳，唇齿赖长城。",
      "隐隐摧锋势，光光弄印荣。",
      "鲁连真义士，陆逊岂书生。",
      "直道宁殊智，先鞭忽抗行。",
      "楚云随去马，淮月尚连营。",
      "抚剑堪投分，悲歌益不平。",
      "从来重然诺，况值欲横行。"
    ]
  },
  {
    "volume": 214,
    "sequence": 57,
    "title": "奉酬睢阳路太守见赠之作",
    "author": "高適",
    "content": [
      "盛才膺命代，高价动良时。",
      "帝简登藩翰，人和发咏思。",
      "神仙去华省，鹓鹭忆丹墀。",
      "清净能无事，优游即赋诗。",
      "江山纷想像，云物共萎蕤。",
      "逸气刘公幹，玄言向子期。",
      "多惭汲引速，翻愧激昂迟。",
      "相马知何限，登龙反自疑。",
      "风尘吏道迫，行迈旅心悲。",
      "拙疾徒为尔，穷愁欲问谁。",
      "秋庭一片叶，朝镜数茎丝。",
      "州县甘无取，丘园悔莫追。",
      "琼瑶生箧笥，光景借茅茨。",
      "他日青霄里，犹应访所知。"
    ]
  },
  {
    "volume": 214,
    "sequence": 58,
    "title": "奉酬睢阳李太守",
    "author": "高適",
    "content": [
      "公族称王佐，朝经允帝求。",
      "本枝疆我李，盘石冠诸刘。",
      "礼乐光辉盛，山河气象幽。",
      "系高周柱史，名重晋阳秋。",
      "华省膺推择，青云宠宴游。",
      "握兰多具美，前席有嘉谋。",
      "赋得黄金赐，言皆白璧酬。",
      "著鞭驱驷马，操刃解全牛。",
      "出镇兼方伯，承家复列侯。",
      "朝瞻孔北海，时用杜荆州。",
      "广固才登陟，毗陵忽阻修。",
      "三台冀入梦，四岳尚分忧。",
      "郡邑连京口，山川望石头。",
      "海门当建节，江路引鸣驺。",
      "俗见中兴理，人逢至道休。",
      "先移白额横，更息赭衣偷。",
      "梁国歌来晚，徐方怨不留。",
      "岂伊齐政术，将以变浇浮。",
      "讼简知能吏，刑宽察要囚。",
      "坐堂风偃草，行县雨随輈。",
      "地是蒙庄宅，城遗阏伯丘。",
      "孝王馀井径，微子故田畴。",
      "冬至招摇转，天寒螮蝀收。",
      "猿岩飞雨雪，兔苑落梧楸。",
      "列戟霜侵户，褰帏月在钩。",
      "好贤常解榻，乘兴每登楼。",
      "逸足横千里，高谈注九流。",
      "诗题青玉案，衣赠黑貂裘。",
      "穷巷轩车静，闲斋耳目愁。",
      "未能方管乐，翻欲慕巢由。",
      "讲德良难敌，观风岂易俦。",
      "寸心仍有适，江海一扁舟。"
    ]
  },
  {
    "volume": 214,
    "sequence": 59,
    "title": "送柴司户充刘卿判官之岭外",
    "author": "高適",
    "content": [
      "岭外资雄镇，朝端宠节旄。",
      "月卿临幕府，星使出词曹。",
      "海对羊城阔，山连象郡高。",
      "风霜驱瘴疠，忠信涉波涛。",
      "别恨随流水，交情脱宝刀。",
      "有才无不适，行矣莫徒劳。"
    ]
  },
  {
    "volume": 214,
    "sequence": 60,
    "title": "送蔡少府赴登州推事",
    "author": "高適",
    "content": [
      "胶东连即墨，莱水入沧溟。",
      "国小常多事，人讹屡抵刑。",
      "公才征郡邑，诏使出郊坰。",
      "标格谁当犯，风谣信可听。",
      "峥嵘大岘口，逦迤汶阳亭。",
      "地迥云偏白，天秋山更青。",
      "祖筵方卜昼，王事急侵星。",
      "劝尔将为德，斯言盖有听。"
    ]
  },
  {
    "volume": 214,
    "sequence": 61,
    "title": "秦中送李九赴越",
    "author": "高適",
    "content": [
      "携手望千里，于今将十年。",
      "如何每离别，心事复迍邅。",
      "适越虽有以，出关终耿然。",
      "愁霖不可向，长路或难前。",
      "吴会独行客，山阴秋夜船。",
      "谢家征故事，禹穴访遗编。",
      "镜水君所忆，莼羹余旧便。",
      "归来莫忘此，兼示济江篇。"
    ]
  },
  {
    "volume": 214,
    "sequence": 62,
    "title": "饯宋八充彭中丞判官之岭南",
    "author": "高適",
    "content": [
      "睹君济时略，使我气填膺。",
      "长策竟不用，高才徒见称。",
      "一朝知己达，累日诏书征。",
      "羽翮忽然就，风飙谁敢凌。",
      "举鞭趋岭峤，屈指冒炎蒸。",
      "北雁送驰驿，南人思饮冰。",
      "彼邦本倔强，习俗多骄矜。",
      "翠羽干平法，黄金挠直绳。",
      "若将除害马，慎勿信苍蝇。",
      "魑魅宁无患，忠贞适有凭。",
      "猿啼山不断，鸢跕路难登。",
      "海岸出交趾，江城连始兴。",
      "绣衣当节制，幕府盛威棱。",
      "勿惮九嶷险，须令百越澄。",
      "立谈多感激，行李即严凝。",
      "离别胡为者，云霄迟尔升。"
    ]
  },
  {
    "volume": 214,
    "sequence": 63,
    "title": "陪窦侍御泛灵云池",
    "author": "高適",
    "content": [
      "白露时先降，清川思不穷。",
      "江湖仍塞上，舟楫在军中。",
      "舞换临津树，歌饶向迥风。",
      "夕阳连积水，边色满秋空。",
      "乘兴宜投辖，邀欢莫避骢。",
      "谁怜持弱羽，犹欲伴鹓鸿。"
    ]
  },
  {
    "volume": 214,
    "sequence": 64,
    "title": "陪窦侍御灵云南亭宴，诗得雷字",
    "author": "高適",
    "content": [
      "人幽宜眺听，目极喜亭台。",
      "风景知愁在，关山忆梦回。",
      "只言殊语默，何意忝游陪。",
      "连唱波澜动，冥搜物象开。",
      "新秋归远树，残雨拥轻雷。",
      "檐外长天尽，尊前独鸟来。",
      "常吟塞下曲，多谢幕中才。",
      "河汉徒相望，嘉期安在哉。"
    ]
  },
  {
    "volume": 214,
    "sequence": 65,
    "title": "同熊少府题卢主簿茅斋（庐兼有人伦）",
    "author": "高適",
    "content": [
      "虚院野情在，茅斋秋兴存。",
      "孝廉趋下位，才子出高门。",
      "乃继幽人静，能令学者尊。",
      "江山归谢客，神鬼下刘根。",
      "阶树时攀折，窗书任讨论。",
      "自堪成独往，何必武陵源。"
    ]
  },
  {
    "volume": 214,
    "sequence": 66,
    "title": "同朱五题卢使君义井",
    "author": "高適",
    "content": [
      "高义唯良牧，深仁自下车。",
      "宁知凿井处，还是饮冰馀。",
      "地即泉源久，人当汲引初。",
      "体清能鉴物，色洞每含虚。",
      "上善滋来往，中和浃里闾。",
      "济时应未竭，怀惠复何如。"
    ]
  },
  {
    "volume": 214,
    "sequence": 67,
    "title": "同郭十题杨主簿新厅",
    "author": "高適",
    "content": [
      "华馆曙沈沈，惟良正在今。",
      "用材兼柱石，闻物象高深。",
      "更得芝兰地，兼营枳棘林。",
      "向风扃戟户，当署近棠阴。",
      "勿改安卑节，聊闲理剧心。",
      "多君有知己，一和郢中吟。"
    ]
  },
  {
    "volume": 214,
    "sequence": 68,
    "title": "秋日作",
    "author": "高適",
    "content": [
      "端居值秋节，此日更愁辛。",
      "寂寞无一事，蒿莱通四邻。",
      "闭门生白发，回首忆青春。",
      "岁月不相待，交游随众人。",
      "云霄何处托，愚直有谁亲。",
      "举酒聊自劝，穷通信尔身。"
    ]
  },
  {
    "volume": 214,
    "sequence": 69,
    "title": "辟阳城",
    "author": "高適",
    "content": [
      "荒城在高岸，凌眺俯清淇。",
      "传道汉天子，而封审食其。",
      "奸淫且不戮，茅土孰云宜。",
      "何得英雄主，返令儿女欺。",
      "母仪良已失，臣节岂如斯。",
      "太息一朝事，乃令人所嗤。"
    ]
  },
  {
    "volume": 214,
    "sequence": 70,
    "title": "赴彭州山行之作",
    "author": "高適",
    "content": [
      "峭壁连崆峒，攒峰叠翠微。",
      "鸟声堪驻马，林色可忘机。",
      "怪石时侵径，轻萝乍拂衣。",
      "路长愁作客，年老更思归。",
      "且悦岩峦胜，宁嗟意绪违。",
      "山行应未尽，谁与玩芳菲。"
    ]
  },
  {
    "volume": 214,
    "sequence": 71,
    "title": "咏史",
    "author": "高適",
    "content": [
      "尚有绨袍赠，应怜范叔寒。",
      "不知天下士，犹作布衣看。"
    ]
  },
  {
    "volume": 214,
    "sequence": 72,
    "title": "送兵到蓟北",
    "author": "高適",
    "content": [
      "积雪与天迥，屯军连塞愁。",
      "谁知此行迈，不为觅封侯。"
    ]
  },
  {
    "volume": 214,
    "sequence": 73,
    "title": "同群公题张处士菜园",
    "author": "高適",
    "content": [
      "耕地桑柘间，地肥菜常熟。",
      "为问葵藿资，何如庙堂肉。"
    ]
  },
  {
    "volume": 214,
    "sequence": 74,
    "title": "逢谢偃",
    "author": "高適",
    "content": [
      "红颜怆为别，白发始相逢。",
      "唯馀昔时泪，无复旧时容。"
    ]
  },
  {
    "volume": 214,
    "sequence": 75,
    "title": "田家春望",
    "author": "高適",
    "content": [
      "出门何所见，春色满平芜。",
      "可叹无知己，高阳一酒徒。"
    ]
  },
  {
    "volume": 214,
    "sequence": 76,
    "title": "闲居",
    "author": "高適",
    "content": [
      "柳色惊心事，春风厌索居。",
      "方知一杯酒，犹胜百家书。"
    ]
  },
  {
    "volume": 214,
    "sequence": 77,
    "title": "封丘作",
    "author": "高適",
    "content": [
      "州县才难适，云山道欲穷。",
      "揣摩惭黠吏，栖隐谢愚公。"
    ]
  },
  {
    "volume": 214,
    "sequence": 78,
    "title": "九曲词三首",
    "author": "高適",
    "content": [
      "许国从来彻庙堂，连年不为在疆场。",
      "将军天上封侯印，御史台上异姓王。",
      "万骑争歌杨柳春，千场对舞绣骐驎。",
      "到处尽逢欢洽事，相看总是太平人。",
      "铁骑横行铁岭头，西看逻逤取封侯。",
      "青海只今将饮马，黄河不用更防秋。"
    ]
  },
  {
    "volume": 214,
    "sequence": 79,
    "title": "营州歌",
    "author": "高適",
    "content": [
      "营州少年厌原野，狐裘蒙茸猎城下。",
      "虏酒千钟不醉人，胡儿十岁能骑马。"
    ]
  },
  {
    "volume": 214,
    "sequence": 80,
    "title": "玉真公主歌",
    "author": "高適",
    "content": [
      "常言龙德本天仙，谁谓仙人每学仙。",
      "更道玄元指李日，多于王母种桃年。",
      "仙宫仙府有真仙，天宝天仙秘莫传。",
      "为问轩皇三百岁，何如大道一千年。"
    ]
  },
  {
    "volume": 214,
    "sequence": 81,
    "title": "和王七玉门关听吹笛（一作塞上闻笛）",
    "author": "高適",
    "content": [
      "胡人吹笛戍楼间，楼上萧条海月闲。",
      "借问落梅凡几曲，从风一夜满关山。"
    ]
  },
  {
    "volume": 214,
    "sequence": 82,
    "title": "别董大二首",
    "author": "高適",
    "content": [
      "十里黄云白日曛，北风吹雁雪纷纷。",
      "莫愁前路无知己，天下谁人不识君。",
      "六翮飘飖私自怜，一离京洛十馀年。",
      "丈夫贫践应未足，今日相逢无酒钱。"
    ]
  },
  {
    "volume": 214,
    "sequence": 83,
    "title": "送桂阳孝廉",
    "author": "高適",
    "content": [
      "桂阳年少西入秦，数经甲科犹白身。",
      "即今江海一归客，他日云霄万里人。"
    ]
  },
  {
    "volume": 214,
    "sequence": 84,
    "title": "送李少府，时在客舍作",
    "author": "高適",
    "content": [
      "相逢旅馆意多违，暮雪初晴候雁飞。",
      "主人酒尽君未醉，薄暮途遥归不归。"
    ]
  },
  {
    "volume": 214,
    "sequence": 85,
    "title": "听张立本女吟",
    "author": "高適",
    "content": [
      "危冠广袖楚宫妆，独步闲庭逐夜凉。",
      "自把玉钗敲砌竹，清歌一曲月如霜。"
    ]
  },
  {
    "volume": 214,
    "sequence": 86,
    "title": "初至封丘作",
    "author": "高適",
    "content": [
      "可怜薄暮宦游子，独卧虚斋思无已。",
      "去家百里不得归，到官数日秋风起。"
    ]
  },
  {
    "volume": 214,
    "sequence": 87,
    "title": "除夜作",
    "author": "高適",
    "content": [
      "旅馆寒灯独不眠，客心何事转凄然。",
      "故乡今夜思千里，愁鬓明朝又一年。"
    ]
  }
]