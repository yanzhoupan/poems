[
  {
    "volume": 380,
    "sequence": 1,
    "title": "宇文秀才斋中海柳咏",
    "author": "孟郊",
    "content": [
      "玉缕青葳蕤，结为芳树姿。",
      "忽惊明月钩，钩出珊瑚枝。",
      "灼灼不死花，蒙蒙长生丝。",
      "饮柏泛仙味，咏兰拟古词。",
      "霜风清飕飕，与君长相思。"
    ]
  },
  {
    "volume": 380,
    "sequence": 2,
    "title": "摇柳（一作采柳）",
    "author": "孟郊",
    "content": [
      "弱弱本易惊，看看势难定。",
      "因风似醉舞，尽日不能正。",
      "时邀咏花女，笑辍春妆镜。"
    ]
  },
  {
    "volume": 380,
    "sequence": 3,
    "title": "晓鹤",
    "author": "孟郊",
    "content": [
      "晓鹤弹古舌，婆罗门叫音。",
      "应吹天上律，不使尘中寻。",
      "虚空梦皆断，歆唏安能禁。",
      "如开孤月口，似说明星心。",
      "既非人间韵，枉作人间禽。",
      "不如相将去，碧落窠巢深。"
    ]
  },
  {
    "volume": 380,
    "sequence": 4,
    "title": "和蔷薇花歌",
    "author": "孟郊",
    "content": [
      "仙机札札织凤凰，花开七十有二行。",
      "天霞落地攒红光，风枝袅袅时一飏，飞散葩馥绕空王。",
      "忽惊锦浪洗新色，又似宫娃逞妆饰。",
      "终当一使移花根，还比蒲桃天上植。"
    ]
  },
  {
    "volume": 380,
    "sequence": 5,
    "title": "邀人赏蔷薇",
    "author": "孟郊",
    "content": [
      "蜀色庶可比，楚丛亦应无。",
      "醉红不自力，狂艳如索扶。",
      "丽蕊惜未扫，宛枝长更纡。",
      "何人是花侯，诗老强相呼。"
    ]
  },
  {
    "volume": 380,
    "sequence": 6,
    "title": "和宣州钱判官使院厅前石楠树",
    "author": "孟郊",
    "content": [
      "大朴既一剖，众材争万殊。",
      "懿兹南海华，来与北壤俱。",
      "生长如自惜，雪霜无凋渝。",
      "笼笼抱灵秀，簇簇抽芳肤。",
      "寒日吐丹艳，赪子流细珠。",
      "鸳鸯花数重，翡翠叶四铺。",
      "雨洗新妆色，一枝如一姝。",
      "耸异敷庭际，倾妍来坐隅。",
      "散彩饰机案，馀辉盈盘盂。",
      "高意因造化，常情逐荣枯。",
      "主公方寸中，陶植在须臾。",
      "养此奉君子，赏觌日为娱。",
      "始觉石楠咏，价倾赋两都。",
      "棠颂庶可比，桂词难以逾。",
      "因谢丘墟木，空采落泥涂。",
      "时来开佳姿，道去卧枯株。",
      "争芳无由缘，受气如郁纡。",
      "抽肝在郢匠，叹息何踟蹰。"
    ]
  },
  {
    "volume": 380,
    "sequence": 7,
    "title": "酬郑毗踯躅咏",
    "author": "孟郊",
    "content": [
      "不似人手致，岂关地势偏。",
      "孤光袅馀翠，独影舞多妍。",
      "迸火烧闲地，红星堕青天。",
      "忽惊物表物，嘉客为留连。"
    ]
  },
  {
    "volume": 380,
    "sequence": 8,
    "title": "品松",
    "author": "孟郊",
    "content": [
      "追悲谢灵运，不得殊常封。",
      "纵然孔与颜，亦莫及此松。",
      "此松天格高，耸异千万重。",
      "抓拏巨灵手，擘裂少室峰。",
      "擘裂风雨狞，抓拏指爪傭。",
      "道入难抱心，学生易堕踪。",
      "时时数点仙，袅袅一线龙。",
      "霏微岚浪际，游戏颢兴浓。",
      "品松徒高高，雌鸣讵嗈嗈。",
      "赏异尚可贵，赏潜谁能容。",
      "名华非典实，翦弃徒纤茸。",
      "刻削大雅文，所以不敢慵。"
    ]
  },
  {
    "volume": 380,
    "sequence": 9,
    "title": "答李员外小榼味",
    "author": "孟郊",
    "content": [
      "一拳芙蓉水，倾玉何泠泠。",
      "仙情夙已高，诗味今更馨。",
      "试啜月入骨，再衔愁尽醒。",
      "荷君道古诚，使我善飞翎。"
    ]
  },
  {
    "volume": 380,
    "sequence": 10,
    "title": "井上枸杞架",
    "author": "孟郊",
    "content": [
      "深锁银泉甃，高叶架云空。",
      "不与凡木并，自将仙盖同。",
      "影疏千点月，声细万条风。",
      "迸子邻沟外，飘香客位中。",
      "花杯承此饮，椿岁小无穷。"
    ]
  },
  {
    "volume": 380,
    "sequence": 11,
    "title": "蜘蛛讽",
    "author": "孟郊",
    "content": [
      "万类皆有性，各各禀天和。",
      "蚕身与汝身，汝身何太讹。",
      "蚕身不为己，汝身不为佗。",
      "蚕丝为衣裳，汝丝为网罗。",
      "济物几无功，害物日已多。",
      "百虫虽切恨，其将奈尔何。"
    ]
  },
  {
    "volume": 380,
    "sequence": 12,
    "title": "蚊",
    "author": "孟郊",
    "content": [
      "五月中夜息，饥蚊尚营营。",
      "但将膏血求，岂觉性命轻。",
      "顾己宁自愧，饮人以偷生。",
      "愿为天下幮，一使夜景清。"
    ]
  },
  {
    "volume": 380,
    "sequence": 13,
    "title": "烛蛾",
    "author": "孟郊",
    "content": [
      "灯前双舞蛾，厌生何太切。",
      "想尔飞来心，恶明不恶灭。",
      "天若百尺高，应去掩明月。"
    ]
  },
  {
    "volume": 380,
    "sequence": 14,
    "title": "和钱侍郎甘露",
    "author": "孟郊",
    "content": [
      "玄天何以言，瑞露青松繁。",
      "忽见垂书迹，还惊涌澧源。",
      "春枝晨袅袅，香味晓翻翻。",
      "子礼忽来献，臣心固易敦。",
      "清风惜不动，薄雾肯蒙昏。",
      "嘉昼色更晶，仁慈久乃存。",
      "一方难独占，天下恐争论。",
      "侧听飞中使，重荣华德门。",
      "从公乐万寿，余庆及儿孙。"
    ]
  },
  {
    "volume": 380,
    "sequence": 15,
    "title": "和令狐侍郎、郭郎中题项羽庙",
    "author": "孟郊",
    "content": [
      "碧草凌古庙，清尘锁秋窗。",
      "当时独宰割，猛志谁能降。",
      "鼓气雷作敌，剑光电为双。",
      "新悲徒自起，旧恨空浮江。"
    ]
  },
  {
    "volume": 380,
    "sequence": 16,
    "title": "读张碧集",
    "author": "孟郊",
    "content": [
      "天宝太白殁，六义已消歇。",
      "大哉国风本，丧而王泽竭。",
      "先生今复生，斯文信难缺。",
      "下笔证兴亡，陈词备风骨。",
      "高秋数奏琴，澄潭一轮月。",
      "谁作采诗官，忍之不挥发。"
    ]
  },
  {
    "volume": 380,
    "sequence": 17,
    "title": "听琴",
    "author": "孟郊",
    "content": [
      "飒飒微雨收，翻翻橡叶鸣。",
      "月沉乱峰西，寥落三四星。",
      "前溪忽调琴，隔林寒琤琤。",
      "闻弹正弄声，不敢枕上听。",
      "回烛整头簪，漱泉立中庭。",
      "定步屐齿深，貌禅目冥冥。",
      "微风吹衣襟，亦认宫徵声。",
      "学道三十年，未免忧死生。",
      "闻弹一夜中，会尽天地情。"
    ]
  },
  {
    "volume": 380,
    "sequence": 18,
    "title": "闻夜啼赠刘正元",
    "author": "孟郊",
    "content": [
      "寄泣须寄黄河泉，此中怨声流彻天。",
      "愁人独有夜灯见，一纸乡书泪滴穿。"
    ]
  },
  {
    "volume": 380,
    "sequence": 19,
    "title": "喜雨",
    "author": "孟郊",
    "content": [
      "朝见一片云，暮成千里雨。",
      "凄清湿高枝，散漫沾荒土。"
    ]
  },
  {
    "volume": 380,
    "sequence": 20,
    "title": "终南山下作",
    "author": "孟郊",
    "content": [
      "见此原野秀，始知造化偏。",
      "山村不假阴，流水自雨田。",
      "家家梯碧峰，门门锁青烟。",
      "因思蜕骨人，化作飞桂仙。"
    ]
  },
  {
    "volume": 380,
    "sequence": 21,
    "title": "观种树",
    "author": "孟郊",
    "content": [
      "种树皆待春，春至难久留。",
      "君看朝夕花，谁免离别愁。",
      "心意已零落，种之仍未休。",
      "胡为好奇者，无事自买忧。"
    ]
  },
  {
    "volume": 380,
    "sequence": 22,
    "title": "春雨后",
    "author": "孟郊",
    "content": [
      "昨夜一霎雨，天意苏群物。",
      "何物最先知，虚庭草争出。"
    ]
  },
  {
    "volume": 380,
    "sequence": 23,
    "title": "答友人赠炭",
    "author": "孟郊",
    "content": [
      "青山白屋有仁人，赠炭价重双乌银。",
      "驱却坐上千重寒，烧出炉中一片春。",
      "吹霞弄日光不定，暖得曲身成直身。"
    ]
  },
  {
    "volume": 380,
    "sequence": 24,
    "title": "烂柯石",
    "author": "孟郊",
    "content": [
      "仙界一日内，人间千载穷。",
      "双棋未遍局，万物皆为空。",
      "樵客返归路，斧柯烂从风。",
      "唯馀石桥在，犹自凌丹虹。"
    ]
  },
  {
    "volume": 380,
    "sequence": 25,
    "title": "寻言上人",
    "author": "孟郊",
    "content": [
      "万里莓苔地，不见驱驰踪。",
      "唯开文字窗，时写日月容。",
      "竹韵漫萧屑，草花徒蒙茸。",
      "披霜入众木，独自识青松。"
    ]
  },
  {
    "volume": 380,
    "sequence": 26,
    "title": "喷玉布",
    "author": "孟郊",
    "content": [
      "去尘咫尺步，山笑康乐岩。",
      "天开紫石屏，泉缕明月帘。",
      "仙凝刻削迹，灵绽云霞纤。",
      "悦闻若有待，瞥见终无厌。",
      "俗玩讵能近，道嬉方可淹。",
      "踏着不死机，欲归多浮嫌。",
      "古醉今忽醒，今求古仍潜。",
      "古今相共失，语默两难恬。",
      "赠君喷玉布，一濯高崭崭。"
    ]
  },
  {
    "volume": 380,
    "sequence": 27,
    "title": "姑蔑城",
    "author": "孟郊",
    "content": [
      "劲越既成土，强吴亦为墟。",
      "皇风一已被，兹邑信平居。",
      "抚俗观旧迹，行春布新书。",
      "兴亡意何在，绵叹空踌蹰。"
    ]
  },
  {
    "volume": 380,
    "sequence": 28,
    "title": "峥嵘岭",
    "author": "孟郊",
    "content": [
      "疏凿顺高下，结构横烟霞。",
      "坐啸郡斋肃，玩奇石路斜。",
      "古树浮绿气，高门结朱华。",
      "始见峥嵘状，仰止逾可嘉。"
    ]
  },
  {
    "volume": 380,
    "sequence": 29,
    "title": "寻裴处士",
    "author": "孟郊",
    "content": [
      "涉水更登陆，所向皆清真。",
      "寒草不藏径，灵峰知有人。",
      "悠哉炼金客，独与烟霞亲。",
      "曾是欲轻举，谁言空隐沦。",
      "远心寄白月，华发回青春。",
      "对此钦胜事，胡为劳我身。"
    ]
  },
  {
    "volume": 380,
    "sequence": 30,
    "title": "子庆诗",
    "author": "孟郊",
    "content": [
      "王家事已奇，孟氏庆无涯。",
      "献子还生子，羲之又有之。",
      "凤兮且莫叹，鲤也会闻诗。",
      "小小豫章甲，纤纤玉树姿。",
      "人来唯仰乳，母抱未知慈。",
      "我欲拣其养，放麛者是谁。"
    ]
  },
  {
    "volume": 380,
    "sequence": 31,
    "title": "憩淮上观公法堂",
    "author": "孟郊",
    "content": [
      "动觉日月短，静知时岁长。",
      "自悲道路人，暂宿空闲堂。",
      "孤烛让清昼，纱巾敛辉光。",
      "高僧积素行，事外无刚强。",
      "我有岩下桂，愿为炉中香。",
      "不惜青翠姿，为君扬芬芳。",
      "淮水色不污，汴流徒浑黄。",
      "且将琉璃意，净缀芙蓉章。",
      "明日还独行，羁愁来旧肠。"
    ]
  },
  {
    "volume": 380,
    "sequence": 32,
    "title": "江邑春霖奉赠陈侍御",
    "author": "孟郊",
    "content": [
      "江上花木冻，雨中零落春。",
      "应由放忠直，在此成漂沦。",
      "嘉艳皆损污，好音难殷勤。",
      "天涯多远恨，雪涕盈芳辰。",
      "坐哭青草上，卧吟幽水滨。",
      "兴言念风俗，得意唯波鳞。",
      "枕席病流湿，檐楹若飞津。",
      "始知吴楚水，不及京洛尘。",
      "风浦荡归棹，泥陂陷征轮。",
      "两途日无遂，相赠唯沾巾。"
    ]
  },
  {
    "volume": 380,
    "sequence": 33,
    "title": "溧阳秋霁",
    "author": "孟郊",
    "content": [
      "晚雨晓犹在，萧寥激前阶。",
      "星星满衰鬓，耿耿入秋怀。",
      "旧识半零落，前心骤相乖。",
      "饱泉亦恐醉，惕宦肃如斋。",
      "上客处华池，下寮宅枯崖。",
      "叩高占生物，龃龉回难谐。"
    ]
  },
  {
    "volume": 380,
    "sequence": 34,
    "title": "列仙文·方诸青童君",
    "author": "孟郊",
    "content": [
      "大霞霏晨晖，元气无常形。",
      "玄辔飞霄外，八景乘高清。",
      "手把玉皇袂，携我晨中生。",
      "玄庭自嘉会，金书拆华名。",
      "贤女密所妍，相期洛水輧。"
    ]
  },
  {
    "volume": 380,
    "sequence": 35,
    "title": "列仙文·清虚真人",
    "author": "孟郊",
    "content": [
      "欻驾空清虚，徘徊西华馆。",
      "琼轮暨晨抄，虎骑逐烟散。",
      "惠风振丹旌，明烛朗八焕。",
      "解襟墉房内，神铃鸣璀璨。",
      "栖景若林柯，九弦空中弹。",
      "遗我积世忧，释此千载叹。",
      "怡眄无极已，终夜复待旦。"
    ]
  },
  {
    "volume": 380,
    "sequence": 36,
    "title": "列仙文·金母飞空歌",
    "author": "孟郊",
    "content": [
      "驾我八景舆，欻然入玉清。",
      "龙群拂霄上，虎旗摄朱兵。",
      "逍遥三弦际，万流无暂停。",
      "哀此去留会，劫尽天地倾。",
      "当寻无中景，不死亦不生。",
      "体彼自然道，寂观合大冥。",
      "南岳挺直干，玉英曜颖精。",
      "有任靡期事，无心自虚灵。",
      "嘉会绛河内，相与乐朱英。"
    ]
  },
  {
    "volume": 380,
    "sequence": 37,
    "title": "列仙文·安度明",
    "author": "孟郊",
    "content": [
      "丹霞焕上清，八风鼓太和。",
      "回我神霄辇，遂造岭玉阿。",
      "咄嗟天地外，九围皆我家。",
      "上采白日精，下饮黄月华。",
      "灵观空无中，鹏路无间邪。",
      "顾见魏贤安，浊气伤汝和。",
      "勤研玄中思，道成更相过。"
    ]
  },
  {
    "volume": 380,
    "sequence": 38,
    "title": "夏日谒智远禅师",
    "author": "孟郊",
    "content": [
      "吾师当几祖，说法云无空。",
      "禅心三界外，宴坐天地中。",
      "院静鬼神去，身与草木同。",
      "因知护王国，满钵盛毒龙。",
      "抖擞尘埃衣，谒师见真宗。",
      "何必千万劫，瞬息去樊笼。",
      "盛夏火为日，一堂十月风。",
      "不得为弟子，名姓挂儒宫。"
    ]
  },
  {
    "volume": 380,
    "sequence": 39,
    "title": "访嵩阳道士不遇",
    "author": "孟郊",
    "content": [
      "先生五兵游，文焰藏金鼎。",
      "日下鹤过时，人间空落影。",
      "常言一粒药，不堕生死境。",
      "何当列御寇，去问仙人请。"
    ]
  },
  {
    "volume": 380,
    "sequence": 40,
    "title": "听蓝溪僧为元居士说维摩经",
    "author": "孟郊",
    "content": [
      "古树少枝叶，真僧亦相依。",
      "山木自曲直，道人无是非。",
      "手持维摩偈，心向居士归。",
      "空景忽开霁，雪花犹在衣。",
      "洗然水溪昼，寒物生光辉。"
    ]
  },
  {
    "volume": 380,
    "sequence": 41,
    "title": "借车",
    "author": "孟郊",
    "content": [
      "借车载家具，家具少于车。",
      "借者莫弹指，贫穷何足嗟。",
      "百年徒役走，万事尽随花。"
    ]
  },
  {
    "volume": 380,
    "sequence": 42,
    "title": "喜符郎诗有天纵",
    "author": "孟郊",
    "content": [
      "念符不由级，屹得文章阶。",
      "白玉抽一毫，绿珉已难排。",
      "偷笔作文章，乞墨潜磨揩。",
      "海鲸始生尾，试摆蓬壶涡。",
      "幸当禁止之，勿使恣狂怀。",
      "自悲无子嗟，喜妒双喈喈。"
    ]
  },
  {
    "volume": 380,
    "sequence": 43,
    "title": "凭周况先辈于朝贤乞茶",
    "author": "孟郊",
    "content": [
      "道意勿乏味，心绪病无悰。",
      "蒙茗玉花尽，越瓯荷叶空。",
      "锦水有鲜色，蜀山饶芳丛。",
      "云根才翦绿，印缝已霏红。",
      "曾向贵人得，最将诗叟同。",
      "幸为乞寄来，救此病劣躬。"
    ]
  },
  {
    "volume": 380,
    "sequence": 44,
    "title": "上昭成阁不得，于从侄僧悟空院叹嗟",
    "author": "孟郊",
    "content": [
      "欲上千级阁，问天三四言。",
      "未尺数十登，心目风浪翻。",
      "手手把惊魄，脚脚踏坠魂。",
      "却流至旧手，傍掣犹欲奔。",
      "老病但自悲，古蠹木万痕。",
      "老力安可夸，秋海萍一根。",
      "孤叟何所归，昼眼如黄昏。",
      "常恐失好步，入彼市井门。",
      "结僧为亲情，策竹为子孙。",
      "此诚徒切切，此意空存存。",
      "一寸地上语，高天何由闻。"
    ]
  },
  {
    "volume": 380,
    "sequence": 45,
    "title": "魏博田兴尚书听嫂命不立非夫人诗",
    "author": "孟郊",
    "content": [
      "君子耽古礼，如馋鱼吞钩。",
      "昨闻敬嫂言，掣心东北流。",
      "魏博田尚书，与礼相绸缪。",
      "善词闻天下，一日一再周。"
    ]
  },
  {
    "volume": 380,
    "sequence": 46,
    "title": "读经",
    "author": "孟郊",
    "content": [
      "垂老抱佛脚，教妻读黄经。",
      "经黄名小品，一纸千明星。",
      "曾读大般若，细感肸蚃听。",
      "当时把斋中，方寸抱万灵。",
      "忽复入长安，蹴踏日月宁。",
      "老方却归来，收拾可丁丁。",
      "拂拭尘几案，开函就孤亭。",
      "儒书难借索，僧签饶芳馨。",
      "驿驿不开手，铿铿闻异铃。",
      "得善如焚香，去恶如脱腥。",
      "安得颜子耳，曾未如此听。",
      "听之何有言，德教贵有形。",
      "何言中国外，有国如海萍。",
      "海萍国教异，天声各泠泠。",
      "安排未定时，心火竞荧荧。",
      "将如庶几者，声尽形元冥。"
    ]
  },
  {
    "volume": 380,
    "sequence": 47,
    "title": "谢李輈再到",
    "author": "孟郊",
    "content": [
      "等闲拜日晚，夫妻犹相疮。",
      "况是贤人冤，何必哭飞扬。",
      "昨夜梦得剑，为君藏中肠。",
      "会将当风烹，血染布衣裳。",
      "劳君又叩门，词句失寻常。",
      "我不忍出厅，血字湿土墙。",
      "血字耿不灭，我心惧惶惶。",
      "会有铿锵夫，见之目生光。",
      "生光非等闲，君其且安详。"
    ]
  },
  {
    "volume": 380,
    "sequence": 48,
    "title": "忽不贫，喜卢仝书船归洛",
    "author": "孟郊",
    "content": [
      "贫孟忽不贫，请问孟何如。",
      "卢仝归洛船，崔嵬但载书。",
      "江潮清翻翻，淮潮碧徐徐。",
      "夜信为朝信，朝信良卷舒。",
      "江淮君子水，相送仁有余。",
      "我去官色衫，肩经入君庐。",
      "喃喃肩经郎，言语倾琪琚。",
      "琪琚铿好词，鸟鹊跃庭除。",
      "书船平安归，喜报乡里闾。",
      "我愿拾遗柴，巢经于空虚。",
      "下免尘土侵，上为云霞居。",
      "日月更相锁，道义分明储。",
      "不愿空岧峣，但愿实工夫。",
      "实空二理微，分别相起予。",
      "经书荒芜多，为君勉勉锄。",
      "勉勉不敢专，传之方在诸。"
    ]
  }
]