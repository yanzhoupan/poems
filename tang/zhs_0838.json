[
  {
    "volume": 838,
    "sequence": 1,
    "title": "夏日草堂作",
    "author": "齐己",
    "content": [
      "沙泉带草堂，纸帐卷空床。",
      "静是真消息，吟非俗肺肠。",
      "园林坐清影，梅杏嚼红香。",
      "谁住原西寺，钟声送夕阳。"
    ]
  },
  {
    "volume": 838,
    "sequence": 2,
    "title": "寄镜湖方干处士（一作寄方干处士鉴湖旧居）",
    "author": "齐己",
    "content": [
      "贺监旧山川，空来近百年。",
      "闻君与琴鹤，终日在渔船。",
      "岛露深秋石，湖澄半夜天。",
      "云门几回去，题遍好林泉。"
    ]
  },
  {
    "volume": 838,
    "sequence": 3,
    "title": "送人归吴",
    "author": "齐己",
    "content": [
      "比说归耕钓，迢迢向海涯。",
      "春寒游子路，村晚主人家。",
      "□□□□□，□山绿过茶。",
      "重寻旧邻里，菱藕正开花。"
    ]
  },
  {
    "volume": 838,
    "sequence": 4,
    "title": "赠仰上人",
    "author": "齐己",
    "content": [
      "避地依真境，安闲似旧溪。",
      "干戈百里外，泉石乱峰西。",
      "草瑞香难歇，松灵盖尽低。",
      "寻应报休马，瓶锡向南携。"
    ]
  },
  {
    "volume": 838,
    "sequence": 5,
    "title": "夜坐",
    "author": "齐己",
    "content": [
      "百虫声里坐，夜色共冥冥。",
      "远忆诸峰顶，曾栖此性灵。",
      "月华澄有象，诗思在无形。",
      "彻曙都忘寝，虚窗日照经。"
    ]
  },
  {
    "volume": 838,
    "sequence": 6,
    "title": "新栽松",
    "author": "齐己",
    "content": [
      "野僧教种法，苒苒出蓬蒿。",
      "百岁催人老，千年待尔高。",
      "静宜兼竹石，幽合近猿猱。",
      "他日成阴后，秋风吹海涛。"
    ]
  },
  {
    "volume": 838,
    "sequence": 7,
    "title": "期友人",
    "author": "齐己",
    "content": [
      "早晚逐兹来，闲门日为开。",
      "乱蛩鸣白草，残菊藉苍苔。",
      "困卧谁惊起，闲行自欲回。",
      "何时此携手，吾子本多才。"
    ]
  },
  {
    "volume": 838,
    "sequence": 8,
    "title": "和郑谷郎中看棋",
    "author": "齐己",
    "content": [
      "个是仙家事，何人合用心。",
      "几时终一局，万木老千岑。",
      "有路如飞出，无机似陆沈。",
      "樵夫可能解，也此废光阴。"
    ]
  },
  {
    "volume": 838,
    "sequence": 9,
    "title": "寄钱塘罗给事",
    "author": "齐己",
    "content": [
      "愤愤呕谗书，无人诵子虚。",
      "伤心天祐末，搔首懿宗初。",
      "海树青丛短，湖山翠点疏。",
      "秋涛看足否，罗刹石边居。"
    ]
  },
  {
    "volume": 838,
    "sequence": 10,
    "title": "戊辰岁湘中寄郑谷郎中",
    "author": "齐己",
    "content": [
      "白发久慵簪，常闻病亦吟。",
      "瘦应成鹤骨，闲想似禅心。",
      "上国杨花乱，沧洲荻笋深。",
      "不堪思翠巘，西望独沾襟。"
    ]
  },
  {
    "volume": 838,
    "sequence": 11,
    "title": "寓言",
    "author": "齐己",
    "content": [
      "造化安能保，山川凿欲翻。",
      "精华销地底，珠玉聚侯门。",
      "始作骄奢本，终为祸乱根。",
      "亡家与亡国，云此更何言。"
    ]
  },
  {
    "volume": 838,
    "sequence": 12,
    "title": "寄王振拾遗（戊辰岁）",
    "author": "齐己",
    "content": [
      "折槛意何如，平安信不虚。",
      "近来焚谏草，深去觅山居。",
      "□□□□□，□□□□余。",
      "分明知在处，难寄乱离书。"
    ]
  },
  {
    "volume": 838,
    "sequence": 13,
    "title": "经贾岛旧居",
    "author": "齐己",
    "content": [
      "先生居处所，野烧几为灰。",
      "若有吟魂在，应随夜魄回。",
      "地宁销志气，天忍罪清才。",
      "古木霜风晚，江禽共宿来。"
    ]
  },
  {
    "volume": 838,
    "sequence": 14,
    "title": "送人游塞",
    "author": "齐己",
    "content": [
      "槐柳野桥边，行尘暗马前。",
      "秋风来汉地，客路入胡天。",
      "雁聚河流浊，羊群碛草膻。",
      "那堪陇头宿，乡梦逐潺湲。"
    ]
  },
  {
    "volume": 838,
    "sequence": 15,
    "title": "桃花",
    "author": "齐己",
    "content": [
      "千株含露态，何处照人红。",
      "风暖仙源里，春和水国中。",
      "流莺应见落，舞蝶未知空。",
      "拟欲求图画，枝枝带竹丛。"
    ]
  },
  {
    "volume": 838,
    "sequence": 16,
    "title": "闻雁",
    "author": "齐己",
    "content": [
      "何处人惊起，飞来过草堂。",
      "丹心劳避弋，万里念随阳。",
      "影断风天月，声孤荻岸霜。",
      "明年趁春去，江上别鸳鸯。"
    ]
  },
  {
    "volume": 838,
    "sequence": 17,
    "title": "送人游南",
    "author": "齐己",
    "content": [
      "南国多山水，君游兴可知。",
      "船中江上景，晚泊早行时。",
      "子美遗魂地，藏真旧墨池。",
      "经过几销日，荒草里寻碑。"
    ]
  },
  {
    "volume": 838,
    "sequence": 18,
    "title": "送益公归旧居",
    "author": "齐己",
    "content": [
      "旧隐终牵梦，春残结束归。",
      "溪山无伴过，风雨有花飞。",
      "片石留题字，孤潭照浣衣。",
      "邻僧喜相接，扫径与开扉。"
    ]
  },
  {
    "volume": 838,
    "sequence": 19,
    "title": "不睡",
    "author": "齐己",
    "content": [
      "永夜不欲睡，虚堂闭复开。",
      "却离灯影去，待得月光来。",
      "落叶逢巢住，飞萤值我回。",
      "天明拂经案，一炷白檀灰。"
    ]
  },
  {
    "volume": 838,
    "sequence": 20,
    "title": "新秋雨后",
    "author": "齐己",
    "content": [
      "夜雨洗河汉，诗怀觉有灵。",
      "篱声新蟋蟀，草影老蜻蜓。",
      "静引闲机发，凉吹远思醒。",
      "逍遥向谁说，时注漆园经。"
    ]
  },
  {
    "volume": 838,
    "sequence": 21,
    "title": "送刘蜕秀才赴举",
    "author": "齐己",
    "content": [
      "百发百中□，□□□□年。",
      "丹枝如计分，一箭的无偏。",
      "文物兵销国，关河雪霁天。",
      "都人看春榜，韩字在谁前。"
    ]
  },
  {
    "volume": 838,
    "sequence": 22,
    "title": "留题仰山大师塔院",
    "author": "齐己",
    "content": [
      "岚光叠杳冥，晓翠湿窗明。",
      "欲起游方去，重来绕塔行。",
      "乱云开鸟道，群木发秋声。",
      "曾约诸徒弟，香灯尽此生。"
    ]
  },
  {
    "volume": 838,
    "sequence": 23,
    "title": "乱中闻郑谷、吴延保下世",
    "author": "齐己",
    "content": [
      "小谏才埋玉，星郎亦逝川。",
      "国由多聚盗，天似不容贤。",
      "兵火焚诗草，江流涨墓田。",
      "长安已涂炭，追想更凄然。"
    ]
  },
  {
    "volume": 838,
    "sequence": 24,
    "title": "送东林寺睦公往吴国",
    "author": "齐己",
    "content": [
      "八月江行好，风帆日夜飘。",
      "烟霞经北固，禾黍过南朝。",
      "社客无宗炳，诗家有鲍昭。",
      "莫因贤相请，不返旧山椒。"
    ]
  },
  {
    "volume": 838,
    "sequence": 25,
    "title": "除夜",
    "author": "齐己",
    "content": [
      "夜久谁同坐，炉寒鼎亦澄。",
      "乱松飘雨雪，一室掩香灯。",
      "白发添新岁，清吟减旧朋。",
      "明朝待晴旭，池上看春冰。"
    ]
  },
  {
    "volume": 838,
    "sequence": 26,
    "title": "送秘上人",
    "author": "齐己",
    "content": [
      "谁喜老闲身，春山起送君。",
      "欲凭莲社信，转入洞庭云。",
      "道路长无阻，干戈渐不闻。",
      "秋来向何处，相忆雁成群。"
    ]
  },
  {
    "volume": 838,
    "sequence": 27,
    "title": "寓居岳麓，谢进士沈彬再访",
    "author": "齐己",
    "content": [
      "去岁来寻我，留题在藓痕。",
      "又因风雪夜，重宿古松门。",
      "玉有疑休泣，诗无主且言。",
      "明朝此相送，披褐入桃源。"
    ]
  },
  {
    "volume": 838,
    "sequence": 28,
    "title": "对雪",
    "author": "齐己",
    "content": [
      "松门堆复积，埋石亦埋莎。",
      "为瑞还难得，居贫莫厌多。",
      "听怜终夜落，吟惜一年过。",
      "谁在江楼望，漫漫堕绿波。"
    ]
  },
  {
    "volume": 838,
    "sequence": 29,
    "title": "和岷公送李评事往宜春",
    "author": "齐己",
    "content": [
      "兵火销邻境，龙沙有去人。",
      "江潭牵兴远，风物入题新。",
      "雪湛将残腊，霞明向早春。",
      "郡侯开宴处，桃李照歌尘。"
    ]
  },
  {
    "volume": 838,
    "sequence": 30,
    "title": "送僧",
    "author": "齐己",
    "content": [
      "老忆游方日，天涯锡独摇。",
      "凌晨从北固，冲雪向南朝。",
      "鬓发泉边剃，香灯树下烧。",
      "双峰诸道友，夏满有书招。"
    ]
  },
  {
    "volume": 838,
    "sequence": 31,
    "title": "过荆门",
    "author": "齐己",
    "content": [
      "路出荆门远，行行日欲西。",
      "草枯蛮冢乱，山断汉江低。",
      "野店丛蒿短，烟村簇树齐。",
      "翻思故林去，在处有猿啼。"
    ]
  },
  {
    "volume": 838,
    "sequence": 32,
    "title": "山中答人",
    "author": "齐己",
    "content": [
      "谩道诗名出，何曾著苦吟。",
      "忽来还有意，已过即无心。",
      "夏月山长往，霜天寺独寻。",
      "故人怜拙朴，时复寄空林。"
    ]
  },
  {
    "volume": 838,
    "sequence": 33,
    "title": "赠卢明府闲居",
    "author": "齐己",
    "content": [
      "鬓霜垂七十，江国久辞官。",
      "满箧新风雅，何人旧岁寒。",
      "闲居当野水，幽鸟宿渔竿。",
      "终欲相寻去，兵戈时转难。"
    ]
  },
  {
    "volume": 838,
    "sequence": 34,
    "title": "幽庭",
    "author": "齐己",
    "content": [
      "不放生纤草，从教遍绿苔。",
      "还防长者至，未著牡丹栽。",
      "蛱蝶空飞过，鶺鴒时下来。",
      "南邻折芳子，到此寂寥回。"
    ]
  },
  {
    "volume": 838,
    "sequence": 35,
    "title": "送休师归长沙宁觐",
    "author": "齐己",
    "content": [
      "吾子此归宁，风烟是旧经。",
      "无穷芳草色，何处故山青。",
      "偶泊鸣蝉岛，难眠好月汀。",
      "殷勤问安外，湘岸采诗灵。"
    ]
  },
  {
    "volume": 838,
    "sequence": 36,
    "title": "将游嵩华行次荆渚",
    "author": "齐己",
    "content": [
      "莲峰映敷水，嵩岳压伊河。",
      "两处思归久，前贤隐去多。",
      "闲身应绝迹，在世幸无他。",
      "会向红霞峤，僧龛对薜萝。"
    ]
  },
  {
    "volume": 838,
    "sequence": 37,
    "title": "远思",
    "author": "齐己",
    "content": [
      "远思极何处，南楼烟水长。",
      "秋风过鸿雁，游子在潇湘。",
      "海面云生白，天涯堕晚光。",
      "徘徊古堤上，曾此赠垂杨。"
    ]
  },
  {
    "volume": 838,
    "sequence": 38,
    "title": "寄勉二三子",
    "author": "齐己",
    "content": [
      "不见二三子，悠然吴楚间。",
      "尽应生白发，几个在青山。",
      "□□□□□，□□莫放闲。",
      "君闻国风否，千载咏关关。"
    ]
  },
  {
    "volume": 838,
    "sequence": 39,
    "title": "渚宫江亭寓目",
    "author": "齐己",
    "content": [
      "津亭虽极望，未称本心闲。",
      "白有三江水，青无一点山。",
      "新鸿喧夕浦，远棹聚空湾。",
      "终遂归匡社，孤帆即此还。"
    ]
  },
  {
    "volume": 838,
    "sequence": 40,
    "title": "蝴蝶",
    "author": "齐己",
    "content": [
      "何处背繁红，迷芳到槛重。",
      "分飞还独出，成队偶相逢。",
      "远害终防雀，争先不避蜂。",
      "桃蹊牵往复，兰径引相从。",
      "翠裛丹心冷，香凝粉翅浓。",
      "可寻穿树影，难觅宿花踪。",
      "日晚来仍急，春残舞未慵。",
      "西风旧池馆，犹得采芙蓉。"
    ]
  },
  {
    "volume": 838,
    "sequence": 41,
    "title": "送刘秀才往东洛",
    "author": "齐己",
    "content": [
      "羡子去东周，行行非旅游。",
      "烟霄有兄弟，事业尽曹刘。",
      "洛水清奔夏，嵩云白入秋。",
      "来年遂鹏化，一举上瀛洲。"
    ]
  },
  {
    "volume": 838,
    "sequence": 42,
    "title": "移竹",
    "author": "齐己",
    "content": [
      "旧溪千万竿，风雨夜珊珊。",
      "白首来江国，黄金买岁寒。",
      "乍移伤粉节，终绕著朱栏。",
      "会得承春力，新抽锦箨看。"
    ]
  },
  {
    "volume": 838,
    "sequence": 43,
    "title": "雉",
    "author": "齐己",
    "content": [
      "角角类关关，春晴锦羽干。",
      "文呈五色异，瑞入九苞难。",
      "暮宿红兰暖，朝飞绿野寒。",
      "山梁从行者，错解仲尼叹。"
    ]
  },
  {
    "volume": 838,
    "sequence": 44,
    "title": "怀轩辕先生",
    "author": "齐己",
    "content": [
      "不得先生信，空怀汗漫秋。",
      "月华离鹤背，日影上鳌头。",
      "欲学孤云去，其如重骨留。",
      "槎程在何处，人世屡荒丘。"
    ]
  },
  {
    "volume": 838,
    "sequence": 45,
    "title": "永夜感怀寄郑谷郎中",
    "author": "齐己",
    "content": [
      "展转复展转，所思安可论。",
      "夜凉难就枕，月好重开门。",
      "霜杀百草尽，蛩归四壁根。",
      "生来苦章句，早遇至公言。"
    ]
  },
  {
    "volume": 838,
    "sequence": 46,
    "title": "卖松者",
    "author": "齐己",
    "content": [
      "未得凌云价，何惭所买真。",
      "自知桃李世，有爱岁寒人。",
      "瑟瑟初离涧，青青未识尘。",
      "宁同买花者，贵逐片时春。"
    ]
  },
  {
    "volume": 838,
    "sequence": 47,
    "title": "丙寅岁寄潘归仁",
    "author": "齐己",
    "content": [
      "九土尽荒墟，干戈杀害余。",
      "更须忧去国，未可守贫居。",
      "康泰终来在，编联莫破除。",
      "他年遇知己，无耻报襜褕。"
    ]
  },
  {
    "volume": 838,
    "sequence": 48,
    "title": "尝茶",
    "author": "齐己",
    "content": [
      "石屋晚烟生，松窗铁碾声。",
      "因留来客试，共说寄僧名。",
      "味击诗魔乱，香搜睡思轻。",
      "春风霅川上，忆傍绿丛行。"
    ]
  },
  {
    "volume": 838,
    "sequence": 49,
    "title": "杨花",
    "author": "齐己",
    "content": [
      "暖景照悠悠，遮空势渐稠。",
      "乍如飞雪远，未似落花休。",
      "万带都门外，千株渭水头。",
      "纷纭知近夏，销歇恐成秋。",
      "软著朝簪去，狂随别骑游。",
      "旆冲离馆驿，莺扑绕宫楼。",
      "江国晴愁对，池塘晚见浮。",
      "虚窗萦笔雅，深院藉苔幽。",
      "静堕王孙酒，繁黏客子裘。",
      "咏吟何洁白，根本属风流。",
      "向日还轻举，因风更自由。",
      "不堪思汴岸，千里到扬州。"
    ]
  },
  {
    "volume": 838,
    "sequence": 50,
    "title": "咏影",
    "author": "齐己",
    "content": [
      "万物患有象，不能逃大明。",
      "始随残魄灭，又逐晓光生。",
      "曲直宁相隐，洪纤必自呈。",
      "还如至公世，洞鉴是非情。"
    ]
  },
  {
    "volume": 838,
    "sequence": 51,
    "title": "南归舟中二首",
    "author": "齐己",
    "content": [
      "南归乘客棹，道路免崎岖。",
      "江上经时节，船中听鹧鸪。",
      "春容含众岫，雨气泛平芜。",
      "落日停舟望，王维未有图。",
      "长江春气寒，客况棹声闲。",
      "夜泊诸村雨，程回数郡山。",
      "桑根垂断岸，浪沫聚空湾。",
      "已去邻园近，随缘是暂还。"
    ]
  },
  {
    "volume": 838,
    "sequence": 52,
    "title": "送迁客",
    "author": "齐己",
    "content": [
      "天涯即爱州，谪去莫多愁。",
      "若似承恩好，何如傍主休。",
      "瘴昏铜柱黑，草赤火山秋。",
      "应想尧阴下，当时獬豸头。"
    ]
  },
  {
    "volume": 838,
    "sequence": 53,
    "title": "题中上人院",
    "author": "齐己",
    "content": [
      "高房占境幽，讲退即冥搜。",
      "欠鹤同支遁，多诗似惠休。",
      "瓶澄孤井浪，案白小窗秋。",
      "莫道归山字，朝贤日献酬。"
    ]
  },
  {
    "volume": 838,
    "sequence": 54,
    "title": "逢乡友",
    "author": "齐己",
    "content": [
      "无况来江岛，逢君话滞留。",
      "生缘同一国，相识共他州。",
      "竹影斜青藓，茶香在白瓯。",
      "犹怜心道合，多事亦冥搜。"
    ]
  },
  {
    "volume": 838,
    "sequence": 55,
    "title": "自勉",
    "author": "齐己",
    "content": [
      "试算平生事，中年欠五年。",
      "知非未落后，读易尚加前。",
      "分受诗魔役，宁容俗态牵。",
      "闲吟见秋水，数只钓鱼船。"
    ]
  },
  {
    "volume": 838,
    "sequence": 56,
    "title": "寄诗友",
    "author": "齐己",
    "content": [
      "天地有万物，尽应输苦心。",
      "他人虽欲解，此道奈何深。",
      "返朴遗时态，关门度岁阴。",
      "相思去秋夕，共对冷灯吟。"
    ]
  },
  {
    "volume": 838,
    "sequence": 57,
    "title": "居道林寺书怀",
    "author": "齐己",
    "content": [
      "花落水喧喧，端居信昼昏。",
      "谁来看山寺，自要扫松门。",
      "是事皆能讳，唯诗未懒言。",
      "传闻好时世，亦欲背啼猿。"
    ]
  },
  {
    "volume": 838,
    "sequence": 58,
    "title": "经吴平观",
    "author": "齐己",
    "content": [
      "中元斋醮后，残烬满空坛。",
      "老鹤心何待，尊师鬓已干。",
      "幡灯古殿夜，霜霰大椿寒。",
      "谁见长生路，人间事万端。"
    ]
  },
  {
    "volume": 838,
    "sequence": 59,
    "title": "剑客",
    "author": "齐己",
    "content": [
      "拔剑绕残樽，歌终便出门。",
      "西风满天雪，何处报人恩。",
      "勇死寻常事，轻雠不足论。",
      "翻嫌易水上，细碎动离魂。"
    ]
  },
  {
    "volume": 838,
    "sequence": 60,
    "title": "白发",
    "author": "齐己",
    "content": [
      "莫染亦莫镊，任从伊满头。",
      "白虽无耐药，黑也不禁秋。",
      "静枕听蝉卧，闲垂看水流。",
      "浮生未达此，多为尔为愁。"
    ]
  },
  {
    "volume": 838,
    "sequence": 61,
    "title": "秋兴寄胤公",
    "author": "齐己",
    "content": [
      "风声吹竹健，凉气著身轻。",
      "谁有闲心去，江边看水行。",
      "村遥红树远，野阔白烟平。",
      "试裂芭蕉片，题诗问竺卿。"
    ]
  },
  {
    "volume": 838,
    "sequence": 62,
    "title": "野步",
    "author": "齐己",
    "content": [
      "城里无闲处，却寻城外行。",
      "田园经雨水，乡国忆桑耕。",
      "傍涧蕨薇老，隔村冈陇横。",
      "何穷此心兴，时复鹧鸪声。"
    ]
  },
  {
    "volume": 838,
    "sequence": 63,
    "title": "残春",
    "author": "齐己",
    "content": [
      "三月看无也，芳时此可嗟。",
      "园林欲向夕，风雨更吹花。",
      "影乱冲人蝶，声繁绕堑蛙。",
      "那堪傍杨柳，飞絮满邻家。"
    ]
  },
  {
    "volume": 838,
    "sequence": 64,
    "title": "酬尚颜",
    "author": "齐己",
    "content": [
      "取尽风骚妙，名高身倍闲。",
      "久离王者阙，欲向祖师山。",
      "幕府秋招去，溪邻日望还。",
      "伊余岂酬敌，来往踏苔斑。"
    ]
  },
  {
    "volume": 838,
    "sequence": 65,
    "title": "苦热",
    "author": "齐己",
    "content": [
      "云势嶮于峰，金流断竹风。",
      "万方应望雨，片景欲焚空。",
      "毒害芙蓉死，烦蒸瀑布红。",
      "恩多是团扇，出入画屏中。"
    ]
  },
  {
    "volume": 838,
    "sequence": 66,
    "title": "送欧阳秀才赴举",
    "author": "齐己",
    "content": [
      "莫疑空手去，无援取高科。",
      "直是文章好，争如德行多。",
      "烟霄心一寸，霜雪路千坡。",
      "称意东归后，交亲那喜何。"
    ]
  },
  {
    "volume": 838,
    "sequence": 67,
    "title": "放鹭鸶",
    "author": "齐己",
    "content": [
      "洁白虽堪爱，腥膻不那何。",
      "到头从所欲，还汝旧沧波。"
    ]
  },
  {
    "volume": 838,
    "sequence": 68,
    "title": "谢王秀才见示诗卷",
    "author": "齐己",
    "content": [
      "谁见少年心，低摧向苦吟。",
      "后须离影响，得必洞精深。",
      "道院春苔径，僧楼夏竹林。",
      "天如爱才子，何虑未知音。"
    ]
  },
  {
    "volume": 838,
    "sequence": 69,
    "title": "送徐秀才之吴",
    "author": "齐己",
    "content": [
      "吴都霸道昌，才子去观光。",
      "望阙云天近，朝宗水路长。",
      "海门收片雨，建业泊残阳。",
      "欲问淮王信，仙都即帝乡。"
    ]
  },
  {
    "volume": 838,
    "sequence": 70,
    "title": "独院偶作",
    "author": "齐己",
    "content": [
      "风篁清一院，坐卧润肌肤。",
      "此境终抛去，邻房肯信无。",
      "身非王者役，门是祖师徒。",
      "毕竟伊云鸟，从来我友于。"
    ]
  },
  {
    "volume": 838,
    "sequence": 71,
    "title": "酬元员外见寄",
    "author": "齐己",
    "content": [
      "僻巷谁相访，风篱翠蔓牵。",
      "易中通性命，贫里过流年。",
      "且有吟情挠，都无俗事煎。",
      "时闻得新意，多是此忘缘。"
    ]
  },
  {
    "volume": 838,
    "sequence": 72,
    "title": "寄文秀大师",
    "author": "齐己",
    "content": [
      "皎然灵一时，还有屈于诗。",
      "世岂无英主，天何惜大师。",
      "道终归正始，心莫问多岐。",
      "览卷堪惊立，贞风喜未衰。"
    ]
  },
  {
    "volume": 838,
    "sequence": 73,
    "title": "夏雨",
    "author": "齐己",
    "content": [
      "霮雨对蔽穹苍，冥濛自一方。",
      "当时消酷毒，随处有清凉。",
      "著物声虽暴，滋农润即长。",
      "乍红萦急电，微白露残阳。",
      "应祷尤难得，经旬甚不妨。",
      "吟听喧竹树，立见涨池塘。",
      "众类声休出，群峰色尽藏。",
      "颓沱来洞壑，汗漫入潇湘。",
      "下叶黎甿望，高袪旱暵光。",
      "幽斋飘卧簟，极浦洒归樯。",
      "藓在阶从湿，花衰苑任伤。",
      "闲思济时力，歌咏发哀肠。"
    ]
  },
  {
    "volume": 838,
    "sequence": 74,
    "title": "谢兴公上人寄山水簇子",
    "author": "齐己",
    "content": [
      "半幅古潺颜，看来心意闲。",
      "何须寻鸟道，即此出人间。",
      "巘暮疑啼狖，松深认掩关。",
      "知君远相惠，免我忆归山。"
    ]
  },
  {
    "volume": 838,
    "sequence": 75,
    "title": "酬微上人",
    "author": "齐己",
    "content": [
      "古律皆深妙，新吟复造微。",
      "搜难穷月窟，琢苦尽天机。",
      "晚桧清蝉咽，寒江白鸟飞。",
      "他年旧山去，为子远携归。"
    ]
  },
  {
    "volume": 838,
    "sequence": 76,
    "title": "同光岁送人及第东归",
    "author": "齐己",
    "content": [
      "西笑道何光，新朝旧桂堂。",
      "春官如白傅，内试似文皇。",
      "变化龙三十，升腾凤一行。",
      "还家几多兴，满袖月中香。"
    ]
  },
  {
    "volume": 838,
    "sequence": 77,
    "title": "寄江居耿处士",
    "author": "齐己",
    "content": [
      "野癖虽相似，生涯即不同。",
      "红霞禅石上，明月钓船中。",
      "醉倒芦花白，吟缘蓼岸红。",
      "相思何以寄，吾道本空空。"
    ]
  },
  {
    "volume": 838,
    "sequence": 78,
    "title": "病起二首",
    "author": "齐己",
    "content": [
      "一卧四十日，起来秋气深。",
      "已甘长逝魄，还见旧交心。",
      "撑拄筇犹重，枝梧力未任。",
      "终将此形陋，归死故丘林。",
      "秋风已伤骨，更带竹声吹。",
      "抱疾关门久，扶羸傍砌时。",
      "无生即不可，有死必相随。",
      "除却归真觉，何由拟免之。"
    ]
  },
  {
    "volume": 838,
    "sequence": 79,
    "title": "送中观进公归巴陵",
    "author": "齐己",
    "content": [
      "一论破双空，持行大国中。",
      "不知从此去，何处挫邪宗。",
      "昼雨悬帆黑，残阳泊岛红。",
      "应游到灉岸，相忆绕茶丛。"
    ]
  }
]