[
  {
    "volume": 782,
    "sequence": 1,
    "title": "禁中春松",
    "author": "员南溟",
    "content": [
      "郁郁贞松树，阴阴在紫宸。",
      "葱茏偏近日，青翠更宜春。",
      "雅韵风来起，轻烟霁后新。",
      "叶深栖语鹤，枝亚拂朝臣。",
      "全节长依地，凌云欲致身。",
      "山苗荫不得，生植荷陶钧。"
    ]
  },
  {
    "volume": 782,
    "sequence": 2,
    "title": "玉烛",
    "author": "员南溟",
    "content": [
      "历象璿玑正，休征玉烛明。",
      "四时佳气满，五纬太阶平。",
      "律吕风光至，烟云瑞色呈。",
      "年和知岁稔，道泰喜秋成。",
      "寰海皇恩被，乾坤至化清。",
      "自怜同野老，帝力讵能名。"
    ]
  },
  {
    "volume": 782,
    "sequence": 3,
    "title": "文宣王庙古松",
    "author": "李胄",
    "content": [
      "列植成均里，分行古庙前。",
      "阴森非一日，苍翠自何年。",
      "寒影烟霜暗，晨光枝叶妍。",
      "近檐阴更静，临砌色相鲜。",
      "每愧闻钟磬，多惭接豆笾。",
      "更宜教胄子，于此学贞坚。"
    ]
  },
  {
    "volume": 782,
    "sequence": 4,
    "title": "华林园早梅",
    "author": "郑述诚",
    "content": [
      "晓日东楼路，林端见早梅。",
      "独凌寒气发，不逐众花开。",
      "素彩风前艳，韶光雪后催。",
      "蕊香沾紫陌，枝亚拂青苔。",
      "止渴曾为用，和羹旧有才。",
      "含情欲攀折，瞻望几裴回。"
    ]
  },
  {
    "volume": 782,
    "sequence": 5,
    "title": "龙池春草",
    "author": "宋迪",
    "content": [
      "凤阙韶光遍，龙池草色匀。",
      "烟波全让绿，堤柳不争新。",
      "翻叶迎红日，飘香借白蘋。",
      "幽姿偏占暮，芳意欲留春。",
      "已胜生金埒，长思藉玉轮。",
      "翠华如见幸，正好及兹辰。"
    ]
  },
  {
    "volume": 782,
    "sequence": 6,
    "title": "龙池春草",
    "author": "万俟造",
    "content": [
      "暖积龙池绿，晴连御苑春。",
      "迎风茎未偃，裛露色犹新。",
      "苒苒分阶砌，离离杂荇蘋。",
      "细丛依远渚，疏影落轻沦。",
      "迟引萦花蝶，偏宜拾翠人。",
      "那怜献赋者，惆怅惜兹辰。"
    ]
  },
  {
    "volume": 782,
    "sequence": 7,
    "title": "贡院楼北新栽小松",
    "author": "钱众仲",
    "content": [
      "爱此凌霜操，移来独占春。",
      "贞心初得地，劲节始依人。",
      "笼月烟犹薄，当轩色转新。",
      "枝低无宿羽，叶静不留尘。",
      "每与芝兰近，常惭雨露均。",
      "幸因逢顾盼，生植及兹辰。"
    ]
  },
  {
    "volume": 782,
    "sequence": 8,
    "title": "玉壶冰",
    "author": "钱众仲",
    "content": [
      "冬律初阴结，寒冰贮玉壶。",
      "霜姿虽异禀，虹气亦相符。",
      "对月光宜并，临池影不孤。",
      "贞坚方共济，同处岂殊途。",
      "色莹连城璧，形分照乘珠。",
      "提携今在此，抱素节宁渝。"
    ]
  },
  {
    "volume": 782,
    "sequence": 9,
    "title": "潘安仁戴星看河阳花发",
    "author": "吕敞",
    "content": [
      "行春潘令至，勤恤戴星光。",
      "为政宵忘寝，临人俗冀康。",
      "晓花迎径发，新蕊满城香。",
      "秀色沾轻露，鲜辉丽早阳。",
      "津桥见来往，空雾拂衣裳。",
      "桃李今无数，从兹愿比方。"
    ]
  },
  {
    "volume": 782,
    "sequence": 10,
    "title": "龟兹闻莺",
    "author": "吕敞",
    "content": [
      "边树正参差，新莺复陆离。",
      "娇非胡俗变，啼是汉音移。",
      "绣羽花间覆，繁声风外吹。",
      "人言曾不辨，鸟语却相知。",
      "出谷情何寄，迁乔义取斯。",
      "今朝乡陌伴，几处坐高枝。"
    ]
  },
  {
    "volume": 782,
    "sequence": 11,
    "title": "好鸟鸣高枝",
    "author": "郑衮",
    "content": [
      "养翮非无待，迁乔信自卑。",
      "影高迟日度，声远好风随。",
      "云拂千寻直，花催百啭奇。",
      "惊人时向晚，求友听应知。",
      "委质经三岁，先鸣在一枝。",
      "上林如可托，弱羽愿差池。"
    ]
  },
  {
    "volume": 782,
    "sequence": 12,
    "title": "金谷园花发怀古",
    "author": "张公乂",
    "content": [
      "今日春风至，花开石氏园。",
      "未全红艳折，半与素光翻。",
      "点缀疏林遍，微明古径繁。",
      "窥临莺欲语，寂寞李无言。",
      "谷变迷铺锦，台余认树萱。",
      "川流人事共，千载竟谁论。"
    ]
  },
  {
    "volume": 782,
    "sequence": 13,
    "title": "织鸟",
    "author": "张何",
    "content": [
      "季春三月里，戴胜下桑来。",
      "映日华冠动，迎风绣羽开。",
      "候惊蚕事晚，织向女工裁。",
      "旅宿依花定，轻飞绕树回。",
      "欲过高阁柳，更拂小庭梅。",
      "所寄一枝在，宁忧弋者猜。"
    ]
  },
  {
    "volume": 782,
    "sequence": 14,
    "title": "出笼鹘",
    "author": "濮阳瓘",
    "content": [
      "玉镞分花袖，金铃出彩笼。",
      "摇心长捧日，逸翰镇生风。",
      "一点青霄里，千声碧落中。",
      "星眸随狡兔，霜爪落飞鸿。",
      "每念提携力，常怀搏击功。",
      "以君能惠好，不敢没遥空。"
    ]
  },
  {
    "volume": 782,
    "sequence": 15,
    "title": "试越裳贡白雉",
    "author": "王若岩",
    "content": [
      "素翟宛昭彰，遥遥自越裳。",
      "冰晴朝映日，玉羽夜含霜。",
      "岁月三年远，山川九泽长。",
      "来从碧海路，入见白云乡。",
      "作瑞兴周后，登歌美汉皇。",
      "朝天资孝理，惠化且无疆。"
    ]
  },
  {
    "volume": 782,
    "sequence": 16,
    "title": "敕赐三相马",
    "author": "张随",
    "content": [
      "上苑骅骝出，中宫诏命传。",
      "九天班锡礼，三相代劳年。",
      "顾主声犹发，追风力正全。",
      "鸣珂龙阙下，喷玉凤池前。",
      "四足疑云灭，双瞳比镜悬。",
      "为因能致远，今日表求贤。"
    ]
  },
  {
    "volume": 782,
    "sequence": 17,
    "title": "河中献捷",
    "author": "张随",
    "content": [
      "叛将忘恩久，王师不战通。",
      "凯歌千里内，喜气二仪中。",
      "寇尽条山下，兵回汉苑东。",
      "将军初执讯，明主欲论功。",
      "落日烟尘静，寒郊壁垒空。",
      "苍生幸无事，自此乐尧风。"
    ]
  },
  {
    "volume": 782,
    "sequence": 18,
    "title": "天骥呈材",
    "author": "徐仁嗣",
    "content": [
      "至德符天道，龙媒应圣明。",
      "追风奇质异，喷玉彩毛轻。",
      "躞蹀形难状，连拳势乍呈。",
      "效材矜逸态，绝影表殊名。",
      "岐路宁辞远，关山岂惮行。",
      "盐车虽不驾，今日亦长鸣。"
    ]
  },
  {
    "volume": 782,
    "sequence": 19,
    "title": "天骥呈材",
    "author": "卢征",
    "content": [
      "异产应尧年，龙媒顺制牵。",
      "权奇初得地，躞蹀欲行天。",
      "讵假调金埒，宁须动玉鞭。",
      "嘶风深有恋，逐日定无前。",
      "周满夸常驭，燕昭恨不传。",
      "应知流赭汗，来自海西偏。"
    ]
  },
  {
    "volume": 782,
    "sequence": 20,
    "title": "雪夜听猿吟",
    "author": "顾伟",
    "content": [
      "寒岩飞暮雪，绝壁夜猿吟。",
      "历历和群雁，寥寥思客心。",
      "绕枝犹避箭，过岭却投林。",
      "风冷声偏苦，山寒响更深。",
      "听时无有定，静里固难寻。",
      "一宿扶桑月，聊看怀好音。"
    ]
  },
  {
    "volume": 782,
    "sequence": 21,
    "title": "寒蝉树",
    "author": "沈鹏",
    "content": [
      "一叶初飞日，寒蝉益易惊。",
      "入林惭织细，依树愧身轻。",
      "大干时容息，乔枝或借鸣。",
      "心由饮露静，响为逐风清。",
      "忝有翾分翼，应怜嘒唳声。",
      "不知微薄影，早晚挂緌缨。"
    ]
  },
  {
    "volume": 782,
    "sequence": 22,
    "title": "临川羡鱼",
    "author": "薛少殷",
    "content": [
      "曾是归家客，今年且未旋。",
      "游鳞方有待，织网岂能捐。",
      "向水烟波夕，吟风岁月迁。",
      "莓苔生古岸，葭菼变清川。",
      "不逐沧波叟，还宗内外篇。",
      "良辰难自掷，此日愿忘筌。"
    ]
  },
  {
    "volume": 782,
    "sequence": 23,
    "title": "临川羡鱼",
    "author": "张元正",
    "content": [
      "有客百愁侵，求鱼正在今。",
      "广川何渺漫，高岸几登临。",
      "风水宁相阻，烟霞岂惮深。",
      "不应同逐鹿，讵肯比从禽。",
      "结网非无力，忘筌自有心。",
      "永存芳饵在，伫立思沈沈。"
    ]
  }
]