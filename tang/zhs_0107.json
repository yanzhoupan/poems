[
  {
    "volume": 107,
    "sequence": 1,
    "title": "奉和圣制送张说上集贤学士赐宴（赋得迎字）",
    "author": "源乾曜",
    "content": [
      "盛业光书府，征人尽国英。",
      "丝纶贤得相，群俊学为名。",
      "宠命垂天锡，崇恩发睿情。",
      "熏风清禁籞，文殿述皇明。",
      "日霁庭阴出，池曛水气生。",
      "欢娱此无限，诗酒自相迎。"
    ]
  },
  {
    "volume": 107,
    "sequence": 2,
    "title": "奉和御制乾曜与张说宋璟同日上官命宴都堂赐诗",
    "author": "源乾曜",
    "content": [
      "睿作超千古，湛恩育万人。",
      "递迁俱荷泽，同拜忽为邻。",
      "道合徽音畅，芳辰景命新。",
      "鼓钟崇享礼，鹓鹭集朝伦。",
      "窃位思官谤，凋容谢木春。",
      "惭多无以叙，拙备实难陈。",
      "进绶怀三少，承光尽百身。",
      "自当归第日，何幸列宫臣。"
    ]
  },
  {
    "volume": 107,
    "sequence": 3,
    "title": "奉和圣制送张尚书巡边",
    "author": "源乾曜",
    "content": [
      "匈奴迩河朔，汉地须戎旅。",
      "天子择英才，朝端出监抚。",
      "流星下阊阖，宝钺专公辅。",
      "礼物生光辉，宸章备恩诩。",
      "有征视矛戟，制胜唯樽俎。",
      "彼美何壮哉，桓桓擅斯举。",
      "声华振台阁，功德标文武。",
      "奉国知命轻，忘家以身许。",
      "安人在勤恤，保大殚襟腑。",
      "此外无异言，同情报明主。"
    ]
  },
  {
    "volume": 107,
    "sequence": 4,
    "title": "禅社首乐章",
    "author": "源乾曜",
    "content": [
      "灵具醉，杳熙熙。",
      "灵将往，眇禗禗。",
      "愿明德，吐正词。",
      "烂遗光，流祯祺。"
    ]
  },
  {
    "volume": 107,
    "sequence": 5,
    "title": "奉和圣制送张说赴集贤院学士赐宴赋得虚字",
    "author": "徐坚",
    "content": [
      "崇文德化洽，新殿集贤初。",
      "庸菲参高选，首滥承明庐。",
      "殊私光辅弼，荣送列簪裾。",
      "座引中厨馔，杯锡上尊馀。",
      "翠叶浓丹苑，晴空卷碧虚。",
      "忝同文史地，愿草登封书。"
    ]
  },
  {
    "volume": 107,
    "sequence": 6,
    "title": "奉和圣制送张说巡边",
    "author": "徐坚",
    "content": [
      "至德抚遐荒，神兵赴朔方。",
      "帝思元帅重，爰择股肱良。",
      "累相承安世，深筹协子房。",
      "寄崇专斧钺，礼备设坛场。",
      "鼙鼓喧雷电，戈剑凛风霜。",
      "四騑将戒道，十乘启先行。",
      "圣锡加恒数，天文耀宠光。",
      "出郊开帐饮，寅饯盛离章。",
      "雨濯梅林润，风清麦野凉。",
      "燕山应勒颂，麟阁伫名扬。"
    ]
  },
  {
    "volume": 107,
    "sequence": 7,
    "title": "奉和送金城公主适西蕃应制",
    "author": "徐坚",
    "content": [
      "星汉下天孙，车服降殊蕃。",
      "匣中词易切，马上曲虚繁。",
      "关塞移朱帐，风尘暗锦轩。",
      "箫声去日远，万里望河源。"
    ]
  },
  {
    "volume": 107,
    "sequence": 8,
    "title": "饯许州宋司马赴任",
    "author": "徐坚",
    "content": [
      "旧许星车转，神京祖帐开。",
      "断烟伤别望，零雨送离杯。",
      "辞燕依空绕，宾鸿入听哀。",
      "分襟与秋气，日夕共悲哉。"
    ]
  },
  {
    "volume": 107,
    "sequence": 9,
    "title": "饯唐永昌",
    "author": "徐坚",
    "content": [
      "郎官出宰赴伊瀍，征传駸駸灞水前。",
      "此时怅望新丰道，握手相看共黯然。"
    ]
  },
  {
    "volume": 107,
    "sequence": 10,
    "title": "送考功武员外学士使嵩山置舍利塔歌",
    "author": "徐坚",
    "content": [
      "伊川别骑，灞岸分筵。",
      "对三春之花月，览千里之风烟。",
      "望青山兮分地，见白云兮在天。",
      "寄愁心于樽酒，怆离续于清弦。",
      "共握手而相顾，各衔凄而黯然。"
    ]
  },
  {
    "volume": 107,
    "sequence": 11,
    "title": "棹歌行",
    "author": "徐坚",
    "content": [
      "棹女饰银钩，新妆下翠楼。",
      "霜丝青桂楫，兰枻紫霞舟。",
      "水落金陵曙，风起洞庭秋。",
      "扣舷过曲浦，飞帆越回流。",
      "影入桃花浪，香飘杜若洲。",
      "洲长殊未返，萧散云霞晚。",
      "日下大江平，烟生归岸远。",
      "岸远闻潮波，争途游戏多。",
      "因声赵津女，来听采菱歌。"
    ]
  },
  {
    "volume": 107,
    "sequence": 12,
    "title": "送武进郑明府",
    "author": "徐坚",
    "content": [
      "弦歌试宰日，城阙赏心违。",
      "北谢苍龙去，南随黄鹄飞。",
      "夏云海中出，吴山江上微。",
      "甿谣岂云远，从此庆缁衣。"
    ]
  },
  {
    "volume": 107,
    "sequence": 13,
    "title": "仪坤庙乐章",
    "author": "徐坚",
    "content": [
      "於穆清庙，肃雍严祀。",
      "合福受釐，介以繁祉。"
    ]
  },
  {
    "volume": 107,
    "sequence": 14,
    "title": "祭汾阴乐章",
    "author": "源光裕",
    "content": [
      "方丘既膳，嘉飨载谧。",
      "斋敬毕诚，陶匏贵质。",
      "秀毕丰荐，芳俎盈实。",
      "永永福流，其升如日。",
      "。"
    ]
  }
]