[
  {
    "volume": 638,
    "sequence": 1,
    "title": "宴边将",
    "author": "张乔",
    "content": [
      "一曲梁州金石清，边风萧飒动江城。",
      "座中有老沙场客，横笛休吹塞上声。"
    ]
  },
  {
    "volume": 638,
    "sequence": 2,
    "title": "郢州即事",
    "author": "张乔",
    "content": [
      "孤城临远水，千里见寒山。",
      "白雪无人唱，沧洲尽日闲。",
      "鸟归残烧外，帆出断云间。",
      "此地秋风起，应随计吏还。"
    ]
  },
  {
    "volume": 638,
    "sequence": 3,
    "title": "送宾贡金夷吾奉使归本国",
    "author": "张乔",
    "content": [
      "渡海登仙籍，还家备汉仪。",
      "孤舟无岸泊，万里有星随。",
      "积水浮魂梦，流年半别离。",
      "东风未回日，音信杳难期。"
    ]
  },
  {
    "volume": 638,
    "sequence": 4,
    "title": "华山",
    "author": "张乔",
    "content": [
      "谁将倚天剑，削出倚天峰。",
      "众水背流急，他山相向重。",
      "树黏青霭合，崖夹白云浓。",
      "一夜盆倾雨，前湫起毒龙。"
    ]
  },
  {
    "volume": 638,
    "sequence": 5,
    "title": "滕王阁",
    "author": "张乔",
    "content": [
      "昔人登览处，遗阁大江隅。",
      "叠浪有时有，闲云无日无。",
      "早凉先燕去，返照后帆孤。",
      "未得营归计，菱歌满旧湖。"
    ]
  },
  {
    "volume": 638,
    "sequence": 6,
    "title": "寄处士梁烛",
    "author": "张乔",
    "content": [
      "贤哉君子风，讽与古人同。",
      "采药楚云里，移家湘水东。",
      "星霜秋野阔，雨雹夜山空。",
      "早晚相招隐，深耕老此中。"
    ]
  },
  {
    "volume": 638,
    "sequence": 7,
    "title": "送许棠下第游蜀",
    "author": "张乔",
    "content": [
      "天下猿多处，西南是蜀关。",
      "马登青壁瘦，人宿翠微闲。",
      "带雨逢残日，因江见断山。",
      "行歌风月好，莫老锦城间。"
    ]
  },
  {
    "volume": 638,
    "sequence": 8,
    "title": "题终南山白鹤观",
    "author": "张乔",
    "content": [
      "上彻炼丹峰，求玄意未穷。",
      "古坛青草合，往事白云空。",
      "仙境日月外，帝乡烟雾中。",
      "人间足烦暑，欲去恋松风。"
    ]
  },
  {
    "volume": 638,
    "sequence": 9,
    "title": "赠边将",
    "author": "张乔",
    "content": [
      "将军夸胆气，功在杀人多。",
      "对酒擎钟饮，临风拔剑歌。",
      "翻师平碎叶，掠地取交河。",
      "应笑孔门客，年年羡四科。"
    ]
  },
  {
    "volume": 638,
    "sequence": 10,
    "title": "吊建州李员外",
    "author": "张乔",
    "content": [
      "铭旌归故里，猿鸟亦凄然。",
      "已葬桐江月，空回建水船。",
      "客传为郡日，僧说读书年。",
      "恐有吟魂在，深山古木边。"
    ]
  },
  {
    "volume": 638,
    "sequence": 11,
    "title": "送许棠及第归宣州",
    "author": "张乔",
    "content": [
      "雅调一生吟，谁为晚达心。",
      "傍人贺及第，独自却沾襟。",
      "宴别喧天乐，家归碍日岑。",
      "青门许攀送，故里接云林。"
    ]
  },
  {
    "volume": 638,
    "sequence": 12,
    "title": "送庞百篇之任青阳县尉",
    "author": "张乔",
    "content": [
      "都堂公试日，词翰独超群。",
      "品秩台庭与，篇章圣主闻。",
      "乡连三楚树，县封九华云。",
      "多少青门客，临岐共羡君。"
    ]
  },
  {
    "volume": 638,
    "sequence": 13,
    "title": "曲江春",
    "author": "张乔",
    "content": [
      "寻春与送春，多绕曲江滨。",
      "一片凫鹥水，千秋辇毂尘。",
      "岸凉随众木，波影逐游人。",
      "自是游人老，年年管吹新。"
    ]
  },
  {
    "volume": 638,
    "sequence": 14,
    "title": "秦原春望",
    "author": "张乔",
    "content": [
      "无穷名利尘，轩盖逐年新。",
      "北阙东堂路，千山万水人。",
      "云离僧榻曙，燕远凤楼春。",
      "荏苒文明代，难归钓艇身。"
    ]
  },
  {
    "volume": 638,
    "sequence": 15,
    "title": "游华山云际寺（一作游少华山甘露寺）",
    "author": "张乔",
    "content": [
      "少华中峰寺，高秋众景归。",
      "地连秦塞起，河隔晋山微。",
      "晚木蝉相应，凉天雁并飞。",
      "殷勤记岩石，只恐再来稀。"
    ]
  },
  {
    "volume": 638,
    "sequence": 16,
    "title": "送棋待诏朴球归新罗",
    "author": "张乔",
    "content": [
      "海东谁敌手，归去道应孤。",
      "阙下传新势，船中覆旧图。",
      "穷荒回日月，积水载寰区。",
      "故国多年别，桑田复在无。"
    ]
  },
  {
    "volume": 638,
    "sequence": 17,
    "title": "送郑谷先辈赴妆州辟命",
    "author": "张乔",
    "content": [
      "看花兴未休，已散曲江游。",
      "载笔离秦甸，从军过洛州。",
      "嵩云将雨去，汝水背城流。",
      "应念依门客，蒿莱满径秋。"
    ]
  },
  {
    "volume": 638,
    "sequence": 18,
    "title": "赠敬亭清越上人",
    "author": "张乔",
    "content": [
      "海上独随缘，归来二十年。",
      "久闲时得句，渐老不离禅。",
      "砌木欹临水，窗峰直倚天。",
      "犹期向云里，别扫石床眠。"
    ]
  },
  {
    "volume": 638,
    "sequence": 19,
    "title": "题灵山寺",
    "author": "张乔",
    "content": [
      "树凉清岛寺，虚阁敞禅扉。",
      "四面闲云入，中流独鸟归。",
      "湖平幽径近，船泊夜灯微。",
      "一宿秋风里，烟波隔捣衣。"
    ]
  },
  {
    "volume": 638,
    "sequence": 20,
    "title": "吊栖白上人",
    "author": "张乔",
    "content": [
      "今古递相送，几时无逝波。",
      "篇章名不朽，寂灭理如何。",
      "内殿留真影，闲房落贝多。",
      "从兹高塔寺，惆怅懒经过。"
    ]
  },
  {
    "volume": 638,
    "sequence": 21,
    "title": "北山书事",
    "author": "张乔",
    "content": [
      "黄河一曲山，天半锁重关。",
      "圣日雄藩静，秋风老将闲。",
      "车舆穿谷口，市井响云间。",
      "大野无飞鸟，元戎校猎还。"
    ]
  },
  {
    "volume": 638,
    "sequence": 22,
    "title": "长安书事",
    "author": "张乔",
    "content": [
      "出送乡人尽，沧洲未得还。",
      "秋风五陵树，晴日六街山。",
      "有景终年住，无机是处闲。",
      "何当向云外，免老别离间。"
    ]
  },
  {
    "volume": 638,
    "sequence": 23,
    "title": "送郑侍御赴汴州辟命",
    "author": "张乔",
    "content": [
      "官从谏署清，暂去佐戎旌。",
      "朝客多相恋，吟僧欲伴行。",
      "河冰天际白，岳雪眼前明。",
      "即见东风起，梁园听早莺。"
    ]
  },
  {
    "volume": 638,
    "sequence": 24,
    "title": "吊造微上人",
    "author": "张乔",
    "content": [
      "至人随化往，遗路自堪伤。",
      "白塔收真骨，青山闭影堂。",
      "钟残含细韵，烟灭有余香。",
      "松上斋乌在，迟迟立夕阳。"
    ]
  },
  {
    "volume": 638,
    "sequence": 25,
    "title": "经隐岩旧居（一作怀旧游）",
    "author": "张乔",
    "content": [
      "夜久村落静，徘徊杨柳津。",
      "青山犹有路，明月已无人。",
      "梦寐空前事，星霜倦此身。",
      "尝期结茅处，来往蹑遗尘。"
    ]
  },
  {
    "volume": 638,
    "sequence": 26,
    "title": "再题敬亭清越上人山房",
    "author": "张乔",
    "content": [
      "重来访惠休，已是十年游。",
      "向水千松老，空山一磬秋。",
      "石窗清吹入，河汉夜光流。",
      "久别多新作，长吟洗俗愁。"
    ]
  },
  {
    "volume": 638,
    "sequence": 27,
    "title": "浮汴东归",
    "author": "张乔",
    "content": [
      "日暖泗滨西，无穷岸草齐。",
      "薄烟衰草树，微月迥城鸡。",
      "水近沧浪急，山随绿野低。",
      "羞将旧名姓，还向旧游题。"
    ]
  },
  {
    "volume": 638,
    "sequence": 28,
    "title": "雨中宿僧院",
    "author": "张乔",
    "content": [
      "千灯有宿因，长老许相亲。",
      "夜永楼台雨，更深江海人。",
      "劳生无了日，妄念起微尘。",
      "不是真如理，何门静此身。"
    ]
  },
  {
    "volume": 638,
    "sequence": 29,
    "title": "江行至沙浦",
    "author": "张乔",
    "content": [
      "烟霞接杳冥，旅泊寄回汀。",
      "夜雨雷电歇，春江蛟蜃腥。",
      "城侵潮影白，峤截鸟行青。",
      "遍欲探泉石，南须过洞庭。"
    ]
  },
  {
    "volume": 638,
    "sequence": 30,
    "title": "送友人归江南",
    "author": "张乔",
    "content": [
      "辛勤同失意，迢递独还家。",
      "落日江边笛，残春岛上花。",
      "亲安诚可喜，道在亦何嗟。",
      "谁伴高吟处，晴天望九华。"
    ]
  },
  {
    "volume": 638,
    "sequence": 31,
    "title": "刘补阙自九华山拜官因以寄献",
    "author": "张乔",
    "content": [
      "冥鸿久不群，征拜动天文。",
      "地主迎过郡，山僧送出云。",
      "登车残月在，宿馆乱流分。",
      "若更思林下，还须共致君。"
    ]
  },
  {
    "volume": 638,
    "sequence": 32,
    "title": "岳阳即事",
    "author": "张乔",
    "content": [
      "远色岳阳楼，湘帆数片愁。",
      "竹风山上路，沙月水中洲。",
      "力学桑田废，思归鬓发秋。",
      "功名如不立，岂易狎汀鸥。"
    ]
  },
  {
    "volume": 638,
    "sequence": 33,
    "title": "题兴善寺僧道深院",
    "author": "张乔",
    "content": [
      "江峰峰顶人，受法老西秦。",
      "法本无前业，禅非为后身。",
      "院栽他国树，堂展祖师真。",
      "甚愿依宗旨，求闲未有因。"
    ]
  },
  {
    "volume": 638,
    "sequence": 34,
    "title": "送龙门令刘沧",
    "author": "张乔",
    "content": [
      "去宰龙门县，应思变化年。",
      "还将鲁儒政，又与晋人传。",
      "峭壁开中古，长河落半天。",
      "几乡因劝勉，耕稼满云烟。"
    ]
  },
  {
    "volume": 638,
    "sequence": 35,
    "title": "送友人往宜春（一作江南）",
    "author": "张乔",
    "content": [
      "落花兼柳絮，无处不纷纷。",
      "远道空归去，流莺独自闻。",
      "野桥喧磑水，山郭入楼云。",
      "故里南陵曲，秋期更送君。"
    ]
  },
  {
    "volume": 638,
    "sequence": 36,
    "title": "书边事",
    "author": "张乔",
    "content": [
      "调角断清秋，征人倚戍楼。",
      "春风对青冢，白日落梁州。",
      "大汉无兵阻，穷边有客游。",
      "蕃情似此水，长愿向南流。"
    ]
  },
  {
    "volume": 638,
    "sequence": 37,
    "title": "送僧雅觉归东海",
    "author": "张乔",
    "content": [
      "山川心地内，一念即千重。",
      "老别关中寺，禅归海外峰。",
      "鸟行来有路，帆影去无踪。",
      "几夜波涛息，先闻本国钟。"
    ]
  },
  {
    "volume": 638,
    "sequence": 38,
    "title": "和薛监察题兴善寺古松（薛一作崔）",
    "author": "张乔",
    "content": [
      "种在法王城，前朝古寺名。",
      "瘦根盘地远，香吹入云清。",
      "鹤动池台影，僧禅雨雪声。",
      "看来人旋老，因此叹浮生。"
    ]
  },
  {
    "volume": 638,
    "sequence": 39,
    "title": "听琴",
    "author": "张乔",
    "content": [
      "清月转瑶轸，弄中湘水寒。",
      "能令坐来客，不语自相看。",
      "静恐鬼神出，急疑风雨残。",
      "几时归岭峤，更过洞庭弹。"
    ]
  },
  {
    "volume": 638,
    "sequence": 40,
    "title": "送友人游蜀",
    "author": "张乔",
    "content": [
      "此心知者稀，欲别倍相依。",
      "无食拟同去，有家还未归。",
      "巴山开国远，剑道入天微。",
      "必恐临邛客，疑君学赋非。"
    ]
  },
  {
    "volume": 638,
    "sequence": 41,
    "title": "闻仰山禅师往曹溪因赠",
    "author": "张乔",
    "content": [
      "曹溪松下路，猿鸟重相亲。",
      "四海求玄理，千峰绕定身。",
      "异花天上堕，灵草雪中春。",
      "自惜经行处，焚香礼旧真。"
    ]
  },
  {
    "volume": 638,
    "sequence": 42,
    "title": "蓝溪夜坐",
    "author": "张乔",
    "content": [
      "蓝水警尘梦，夜吟开草堂。",
      "月临山霭薄，松滴露花香。",
      "诗外真风远，人间静兴长。",
      "明朝访禅侣，更上翠微房。"
    ]
  },
  {
    "volume": 638,
    "sequence": 43,
    "title": "题郑侍御蓝田别业",
    "author": "张乔",
    "content": [
      "秋山清若水，吟客静于僧。",
      "小径通商岭，高窗见杜陵。",
      "云霞朝入镜，猿鸟夜窥灯。",
      "许作前峰侣，终来寄上层。"
    ]
  },
  {
    "volume": 638,
    "sequence": 44,
    "title": "送友人进士许棠",
    "author": "张乔",
    "content": [
      "离乡积岁年，归路远依然。",
      "夜火山头市，春江树杪船。",
      "干戈愁鬓改，瘴疠喜家全。",
      "何处营甘旨，潮涛浸薄田。"
    ]
  },
  {
    "volume": 638,
    "sequence": 45,
    "title": "秘省伴直",
    "author": "张乔",
    "content": [
      "乔枝聚暝禽，叠阁锁遥岑。",
      "待月当秋直，看书废夜吟。",
      "残薪留火细，古井下瓶深。",
      "纵欲抄前史，贫难遂此心。"
    ]
  },
  {
    "volume": 638,
    "sequence": 46,
    "title": "宿昭应",
    "author": "张乔",
    "content": [
      "夜忆开元寺，凄凉里巷间。",
      "薄烟通魏阙，明月照骊山。",
      "半壁空宫闭，连天白道闲。",
      "清晨更回首，独向灞陵还。"
    ]
  },
  {
    "volume": 638,
    "sequence": 47,
    "title": "送陆处士",
    "author": "张乔",
    "content": [
      "樽前放浩歌，便起泛烟波。",
      "舟楫故人少，江湖明月多。",
      "孤峰经宿上，僻寺共云过。",
      "若向仙岩住，还应著薜萝。"
    ]
  },
  {
    "volume": 638,
    "sequence": 48,
    "title": "送韩处士归少室山",
    "author": "张乔",
    "content": [
      "江外历千岑，还归少室吟。",
      "地闲缑岭月，窗迥洛城砧。",
      "石窦垂寒乳，松枝长别琴。",
      "他年瀑泉下，亦拟置家林。"
    ]
  },
  {
    "volume": 638,
    "sequence": 49,
    "title": "赠初上人",
    "author": "张乔",
    "content": [
      "竹色覆禅栖，幽禽绕院啼。",
      "空门无去住，行客自东西。",
      "井气春来歇，庭枝雪后低。",
      "相看念山水，尽日话曹溪。"
    ]
  },
  {
    "volume": 638,
    "sequence": 50,
    "title": "送新罗僧",
    "author": "张乔",
    "content": [
      "东来此学禅，多病念佛缘。",
      "把锡离岩寺，收经上海船。",
      "落帆敲石火，宿岛汲瓶泉。",
      "永向扶桑老，知无再少年。"
    ]
  },
  {
    "volume": 638,
    "sequence": 51,
    "title": "题山僧院",
    "author": "张乔",
    "content": [
      "谿路曾来日，年多与旧同。",
      "地寒松影里，僧老磬声中。",
      "远水清风落，闲云别院通。",
      "心源若无碍，何必更论空。"
    ]
  },
  {
    "volume": 638,
    "sequence": 52,
    "title": "书梅福殿壁二首",
    "author": "张乔",
    "content": [
      "梅真从羽化，万古是须臾。",
      "此地名空在，西山云亦孤。",
      "井痕平野水，坛级上春芜。",
      "纵有双飞鹤，年多松已枯。",
      "一自白云去，千秋坛月明。",
      "我来思往事，谁更得长生。",
      "雅韵磬钟远，真风楼殿清。",
      "今来为尉者，天下有仙名。"
    ]
  },
  {
    "volume": 638,
    "sequence": 53,
    "title": "荆楚道中",
    "author": "张乔",
    "content": [
      "前程曾未到，岐路拟何为。",
      "返照行人急，荒郊去鸟迟。",
      "春宵多旅梦，夏闰远秋期。",
      "处处牵愁绪，无穷是柳丝。"
    ]
  },
  {
    "volume": 638,
    "sequence": 54,
    "title": "送南陵尉李频",
    "author": "张乔",
    "content": [
      "重作东南尉，生涯尚似僧。",
      "客程淮馆月，乡思海船灯。",
      "晚雾看春毂，晴天见朗陵。",
      "不应三考足，先授诏书征。"
    ]
  },
  {
    "volume": 638,
    "sequence": 55,
    "title": "将归江淮书（一作冬归有感）",
    "author": "张乔",
    "content": [
      "东风摇众木，即有看花期。",
      "紫陌频来日，沧洲独去时。",
      "郡因兵役苦，家为海翻移。",
      "未老多如此，那堪鬓不衰。"
    ]
  },
  {
    "volume": 638,
    "sequence": 56,
    "title": "沿汉东归",
    "author": "张乔",
    "content": [
      "北去穷秦塞，南归绕汉川。",
      "深山逢古迹，远道见新年。",
      "绝壁云衔寺，空江雪洒船。",
      "萦回还此景，多坐夜灯前。"
    ]
  },
  {
    "volume": 638,
    "sequence": 57,
    "title": "送蜀客",
    "author": "张乔",
    "content": [
      "剑阁缘空去，西南转几州。",
      "丹霄行客语，明月杜鹃愁。",
      "露带山花落，云随野水流。",
      "相如曾醉地，莫滞少年游。"
    ]
  },
  {
    "volume": 638,
    "sequence": 58,
    "title": "塞上（一作塞下曲）",
    "author": "张乔",
    "content": [
      "勒兵辽水边，风急卷旌旃。",
      "绝塞寒无树，平沙势尽天。",
      "雪晴回探骑，月落控鸣弦。",
      "永定山河誓，南归改汉年。"
    ]
  },
  {
    "volume": 638,
    "sequence": 59,
    "title": "送友人归袁州",
    "author": "张乔",
    "content": [
      "袁江猿鸟清，曾向此中行。",
      "才子登科去，诸侯扫榻迎。",
      "山藏明月浦，树绕白云城。",
      "远想安亲后，秋风梦不惊。"
    ]
  },
  {
    "volume": 638,
    "sequence": 60,
    "title": "赠别李山人",
    "author": "张乔",
    "content": [
      "分合老西秦，年年梦白蘋。",
      "曾为洞庭客，还送洞庭人。",
      "语别惜残夜，思归愁见春。",
      "遥知泊舟处，沙月自相亲。"
    ]
  },
  {
    "volume": 638,
    "sequence": 61,
    "title": "思宜春寄友人",
    "author": "张乔",
    "content": [
      "胜游虽隔年，魂梦亦依然。",
      "瀑水喧秋思，孤灯动夜船。",
      "断虹全岭雨，斜月半溪烟。",
      "旧日吟诗侣，何人更不眠。"
    ]
  },
  {
    "volume": 638,
    "sequence": 62,
    "title": "江行夜雨",
    "author": "张乔",
    "content": [
      "江风木落天，游子感流年。",
      "万里波连蜀，三更雨到船。",
      "梦残灯影外，愁积苇丛边。",
      "不及樵渔客，全家住岛田。"
    ]
  },
  {
    "volume": 638,
    "sequence": 63,
    "title": "赠仰大师",
    "author": "张乔",
    "content": [
      "仰山因久住，天下仰山名。",
      "井邑身虽到，林泉性本清。",
      "野云居处尽，江月定中明。",
      "仿佛曾相识，今来隔几生。"
    ]
  },
  {
    "volume": 638,
    "sequence": 64,
    "title": "江南逢洛下友人",
    "author": "张乔",
    "content": [
      "洛下吟诗侣，南游只有君。",
      "波涛归路见，蟋蟀在船闻。",
      "晓月江城出，晴霞岛树分。",
      "无穷怀古意，岂独绕湘云。"
    ]
  },
  {
    "volume": 638,
    "sequence": 65,
    "title": "东湖赠僧子兰（一作题兰上人）",
    "author": "张乔",
    "content": [
      "名利了无时，何人暂访师。",
      "道情闲外见，心地语来知。",
      "竹落穿窗叶，松寒荫井枝。",
      "匡山许同社，愿卜挂帆期。"
    ]
  },
  {
    "volume": 638,
    "sequence": 66,
    "title": "隐岩陪郑少师夜坐",
    "author": "张乔",
    "content": [
      "幸喜陪驺驭，频来向此宵。",
      "砚磨清涧石，厨爨白云樵。",
      "竹外村烟细，灯中禁漏遥。",
      "衣冠与文理，静语对前朝。"
    ]
  },
  {
    "volume": 638,
    "sequence": 67,
    "title": "送三传赴长城尉（一作送前辈读三传任长城尉）",
    "author": "张乔",
    "content": [
      "登科精鲁史，为尉及良时。",
      "高论穷诸国，长才并几司。",
      "地倾流水疾，山叠过云迟。",
      "暇日琴书畔，何人对手棋。"
    ]
  },
  {
    "volume": 638,
    "sequence": 68,
    "title": "送李道士归南岳",
    "author": "张乔",
    "content": [
      "千峰隔湘水，迢递挂帆归。",
      "扫月眠苍壁，和云著褐衣。",
      "洞虚悬溜滴，径狭长松围。",
      "只恐相寻日，人间旧识稀。"
    ]
  },
  {
    "volume": 638,
    "sequence": 69,
    "title": "延福里秋怀",
    "author": "张乔",
    "content": [
      "终年九陌行，要路迹皆生。",
      "苦学犹难至，甘贫岂有成。",
      "病携秋卷重，闲著暑衣轻。",
      "一别林泉久，中宵御水声。"
    ]
  },
  {
    "volume": 638,
    "sequence": 70,
    "title": "题玄哲禅师影堂",
    "author": "张乔",
    "content": [
      "吾师视化身，一念即遗尘。",
      "岩谷藏虚塔，江湖散学人。",
      "云迷禅处石，院掩写来真。",
      "寂寞焚香后，闲阶细草生。"
    ]
  },
  {
    "volume": 638,
    "sequence": 71,
    "title": "登慈恩寺塔",
    "author": "张乔",
    "content": [
      "窗户几层风，清凉碧落中。",
      "世人来往别，烟景古今同。",
      "列岫横秦断，长河极塞空。",
      "斜阳越乡思，天末见归鸿。"
    ]
  },
  {
    "volume": 638,
    "sequence": 72,
    "title": "送友人东归",
    "author": "张乔",
    "content": [
      "远涉期秋卷，将行不废吟。",
      "故乡芳草路，来往别离心。",
      "挂席春风尽，开斋夏景深。",
      "子规谁共听，江月上清岑。"
    ]
  },
  {
    "volume": 638,
    "sequence": 73,
    "title": "送僧鸾归蜀宁亲",
    "author": "张乔",
    "content": [
      "歌诗精外学，天子是知音。",
      "坐夏宫钟近，宁亲剑阁深。",
      "高名彻西国，旧迹寄东林。",
      "自此栖禅者，因师满蜀吟。"
    ]
  },
  {
    "volume": 638,
    "sequence": 74,
    "title": "送人归江南",
    "author": "张乔",
    "content": [
      "贫归无定程，水宿与山行。",
      "未有安亲计，难为去国情。",
      "岛烟孤寺磬，江月远船筝。",
      "思苦秋回日，多应吟更清。"
    ]
  },
  {
    "volume": 638,
    "sequence": 75,
    "title": "将离江上作",
    "author": "张乔",
    "content": [
      "白衣归树下，青草恋江边。",
      "三楚足深隐，五陵多少年。",
      "寂寥闻蜀魄，清绝怨湘弦。",
      "岐路在何处，西行心渺然。"
    ]
  },
  {
    "volume": 638,
    "sequence": 76,
    "title": "别李参军",
    "author": "张乔",
    "content": [
      "王孙游不遇，况我五湖人。",
      "野店难投宿，渔家独问津。",
      "岭分中夜月，江隔两乡春。",
      "静想青云路，还应寄此身。"
    ]
  },
  {
    "volume": 638,
    "sequence": 77,
    "title": "送睦州张参军",
    "author": "张乔",
    "content": [
      "重禄轻身日，清资近故乡。",
      "因知送君后，转自惜年芳。",
      "远水分林影，层峰起鸟行。",
      "扁舟此中去，溪月有余光。"
    ]
  },
  {
    "volume": 638,
    "sequence": 78,
    "title": "赠棋僧侣",
    "author": "张乔",
    "content": [
      "机谋时未有，多向弈棋销。",
      "已与山僧敌，无令海客饶。",
      "静驱云阵起，疏点雁行遥。",
      "夜雨如相忆，松窗更见招。"
    ]
  },
  {
    "volume": 638,
    "sequence": 79,
    "title": "题湖上友人居",
    "author": "张乔",
    "content": [
      "岂得恋樵渔，全家湖畔居。",
      "远无潮客信，闲寄岳僧书。",
      "野白梅繁后，山明雨散初。",
      "逍遥向云水，莫与宦情疏。"
    ]
  },
  {
    "volume": 638,
    "sequence": 80,
    "title": "送友人归宣州",
    "author": "张乔",
    "content": [
      "失计复离愁，君归我独游。",
      "乱花藏道发，春水绕乡流。",
      "暝火丛桥市，晴山叠郡楼。",
      "无为谢公恋，吟过晓蝉秋。"
    ]
  },
  {
    "volume": 638,
    "sequence": 81,
    "title": "题古观",
    "author": "张乔",
    "content": [
      "急景递衰老，此经谁养真。",
      "松留千载鹤，碑隔六朝人。",
      "洞水流花早，壶天闭雪春。",
      "其如为名利，归踏五陵尘。"
    ]
  },
  {
    "volume": 638,
    "sequence": 82,
    "title": "送友人及第归江南",
    "author": "张乔",
    "content": [
      "岂易及归荣，辛勤致此名。",
      "登车思往事，回首勉诸生。",
      "路绕山光晓，帆通海气清。",
      "秋期却闲坐，林下听江声。"
    ]
  },
  {
    "volume": 638,
    "sequence": 83,
    "title": "送朴充侍御归海东",
    "author": "张乔",
    "content": [
      "天涯离二纪，阙下历三朝。",
      "涨海虽然阔，归帆不觉遥。",
      "惊波时失侣，举火夜相招。",
      "来往寻遗事，秦皇有断桥。"
    ]
  },
  {
    "volume": 638,
    "sequence": 84,
    "title": "吊前水部贾员外",
    "author": "张乔",
    "content": [
      "笼中江海禽，日夕有归心。",
      "魏阙长谣久，吴山独往深。",
      "别时群木落，终处乱猿吟。",
      "李白坟前路，溪僧送入林。"
    ]
  },
  {
    "volume": 638,
    "sequence": 85,
    "title": "题小松",
    "author": "张乔",
    "content": [
      "松子落何年，纤枝长水边。",
      "斫开深涧雪，移出远林烟。",
      "带月栖幽鸟，兼花灌冷泉。",
      "微风动清韵，闲听罢琴眠。"
    ]
  },
  {
    "volume": 638,
    "sequence": 86,
    "title": "寄中岳颛顼先生",
    "author": "张乔",
    "content": [
      "先生颛顼后，得道自何人。",
      "松柏卑于寿，儿孙老却身。",
      "夜窗峰顶曙，寒涧洞中春。",
      "恋此逍遥境，云间不可亲。"
    ]
  },
  {
    "volume": 638,
    "sequence": 87,
    "title": "送沈先辈尉昭应",
    "author": "张乔",
    "content": [
      "余才不废诗，佐邑喜闲司。",
      "丹陛终须去，青山未可期。",
      "叶凋温谷晚，云出古宫迟。",
      "若草东封疏，君王到有时。"
    ]
  },
  {
    "volume": 638,
    "sequence": 88,
    "title": "送友人游湖南",
    "author": "张乔",
    "content": [
      "所投非旧知，亦似有前期。",
      "路向长江上，帆扬细雨时。",
      "春生南岳早，日转大荒迟。",
      "尽采潇湘句，重来会近期。"
    ]
  },
  {
    "volume": 638,
    "sequence": 89,
    "title": "江上送友人南游",
    "author": "张乔",
    "content": [
      "何处积乡愁，天涯聚乱流。",
      "岸长群岫晚，湖阔片帆秋。",
      "买酒过渔舍，分灯与钓舟。",
      "潇湘见来雁，应念独边游。"
    ]
  },
  {
    "volume": 638,
    "sequence": 90,
    "title": "江南别友人",
    "author": "张乔",
    "content": [
      "劳生故白头，头白未应休。",
      "阙下难孤立，天涯尚旅游。",
      "听猿吟岛寺，待月上江楼。",
      "醉别醒惆怅，云帆满乱流。"
    ]
  },
  {
    "volume": 638,
    "sequence": 91,
    "title": "商山道中",
    "author": "张乔",
    "content": [
      "春去计秋期，长安在梦思。",
      "多逢山好处，少值客行时。",
      "云起争峰势，花交隐涧枝。",
      "停骖一惆怅，应只岭猿知。"
    ]
  },
  {
    "volume": 638,
    "sequence": 92,
    "title": "吴江旅次",
    "author": "张乔",
    "content": [
      "行人愁落日，去鸟倦遥林。",
      "旷野鸣流水，空山响暮砧。",
      "旅途归计晚，乡树别年深。",
      "寂寞逢村酒，渔家一醉吟。"
    ]
  },
  {
    "volume": 638,
    "sequence": 93,
    "title": "寄南中友人",
    "author": "张乔",
    "content": [
      "相梦如相见，相思去后频。",
      "旧时行处断，华发别来新。",
      "浪动三湘月，烟藏五岭春。",
      "又无归北客，书札寄何人。"
    ]
  },
  {
    "volume": 638,
    "sequence": 94,
    "title": "寄绩溪陈明府",
    "author": "张乔",
    "content": [
      "古邑猿声里，空城只半存。",
      "岸移无旧路，沙涨别成村。",
      "鼓角喧京口，江山尽汝濆。",
      "六朝兴废地，行子一销魂。"
    ]
  },
  {
    "volume": 638,
    "sequence": 95,
    "title": "试月中桂",
    "author": "张乔",
    "content": [
      "与月转洪濛，扶疏万古同。",
      "根非生下土，叶不坠秋风。",
      "每以圆时足，还随缺处空。",
      "影高群木外，香满一轮中。",
      "未种丹霄日，应虚玉兔宫。",
      "何当因羽化，细得问玄功。"
    ]
  },
  {
    "volume": 638,
    "sequence": 96,
    "title": "游歙州兴唐寺",
    "author": "张乔",
    "content": [
      "山桥通绝境，到此忆天台。",
      "竹里寻幽径，云边上古台。",
      "鸟归残照出，钟断细泉来。",
      "为爱澄溪月，因成隔宿回。"
    ]
  },
  {
    "volume": 638,
    "sequence": 97,
    "title": "题诠律师院",
    "author": "张乔",
    "content": [
      "院凉松雨声，相对有山情。",
      "未许谿边老，犹思岳顶行。",
      "纱灯留火细，石井灌瓶清。",
      "欲问吾师外，何人得此生。"
    ]
  },
  {
    "volume": 638,
    "sequence": 98,
    "title": "金山寺空上人院",
    "author": "张乔",
    "content": [
      "已老金山顶，无心上石桥。",
      "讲移三楚遍，梵译五天遥。",
      "板阁禅秋月，铜瓶汲夜潮。",
      "自惭昏醉客，来坐亦通宵。"
    ]
  },
  {
    "volume": 638,
    "sequence": 99,
    "title": "题广信寺",
    "author": "张乔",
    "content": [
      "亭北敞灵溪，林梢与槛齐。",
      "野云来影远，沙鸟去行低。",
      "晚渡明村火，晴山响郡鼙。",
      "思乡值摇落，赖不有猿啼。"
    ]
  }
]