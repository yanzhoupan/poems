[
  {
    "volume": 197,
    "sequence": 1,
    "title": "读后汉逸人传二首",
    "author": "张谓",
    "content": [
      "子陵没已久，读史思其贤。",
      "谁谓颍阳人，千秋如比肩。",
      "尝闻汉皇帝，曾是旷周旋。",
      "名位苟无心，对君犹可眠。",
      "东过富春渚，乐此佳山川。",
      "夜卧松下月，朝看江上烟。",
      "钓时如有待，钓罢应忘筌。",
      "生事在林壑，悠悠经暮年。",
      "于今七里濑，遗迹尚依然。",
      "高台竟寂寞，流水空潺湲。",
      "庞公南郡人，家在襄阳里。",
      "何处偏来往，襄阳东陂是。",
      "誓将业田种，终得保妻子。",
      "何言二千石，乃欲劝吾仕。",
      "鹳鹊巢茂林，鼋鼍穴深水。",
      "万物从所欲，吾心亦如此。",
      "不见鹿门山，朝朝白云起。",
      "采药复采樵，优游终暮齿。"
    ]
  },
  {
    "volume": 197,
    "sequence": 2,
    "title": "同孙构免官后登蓟楼",
    "author": "张谓",
    "content": [
      "昔在五陵时，年少心亦壮。",
      "尝矜有奇骨，必是封侯相。",
      "东走到营州，投身似边将。",
      "一朝去乡国，十载履亭障。",
      "部曲皆武夫，功成不相让。",
      "犹希虏尘动，更取林胡帐。",
      "去年大将军，忽负乐生谤。",
      "北别伤士卒，南迁死炎瘴。",
      "濩落悲无成，行登蓟丘上。",
      "长安三千里，日夕西南望。",
      "寒沙榆塞没，秋水滦河涨。",
      "策马从此辞，云山保闲放。"
    ]
  },
  {
    "volume": 197,
    "sequence": 3,
    "title": "代北州老翁答",
    "author": "张谓",
    "content": [
      "负薪老翁往北州，北望乡关生客愁。",
      "自言老翁有三子，两人已向黄沙死。",
      "如今小儿新长成，明年闻道又征兵。",
      "定知此别必零落，不及相随同死生。",
      "尽将田宅借邻伍，且复伶俜去乡土。",
      "在生本求多子孙，及有谁知更辛苦。",
      "近传天子尊武蔬，强兵直欲静胡尘。",
      "安边自合有长策，何必流离中国人。"
    ]
  },
  {
    "volume": 197,
    "sequence": 4,
    "title": "湖上对酒行",
    "author": "张谓",
    "content": [
      "夜坐不厌湖上月，昼行不厌湖上山。",
      "眼前一尊又长满，心中万事如等闲。",
      "主人有黍百馀石，浊醪数斗应不惜。",
      "即今相对不尽欢，别后相思复何益。",
      "茱萸湾头归路赊，愿君且宿黄公家。",
      "风光若此人不醉，参差辜负东园花。"
    ]
  },
  {
    "volume": 197,
    "sequence": 5,
    "title": "赠乔琳（一作刘昚虚诗）",
    "author": "张谓",
    "content": [
      "去年上策不见收，今年寄食仍淹留。",
      "羡君有酒能便醉，羡君无钱能不忧。",
      "如今五侯不爱客，羡君不问五侯宅。",
      "如今七贵方自尊，羡君不过七贵门。",
      "丈夫会应有知己，世上悠悠何足论。"
    ]
  },
  {
    "volume": 197,
    "sequence": 6,
    "title": "邵陵作",
    "author": "张谓",
    "content": [
      "尝闻虞帝苦忧人，只为苍生不为身。",
      "已道一朝辞北阙，何须五月更南巡。",
      "昔时文武皆销铄，今日精灵常寂寞。",
      "斑竹年来笋自生，白蘋春尽花空落。",
      "遥望零陵见旧丘，苍梧云起至今愁。",
      "惟馀帝子千行泪，添作潇湘万里流。"
    ]
  },
  {
    "volume": 197,
    "sequence": 7,
    "title": "寄李侍御",
    "author": "张谓",
    "content": [
      "柱下闻周史，书中慰越吟。",
      "近看三岁字，遥见百年心。",
      "价以吹嘘长，恩从顾盼深。",
      "不栽桃李树，何日得成阴。"
    ]
  },
  {
    "volume": 197,
    "sequence": 8,
    "title": "寄崔沣州",
    "author": "张谓",
    "content": [
      "共襆台郎被，俱褰郡守帷。",
      "罚金殊往日，鸣玉幸同时。",
      "五马来何晚，双鱼赠已迟。",
      "江头望乡月，无夜不相思。"
    ]
  },
  {
    "volume": 197,
    "sequence": 9,
    "title": "送裴侍御归上都",
    "author": "张谓",
    "content": [
      "楚地劳行役，秦城罢鼓鼙。",
      "舟移洞庭岸，路出武陵谿。",
      "江月随人影，山花趁马蹄。",
      "离魂将别梦，先已到关西。"
    ]
  },
  {
    "volume": 197,
    "sequence": 10,
    "title": "送青龙一公",
    "author": "张谓",
    "content": [
      "事佛轻金印，勤王度玉关。",
      "不知从树下，还肯到人间。",
      "楚水青莲净，吴门白日闲。",
      "圣朝须助理，绝莫爱东山。"
    ]
  },
  {
    "volume": 197,
    "sequence": 11,
    "title": "送韦侍御赴上都",
    "author": "张谓",
    "content": [
      "天朝辟书下，风宪取才难。",
      "更谒麒麟殿，重簪獬豸冠。",
      "月明湘水夜，霜重桂林寒。",
      "别后头堪白，时时镜里看。"
    ]
  },
  {
    "volume": 197,
    "sequence": 12,
    "title": "饯田尚书还兖州",
    "author": "张谓",
    "content": [
      "忠义三朝许，威名四海闻。",
      "更乘归鲁诏，犹忆破胡勋。",
      "别路逢霜雨，行营对雪云。",
      "明朝郭门外，长揖大将军。"
    ]
  },
  {
    "volume": 197,
    "sequence": 13,
    "title": "送杜侍御赴上都",
    "author": "张谓",
    "content": [
      "避马台中贵，登车岭外遥。",
      "还因贡赋礼，来谒大明朝。",
      "地入商山路，乡连渭水桥。",
      "承恩返南越，尊酒重相邀。"
    ]
  },
  {
    "volume": 197,
    "sequence": 14,
    "title": "道林寺送莫侍御（一作麓州精舍送莫侍御归宁）",
    "author": "张谓",
    "content": [
      "何处堪留客，香林隔翠微。",
      "薜萝通驿骑，山竹挂朝衣。",
      "霜引台乌集，风惊塔雁飞。",
      "饮茶胜饮酒，聊以送将归。"
    ]
  },
  {
    "volume": 197,
    "sequence": 15,
    "title": "别睢阳故人",
    "author": "张谓",
    "content": [
      "少小客游梁，依然似故乡。",
      "城池经战阵，人物恨存亡。",
      "夏雨桑条绿，秋风麦穗黄。",
      "有书无寄处，相送一沾裳。"
    ]
  },
  {
    "volume": 197,
    "sequence": 16,
    "title": "郡南亭子宴（一作春宴）",
    "author": "张谓",
    "content": [
      "亭子春城外，朱门向绿林。",
      "柳枝经雨重，松色带烟深。",
      "漉酒迎山客，穿池集水禽。",
      "白云常在眼，聊足慰人心。"
    ]
  },
  {
    "volume": 197,
    "sequence": 17,
    "title": "早春陪崔中丞浣花溪宴得暄字",
    "author": "张谓",
    "content": [
      "旌节临溪口，寒郊斗觉暄。",
      "红亭移酒席，画鹢逗江村。",
      "云带歌声飏，风飘舞袖翻。",
      "花间催秉烛，川上欲黄昏。"
    ]
  },
  {
    "volume": 197,
    "sequence": 18,
    "title": "宴郑伯玙宅",
    "author": "张谓",
    "content": [
      "正月风光好，逢君上客稀。",
      "晓风催鸟啭，春雪带花飞。",
      "堂上吹金管，庭前试舞衣。",
      "俸钱供酒债，行子未须归。"
    ]
  },
  {
    "volume": 197,
    "sequence": 19,
    "title": "夜同宴，用人字",
    "author": "张谓",
    "content": [
      "北斗回新岁，东园值早春。",
      "竹风能醒酒，花月解留人。",
      "邑宰陶元亮，山家郑子真。",
      "平生颇同道，相见日相亲。"
    ]
  },
  {
    "volume": 197,
    "sequence": 20,
    "title": "过从弟制疑官舍竹斋",
    "author": "张谓",
    "content": [
      "羡尔方为吏，衡门独晏如。",
      "野猿偷纸笔，山鸟污图书。",
      "竹里藏公事，花间隐使车。",
      "不妨垂钓坐，时脍小江鱼。"
    ]
  },
  {
    "volume": 197,
    "sequence": 21,
    "title": "扬州雨中张十七宅观妓（一作刘长卿诗）",
    "author": "张谓",
    "content": [
      "夜色带寒烟，灯花拂更然。",
      "残妆添石黛，艳舞落金钿。",
      "掩笑须欹扇，迎歌乍动弦。",
      "不知巫峡雨，何事海西边。"
    ]
  },
  {
    "volume": 197,
    "sequence": 22,
    "title": "登金陵临江驿楼",
    "author": "张谓",
    "content": [
      "古戍依重险，高楼见五梁。",
      "山根盘驿道，河水浸城墙。",
      "庭树巢鹦鹉，园花隐麝香。",
      "忽然江浦上，忆作捕鱼郎。"
    ]
  },
  {
    "volume": 197,
    "sequence": 23,
    "title": "同王征君湘中有怀（一作严维诗）",
    "author": "张谓",
    "content": [
      "八月洞庭秋，潇湘水北流。",
      "还家万里梦，为客五更愁。",
      "不用开书帙，偏宜上酒楼。",
      "故人京洛满，何日复同游。"
    ]
  },
  {
    "volume": 197,
    "sequence": 24,
    "title": "官舍早梅",
    "author": "张谓",
    "content": [
      "阶下双梅树，春来画不成。",
      "晚时花未落，阴处叶难生。",
      "摘子防人到，攀枝畏鸟惊。",
      "风光先占得，桃李莫相轻。"
    ]
  },
  {
    "volume": 197,
    "sequence": 25,
    "title": "玉清公主挽歌（代宗之女）",
    "author": "张谓",
    "content": [
      "学凤年犹小，乘龙日尚赊。",
      "初封千户邑，忽驾五云车。",
      "地接金人岸，山通玉女家。",
      "秋风何太早，吹落禁园花。"
    ]
  },
  {
    "volume": 197,
    "sequence": 26,
    "title": "别韦郎中",
    "author": "张谓",
    "content": [
      "星轺计日赴岷峨，云树连天阻笑歌。",
      "南入洞庭随雁去，西过巫峡听猿多。",
      "峥嵘洲上飞黄蝶，滟滪堆边起白波。",
      "不醉郎中桑落酒，教人无奈别离何。"
    ]
  },
  {
    "volume": 197,
    "sequence": 27,
    "title": "送皇甫龄宰交河",
    "author": "张谓",
    "content": [
      "将军帐下来从客，小邑弹琴不易逢。",
      "楼上胡笳传别怨，尊中腊酒为谁浓。",
      "行人醉出双门道，少妇愁看七里烽。",
      "今日相如轻武骑，多应朝暮客临邛。"
    ]
  },
  {
    "volume": 197,
    "sequence": 28,
    "title": "杜侍御送贡物戏赠",
    "author": "张谓",
    "content": [
      "铜柱朱崖道路难，伏波横海旧登坛。",
      "越人自贡珊瑚树，汉使何劳獬豸冠。",
      "疲马山中愁日晚，孤舟江上畏春寒。",
      "由来此货称难得，多恐君王不忍看。"
    ]
  },
  {
    "volume": 197,
    "sequence": 29,
    "title": "春园家宴",
    "author": "张谓",
    "content": [
      "南园春色正相宜，大妇同行少妇随。",
      "竹里登楼人不见，花间觅路鸟先知。",
      "樱桃解结垂檐子，杨柳能低入户枝。",
      "山简醉来歌一曲，参差笑杀郢中儿。"
    ]
  },
  {
    "volume": 197,
    "sequence": 30,
    "title": "西亭子言怀",
    "author": "张谓",
    "content": [
      "数丛芳草在堂阴，几处闲花映竹林。",
      "攀树玄猿呼郡吏，傍谿白鸟应家禽。",
      "青山看景知高下，流水闻声觉浅深。",
      "官属不令拘礼数，时时缓步一相寻。"
    ]
  },
  {
    "volume": 197,
    "sequence": 31,
    "title": "辰阳即事（一作刘长卿诗，题云感怀）",
    "author": "张谓",
    "content": [
      "青枫落叶正堪悲，黄菊残花欲待谁。",
      "水近偏逢寒气早，山深常见日光迟。",
      "愁中卜命看周易，病里招魂读楚词。",
      "自恨不如湘浦雁，春来即是北归时。"
    ]
  },
  {
    "volume": 197,
    "sequence": 32,
    "title": "送僧",
    "author": "张谓",
    "content": [
      "童子学修道，诵经求出家。",
      "手持贝多叶，心念优昙花。",
      "得度北州近，随缘东路赊。",
      "一身求清净，百毳纳袈裟。",
      "钟岭更飞锡，炉峰期结跏。",
      "深心大海水，广愿恒河沙。",
      "此去不堪别，彼行安可涯。",
      "殷勤结香火，来世上牛车。"
    ]
  },
  {
    "volume": 197,
    "sequence": 33,
    "title": "同诸公游云公禅寺",
    "author": "张谓",
    "content": [
      "共许寻鸡足，谁能惜马蹄。",
      "长空净云雨，斜日半虹霓。",
      "檐下千峰转，窗前万木低。",
      "看花寻径远，听鸟入林迷。",
      "地与喧闻隔，人将物我齐。",
      "不知樵客意，何事武陵谿。"
    ]
  },
  {
    "volume": 197,
    "sequence": 34,
    "title": "哭护国上人",
    "author": "张谓",
    "content": [
      "昔喜三身净，今悲万劫长。",
      "不应归北斗，应是向西方。",
      "舍利众生得，袈裟弟子将。",
      "鼠行残药碗，虫网旧绳床。",
      "别起千花塔，空留一草堂。",
      "支公何处在，神理竟茫茫。"
    ]
  },
  {
    "volume": 197,
    "sequence": 35,
    "title": "送卢举使河源",
    "author": "张谓",
    "content": [
      "故人行役向边州，匹马今朝不少留。",
      "长路关山何日尽，满堂丝竹为君愁。"
    ]
  },
  {
    "volume": 197,
    "sequence": 36,
    "title": "题长安壁主人",
    "author": "张谓",
    "content": [
      "世人结交须黄金，黄金不多交不深。",
      "纵令然诺暂相许，终是悠悠行路心。"
    ]
  },
  {
    "volume": 197,
    "sequence": 37,
    "title": "长沙失火后戏题莲花寺",
    "author": "张谓",
    "content": [
      "金园宝刹半长沙，烧劫旁延一万家。",
      "楼殿纵随烟焰去，火中何处出莲花。"
    ]
  },
  {
    "volume": 197,
    "sequence": 38,
    "title": "早梅",
    "author": "张谓",
    "content": [
      "一树寒梅白玉条，迥临林村傍谿桥。",
      "不知近水花先发，疑是经春雪未销。"
    ]
  },
  {
    "volume": 197,
    "sequence": 39,
    "title": "赠赵使君美人",
    "author": "张谓",
    "content": [
      "红粉青蛾映楚云，桃花马上石榴裙。",
      "罗敷独向东方去，漫学他家作使君。"
    ]
  },
  {
    "volume": 197,
    "sequence": 40,
    "title": "句",
    "author": "张谓",
    "content": [
      "稽山贺老粗知名，吴郡张颠曾不易。",
      "奔蛇走虺势入坐，骤雨旋风声满堂。",
      "（《赠怀素》。",
      "见《颜真卿集》）"
    ]
  }
]