[
  {
    "volume": 448,
    "sequence": 1,
    "title": "感悟妄缘，题如上人壁",
    "author": "白居易",
    "content": [
      "自从为騃童，直至作衰翁。",
      "所好随年异，为忙终日同。",
      "弄沙成佛塔，锵玉谒王宫。",
      "彼此皆儿戏，须臾即色空。",
      "有营非了义，无著是真宗。",
      "兼恐勤修道，犹应在妄中。"
    ]
  },
  {
    "volume": 448,
    "sequence": 2,
    "title": "思子台有感二首",
    "author": "白居易",
    "content": [
      "曾家机上闻投杼，尹氏园中见掇蜂。",
      "但以恩情生隙罅，何人不解作江充。",
      "闇生魑魅蠹生虫，何异谗生疑阻中。",
      "但使武皇心似烛，江充不敢作江充。"
    ]
  },
  {
    "volume": 448,
    "sequence": 3,
    "title": "赋得边城角",
    "author": "白居易",
    "content": [
      "边角两三枝，霜天陇上儿。",
      "望乡相并立，向月一时吹。",
      "战马头皆举，征人手尽垂。",
      "呜呜三奏罢，城上展旌旗。"
    ]
  },
  {
    "volume": 448,
    "sequence": 4,
    "title": "忆洛中所居",
    "author": "白居易",
    "content": [
      "忽忆东都宅，春来事宛然。",
      "雪销行径里，水上卧房前。",
      "厌绿栽黄竹，嫌红种白莲。",
      "醉教莺送酒，闲遣鹤看船。",
      "幸是林园主，惭为食禄牵。",
      "宦情薄似纸，乡思争于弦。",
      "岂合姑苏守，归休更待年。"
    ]
  },
  {
    "volume": 448,
    "sequence": 5,
    "title": "想归田园",
    "author": "白居易",
    "content": [
      "恋他朝市求何事，想取丘园乐此身。",
      "千首恶诗吟过日，一壶好酒醉消春。",
      "归乡年亦非全老，罢郡家仍未苦贫。",
      "快活不知如我者，人间能有几多人。"
    ]
  },
  {
    "volume": 448,
    "sequence": 6,
    "title": "琴茶",
    "author": "白居易",
    "content": [
      "兀兀寄形群动内，陶陶任性一生间。",
      "自抛官后春多醉，不读书来老更闲。",
      "琴里知闻唯渌水，茶中故旧是蒙山。",
      "穷通行止长相伴，谁道吾今无往还。"
    ]
  },
  {
    "volume": 448,
    "sequence": 7,
    "title": "赠楚州郭使君",
    "author": "白居易",
    "content": [
      "淮水东南第一州，山围雉堞月当楼。",
      "黄金印绶悬腰底，白雪歌诗落笔头。",
      "笑看儿童骑竹马，醉携宾客上仙舟。",
      "当家美事堆身上，何啻林宗与细侯。"
    ]
  },
  {
    "volume": 448,
    "sequence": 8,
    "title": "和郭使君题枸杞（一作枸杞寄郭使君）",
    "author": "白居易",
    "content": [
      "山阳太守政严明，吏静人安无犬惊。",
      "不知灵药根成狗，怪得时闻吠夜声。"
    ]
  },
  {
    "volume": 448,
    "sequence": 9,
    "title": "初到洛下闲游",
    "author": "白居易",
    "content": [
      "汉庭重少身宜退，洛下闲居迹可逃。",
      "趁伴入朝应老丑，寻春放醉尚粗豪。",
      "诗携彩纸新装卷，酒典绯花旧赐袍。",
      "曾在东方千骑上，至今躞蹀马头高。"
    ]
  },
  {
    "volume": 448,
    "sequence": 10,
    "title": "醉赠刘二十八使君",
    "author": "白居易",
    "content": [
      "为我引杯添酒饮，与君把箸击盘歌。",
      "诗称国手徒为尔，命压人头不奈何。",
      "举眼风光长寂寞，满朝官职独蹉跎。",
      "亦知合被才名折，二十三年折太多。"
    ]
  },
  {
    "volume": 448,
    "sequence": 11,
    "title": "太湖石",
    "author": "白居易",
    "content": [
      "烟翠三秋色，波涛万古痕。",
      "削成青玉片，截断碧云根。",
      "风气通岩穴，苔文护洞门。",
      "三峰具体小，应是华山孙。"
    ]
  },
  {
    "volume": 448,
    "sequence": 12,
    "title": "过敷水",
    "author": "白居易",
    "content": [
      "垂鞭欲渡罗敷水，处分鸣驺且缓驱。",
      "秦氏双蛾久冥漠，苏台五马尚踟蹰。",
      "村童店女仰头笑，今日使君真是愚。"
    ]
  },
  {
    "volume": 448,
    "sequence": 13,
    "title": "南院",
    "author": "白居易",
    "content": [
      "林院无情绪，经春不一开。",
      "杨花飞作穗，榆荚落成堆。",
      "壮气从中减，流年逐后催。",
      "只应如过客，病去老迎来。"
    ]
  },
  {
    "volume": 448,
    "sequence": 14,
    "title": "闲咏",
    "author": "白居易",
    "content": [
      "步月怜清景，眠松爱绿阴。",
      "早年诗思苦，晚岁道情深。",
      "夜学禅多坐，秋牵兴暂吟。",
      "悠然两事外，无处更留心。"
    ]
  },
  {
    "volume": 448,
    "sequence": 15,
    "title": "初授秘监，拜赐金紫，闲吟小酌，偶写所怀",
    "author": "白居易",
    "content": [
      "紫袍新秘监，白首旧书生。",
      "鬓雪人间寿，腰金世上荣。",
      "子孙无可念，产业不能营。",
      "酒引眼前兴，诗留身后名。",
      "闲倾三数酌，醉咏十余声。",
      "便是羲皇代，先从心太平。"
    ]
  },
  {
    "volume": 448,
    "sequence": 16,
    "title": "新昌闲居，招杨郎中兄弟",
    "author": "白居易",
    "content": [
      "纱巾角枕病眠翁，忙少闲多谁与同。",
      "但有双松当砌下，更无一事到心中。",
      "金章紫绶堪如梦，皂盖朱轮别似空。",
      "暑月贫家何所有，客来唯赠北窗风。"
    ]
  },
  {
    "volume": 448,
    "sequence": 17,
    "title": "秘省后厅",
    "author": "白居易",
    "content": [
      "槐花雨润新秋地，桐叶风翻欲夜天。",
      "尽日后厅无一事，白头老监枕书眠。"
    ]
  },
  {
    "volume": 448,
    "sequence": 18,
    "title": "松斋偶兴",
    "author": "白居易",
    "content": [
      "置心思虑外，灭迹是非间。",
      "约俸为生计，随官换往还。",
      "耳烦闻晓角，眼醒见秋山。",
      "赖此松檐下，朝回半日闲。"
    ]
  },
  {
    "volume": 448,
    "sequence": 19,
    "title": "和杨郎中贺杨仆射致仕后杨侍郎门生合宴席上作",
    "author": "白居易",
    "content": [
      "业重关西继大名，恩深阙下遂高情。",
      "祥鳣降伴趋庭鲤，贺燕飞和出谷莺。",
      "范蠡舟中无子弟，疏家席上欠门生。",
      "可怜玉树连桃李，从古无如此会荣。"
    ]
  },
  {
    "volume": 448,
    "sequence": 20,
    "title": "松下琴赠客",
    "author": "白居易",
    "content": [
      "松寂风初定，琴清夜欲阑。",
      "偶因群动息，试拨一声看。",
      "寡鹤当徽怨，秋泉应指寒。",
      "惭君此倾听，本不为君弹。"
    ]
  },
  {
    "volume": 448,
    "sequence": 21,
    "title": "秋斋",
    "author": "白居易",
    "content": [
      "晨起秋斋冷，萧条称病容。",
      "清风两窗竹，白露一庭松。",
      "阮籍谋身拙，嵇康向事慵。",
      "生涯别有处，浩气在心胸。"
    ]
  },
  {
    "volume": 448,
    "sequence": 22,
    "title": "涂山寺独游",
    "author": "白居易",
    "content": [
      "野径行无伴，僧房宿有期。",
      "涂山来去熟，唯是马蹄知。"
    ]
  },
  {
    "volume": 448,
    "sequence": 23,
    "title": "登观音台望城",
    "author": "白居易",
    "content": [
      "百千家似围棋局，十二街如种菜畦。",
      "遥认微微入朝火，一条星宿五门西。"
    ]
  },
  {
    "volume": 448,
    "sequence": 24,
    "title": "登灵应台北望",
    "author": "白居易",
    "content": [
      "临高始见人寰小，对远方知色界空。",
      "回首却归朝市去，一稊米落太仓中。"
    ]
  },
  {
    "volume": 448,
    "sequence": 25,
    "title": "酬裴相公题兴化小池见招长句",
    "author": "白居易",
    "content": [
      "为爱小塘招散客，不嫌老监与新诗。",
      "山公倒载无妨学，范蠡扁舟未要追。",
      "蓬断偶飘桃李径，鸥惊误拂凤凰池。",
      "敢辞课拙酬高韵，一勺争禁万顷陂。"
    ]
  },
  {
    "volume": 448,
    "sequence": 26,
    "title": "闲行",
    "author": "白居易",
    "content": [
      "五十年来思虑熟，忙人应未胜闲人。",
      "林园傲逸真成贵，衣食单疏不是贫。",
      "专掌图书无过地，遍寻山水自由身。",
      "倘年七十犹强健，尚得闲行十五春。"
    ]
  },
  {
    "volume": 448,
    "sequence": 27,
    "title": "闲出",
    "author": "白居易",
    "content": [
      "兀兀出门何处去，新昌街晚树阴斜。",
      "马蹄知意缘行熟，不向杨家即庾家。"
    ]
  },
  {
    "volume": 448,
    "sequence": 28,
    "title": "与僧智如夜话",
    "author": "白居易",
    "content": [
      "懒钝尤知命，幽栖渐得朋。",
      "门闲无谒客，室静有禅僧。",
      "炉向初冬火，笼停半夜灯。",
      "忧劳缘智巧，自喜百无能。"
    ]
  },
  {
    "volume": 448,
    "sequence": 29,
    "title": "忆庐山旧隐及洛下新居",
    "author": "白居易",
    "content": [
      "形骸黾勉班行内，骨肉句留俸禄中。",
      "无奈攀缘随手长，亦知恩爱到头空。",
      "草堂久闭庐山下，竹院新抛洛水东。",
      "自是未能归去得，世间谁要白须翁。"
    ]
  },
  {
    "volume": 448,
    "sequence": 30,
    "title": "晚寒（晚一作暝）",
    "author": "白居易",
    "content": [
      "急景流如箭，凄风利似刀。",
      "暝催鸡翅敛，寒束树枝高。",
      "缩水浓和酒，加绵厚絮袍。",
      "可怜冬计毕，暖卧醉陶陶。"
    ]
  },
  {
    "volume": 448,
    "sequence": 31,
    "title": "偶眠（偶一作醉）",
    "author": "白居易",
    "content": [
      "放杯书案上，枕臂火炉前。",
      "老爱寻思事，慵多取次眠。",
      "妻教卸乌帽，婢与展青毡。",
      "便是屏风样，何劳画古贤。"
    ]
  },
  {
    "volume": 448,
    "sequence": 32,
    "title": "华城西北雉堞最高崔相公首创楼台钱左丞继种…怅然成咏",
    "author": "白居易",
    "content": [
      "高居称君子，潇洒四无邻。",
      "丞相栋梁久，使君桃李新。",
      "凝情看丽句，驻步想清尘。",
      "况是寒天客，楼空无主人。"
    ]
  },
  {
    "volume": 448,
    "sequence": 33,
    "title": "奉使途中，戏赠张常侍",
    "author": "白居易",
    "content": [
      "早风吹土满长衢，驿骑星轺尽疾驱。",
      "共笑篮舁亦称使，日驰一驿向东都。"
    ]
  },
  {
    "volume": 448,
    "sequence": 34,
    "title": "有小白马乘驭多时奉使东行至稠桑驿溘然而毙…题二十韵",
    "author": "白居易",
    "content": [
      "能骤复能驰，翩翩白马儿。",
      "毛寒一团雪，鬃薄万条丝。",
      "皂盖春行日，骊驹晓从时。",
      "双旌前独步，五马内偏骑。",
      "芳草承蹄叶，垂杨拂顶枝。",
      "跨将迎好客，惜不换妖姬。",
      "慢鞚游萧寺，闲驱醉习池。",
      "睡来乘作梦，兴发倚成诗。",
      "鞭为驯难下，鞍缘稳不离。",
      "北归还共到，东使亦相随。",
      "赭白何曾变，玄黄岂得知。",
      "嘶风觉声急，踏雪怪行迟。",
      "昨夜犹刍秣，今朝尚絷维。",
      "卧槽应不起，顾主遂长辞。",
      "尘灭駸駸迹，霜留皎皎姿。",
      "度关形未改，过隙影难追。",
      "念倍燕求骏，情深项别骓。",
      "银收钩臆带，金卸络头羁。",
      "何处埋奇骨，谁家觅弊帷。",
      "稠桑驿门外，吟罢涕双垂。"
    ]
  },
  {
    "volume": 448,
    "sequence": 35,
    "title": "题喷玉泉（泉在寿安山下高百馀尺直泻潭中）",
    "author": "白居易",
    "content": [
      "泉喷声如玉，潭澄色似空。",
      "练垂青嶂上，珠泻绿盆中。",
      "溜滴三秋雨，寒生六月风。",
      "何时此岩下，来作濯缨翁。"
    ]
  },
  {
    "volume": 448,
    "sequence": 36,
    "title": "酬皇甫宾客",
    "author": "白居易",
    "content": [
      "闲官兼慢使，著处易停轮。",
      "况欲逢新岁，仍初见故人。",
      "冒寒寻到洛，待暖始归秦。",
      "亦拟同携手，城东略看春。"
    ]
  },
  {
    "volume": 448,
    "sequence": 37,
    "title": "种白莲",
    "author": "白居易",
    "content": [
      "吴中白藕洛中栽，莫恋江南花懒开。",
      "万里携归尔知否，红蕉朱槿不将来。"
    ]
  },
  {
    "volume": 448,
    "sequence": 38,
    "title": "答苏庶子",
    "author": "白居易",
    "content": [
      "偶作关东使，重陪洛下游。",
      "病来从断酒，老去可禁愁。",
      "款曲偏青眼，蹉跎各白头。",
      "蓬山闲气味，依约似龙楼。"
    ]
  },
  {
    "volume": 448,
    "sequence": 39,
    "title": "答尉迟少监水阁重宴",
    "author": "白居易",
    "content": [
      "人情依旧岁华新，今日重招往日宾。",
      "鸡黍重回千里驾，林园闇换四年春。",
      "水轩平写琉璃镜，草岸斜铺翡翠茵。",
      "闻道经营费心力，忍教成后属他人。"
    ]
  },
  {
    "volume": 448,
    "sequence": 40,
    "title": "和刘郎中伤鄂姬",
    "author": "白居易",
    "content": [
      "不独君嗟我亦嗟，西风北雪杀南花。",
      "不知月夜魂归处，鹦鹉洲头第几家。"
    ]
  },
  {
    "volume": 448,
    "sequence": 41,
    "title": "赠东邻王十三",
    "author": "白居易",
    "content": [
      "携手池边月，开襟竹下风。",
      "驱愁知酒力，破睡见茶功。",
      "居处东西接，年颜老少同。",
      "能来为伴否，伊上作渔翁。"
    ]
  },
  {
    "volume": 448,
    "sequence": 42,
    "title": "早春同刘郎中寄宣武令狐相公",
    "author": "白居易",
    "content": [
      "梁园不到一年强，遥想清吟对绿觞。",
      "更有何人能饮酌，新添几卷好篇章。",
      "马头拂柳时回辔，豹尾穿花暂亚枪。",
      "谁引相公开口笑，不逢白监与刘郎。"
    ]
  },
  {
    "volume": 448,
    "sequence": 43,
    "title": "寄太原李相公",
    "author": "白居易",
    "content": [
      "闻道北都今一变，政和军乐万人安。",
      "绮罗二八围宾榻，组练三千夹将坛。",
      "蝉鬓应夸丞相少，貂裘不觉太原寒。",
      "世间大有虚荣贵，百岁无君一日欢。"
    ]
  },
  {
    "volume": 448,
    "sequence": 44,
    "title": "雪中寄令狐相公，兼呈梦得",
    "author": "白居易",
    "content": [
      "兔园春雪梁王会，想对金罍咏玉尘。",
      "今日相如身在此，不知客右坐何人。"
    ]
  },
  {
    "volume": 448,
    "sequence": 45,
    "title": "出使在途所骑马死改乘肩舆将归长安偶咏…寄太原李相公",
    "author": "白居易",
    "content": [
      "驿路崎岖泥雪寒，欲登篮舆一长叹。",
      "风光不见桃花骑，尘土空留杏叶鞍。",
      "丧乘独归殊不易，脱骖相赠岂为难。",
      "并州好马应无数，不怕旌旄试觅看。"
    ]
  },
  {
    "volume": 448,
    "sequence": 46,
    "title": "有双鹤留在洛中忽见刘郎中依然鸣顾刘因为鹤叹…答之",
    "author": "白居易",
    "content": [
      "辞乡远隔华亭水，逐我来栖缑岭云。",
      "惭愧稻粱长不饱，未曾回眼向鸡群。",
      "荒草院中池水畔，衔恩不去又经春。",
      "见君惊喜双回顾，应为吟声似主人。"
    ]
  },
  {
    "volume": 448,
    "sequence": 47,
    "title": "宿窦使君庄水亭",
    "author": "白居易",
    "content": [
      "使君何在在江东，池柳初黄杏欲红。",
      "有兴即来闲便宿，不知谁是主人翁。"
    ]
  },
  {
    "volume": 448,
    "sequence": 48,
    "title": "龙门下作",
    "author": "白居易",
    "content": [
      "龙门涧下濯尘缨，拟作闲人过此生。",
      "筋力不将诸处用，登山临水咏诗行。"
    ]
  },
  {
    "volume": 448,
    "sequence": 49,
    "title": "姚侍御见过，戏赠",
    "author": "白居易",
    "content": [
      "晚起春寒慵裹头，客来池上偶同游。",
      "东台御史多提举，莫按金章系布裘。"
    ]
  },
  {
    "volume": 448,
    "sequence": 50,
    "title": "履道春居",
    "author": "白居易",
    "content": [
      "微雨洒园林，新晴好一寻。",
      "低风洗池面，斜日拆花心。",
      "暝助岚阴重，春添水色深。",
      "不如陶省事，犹抱有弦琴。"
    ]
  },
  {
    "volume": 448,
    "sequence": 51,
    "title": "题洛中第宅",
    "author": "白居易",
    "content": [
      "水木谁家宅，门高占地宽。",
      "悬鱼挂青甃，行马护朱栏。",
      "春榭笼烟暖，秋庭锁月寒。",
      "松胶黏琥珀，筠粉扑琅玕。",
      "试问池台主，多为将相官。",
      "终身不曾到，唯展宅图看。"
    ]
  },
  {
    "volume": 448,
    "sequence": 52,
    "title": "寄殷协律（多叙江南旧游）",
    "author": "白居易",
    "content": [
      "五岁优游同过日，一朝消散似浮云。",
      "琴诗酒伴皆抛我，雪月花时最忆君。",
      "几度听鸡歌白日，亦曾骑马咏红裙。",
      "吴娘暮雨萧萧曲，自别江南更不闻。"
    ]
  },
  {
    "volume": 448,
    "sequence": 53,
    "title": "洛下诸客就宅相送，偶题西亭",
    "author": "白居易",
    "content": [
      "几榻临池坐，轩车冒雪过。",
      "交亲致杯酒，僮仆解笙歌。",
      "流岁行将晚，浮荣得几多。",
      "林泉应问我，不住意如何。"
    ]
  },
  {
    "volume": 448,
    "sequence": 54,
    "title": "答林泉",
    "author": "白居易",
    "content": [
      "好住旧林泉，回头一怅然。",
      "渐知吾潦倒，深愧尔留连。",
      "欲作栖云计，须营种黍钱。",
      "更容求一郡，不得亦归田。"
    ]
  },
  {
    "volume": 448,
    "sequence": 55,
    "title": "将发洛中枉令狐相公手札兼辱二篇宠行以长句答之",
    "author": "白居易",
    "content": [
      "尺素忽惊来梓泽，双金不惜送蓬山。",
      "八行落泊飞云雨，五字枪鏦动珮环。",
      "玉韵乍听堪醒酒，银钩细读当披颜。",
      "收藏便作终身宝，何啻三年怀袖间。"
    ]
  },
  {
    "volume": 448,
    "sequence": 56,
    "title": "临都驿答梦得六言二首",
    "author": "白居易",
    "content": [
      "扬子津头月下，临都驿里灯前。",
      "昨日老于前日，去年春似今年。",
      "谢守归为秘监，冯公老作郎官。",
      "前事不须问著，新诗且更吟看。"
    ]
  },
  {
    "volume": 448,
    "sequence": 57,
    "title": "喜钱左丞再除华州，以诗伸贺",
    "author": "白居易",
    "content": [
      "左辖辍中台，门东委上才。",
      "彤襜经宿到，绛帐及春开。",
      "民望恳难夺，天心慈易回。",
      "那知不隔岁，重借寇恂来。"
    ]
  },
  {
    "volume": 448,
    "sequence": 58,
    "title": "和钱华州题少华清光绝句",
    "author": "白居易",
    "content": [
      "高情雅韵三峰守，主领清光管白云。",
      "自笑亦曾为刺史，苏州肥腻不如君。"
    ]
  },
  {
    "volume": 448,
    "sequence": 59,
    "title": "送陕府王大夫",
    "author": "白居易",
    "content": [
      "金马门前回剑珮，铁牛城下拥旌旗。",
      "他时万一为交代，留取甘棠三两枝。"
    ]
  },
  {
    "volume": 448,
    "sequence": 60,
    "title": "代迎春花招刘郎中",
    "author": "白居易",
    "content": [
      "幸与松筠相近栽，不随桃李一时开。",
      "杏园岂敢妨君去，未有花时且看来。"
    ]
  },
  {
    "volume": 448,
    "sequence": 61,
    "title": "玩迎春花赠杨郎中",
    "author": "白居易",
    "content": [
      "金英翠萼带春寒，黄色花中有几般。",
      "恁君与向游人道，莫作蔓菁花眼看。"
    ]
  },
  {
    "volume": 448,
    "sequence": 62,
    "title": "闲出",
    "author": "白居易",
    "content": [
      "身外无羁束，心中少是非。",
      "被花留便住，逢酒醉方归。",
      "人事行时少，官曹入日稀。",
      "春寒游正好，稳马薄绵衣。"
    ]
  },
  {
    "volume": 448,
    "sequence": 63,
    "title": "座上赠卢判官",
    "author": "白居易",
    "content": [
      "把酒承花花落频，花香酒味相和春。",
      "莫言不是江南会，虚白亭中旧主人。"
    ]
  },
  {
    "volume": 448,
    "sequence": 64,
    "title": "曲江有感",
    "author": "白居易",
    "content": [
      "曲江西岸又春风，万树花前一老翁。",
      "遇酒逢花还且醉，若论惆怅事何穷。"
    ]
  },
  {
    "volume": 448,
    "sequence": 65,
    "title": "杏园花下赠刘郎中",
    "author": "白居易",
    "content": [
      "怪君把酒偏惆怅，曾是贞元花下人。",
      "自别花来多少事，东风二十四回春。"
    ]
  },
  {
    "volume": 448,
    "sequence": 66,
    "title": "花前有感，兼呈崔相公、刘郎中",
    "author": "白居易",
    "content": [
      "落花如雪鬓如霜，醉把花看益自伤。",
      "少日为名多检束，长年无兴可颠狂。",
      "四时轮转春常少，百刻支分夜苦长。",
      "何事同生壬子岁，老于崔相及刘郎。"
    ]
  },
  {
    "volume": 448,
    "sequence": 67,
    "title": "微之就拜尚书居易续除刑部因书贺意兼咏离怀",
    "author": "白居易",
    "content": [
      "我为宪部入南宫，君作尚书镇浙东。",
      "老去一时成白首，别来七度换春风。",
      "簪缨假合虚名在，筋力销磨实事空。",
      "远地官高亲故少，些些谈笑与谁同。"
    ]
  },
  {
    "volume": 448,
    "sequence": 68,
    "title": "喜与韦左丞同入南省，因叙旧以赠之",
    "author": "白居易",
    "content": [
      "早年同遇陶钧主，利钝精粗共在熔。",
      "金剑淬来长透匣，铅刀磨尽不成锋。",
      "差肩北省惭非据，接武南宫幸再容。",
      "跛鳖虽迟骐骥疾，何妨中路亦相逢。"
    ]
  },
  {
    "volume": 448,
    "sequence": 69,
    "title": "伊州",
    "author": "白居易",
    "content": [
      "老去将何散老愁，新教小玉唱伊州。",
      "亦应不得多年听，未教成时已白头。"
    ]
  },
  {
    "volume": 448,
    "sequence": 70,
    "title": "早朝",
    "author": "白居易",
    "content": [
      "鼓动出新昌，鸡鸣赴建章。",
      "翩翩稳鞍马，楚楚健衣裳。",
      "宫漏传残夜，城阴送早凉。",
      "月堤槐露气，风烛桦烟香。",
      "双阙龙相对，千官雁一行。",
      "汉庭方尚少，惭叹鬓如霜。"
    ]
  },
  {
    "volume": 448,
    "sequence": 71,
    "title": "答裴相公乞鹤（一作酬裴相公乞予双鹤）",
    "author": "白居易",
    "content": [
      "警露声音好，冲天相貌殊。",
      "终宜向辽廓，不称在泥涂。",
      "白首劳为伴，朱门幸见呼。",
      "不知疏野性，解爱凤池无。"
    ]
  },
  {
    "volume": 448,
    "sequence": 72,
    "title": "晚从省归",
    "author": "白居易",
    "content": [
      "朝回北阙值清晨，晚出南宫送暮春。",
      "入去丞郎非散秩，归来诗酒是闲人。",
      "犹思泉石多成梦，尚叹簪裾未离身。",
      "终是不如山下去，心头眼底两无尘。"
    ]
  },
  {
    "volume": 448,
    "sequence": 73,
    "title": "北窗闲坐",
    "author": "白居易",
    "content": [
      "虚窗两丛竹，静室一炉香。",
      "门外红尘合，城中白日忙。",
      "无烦寻道士，不要学仙方。",
      "自有延年术，心闲岁月长。"
    ]
  },
  {
    "volume": 448,
    "sequence": 74,
    "title": "酬严给事（闻玉蕊花下有游仙绝句）",
    "author": "白居易",
    "content": [
      "嬴女偷乘凤去时，洞中潜歇弄琼枝。",
      "不缘啼鸟春饶舌，青琐仙郎可得知。"
    ]
  },
  {
    "volume": 448,
    "sequence": 75,
    "title": "京路",
    "author": "白居易",
    "content": [
      "西来为看秦山雪，东去缘寻洛苑春。",
      "来去腾腾两京路，闲行除我更无人。"
    ]
  },
  {
    "volume": 448,
    "sequence": 76,
    "title": "华州西",
    "author": "白居易",
    "content": [
      "每逢人静慵多歇，不计程行困即眠。",
      "上得篮舆未能去，春风敷水店门前。"
    ]
  },
  {
    "volume": 448,
    "sequence": 77,
    "title": "从陕至东京",
    "author": "白居易",
    "content": [
      "从陕至东京，山低路渐平。",
      "风光四百里，车马十三程。",
      "花共垂鞭看，杯多并辔倾。",
      "笙歌与谈笑，随分自将行。"
    ]
  },
  {
    "volume": 448,
    "sequence": 78,
    "title": "送春",
    "author": "白居易",
    "content": [
      "银花凿落从君劝，金屑琵琶为我弹。",
      "不独送春兼送老，更尝一着更听看。"
    ]
  },
  {
    "volume": 448,
    "sequence": 79,
    "title": "宿杜曲花下",
    "author": "白居易",
    "content": [
      "觅得花千树，携来酒一壶。",
      "懒归兼拟宿，未醉岂劳扶。",
      "但惜春将晚，宁愁日渐晡。",
      "篮舆为卧舍，漆盝是行厨。",
      "斑竹盛茶柜，红泥罨饭炉。",
      "眼前无所阙，身外更何须。",
      "小面琵琶婢，苍头觱篥奴。",
      "从君饱富贵，曾作此游无。"
    ]
  },
  {
    "volume": 448,
    "sequence": 80,
    "title": "逢旧",
    "author": "白居易",
    "content": [
      "久别偶相逢，俱疑是梦中。",
      "即今欢乐事，放醆又成空。"
    ]
  },
  {
    "volume": 448,
    "sequence": 81,
    "title": "绣妇叹",
    "author": "白居易",
    "content": [
      "连枝花样绣罗襦，本拟新年饷小姑。",
      "自觉逢春饶怅望，谁能每日趁功夫。",
      "针头不解愁眉结，线缕难穿泪脸珠。",
      "虽凭绣床都不绣，同床绣伴得知无。"
    ]
  },
  {
    "volume": 448,
    "sequence": 82,
    "title": "春词",
    "author": "白居易",
    "content": [
      "低花树映小妆楼，春入眉心两点愁。",
      "斜倚栏干背鹦鹉，思量何事不回头。"
    ]
  },
  {
    "volume": 448,
    "sequence": 83,
    "title": "恨词",
    "author": "白居易",
    "content": [
      "翠黛眉低敛，红珠泪暗销。",
      "从来恨人意，不省似今朝。"
    ]
  },
  {
    "volume": 448,
    "sequence": 84,
    "title": "山石榴花十二韵",
    "author": "白居易",
    "content": [
      "晔晔复煌煌，花中无比方。",
      "艳夭宜小院，条短称低廊。",
      "本是山头物，今为砌下芳。",
      "千丛相向背，万朵互低昂。",
      "照灼连朱槛，玲珑映粉墙。",
      "风来添意态，日出助晶光。",
      "渐绽胭脂萼，犹含琴轸房。",
      "离披乱剪彩，斑驳未匀妆。",
      "绛焰灯千炷，红裙妓一行。",
      "此时逢国色，何处觅天香。",
      "恐合栽金阙，思将献玉皇。",
      "好差青鸟使，封作百花王。"
    ]
  },
  {
    "volume": 448,
    "sequence": 85,
    "title": "送敏中归豳宁幕",
    "author": "白居易",
    "content": [
      "六十衰翁儿女悲，傍人应笑尔应知。",
      "弟兄垂老相逢日，杯酒临欢欲散时。",
      "前路加餐须努力，今宵尽醉莫推辞。",
      "司徒知我难为别，直过秋归未讶迟。"
    ]
  },
  {
    "volume": 448,
    "sequence": 86,
    "title": "宴散",
    "author": "白居易",
    "content": [
      "小宴追凉散，平桥步月回。",
      "笙歌归院落，灯火下楼台。",
      "残暑蝉催尽，新秋雁带来。",
      "将何迎睡兴，临卧举残杯。"
    ]
  },
  {
    "volume": 448,
    "sequence": 87,
    "title": "人定",
    "author": "白居易",
    "content": [
      "人定月胧明，香消枕簟清。",
      "翠屏遮烛影，红袖下帘声。",
      "坐久吟方罢，眠初梦未成。",
      "谁家教鹦鹉，故故语相惊。"
    ]
  },
  {
    "volume": 448,
    "sequence": 88,
    "title": "池上",
    "author": "白居易",
    "content": [
      "袅袅凉风动，凄凄寒露零。",
      "兰衰花始白，荷破叶犹青。",
      "独立栖沙鹤，双飞照水萤。",
      "若为寥落境，仍值酒初醒。"
    ]
  },
  {
    "volume": 448,
    "sequence": 89,
    "title": "池窗",
    "author": "白居易",
    "content": [
      "池晚莲芳谢，窗秋竹意深。",
      "更无人作伴，唯对一张琴。"
    ]
  },
  {
    "volume": 448,
    "sequence": 90,
    "title": "花酒",
    "author": "白居易",
    "content": [
      "香醅浅酌浮如蚁，雪鬓新梳薄似蝉。",
      "为报洛城花酒道，莫辞送老二三年。"
    ]
  },
  {
    "volume": 448,
    "sequence": 91,
    "title": "题崔常侍济源庄",
    "author": "白居易",
    "content": [
      "谷口谁家住，云扃锁竹泉。",
      "主人何处去，萝薜换貂蝉。",
      "籍在金闺内，班排玉扆前。",
      "诚知忆山水，归得是何年。"
    ]
  },
  {
    "volume": 448,
    "sequence": 92,
    "title": "认春戏呈冯少尹、李郎中、陈主簿",
    "author": "白居易",
    "content": [
      "认得春风先到处，西园南面水东头。",
      "柳初变后条犹重，花未开时枝已稠。",
      "闇助醉欢寻绿酒，潜添睡兴著红楼。",
      "知君未别阳和意，直待春深始拟游。"
    ]
  },
  {
    "volume": 448,
    "sequence": 93,
    "title": "魏堤有怀",
    "author": "白居易",
    "content": [
      "魏王堤下水，声似使君滩。",
      "惆怅回头听，踌蹰立马看。",
      "荡风波眼急，翻雪浪心寒。",
      "忆得瞿唐事，重吟行路难。"
    ]
  },
  {
    "volume": 448,
    "sequence": 94,
    "title": "柘枝词",
    "author": "白居易",
    "content": [
      "柳闇长廊合，花深小院开。",
      "苍头铺锦褥，皓腕捧银杯。",
      "绣帽珠稠缀，香衫袖窄裁。",
      "将军拄毬杖，看按枯枝来。"
    ]
  },
  {
    "volume": 448,
    "sequence": 95,
    "title": "代梦得吟",
    "author": "白居易",
    "content": [
      "后来变化三分贵，同辈凋零太半无。",
      "世上争先从尽汝，人间斗在不如吾。",
      "竿头已到应难久，局势虽迟未必输。",
      "不见山苗与林叶，迎春先绿亦先枯。"
    ]
  },
  {
    "volume": 448,
    "sequence": 96,
    "title": "寄答周协律（来诗多叙苏州旧游）",
    "author": "白居易",
    "content": [
      "故人叙旧寄新篇，惆怅江南到眼前。",
      "闇想楼台万余里，不闻歌吹一周年。",
      "桥头谁更看新月，池畔犹应泊旧船。",
      "最忆后庭杯酒散，红屏风掩绿窗眠。"
    ]
  }
]