[
  {
    "volume": 97,
    "sequence": 1,
    "title": "陪幸韦嗣立山庄",
    "author": "沈佺期",
    "content": [
      "台阶好赤松，别业对青峰。",
      "茆室承三顾，花源接九重。",
      "虹旗萦秀木，凤辇拂疏筇。",
      "径直千官拥，溪长万骑容。",
      "水堂开禹膳，山阁献尧钟。",
      "皇鉴清居远，天文睿奖浓。",
      "岩泉他夕梦，渔钓往年逢。",
      "共荣丞相府，偏降逸人封。"
    ]
  },
  {
    "volume": 97,
    "sequence": 2,
    "title": "扈从出长安应制",
    "author": "沈佺期",
    "content": [
      "汉宅规模壮，周都景命隆。",
      "西宾让东主，法驾幸天中。",
      "太史占星应，春官奏日同。",
      "旌门起长乐，帐殿出新丰。",
      "翕习黄山下，纡徐清渭东。",
      "金麾张画月，珠幰戴松风。",
      "是节严阴始，寒郊散野蓬。",
      "薄霜沾上路，残雪绕离宫。",
      "赐帛矜耆老，褰旒问小童。",
      "复除恩载洽，望秩礼新崇。",
      "臣忝承明召，多惭献赋雄。"
    ]
  },
  {
    "volume": 97,
    "sequence": 3,
    "title": "初冬从幸汉故青门应制",
    "author": "沈佺期",
    "content": [
      "汉王建都邑，渭水对青门。",
      "朝市俱东逝，坟陵共北原。",
      "荒凉萧相阙，芜没邵平园。",
      "全盛今何在，英雄难重论。",
      "故基仍岳立，遗堞尚云屯。",
      "当极土功壮，安知人力烦。",
      "天游戒东首，怀昔驻龙轩。",
      "何必金汤固，无如道德藩。",
      "微臣谅多幸，参乘偶殊恩。",
      "预此陈古事，敢奏兴亡言。"
    ]
  },
  {
    "volume": 97,
    "sequence": 4,
    "title": "昆明池侍宴应制",
    "author": "沈佺期",
    "content": [
      "武帝伐昆明，穿池习五兵。",
      "水同河汉在，馆有豫章名。",
      "我后光天德，垂衣文教成。",
      "黩兵非帝念，劳物岂皇情。",
      "春仗过鲸沼，云旗出凤城。",
      "灵鱼衔宝跃，仙女废机迎。",
      "柳拂旌门暗，兰依帐殿生。",
      "还如流水曲，日晚棹歌清。"
    ]
  },
  {
    "volume": 97,
    "sequence": 5,
    "title": "白莲花亭侍宴应制",
    "author": "沈佺期",
    "content": [
      "九日陪天仗，三秋幸禁林。",
      "霜威变绿树，云气落青岑。",
      "水殿黄花合，山亭绛叶深。",
      "朱旗夹小径，宝马驻清浔。",
      "苑吏收寒果，饔人膳野禽。",
      "承欢不觉暝，遥响素秋砧。"
    ]
  },
  {
    "volume": 97,
    "sequence": 6,
    "title": "仙萼池亭侍宴应制",
    "author": "沈佺期",
    "content": [
      "步辇寻丹嶂，行宫在翠微。",
      "川长看鸟灭，谷转听猿稀。",
      "天磴扶阶迥，云泉透户飞。",
      "闲花开石竹，幽叶吐蔷薇。",
      "径狭难留骑，亭寒欲进衣。",
      "白龟来献寿，仙吹返彤闱。"
    ]
  },
  {
    "volume": 97,
    "sequence": 7,
    "title": "奉和晦日驾幸昆明池应制",
    "author": "沈佺期",
    "content": [
      "法驾乘春转，神池象汉回。",
      "双星移旧石，孤月隐残灰。",
      "战鹢逢时去，恩鱼望幸来。",
      "山花缇绮绕，堤柳幔城开。",
      "思逸横汾唱，欢留宴镐杯。",
      "微臣雕朽质，羞睹豫章材。"
    ]
  },
  {
    "volume": 97,
    "sequence": 8,
    "title": "奉和圣制幸礼部尚书窦希玠宅",
    "author": "沈佺期",
    "content": [
      "北阙垂旒暇，南宫听履回。",
      "天临翔凤转，恩向跃龙开。",
      "兰气薰仙帐，榴花引御杯。",
      "水从金穴吐，云是玉衣来。",
      "池影摇歌席，林香散舞台。",
      "不知行漏晚，清跸尚裴徊。"
    ]
  },
  {
    "volume": 97,
    "sequence": 9,
    "title": "钓竿篇",
    "author": "沈佺期",
    "content": [
      "朝日敛红烟，垂竿向绿川。",
      "人疑天上坐，鱼似镜中悬。",
      "避楫时惊透，猜钩每误牵。",
      "湍危不理辖，潭静欲留船。",
      "钓玉君徒尚，征金我未贤。",
      "为看芳饵下，贪得会无筌。"
    ]
  },
  {
    "volume": 97,
    "sequence": 10,
    "title": "和户部岑尚书参迹枢揆",
    "author": "沈佺期",
    "content": [
      "大君制六合，良佐参万机。",
      "大业永开泰，臣道日光辉。",
      "盐梅和鼎食，家声众所归。",
      "汉章题楚剑，郑武袭缁衣。",
      "理识当朝远，文华振古希。",
      "风云神契合，舟楫道心微。",
      "庙堂喜容与，时物递芳菲。",
      "御柳垂仙掖，公槐覆礼闱。",
      "昔陪鹓鹭后，今望鹍鹏飞。",
      "徒御清风颂，巴歌聊自挥。"
    ]
  },
  {
    "volume": 97,
    "sequence": 11,
    "title": "同李舍人冬日集安乐公主山池",
    "author": "沈佺期",
    "content": [
      "尝闻天女贵，家即帝宫连。",
      "亭插宜春果，山冲太液泉。",
      "桥低乌鹊夜，台起凤凰年。",
      "故事犹如此，新图更可怜。",
      "紫岩妆阁透，青嶂妓楼悬。",
      "峰夺香炉巧，池偷明镜圆。",
      "梅花寒待雪，桂叶晚留烟。",
      "兴尽方投辖，金声还复传。"
    ]
  },
  {
    "volume": 97,
    "sequence": 12,
    "title": "酬苏员外味道夏晚寓直省中见赠",
    "author": "沈佺期",
    "content": [
      "并命登仙阁，分曹直礼闱。",
      "大官供宿膳，侍史护朝衣。",
      "卷幔天河入，开窗月露微。",
      "小池残暑退，高树早凉归。",
      "冠剑无时释，轩车待漏飞。",
      "明朝题汉柱，三署有光辉。"
    ]
  },
  {
    "volume": 97,
    "sequence": 13,
    "title": "和韦舍人早朝",
    "author": "沈佺期",
    "content": [
      "阊阖连云起，岩廊拂雾开。",
      "玉珂龙影度，珠履雁行来。",
      "长乐宵钟尽，明光晓奏催。",
      "一经推旧德，五字擢英才。",
      "俨若神仙去，纷从霄汉回。",
      "千春奉休历，分禁喜趋陪。"
    ]
  },
  {
    "volume": 97,
    "sequence": 14,
    "title": "自考功员外授给事中",
    "author": "沈佺期",
    "content": [
      "南省推丹地，东曹拜琐闱。",
      "惠移双管笔，恩降五时衣。",
      "出入宜真选，遭逢每滥飞。",
      "器惭公理拙，才谢子云微。",
      "案牍遗常礼，朋僚隔等威。",
      "上台行揖让，中禁动光辉。",
      "旭日千门起，初春八舍归。",
      "赠兰闻宿昔，谈树隐芳菲。",
      "何幸盐梅处，唯忧对问机。",
      "省躬知任重，宁止冒荣非。"
    ]
  },
  {
    "volume": 97,
    "sequence": 15,
    "title": "和元舍人万顷临池玩月戏为新体",
    "author": "沈佺期",
    "content": [
      "春风摇碧树，秋雾卷丹台。",
      "复有相宜夕，池清月正开。",
      "玉流含吹动，金魄度云来。",
      "熠爚光如沸，翩翾景若摧。",
      "半环投积草，碎璧聚流杯。",
      "夜久平无焕，天晴皎未隤。",
      "镜将池作匣，珠以岸为胎。",
      "有美司言暇，高兴独悠哉。",
      "挥翰初难拟，飞名岂易陪。",
      "夜光殊在握，了了见沉灰。"
    ]
  },
  {
    "volume": 97,
    "sequence": 16,
    "title": "酬杨给事兼见赠台中",
    "author": "沈佺期",
    "content": [
      "子云推辨博，公理擅词雄。",
      "始自尚书省，旋闻给事中。",
      "言从温室秘，籍向琐闱通。",
      "顾我叨郎署，惭无草奏功。",
      "分曹八舍断，解袂五时空。",
      "宿昔陪馀论，平生赖击蒙。",
      "神仙应东掖，云雾限南宫。",
      "忽枉琼瑶赠，长歌兰渚风。"
    ]
  },
  {
    "volume": 97,
    "sequence": 17,
    "title": "九真山净居寺谒无碍上人",
    "author": "沈佺期",
    "content": [
      "大士生天竺，分身化日南。",
      "人中出烦恼，山下即伽蓝。",
      "小涧香为刹，危峰石作龛。",
      "候禅青鸽乳，窥讲白猿参。",
      "藤爱云间璧，花怜石下潭。",
      "泉行幽供好，林挂浴衣堪。",
      "弟子哀无识，医王惜未谈。",
      "机疑闻不二，蒙昧即朝三。",
      "欲究因缘理，聊宽放弃惭。",
      "超然虎溪夕，双树下虚岚。"
    ]
  },
  {
    "volume": 97,
    "sequence": 18,
    "title": "夜游",
    "author": "沈佺期",
    "content": [
      "今夕重门启，游春得夜芳。",
      "月华连昼色，灯影杂星光。",
      "南陌青丝骑，东邻红粉妆。",
      "管弦遥辨曲，罗绮暗闻香。",
      "人拥行歌路，车攒斗舞场。",
      "经过犹未已，钟鼓出长杨。"
    ]
  },
  {
    "volume": 97,
    "sequence": 19,
    "title": "登瀛州南城楼寄远",
    "author": "沈佺期",
    "content": [
      "层城起丽谯，凭览出重霄。",
      "兹地多形胜，中天宛寂寥。",
      "四荣摩鹳鹤，百拱厉风飙。",
      "北际燕王馆，东连秦帝桥。",
      "晴光七郡满，春色两河遥。",
      "傲睨非吾土，踌躇适远嚣。",
      "离居欲有赠，春草寄长谣。"
    ]
  },
  {
    "volume": 97,
    "sequence": 20,
    "title": "塞北二首",
    "author": "沈佺期",
    "content": [
      "虏障天骄起，秦城地脉分。",
      "柏坛飞五将，梅吹动三军。",
      "锋刃奔涛色，旌旗焰火文。",
      "朔风吹汗漫，飘砾洒轒輼。",
      "海气如秋雨，边峰似夏云。",
      "二庭无岁月，百战有功勋。",
      "形影随鱼贯，音书在雁群。",
      "归来拜天子，凯乐助南薰。",
      "胡骑犯边埃，风从丑上来。",
      "五原烽火急，六郡羽书催。",
      "冰壮飞狐冷，霜浓候雁哀。",
      "将军朝授钺，战士夜衔枚。",
      "紫塞金河里，葱山铁勒隈。",
      "莲花秋剑发，桂叶晓旗开。",
      "秘略三军动，妖氛百战摧。",
      "何言投笔去，终作勒铭回。"
    ]
  },
  {
    "volume": 97,
    "sequence": 21,
    "title": "李员外秦援宅观妓",
    "author": "沈佺期",
    "content": [
      "盈盈粉署郎，五日宴春光。",
      "选客虚前馆，徵声遍后堂。",
      "玉钗翠羽饰，罗袖郁金香。",
      "拂黛随时广，挑鬟出意长。",
      "啭歌遥合态，度舞暗成行。",
      "巧落梅庭里，斜光映晓妆。"
    ]
  },
  {
    "volume": 97,
    "sequence": 22,
    "title": "送韦商州弼",
    "author": "沈佺期",
    "content": [
      "会府应文昌，商山镇国阳。",
      "闻君监郡史，暂罢尚书郎。",
      "王事嗟相失，人情贵不忘。",
      "累年同画省，四海接文场。",
      "点翰芳春色，传杯明月光。",
      "故交从此去，遥忆紫芝香。"
    ]
  },
  {
    "volume": 97,
    "sequence": 23,
    "title": "夏日梁王席送张岐州",
    "author": "沈佺期",
    "content": [
      "秦鸡常下雍，周凤昔鸣岐。",
      "此地推雄抚，惟良寄在斯。",
      "家传七豹贵，人擅八龙奇。",
      "高传生光彩，长林叹别离。",
      "天人开祖席，朝采候征麾。",
      "翠帟当郊敞，彤幨向野披。",
      "芃芃秋麦盛，苒苒夏条垂。",
      "奏计何时入，台阶望羽仪。"
    ]
  },
  {
    "volume": 97,
    "sequence": 24,
    "title": "夏日都门送司马员外逸客孙员外佺北征",
    "author": "沈佺期",
    "content": [
      "二庭追虏骑，六月动周师。",
      "庙略天人授，军麾相国持。",
      "复言征二妙，才命重当时。",
      "画省连征橐，横门共别词。",
      "云迎出塞马，风卷度河旗。",
      "计日方夷寇，旋闻杕杜诗。"
    ]
  },
  {
    "volume": 97,
    "sequence": 25,
    "title": "送卢管记仙客北伐",
    "author": "沈佺期",
    "content": [
      "羽檄西北飞，交城日夜围。",
      "庙堂盛征选，戎幕生光辉。",
      "雁行度函谷，马首向金微。",
      "湛湛山川暮，萧萧凉气稀。",
      "饯途予悯默，赴敌子英威。",
      "今日杨朱泪，无将洒铁衣。"
    ]
  },
  {
    "volume": 97,
    "sequence": 26,
    "title": "移禁司刑",
    "author": "沈佺期",
    "content": [
      "畴昔参乡赋，中年忝吏途。",
      "丹唇曾学史，白首不成儒。",
      "天子开昌箓，群生偶大炉。",
      "散材仍葺厦，弱羽遽抟扶。",
      "宠迈乘轩鹤，荣过食稻凫。",
      "何功游画省，何德理黄枢。",
      "吊影惭非据，倾心事远图。",
      "盗泉宁止渴，恶木匪投躯。",
      "任直翻多毁，安身遂少徒。",
      "一朝逢纠谬，三省竟无虞。",
      "白简初心屈，黄纱始望孤。",
      "患平终不怒，持劾每相驱。",
      "埋剑谁当辨，偷金以自诬。",
      "诱言虽委答，流议亦真符。",
      "首夏方忧圄，高秋独向隅。",
      "严城看熠耀，圜户对蜘蛛。",
      "累饷唯妻子，披冤是友于。",
      "物情牵倚伏，人事限荣枯。",
      "门客心谁在，邻交迹倘无。",
      "抚襟双涕落，危坐日忧趋。",
      "圣旨垂明德，冤囚岂滥诛。",
      "会希恩免理，终望罪矜愚。",
      "司寇宜哀狱，台庭幸恤辜。",
      "汉皇虚诏上，容有报恩珠。"
    ]
  },
  {
    "volume": 97,
    "sequence": 27,
    "title": "入鬼门关",
    "author": "沈佺期",
    "content": [
      "昔传瘴江路，今到鬼门关。",
      "土地无人老，流移几客还。",
      "自从别京洛，颓鬓与衰颜。",
      "夕宿含沙里，晨行冈路间。",
      "马危千仞谷，舟险万重湾。",
      "问我投何地，西南尽百蛮。"
    ]
  },
  {
    "volume": 97,
    "sequence": 28,
    "title": "三日独坐驩州思忆旧游",
    "author": "沈佺期",
    "content": [
      "两京多节物，三日最遨游。",
      "丽日风徐卷，香尘雨暂收。",
      "红桃初下地，绿柳半垂沟。",
      "童子成春服，宫人罢射鞴。",
      "禊堂通汉苑，解席绕秦楼。",
      "束皙言谈妙，张华史汉遒。",
      "无亭不驻马，何浦不横舟。",
      "舞籥千门度，帷屏百道流。",
      "金丸向鸟落，芳饵接鱼投。",
      "濯秽怜清浅，迎祥乐献酬。",
      "灵刍陈欲弃，神药曝应休。",
      "谁念招魂节，翻为御魅囚。",
      "朋从天外尽，心赏日南求。",
      "铜柱威丹徼，朱崖镇火陬。",
      "炎蒸连晓夕，瘴疠满冬秋。",
      "西水何时贷，南方讵可留。",
      "无人对炉酒，宁缓去乡忧。"
    ]
  },
  {
    "volume": 97,
    "sequence": 29,
    "title": "从驩州廨宅移住山间水亭赠苏使君",
    "author": "沈佺期",
    "content": [
      "遇坎即乘流，西南到火洲。",
      "鬼门应苦夜，瘴浦不宜秋。",
      "岁贷胸穿老，朝飞鼻饮头。",
      "死生离骨肉，荣辱间朋游。",
      "弃置一身在，平生万事休。",
      "鹰鹯遭误逐，豺虎怯真投。",
      "忆昨京华子，伤今边地囚。",
      "愿陪鹦鹉乐，希并鹧鸪留。",
      "日月渝乡思，烟花换客愁。",
      "幸逢苏伯玉，回借水亭幽。",
      "山柏张青盖，江蕉卷绿油。",
      "乘闲无火宅，因放有渔舟。",
      "适越心当是，居夷迹可求。",
      "古来尧禅舜，何必罪驩兜。"
    ]
  },
  {
    "volume": 97,
    "sequence": 30,
    "title": "赦到不得归题江上石",
    "author": "沈佺期",
    "content": [
      "家住东京里，身投南海西。",
      "风烟万里隔，朝夕几行啼。",
      "圣主讴歌洽，贤臣法令齐。",
      "忽闻铜柱使，走马报金鸡。",
      "弃市沾皇渥，投荒漏紫泥。",
      "魂疲山鹤路，心醉跕鸢溪。",
      "天鉴诛元恶，宸慈恤远黎。",
      "五方思寄刃，万姓喜然脐。",
      "自幼输丹恳，何尝玷白圭。",
      "承言窜遐魅，雪枉间深狴。",
      "坟垄无由谒，京华岂重跻。",
      "炎方谁谓广，地尽觉天低。",
      "百卉杂殊怪，昆虫理赖暌。",
      "闭藏元不蛰，摇落反生荑。",
      "疟瘴因兹苦，穷愁益复迷。",
      "火云蒸毒雾，阳雨濯阴霓。",
      "周乘安交趾，王恭辑画题。",
      "少宽穷涸鲋，犹愍触藩羝。",
      "配宅邻州廨，斑苗接野畦。",
      "山空闻斗象，江静见游犀。",
      "翰墨思诸季，裁缝忆老妻。",
      "小儿应离褓，幼女未攀笄。",
      "梦蝶翻无定，蓍龟讵有倪。",
      "谁能竟此曲，曲尽气酸嘶。"
    ]
  },
  {
    "volume": 97,
    "sequence": 31,
    "title": "答魑魅代书寄家人",
    "author": "沈佺期",
    "content": [
      "魑魅来相问，君何失帝乡。",
      "龙钟辞北阙，蹭蹬守南荒。",
      "览镜怜双鬓，沾衣惜万行。",
      "抱愁那去国，将老更垂裳。",
      "影答余他岁，恩私宦洛阳。",
      "三春给事省，五载尚书郎。",
      "黄阁游鸾署，青缣御史香。",
      "扈巡行太液，陪宴坐明光。",
      "渭北升高苑，河南祓禊场。",
      "烟花恒献赋，泉石每称觞。",
      "暇日从休浣，高车映道傍。",
      "迎宾就丞相，选士谒昭王。",
      "侍宠言犹得，承欢谓不忘。",
      "一朝贻厚谴，五宅竟同防。",
      "凶竖曾驱策，权豪岂易当。",
      "款颜因侍从，接武在文章。",
      "且惧威非虤贝，宁知心是狼。",
      "身犹纳履误，情为覆盆伤。",
      "可叹缘成业，非关行昧藏。",
      "喜逢今改旦，正朔复归唐。",
      "河谶随龙马，天书逐凤凰。",
      "朝容欣旧则，宸化美初纲。",
      "告善雕旌建，收冤锦旆张。",
      "宰臣更献纳，郡守各明扬。",
      "礼乐移三统，舟车会八方。",
      "云沙降白遂，秦陇献烧当。",
      "三赦重天造，千推极国详。",
      "大招思复楚，于役限维桑。",
      "涨海缘真腊，崇山压古棠。",
      "雕题飞栋宇，儋耳间衣裳。",
      "伏枕神馀劣，加餐力未强。",
      "空庭游翡翠，穷巷倚桄榔。",
      "缘体分殊昔，回眸宛异常。",
      "吉凶恒委郑，年寿会询唐。",
      "家本传清白，官移重挂床。",
      "上京无薄产，故里绝穷庄。",
      "碧玉先时费，苍头此自将。",
      "兴言叹家口，何处待赢粮。",
      "计吏从都出，传闻大小康。",
      "降除沾二弟，离拆已三房。",
      "剑外悬销骨，荆南预断肠。",
      "音尘黄耳间，梦想白眉良。",
      "复此单栖鹤，衔雏愿远翔。",
      "何堪万里外，云海已溟茫。",
      "戚属甘胡越，声名任秕糠。",
      "由来休愤命，命也信苍苍。",
      "独坐寻周易，清晨咏老庄。",
      "此中因悟道，无问入猖狂。"
    ]
  },
  {
    "volume": 97,
    "sequence": 32,
    "title": "度安海入龙编",
    "author": "沈佺期",
    "content": [
      "我来交趾郡，南与贯胸连。",
      "四气分寒少，三光置日偏。",
      "尉佗曾驭国，翁仲久游泉。",
      "邑屋遗甿在，鱼盐旧产传。",
      "越人遥捧翟，汉将下看鸢。",
      "北斗崇山挂，南风涨海牵。",
      "别离频破月，容鬓骤催年。",
      "昆弟推由命，妻孥割付缘。",
      "梦来魂尚扰，愁委疾空缠。",
      "虚道崩城泪，明心不应天。"
    ]
  },
  {
    "volume": 97,
    "sequence": 33,
    "title": "从崇山向越常",
    "author": "沈佺期",
    "content": [
      "朝发崇山下，暮坐越常阴。",
      "西从杉谷度，北上竹溪深。",
      "竹溪道明水，杉谷古崇岑。",
      "差池将不合，缭绕复相寻。",
      "桂叶藏金屿，藤花闭石林。",
      "天窗虚的的，云窦下沉沉。",
      "造化功偏厚，真仙迹每临。",
      "岂徒探怪异，聊欲缓归心。"
    ]
  },
  {
    "volume": 97,
    "sequence": 34,
    "title": "哭苏眉州崔司业二公",
    "author": "沈佺期",
    "content": [
      "涣汗天中发，伶俜海外旋。",
      "长沙遇太守，问旧几人全。",
      "国宝亡双杰，天才丧两贤。",
      "大名齐弱岁，高德并中年。",
      "礼乐羊叔子，文章王仲宣。",
      "相看尚玄鬓，相次入黄泉。",
      "流放蛮陬阔，乡关帝里偏。",
      "亲朋云雾拥，生死岁时传。",
      "崔昔挥宸翰，苏尝济巨川。",
      "绛衣陪下列，黄阁谬差肩。",
      "及此俱冥昧，云谁叙播迁。",
      "隼舆怀旧辙，鳣馆想虚筵。",
      "家爱方休杵，皇慈更撤县。",
      "铭旌西蜀路，骑吹北邙田。",
      "陇树应秋矣，江帆故杳然。",
      "罢琴明月夜，留剑白云天。",
      "涕泗湘潭水，凄凉衡峤烟。",
      "古来修短分，神理竟难筌。"
    ]
  },
  {
    "volume": 97,
    "sequence": 35,
    "title": "哭道士刘无得",
    "author": "沈佺期",
    "content": [
      "闻有玄都客，成仙不易祈。",
      "蓬莱向清浅，桃杏欲芳菲。",
      "缩地黄泉出，升天白日飞。",
      "少微星夜落，高掌露朝晞。",
      "吐甲龙应出，衔符鸟自归。",
      "国人思负局，天子惜被衣。",
      "花月留丹洞，琴笙合翠微。",
      "嗟来子桑扈，尔独返于几。"
    ]
  },
  {
    "volume": 97,
    "sequence": 36,
    "title": "寒食",
    "author": "沈佺期",
    "content": [
      "普天皆灭焰，匝地尽藏烟。",
      "不知何处火，来就客心然。"
    ]
  },
  {
    "volume": 97,
    "sequence": 37,
    "title": "回波词",
    "author": "沈佺期",
    "content": [
      "回波尔时佺期，流向岭外生归。",
      "身名已蒙齿录，袍笏不复牙绯。"
    ]
  },
  {
    "volume": 97,
    "sequence": 38,
    "title": "上巳日祓禊渭滨应制",
    "author": "沈佺期",
    "content": [
      "宝马香车清渭滨，红桃碧柳禊堂春。",
      "皇情尚忆垂竿佐，天祚先呈捧剑人。"
    ]
  },
  {
    "volume": 97,
    "sequence": 39,
    "title": "奉和幸韦嗣立山庄应制",
    "author": "沈佺期",
    "content": [
      "东山朝日翠屏开，北阙晴空彩仗来。",
      "喜遇天文七曜动，少微今夜近三台。"
    ]
  },
  {
    "volume": 97,
    "sequence": 40,
    "title": "夜宴安乐公主宅",
    "author": "沈佺期",
    "content": [
      "濯龙门外主家亲，鸣凤楼中天上人。",
      "自有金杯迎甲夜，还将绮席代阳春。"
    ]
  },
  {
    "volume": 97,
    "sequence": 41,
    "title": "苑中遇雪应制",
    "author": "沈佺期",
    "content": [
      "北阙彤云掩曙霞，东风吹雪舞仙家。",
      "琼章定少千人和，银树长芳六出花。"
    ]
  },
  {
    "volume": 97,
    "sequence": 42,
    "title": "饯唐永昌（一作饯唐郎中洛阳令）",
    "author": "沈佺期",
    "content": [
      "洛阳旧有神明宰，辇毂由来天地中。",
      "馀邑政成何足贵，因君取则四方同。"
    ]
  },
  {
    "volume": 97,
    "sequence": 43,
    "title": "狱中闻驾幸长安二首",
    "author": "沈佺期",
    "content": [
      "传闻圣旨向秦京，谁念羁囚滞洛城。",
      "扈从由来是方朔，为申冤气在长平。",
      "无事今朝来下狱，谁期十月是横河。",
      "君看鹰隼俱堪击，为报蜘蛛收网罗。"
    ]
  },
  {
    "volume": 97,
    "sequence": 44,
    "title": "邙山",
    "author": "沈佺期",
    "content": [
      "北邙山上列坟茔，万古千秋对洛城。",
      "城中日夕歌钟起，山上唯闻松柏声。"
    ]
  },
  {
    "volume": 97,
    "sequence": 45,
    "title": "句",
    "author": "沈佺期",
    "content": [
      "周原五稼起，云海百川归。",
      "愿此零陵燕，长随征旆飞。",
      "（《春雨》。",
      "《诗式》）"
    ]
  }
]