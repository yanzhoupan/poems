[
  {
    "volume": 323,
    "sequence": 1,
    "title": "奉送韦起居老舅百日假满归嵩阳旧居",
    "author": "权德舆",
    "content": [
      "威凤翔紫气，孤云出寥天。",
      "奇采与幽姿，缥缈皆自然。",
      "尝闻陶唐氏，亦有巢由全。",
      "以此耸风俗，岂必效羁牵。",
      "大君遂群方，左史蹈前贤。",
      "振衣去朝市，赐告归林泉。",
      "滑和固难久，循性得所便。",
      "有名皆畏途，无事乃真筌。",
      "旧壑穷杳窕，新潭漾沦涟。",
      "岩花落又开，山月缺复圆。",
      "轻策逗萝径，幅巾凌翠烟。",
      "机闲鱼鸟狎，体和芝朮鲜。",
      "四皓本违难，二疏犹待年。",
      "况今寰海清，复此鬓发玄。",
      "顾惭缨上尘，未绝区中缘。",
      "齐竽终自退，心寄嵩峰巅。"
    ]
  },
  {
    "volume": 323,
    "sequence": 2,
    "title": "奉送孔十兄宾客承恩致政归东都旧居",
    "author": "权德舆",
    "content": [
      "达人旷迹通出处，每忆安居旧山去。",
      "乞身已见抗疏频，优礼新闻诏书许。",
      "家法遥传阙里训，心源早逐嵩丘侣。",
      "南史编年著盛名，东朝侍讲常虚伫。",
      "角巾华发忽自遂，命服金龟君更与。",
      "白云出岫暂逶迤，鸿鹄入冥无处所。",
      "归路依依童稚乐，都门蔼蔼壶觞举。",
      "能将此道助皇风，自可殊途并伊吕。"
    ]
  },
  {
    "volume": 323,
    "sequence": 3,
    "title": "送密秀才吏部驳放后归蜀，应崔大理序",
    "author": "权德舆",
    "content": [
      "蜀国本多士，雄文似相如。",
      "之子西南秀，名在贤能书。",
      "薄禄且未及，故山念归欤。",
      "迢迢三千里，返驾一羸车。",
      "玉垒长路尽，锦江春物余。",
      "此行无愠色，知尔恋林庐。"
    ]
  },
  {
    "volume": 323,
    "sequence": 4,
    "title": "送袁中丞持节册南诏五韵（净字）",
    "author": "权德舆",
    "content": [
      "西南使星去，远彻通朝聘。",
      "烟雨僰道深，麾幢汉仪盛。",
      "途轻五尺险，水爱双流净。",
      "上国洽恩波，外臣遵礼命。",
      "离堂驻驺驭，且尽樽中圣。"
    ]
  },
  {
    "volume": 323,
    "sequence": 5,
    "title": "人日送房二十六侍御归越",
    "author": "权德舆",
    "content": [
      "驿骑归时骢马蹄，莲花府映若邪溪。",
      "帝城人日风光早，不惜离堂醉似泥。"
    ]
  },
  {
    "volume": 323,
    "sequence": 6,
    "title": "送张阁老中丞持节册吊回鹘",
    "author": "权德舆",
    "content": [
      "旌旆翩翩拥汉官，君行常得远人欢。",
      "分职南台知礼重，辍书东观见才难。",
      "金章玉节鸣驺远，白草黄云出塞寒。",
      "欲散别离唯有醉，暂烦宾从驻征鞍。"
    ]
  },
  {
    "volume": 323,
    "sequence": 7,
    "title": "送二十叔赴任馀杭尉（琴字）",
    "author": "权德舆",
    "content": [
      "拜首直城阴，樽开意不任。",
      "梅仙归剧县，阮巷奏离琴。",
      "春草吴门绿，秋涛浙水深。",
      "十年曾旅寓，应惬宦游心。"
    ]
  },
  {
    "volume": 323,
    "sequence": 8,
    "title": "春送十四叔赴任渝州录事绝句（中字）",
    "author": "权德舆",
    "content": [
      "随牒忽离南北巷，解巾都吏有清风。",
      "巴城锁印七联静，尽日闲谣廨署中。"
    ]
  },
  {
    "volume": 323,
    "sequence": 9,
    "title": "送韦十二丈赴襄城令三韵（柳字）",
    "author": "权德舆",
    "content": [
      "留连出关骑，斟酌临岐酒。",
      "旧业传一经，新官栽五柳。",
      "去去望行尘，青门重回首。"
    ]
  },
  {
    "volume": 323,
    "sequence": 10,
    "title": "送薛十九丈授将作主簿，分司东都，赋得春草",
    "author": "权德舆",
    "content": [
      "芊芊远郊外，杳杳春岩曲。",
      "愁处映微波，望中连净绿。",
      "日暮藉离觞，折芳心断续。"
    ]
  },
  {
    "volume": 323,
    "sequence": 11,
    "title": "送正字十九兄归江东醉后绝句",
    "author": "权德舆",
    "content": [
      "命驾相思不为名，春风归骑出关程。",
      "离堂莫起临岐叹，文举终当荐祢衡。"
    ]
  },
  {
    "volume": 323,
    "sequence": 12,
    "title": "送张詹事致政归嵩山旧隐（青字）",
    "author": "权德舆",
    "content": [
      "解龟辞汉庭，却忆少微星。",
      "直指常持宪，平反更恤刑。",
      "闲思紫芝侣，归卧白云扃。",
      "明诏优筋力，安车适性灵。",
      "群公来蔼蔼，独鹤去冥冥。",
      "想到挥金处，嵩吟枕上青。"
    ]
  },
  {
    "volume": 323,
    "sequence": 13,
    "title": "送许著作分司东都",
    "author": "权德舆",
    "content": [
      "月旦继平舆，风流仕石渠。",
      "分曹向瀍洛，守职正图书。",
      "棣萼荣相映，琼枝色不如。",
      "宾朋争漉酒，徒御侍巾车。",
      "异日始离抱，维思烹鲤鱼。"
    ]
  },
  {
    "volume": 323,
    "sequence": 14,
    "title": "送少清赴润州参军，因思练旧居（得销字）",
    "author": "权德舆",
    "content": [
      "二纪乐箪瓢，烟霞暮与朝。",
      "因君宦游去，记得春江潮。",
      "远别更搔首，初官方折腰。",
      "青门望离袂，魂为阿连销。"
    ]
  },
  {
    "volume": 323,
    "sequence": 15,
    "title": "送濬上人归扬州禅智寺",
    "author": "权德舆",
    "content": [
      "蠹露宗通法已传，麻衣筇杖去悠然。",
      "扬州后学应相待，遥想幡花古寺前。"
    ]
  },
  {
    "volume": 323,
    "sequence": 16,
    "title": "献岁送李十兄赴黔中酒后绝句",
    "author": "权德舆",
    "content": [
      "一樽岁酒且留欢，三峡黔江去路难。",
      "志士感恩无远近，异时应戴惠文冠。"
    ]
  },
  {
    "volume": 323,
    "sequence": 17,
    "title": "送张仆射朝见毕归镇",
    "author": "权德舆",
    "content": [
      "青光照目青门曙，玉勒雕戈拥驺驭。",
      "东方连帅南阳公，文武吉甫如古风。",
      "独奉新恩来谒帝，感深更见新诗丽。",
      "共看三接欲为霖，却念百城同望岁。",
      "双旌去去恋储胥，归路莺花伴隼旟。",
      "今日汉庭求上略，留侯自有一编书。"
    ]
  },
  {
    "volume": 323,
    "sequence": 18,
    "title": "送韦行军员外赴河阳",
    "author": "权德舆",
    "content": [
      "五代武弁侍明光，辍佐中权拜外郎。",
      "记事还同楚倚相，传经远自汉扶阳。",
      "离堂处处罗簪组，东望河桥壮鼙鼓。",
      "三城晓角启轩门，一县繁花照莲府。",
      "上略儒风并者稀，翩翩驺骑有光辉。",
      "只今右职多虚位，应待他时伏奏归。"
    ]
  },
  {
    "volume": 323,
    "sequence": 19,
    "title": "送韦中丞奉使新罗（往字）",
    "author": "权德舆",
    "content": [
      "淳化洽声明，殊方均惠养。",
      "计书重译至，锡命双旌往。",
      "星辞北极远，水泛东溟广。",
      "斗柄辨宵程，天琛宜昼赏。",
      "孤光洲岛迥，净绿烟霞敞。",
      "展礼盛宾徒，交欢觌君长。",
      "经途劳视听，怆别萦梦想。",
      "延颈旬岁期，新恩在归鞅。"
    ]
  },
  {
    "volume": 323,
    "sequence": 20,
    "title": "送从翁赴任长子县令",
    "author": "权德舆",
    "content": [
      "家风本钜儒，吏职化双凫。",
      "启事才方惬，临人政自殊。",
      "地雄韩上党，秩比鲁中都。",
      "拜首春郊夕，离杯莫向隅。"
    ]
  },
  {
    "volume": 323,
    "sequence": 21,
    "title": "送从弟广东归绝句",
    "author": "权德舆",
    "content": [
      "夏云如火铄晨辉，款段羸车整素衣。",
      "知尔业成还出谷，今朝莫怆断行飞。"
    ]
  },
  {
    "volume": 323,
    "sequence": 22,
    "title": "送王炼师赴王屋洞",
    "author": "权德舆",
    "content": [
      "稔岁在芝田，归程入洞天。",
      "白云辞上国，青鸟会群仙。",
      "自以棋销日，宁资药驻年。",
      "相看话离合，风驭忽泠然。"
    ]
  },
  {
    "volume": 323,
    "sequence": 23,
    "title": "送薛温州（惊字）",
    "author": "权德舆",
    "content": [
      "昨日馈连营，今来刺列城。",
      "方期建礼直，忽访永嘉程。",
      "郡内裁诗暇，楼中迟客情。",
      "凭君减千骑，莫遣海鸥惊。"
    ]
  },
  {
    "volume": 323,
    "sequence": 24,
    "title": "送黔中裴中丞阁老赴任（回字）",
    "author": "权德舆",
    "content": [
      "五谏留中禁，双旌辍上才。",
      "内臣持凤诏，天厩锡龙媒。",
      "宴语暌兰室，辉荣亚柏台。",
      "怀黄宜命服，举白叹离杯。",
      "景霁山川迥，风清雾露开。",
      "辰溪分浩淼，僰道接萦回。",
      "胜理环中得，殊琛徼外来。",
      "行看旬岁诏，传庆在公台。"
    ]
  },
  {
    "volume": 323,
    "sequence": 25,
    "title": "送崔谕德致政东归",
    "author": "权德舆",
    "content": [
      "天子坐法宫，诏书下江东。",
      "懿此嘉遁士，蒲车赴丘中。",
      "褐衣入承明，朴略多古风。",
      "直道侍太子，昌言沃宸聪。",
      "岩居四十年，心与鸥鸟同。",
      "一朝受恩泽，自说如池龙。",
      "乞骸归故山，累疏明深衷。",
      "大君不夺志，命锡忽以崇。",
      "旭旦出国门，轻装若秋蓬。",
      "家依白云峤，手植丹桂丛。",
      "竹斋引寒泉，霞月相玲珑。",
      "旷然解赤绶，去逐冥冥鸿。"
    ]
  },
  {
    "volume": 323,
    "sequence": 26,
    "title": "送三十叔赴任晋陵（心字）",
    "author": "权德舆",
    "content": [
      "春云结暮阴，侍坐捧离襟。",
      "黄绶轻装去，青门芳草深。",
      "十年尘右职，三径寄遐心。",
      "便道停桡处，应过旧竹林。"
    ]
  },
  {
    "volume": 323,
    "sequence": 27,
    "title": "送安南裴都护",
    "author": "权德舆",
    "content": [
      "忽佩交州印，初辞列宿文。",
      "莫言方任远，且贵主忧分。",
      "迥转朱鸢路，连飞翠羽群。",
      "戈船航涨海，旌旆卷炎云。",
      "绝徼褰帷识，名香夹毂焚。",
      "怀来通北户，长养洽南薰。",
      "暂叹同心阻，行看异绩闻。",
      "归时无所欲，薏苡或烦君。"
    ]
  },
  {
    "volume": 323,
    "sequence": 28,
    "title": "送别沅泛",
    "author": "权德舆",
    "content": [
      "念尔强学殖，非贯早从师。",
      "温温禀义方，慥慥习书诗。",
      "计偕来上国，宴喜方怡怡。",
      "经术既修明，艺文亦葳蕤。",
      "伊予谅无取，琐质荷洪慈。",
      "偶来贰仪曹，量力何可支。",
      "废业固相受，避嫌诚自私。",
      "徇吾刺促心，婉尔康庄姿。",
      "古人贵直道，内讼乖坦夷。",
      "用兹处大官，无乃玷清时。",
      "羸车出门去，怅望交涕洟。",
      "琢磨贵分阴，岁月若飙驰。",
      "千里起足下，丰年系镃钅基。",
      "苟令志气坚，伫见缨珮随。",
      "斑斓五彩服，前路春物熙。",
      "旧游忆江南，环堵留蓬茨。",
      "湖水白于练，莼羹细若丝。",
      "别来十三年，梦寐时见之。",
      "宠荣忽逾量，荏苒不自知。",
      "晨兴愧华簪，止足为灵龟。",
      "遐路各自爱，大来行可期。",
      "青冥在目前，努力调羽仪。"
    ]
  },
  {
    "volume": 323,
    "sequence": 29,
    "title": "送张曹长工部大夫奉使西番",
    "author": "权德舆",
    "content": [
      "殊邻覆露同，奉使小司空。",
      "西候车徒出，南台节印雄。",
      "吊祠将渥命，导驿畅皇风。",
      "故地山河在，新恩玉帛通。",
      "塞云凝废垒，关月照惊蓬。",
      "青史书归日，翻轻五利功。"
    ]
  },
  {
    "volume": 323,
    "sequence": 30,
    "title": "九华观宴饯崔十七叔判官赴义武幕兼呈书记萧校书",
    "author": "权德舆",
    "content": [
      "炎光三伏昼，洞府宜幽步。",
      "宿雨润芝田，鲜风摇桂树。",
      "阴阴台殿敞，靡靡轩车驻。",
      "晚酌临水清，晨装出关路。",
      "偏荣本郡辟，倍感元臣遇。",
      "记室有门人，因君达书素。"
    ]
  },
  {
    "volume": 323,
    "sequence": 31,
    "title": "送文畅上人东游",
    "author": "权德舆",
    "content": [
      "桑门许辩才，外学接宗雷。",
      "护法麻衣净，翻经贝叶开。",
      "宗通知不染，妄想自堪哀。",
      "或结西方社，师游早晚回。"
    ]
  },
  {
    "volume": 323,
    "sequence": 32,
    "title": "送灵武范司空",
    "author": "权德舆",
    "content": [
      "上略在安边，吴钩结束鲜。",
      "三公临右地，七萃拥中坚。",
      "旧垒销烽火，新营辨井泉。",
      "伐谋师以律，贾勇士争先。",
      "塞迥晴看月，沙平远际天。",
      "荣薰知屈指，应在盛秋前。"
    ]
  },
  {
    "volume": 323,
    "sequence": 33,
    "title": "送商州杜中丞赴任",
    "author": "权德舆",
    "content": [
      "安康地里接商於，帝命专城总赋舆。",
      "夕拜忽辞青琐闼，晨装独捧紫泥书。",
      "深山古驿分驺骑，芳草闲云逐隼旟。",
      "绮皓清风千古在，因君一为谢岩居。"
    ]
  },
  {
    "volume": 323,
    "sequence": 34,
    "title": "送殷卿罢举归淮南旧居",
    "author": "权德舆",
    "content": [
      "计偕十上竟无成，忽忆岩居便独行。",
      "志业尝探绝编义，风尘虚作弃繻生。",
      "岁储应叹山田薄，里社时逢野酝清。",
      "惆怅中年群从少，相看欲别倍关情。"
    ]
  }
]