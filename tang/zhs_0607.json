[
  {
    "volume": 607,
    "sequence": 1,
    "title": "翰林作",
    "author": "刘邺",
    "content": [
      "曾是江波垂钓人，自怜深厌九衢尘。",
      "浮生渐老年随水，往事曾闻泪满巾。",
      "已觉远天秋色动，不堪闲夜雨声频。",
      "多惭不是相如笔，虚直金銮接侍臣。"
    ]
  },
  {
    "volume": 607,
    "sequence": 2,
    "title": "待漏院吟",
    "author": "刘邺",
    "content": [
      "玉堂帘外独迟迟，明月初沉勘契时。",
      "闲听景阳钟尽后，两莺飞上万年枝。"
    ]
  },
  {
    "volume": 607,
    "sequence": 3,
    "title": "慧山寺肄业送怀坦上人",
    "author": "李骘",
    "content": [
      "流水何山分，浮云空中遇。",
      "我生无根株，聚散亦难固。",
      "忆昨斗龙春，岩栖侣高步。",
      "清怀去羁束，幽境无滓污。",
      "日落九峰明，烟生万华暮。",
      "兹欢未云隔，前笑倏已故。",
      "四时难信留，百草换霜露。",
      "离襟一成解，怅抱将何谕？",
      "惊泉有余哀，永日谁与度？",
      "缅思孤帆影，再往重江路。",
      "去去忽凄悲，因风暂回顾。"
    ]
  },
  {
    "volume": 607,
    "sequence": 4,
    "title": "读惠山若冰师集因题故院三首",
    "author": "李骘",
    "content": [
      "五天何处望，心念起皆知。",
      "化塔留今日，泉鸣自昔时。",
      "古苔生石静，秋草满山悲。",
      "莫道声容远，长歌白雪词。",
      "高怀逢异境，佳句想吟频。",
      "月冷松溪夜，烟浓草寺春。",
      "浮云将世远，清听与名新。",
      "不见开岩日，空为拜影人。",
      "景物搜求歇，山云放纵飞。",
      "树寒烟鹤去，池静水龙归。",
      "暗榻尘飘满，阴檐月到稀。",
      "何年灯焰尽，风动影堂扉。"
    ]
  },
  {
    "volume": 607,
    "sequence": 5,
    "title": "自惠山至吴下寄酬南徐从事",
    "author": "李骘",
    "content": [
      "不接芳晨游，独此长洲苑。",
      "风颜一成阻，翰墨劳空返。",
      "悠悠汀渚长，杳杳蘋花晚。",
      "如何西府欢，尚念东吴远。",
      "瑶音动清韵，兰思芬盈畹。",
      "犹及九峰春，归吟白云巘。"
    ]
  },
  {
    "volume": 607,
    "sequence": 6,
    "title": "中秋夜戏酬顾道流",
    "author": "孙蜀",
    "content": [
      "不那此身偏爱月，等闲看月即更深。",
      "仙翁每被嫦娥使，一度逢圆一度吟。"
    ]
  },
  {
    "volume": 607,
    "sequence": 7,
    "title": "咏燕上主司郑愚",
    "author": "欧阳澥",
    "content": [
      "翩翩双燕画堂开，送古迎今几万回。",
      "长向春秋社前后，为谁归去为谁来。"
    ]
  },
  {
    "volume": 607,
    "sequence": 8,
    "title": "句",
    "author": "欧阳澥",
    "content": [
      "黄菊离家十四年。",
      "离家已是梦松年。",
      "落日望乡处，何人知客情？"
    ]
  },
  {
    "volume": 607,
    "sequence": 9,
    "title": "自咏豆花",
    "author": "陈黯",
    "content": [
      "玳瑁应难比，斑犀定不加。",
      "天嫌未端正，满面与妆花。"
    ]
  },
  {
    "volume": 607,
    "sequence": 10,
    "title": "雪诗",
    "author": "张孜",
    "content": [
      "长安大雪天，鸟雀难相觅。",
      "其中豪贵家，捣椒泥四壁。",
      "到处爇红炉，周回下罗幂。",
      "暖手调金丝，蘸甲斟琼液。",
      "醉唱玉尘飞，困融香汗滴。",
      "岂知饥寒人，手脚生皴劈。"
    ]
  },
  {
    "volume": 607,
    "sequence": 11,
    "title": "句",
    "author": "张孜",
    "content": [
      "著牙卖朱紫，断钱赊举选。",
      "华山秀作英雄骨，黄河泻出纵横才。",
      "梦破青霄春，烟霞无去尘。",
      "若夸郭璞五色笔，江淹却是寻常人。"
    ]
  },
  {
    "volume": 607,
    "sequence": 12,
    "title": "赠妓仙哥",
    "author": "郑仁表",
    "content": [
      "严吹如何下太清，玉肌无疹六铢轻。",
      "自知不是流霞酌，愿听云和瑟一声。"
    ]
  },
  {
    "volume": 607,
    "sequence": 13,
    "title": "赠妓命洛真",
    "author": "郑仁表",
    "content": [
      "巧制新章拍拍新，金罍巡举助精神。",
      "时时欲得横波眄，又怕回筹错指人。"
    ]
  },
  {
    "volume": 607,
    "sequence": 14,
    "title": "句",
    "author": "郑仁表",
    "content": [
      "文章世上争开路，阀阅山东拄破天。"
    ]
  },
  {
    "volume": 607,
    "sequence": 15,
    "title": "杜甫同谷茅茨",
    "author": "赵鸿",
    "content": [
      "工部栖迟后，邻家大半无。",
      "青羌迷道路，白社寄杯盂。",
      "大雅何人继，全生此地孤。",
      "孤云飞鸟什，空勒旧山隅。"
    ]
  },
  {
    "volume": 607,
    "sequence": 16,
    "title": "栗亭（赵鸿刻石同谷曰，工部题栗亭十韵，不复见）",
    "author": "赵鸿",
    "content": [
      "杜甫栗亭诗，诗人多在口。",
      "悠悠二甲子，题纪今何有？"
    ]
  },
  {
    "volume": 607,
    "sequence": 17,
    "title": "泥功山",
    "author": "赵鸿",
    "content": [
      "立石泥功状，天然诡怪形。",
      "未尝私祸福，终不费丹青。"
    ]
  },
  {
    "volume": 607,
    "sequence": 18,
    "title": "昆明池织女石（一作司马复诗）",
    "author": "童翰卿",
    "content": [
      "一片昆明石，千秋织女名。",
      "见人虚脉脉，临水更盈盈。",
      "苔作轻衣色，波为促杼声。",
      "岸云连鬓湿，沙月对眉生。",
      "有脸莲同笑，无心鸟不惊。",
      "还如朝镜里，形影两分明。"
    ]
  },
  {
    "volume": 607,
    "sequence": 19,
    "title": "绝句",
    "author": "童翰卿",
    "content": [
      "大朴逐物尽，哀我天地功。",
      "争得荣辱心，洒然归西风。"
    ]
  }
]