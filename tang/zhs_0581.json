[
  {
    "volume": 581,
    "sequence": 1,
    "title": "送洛南李主簿",
    "author": "温庭筠",
    "content": [
      "想君秦塞外，因见楚山青。",
      "槲叶晓迷路，枳花春满庭。",
      "禄优仍侍膳，官散得专经。",
      "子敬怀愚谷，归心在翠屏。"
    ]
  },
  {
    "volume": 581,
    "sequence": 2,
    "title": "巫山神女庙",
    "author": "温庭筠",
    "content": [
      "黯黯闭宫殿，霏霏荫薜萝。",
      "晓峰眉上色，春水脸前波。",
      "古树芳菲尽，扁舟离恨多。",
      "一丛斑竹夜，环佩响如何。"
    ]
  },
  {
    "volume": 581,
    "sequence": 3,
    "title": "地肺山春日",
    "author": "温庭筠",
    "content": [
      "冉冉花明岸，涓涓水绕山。",
      "几时抛俗事，来共白云闲。"
    ]
  },
  {
    "volume": 581,
    "sequence": 4,
    "title": "题陈处士幽居",
    "author": "温庭筠",
    "content": [
      "松轩尘外客，高枕自萧疏。",
      "雨后苔侵井，霜来叶满渠。",
      "闲看镜湖画，秋得越僧书。",
      "若待前溪月，谁人伴钓鱼。"
    ]
  },
  {
    "volume": 581,
    "sequence": 5,
    "title": "握柘词",
    "author": "温庭筠",
    "content": [
      "杨柳萦桥绿，玫瑰拂地红。",
      "绣衫金騕褭，花髻玉珑璁。",
      "宿雨香潜润，春流水暗通。",
      "画楼初梦断，晓日照湘风。"
    ]
  },
  {
    "volume": 581,
    "sequence": 6,
    "title": "题卢处士山居（一作处士卢岵山居）",
    "author": "温庭筠",
    "content": [
      "西溪问樵客，遥识楚人家。",
      "古树老连石，急泉清露沙。",
      "千峰随雨暗，一径入云斜。",
      "日暮飞鸦集，满山荞麦花。"
    ]
  },
  {
    "volume": 581,
    "sequence": 7,
    "title": "初秋寄友人",
    "author": "温庭筠",
    "content": [
      "闲梦正悠悠，凉风生竹楼。",
      "夜琴知欲雨，晓簟觉新秋。",
      "独鸟楚山远，一蝉关树愁。",
      "凭将离别恨，江外问同游。"
    ]
  },
  {
    "volume": 581,
    "sequence": 8,
    "title": "题丰安里王相林亭二首（公明太玄经）",
    "author": "温庭筠",
    "content": [
      "花竹有薄埃，嘉游集上才。",
      "白蘋安石渚，红叶子云台。",
      "朱户雀罗设，黄门驭骑来。",
      "不知淮水浊，丹藕为谁开。",
      "偶到乌衣巷，含情更惘然。",
      "西州曲堤柳，东府旧池莲。",
      "星坼悲元老，云归送墨仙。",
      "谁知济川楫，今作野人船。"
    ]
  },
  {
    "volume": 581,
    "sequence": 9,
    "title": "早秋山居",
    "author": "温庭筠",
    "content": [
      "山近觉寒早，草堂霜气晴。",
      "树凋窗有日，池满水无声。",
      "果落见猿过，叶干闻鹿行。",
      "素琴机虑静，空伴夜泉清。"
    ]
  },
  {
    "volume": 581,
    "sequence": 10,
    "title": "和友人盘石寺逢旧友",
    "author": "温庭筠",
    "content": [
      "楚寺上方宿，满堂皆旧游。",
      "月溪逢远客，烟浪有归舟。",
      "江馆白蘋夜，水关红叶秋。",
      "西风吹暮雨，汀草更堪愁。"
    ]
  },
  {
    "volume": 581,
    "sequence": 11,
    "title": "送人南游",
    "author": "温庭筠",
    "content": [
      "送君游楚国，江浦树苍然。",
      "沙净有波迹，岸平多草烟。",
      "角悲临海郡，月到渡淮船。",
      "唯以一杯酒，相思高楚天。"
    ]
  },
  {
    "volume": 581,
    "sequence": 12,
    "title": "赠郑处士",
    "author": "温庭筠",
    "content": [
      "飘然随钓艇，云水是天涯。",
      "红叶下荒井，碧梧侵古槎。",
      "醉收陶令菊，贫卖邵平瓜。",
      "更有相期处，南篱一树花。"
    ]
  },
  {
    "volume": 581,
    "sequence": 13,
    "title": "江岸即事",
    "author": "温庭筠",
    "content": [
      "水容侵古岸，峰影度青蘋。",
      "庙竹唯闻鸟，江帆不见人。",
      "雀声花外暝，客思柳边春。",
      "别恨转难尽，行行汀草新。"
    ]
  },
  {
    "volume": 581,
    "sequence": 14,
    "title": "赠隐者",
    "author": "温庭筠",
    "content": [
      "茅堂对薇蕨，炉暖一裘轻。",
      "醉后楚山梦，觉来春鸟声。",
      "采茶溪树绿，煮药石泉清。",
      "不问人间事，忘机过此生。"
    ]
  },
  {
    "volume": 581,
    "sequence": 15,
    "title": "渚宫晚春寄秦地友人",
    "author": "温庭筠",
    "content": [
      "风华已眇然，独立思江天。",
      "凫雁野塘水，牛羊春草烟。",
      "秦原晓重叠，灞浪夜潺湲。",
      "今日思归客，愁容在镜悬。"
    ]
  },
  {
    "volume": 581,
    "sequence": 16,
    "title": "碧涧驿晓思",
    "author": "温庭筠",
    "content": [
      "香灯伴残梦，楚国在天涯。",
      "月落子规歇，满庭山杏花。"
    ]
  },
  {
    "volume": 581,
    "sequence": 17,
    "title": "送并州郭书记",
    "author": "温庭筠",
    "content": [
      "宾筵得佳客，侯印有光辉。",
      "候骑不传箭，回文空上机。",
      "塞城收马去，烽火射雕归。",
      "惟有严家濑，回环径草微。"
    ]
  },
  {
    "volume": 581,
    "sequence": 18,
    "title": "赠越僧岳云二首",
    "author": "温庭筠",
    "content": [
      "世机消已尽，巾屦亦飘然。",
      "一室故山月，满瓶秋涧泉。",
      "禅庵过微雪，乡寺隔寒烟。",
      "应共白莲客，相期松桂前。",
      "兰亭旧都讲，今日意如何。",
      "有树关深院，无尘到浅莎。",
      "僧居随处好，人事出门多。",
      "不及新春雁，年年镜水波。"
    ]
  },
  {
    "volume": 581,
    "sequence": 19,
    "title": "咏山鸡",
    "author": "温庭筠",
    "content": [
      "万壑动晴景，山禽凌翠微。",
      "绣翎翻草去，红觜啄花归。",
      "巢暖碧云色，影孤清镜辉。",
      "不知春树伴，何处又分飞。"
    ]
  },
  {
    "volume": 581,
    "sequence": 20,
    "title": "清旦题采药翁草堂",
    "author": "温庭筠",
    "content": [
      "幽人寻药径，来自晓云边。",
      "衣湿术花雨，语成松岭烟。",
      "解藤开涧户，踏石过溪泉。",
      "林外晨光动，山昏鸟满天。"
    ]
  },
  {
    "volume": 581,
    "sequence": 21,
    "title": "商山早行",
    "author": "温庭筠",
    "content": [
      "晨起动征铎，客行悲故乡。",
      "鸡声茅店月，人迹板桥霜。",
      "槲叶落山路，枳花明驿墙。",
      "因思杜陵梦，凫雁满回塘。"
    ]
  },
  {
    "volume": 581,
    "sequence": 22,
    "title": "题竹谷神祠（一作谷神庙）",
    "author": "温庭筠",
    "content": [
      "苍苍松竹晚，一径入荒祠。",
      "古树风吹马，虚廊日照旗。",
      "烟煤朝奠处，风雨夜归时。",
      "寂寞东湖客，空看蒋帝碑。"
    ]
  },
  {
    "volume": 581,
    "sequence": 23,
    "title": "途中有怀",
    "author": "温庭筠",
    "content": [
      "驱车何日闲，扰扰路岐间。",
      "岁暮自多感，客程殊未还。",
      "亭皋汝阳道，风雪穆陵关。",
      "腊后寒梅发，谁人在故山。"
    ]
  },
  {
    "volume": 581,
    "sequence": 24,
    "title": "经李处士杜城别业",
    "author": "温庭筠",
    "content": [
      "忆昔几游集，今来倍叹伤。",
      "百花情易老，一笑事难忘。",
      "白社已萧索，青楼空艳阳。",
      "不闲云雨梦，犹欲过高唐。"
    ]
  },
  {
    "volume": 581,
    "sequence": 25,
    "title": "登李羽士东楼",
    "author": "温庭筠",
    "content": [
      "经客有余音，他年终故林。",
      "高楼本危睇，凉月更伤心。",
      "此意竟难折，伊人成古今。",
      "流尘其可欲，非复懒鸣琴。"
    ]
  },
  {
    "volume": 581,
    "sequence": 26,
    "title": "题僧泰恭院二首",
    "author": "温庭筠",
    "content": [
      "昔岁东林下，深公识姓名。",
      "尔来辞半偈，空复叹劳生。",
      "忧患慕禅味，寂寥遗世情。",
      "所归心自得，何事倦尘缨。",
      "微生竟劳止，晤言犹是非。",
      "出门还有泪，看竹暂忘机。",
      "爽气三秋近，浮生一笑稀。",
      "故山松菊在，终欲掩荆扉。"
    ]
  },
  {
    "volume": 581,
    "sequence": 27,
    "title": "西游书怀",
    "author": "温庭筠",
    "content": [
      "渭川通野戍，有路上桑干。",
      "独鸟青天暮，惊麏赤烧残。",
      "高秋辞故国，昨日梦长安。",
      "客意自如此，非关行路难。"
    ]
  },
  {
    "volume": 581,
    "sequence": 28,
    "title": "送人东游",
    "author": "温庭筠",
    "content": [
      "荒戍落黄叶，浩然离故关。",
      "高风汉阳渡，初日郢门山。",
      "江上几人在，天涯孤棹还。",
      "何当重相见，尊酒慰离颜。"
    ]
  },
  {
    "volume": 581,
    "sequence": 29,
    "title": "寄山中友人",
    "author": "温庭筠",
    "content": [
      "惟昔有归趣，今兹固愿言。",
      "啸歌成往事，风雨坐凉轩。",
      "时物信佳节，岁华非故园。",
      "固知春草色，何意为王孙。"
    ]
  },
  {
    "volume": 581,
    "sequence": 30,
    "title": "偶题",
    "author": "温庭筠",
    "content": [
      "孔雀眠高阁，樱桃拂短檐。",
      "画明金冉冉，筝语玉纤纤。",
      "细雨无妨烛，轻寒不隔帘。",
      "欲将红锦段，因梦寄江淹。"
    ]
  },
  {
    "volume": 581,
    "sequence": 31,
    "title": "赠考功卢郎中",
    "author": "温庭筠",
    "content": [
      "白首方辞满，荆扉对渚田。",
      "雪中无陋巷，醉后似当年。",
      "一笈负山药，两瓶携涧泉。",
      "夜来风浪起，何处认渔船。"
    ]
  },
  {
    "volume": 581,
    "sequence": 32,
    "title": "题萧山庙",
    "author": "温庭筠",
    "content": [
      "故道木阴浓，荒祠山影东。",
      "杉松一庭雨，幡盖满堂风。",
      "客奠晓莎湿，马嘶秋庙空。",
      "夜深池上歇，龙入古潭中。"
    ]
  },
  {
    "volume": 581,
    "sequence": 33,
    "title": "春日寄岳州从事李员外二首",
    "author": "温庭筠",
    "content": [
      "苒弱楼前柳，轻空花外窗。",
      "蝶高飞有伴，莺早语无双。",
      "剪胜裁春字，开屏见晓江。",
      "从来共情战，今日欲归降。",
      "从小识宾卿，恩深若弟兄。",
      "相逢在何日，此别不胜情。",
      "红粉座中客，彩斿江上城。",
      "尚平婚嫁累，无路逐双旌。"
    ]
  },
  {
    "volume": 581,
    "sequence": 34,
    "title": "和段少常柯古",
    "author": "温庭筠",
    "content": [
      "称觞惭座客，怀刺即门人。",
      "素向宁知贵，清淡不厌贫。",
      "野梅江上晚，堤柳雨中春。",
      "未报淮南诏，何劳问白蘋。"
    ]
  },
  {
    "volume": 581,
    "sequence": 35,
    "title": "海榴",
    "author": "温庭筠",
    "content": [
      "海榴开似火，先解报春风。",
      "叶乱裁笺绿，花宜插鬓红。",
      "蜡珠攒作蒂，缃彩剪成丛。",
      "郑驿多归思，相期一笑同。"
    ]
  },
  {
    "volume": 581,
    "sequence": 36,
    "title": "李先生别墅望僧舍宝刹，因作双韵声",
    "author": "温庭筠",
    "content": [
      "栖息消心象，檐楹溢艳阳。",
      "帘栊兰露落，邻里柳林凉。",
      "高阁过空谷，孤竿隔古冈。",
      "潭庐同淡荡，仿佛复芬芳。"
    ]
  },
  {
    "volume": 581,
    "sequence": 37,
    "title": "敷水小桃盛开因作",
    "author": "温庭筠",
    "content": [
      "敷水小桥东，娟娟照露丛。",
      "所嗟非胜地，堪恨是春风。",
      "二月艳阳节，一枝惆怅红。",
      "定知留不住，"
    ]
  }
]