[
  {
    "volume": 620,
    "sequence": 1,
    "title": "渔具诗·网",
    "author": "陆龟蒙",
    "content": [
      "大罟纲目繁，空江波浪黑。",
      "沈沈到波底，恰共波同色。",
      "牵时万鬐入，已有千钧力。",
      "尚悔不横流，恐他人更得。"
    ]
  },
  {
    "volume": 620,
    "sequence": 2,
    "title": "渔具诗·罩",
    "author": "陆龟蒙",
    "content": [
      "左手揭圆罛，轻桡弄舟子。",
      "不知潜鳞处，但去笼烟水。",
      "时穿紫屏破，忽值朱衣起。",
      "贵得不贵名，敢论鲂与鲤。"
    ]
  },
  {
    "volume": 620,
    "sequence": 3,
    "title": "渔具诗·罱",
    "author": "陆龟蒙",
    "content": [
      "有意烹小鲜，乘流驻孤棹。",
      "虽然烦取舍，未肯求津要。",
      "多为虾蚬误，已分䴔䴖笑。",
      "寄语龙伯人，荒唐不同调。"
    ]
  },
  {
    "volume": 620,
    "sequence": 4,
    "title": "渔具诗·钓筒",
    "author": "陆龟蒙",
    "content": [
      "短短截筠光，悠悠卧江色。",
      "蓬差橹相应，雨慢烟交织。",
      "须臾中芳饵，迅疾如飞翼。",
      "彼竭我还浮，君看不争得。"
    ]
  },
  {
    "volume": 620,
    "sequence": 5,
    "title": "渔具诗·钓车",
    "author": "陆龟蒙",
    "content": [
      "溪上持只轮，溪边指茅屋。",
      "闲乘风水便，敢议朱丹毂。",
      "高多倚衡惧，下有折轴速。",
      "曷若载逍遥，归来卧云族。"
    ]
  },
  {
    "volume": 620,
    "sequence": 6,
    "title": "渔具诗·鱼梁",
    "author": "陆龟蒙",
    "content": [
      "能编似云薄，横绝清川口。",
      "缺处欲随波，波中先置笱。",
      "投身入笼槛，自古难飞走。",
      "尽日水滨吟，殷勤谢渔叟。"
    ]
  },
  {
    "volume": 620,
    "sequence": 7,
    "title": "渔具诗·叉鱼",
    "author": "陆龟蒙",
    "content": [
      "春溪正含绿，良夜才参半。",
      "持矛若羽轻，列烛如星烂。",
      "伤鳞跳密藻，碎首沈遥岸。",
      "尽族染东流，傍人作佳玩。"
    ]
  },
  {
    "volume": 620,
    "sequence": 8,
    "title": "渔具诗·射鱼",
    "author": "陆龟蒙",
    "content": [
      "弯弓注碧浔，掉尾行凉沚。",
      "青枫下晚照，正在澄明里。",
      "抨弦断荷扇，溅血殷菱蕊。",
      "若使禽荒闻，移之暴烟水。"
    ]
  },
  {
    "volume": 620,
    "sequence": 9,
    "title": "渔具诗·鸣桹",
    "author": "陆龟蒙",
    "content": [
      "水浅藻荇涩，钓罩无所及。",
      "铿如木铎音，势若金钲急。",
      "驱之就深处，用以资俯拾。",
      "搜罗尔甚微，遁去将何入？"
    ]
  },
  {
    "volume": 620,
    "sequence": 10,
    "title": "渔具诗·沪（吴人今谓之簖）",
    "author": "陆龟蒙",
    "content": [
      "万植御洪波，森然倒林薄。",
      "千颅咽云上，过半随潮落。",
      "其间风信背，更值雷声恶。",
      "天道亦裒多，吾将移海若。"
    ]
  },
  {
    "volume": 620,
    "sequence": 11,
    "title": "渔具诗·qF（吴人今谓之丛）",
    "author": "陆龟蒙",
    "content": [
      "斩木置水中，枝条互相蔽。",
      "寒鱼遂家此，自以为生计。",
      "春冰忽融冶，尽取无遗裔。",
      "所托成祸机，临川一凝睇。"
    ]
  },
  {
    "volume": 620,
    "sequence": 12,
    "title": "渔具诗·种鱼",
    "author": "陆龟蒙",
    "content": [
      "凿池收赪鳞，疏疏置云屿。",
      "还同汗漫游，遂以江湖处。",
      "如非一神守，潜被蛟龙主。",
      "蛟龙若无道，跛鳖亦可御。"
    ]
  },
  {
    "volume": 620,
    "sequence": 13,
    "title": "渔具诗·药鱼",
    "author": "陆龟蒙",
    "content": [
      "香饵缀金钩，日中悬者几。",
      "盈川是毒流，细大同时死。",
      "不唯空饲犬，便可将贻蚁。",
      "苟负竭泽心，其他尽如此。"
    ]
  },
  {
    "volume": 620,
    "sequence": 14,
    "title": "渔具诗·舴艋",
    "author": "陆龟蒙",
    "content": [
      "篷棹两三事，天然相与闲。",
      "朝随稚子去，暮唱菱歌还。",
      "倚石迟后侣，徐桡供远山。",
      "君看万斛载，沈溺须臾间。"
    ]
  },
  {
    "volume": 620,
    "sequence": 15,
    "title": "渔具诗·笭箵",
    "author": "陆龟蒙",
    "content": [
      "谁谓笭箵小，我谓笭箵大。",
      "盛鱼自足餐，寘璧能为害。",
      "时将刷蘋浪，又取悬藤带。",
      "不及腰上金，何劳问蓍蔡。"
    ]
  },
  {
    "volume": 620,
    "sequence": 16,
    "title": "奉和袭美添渔具五篇·渔庵",
    "author": "陆龟蒙",
    "content": [
      "结茅次烟水，用以资啸傲。",
      "岂谓钓家流，忽同禅室号。",
      "闲凭山叟占，晚有溪禽嫪。",
      "华屋莫相非，各随吾所好。"
    ]
  },
  {
    "volume": 620,
    "sequence": 17,
    "title": "奉和袭美添渔具五篇·钓矶",
    "author": "陆龟蒙",
    "content": [
      "拣得白云根，秋潮未曾没。",
      "坡阤坐鳌背，散漫垂龙发。",
      "持竿从掩雾，置酒复待月。",
      "即此放神情，何劳适吴越。"
    ]
  },
  {
    "volume": 620,
    "sequence": 18,
    "title": "奉和袭美添渔具五篇·蓑衣",
    "author": "陆龟蒙",
    "content": [
      "山前度微雨，不废小涧渔。",
      "上有青袯襫，下有新腒疏。",
      "滴沥珠影泫，离披岚彩虚。",
      "君看荷制者，不得安吾庐。"
    ]
  },
  {
    "volume": 620,
    "sequence": 19,
    "title": "奉和袭美添渔具五篇·箬笠",
    "author": "陆龟蒙",
    "content": [
      "朝携下枫浦，晚戴出烟艇。",
      "冒雪或平檐，听泉时仄顶。",
      "飙移霭然色，波乱危如影。",
      "不识九衢尘，终年居下泂。"
    ]
  },
  {
    "volume": 620,
    "sequence": 20,
    "title": "奉和袭美添渔具五篇·背蓬",
    "author": "陆龟蒙",
    "content": [
      "敏手劈江筠，随身织烟壳。",
      "沙禽固不知，钓伴犹初觉。",
      "闲从翠微拂，静唱沧浪濯。",
      "见说万山潭，渔童尽能学。"
    ]
  },
  {
    "volume": 620,
    "sequence": 21,
    "title": "樵人十咏·樵谿",
    "author": "陆龟蒙",
    "content": [
      "山高谿且深，苍苍但群木。",
      "抽条欲千尺，众亦疑朴樕。",
      "一朝蒙翦伐，万古辞林麓。",
      "若遇燎玄穹，微烟出云族。"
    ]
  },
  {
    "volume": 620,
    "sequence": 22,
    "title": "樵人十咏·樵家",
    "author": "陆龟蒙",
    "content": [
      "草木黄落时，比邻见相喜。",
      "门当清涧尽，屋在寒云里。",
      "山棚日才下，野灶烟初起。",
      "所谓顺天民，唐尧亦如此。"
    ]
  },
  {
    "volume": 620,
    "sequence": 23,
    "title": "樵人十咏·樵叟",
    "author": "陆龟蒙",
    "content": [
      "自小即胼胝，至今凋鬓发。",
      "所图山褐厚，所爱山炉热。",
      "不知冠盖好，但信烟霞活。",
      "富贵如疾颠，吾从老岩穴。"
    ]
  },
  {
    "volume": 620,
    "sequence": 24,
    "title": "樵人十咏·樵子",
    "author": "陆龟蒙",
    "content": [
      "生自苍崖边，能谙白云养。",
      "才穿远林去，已在孤峰上。",
      "薪和野花束，步带山词唱。",
      "日暮不归来，柴扉有人望。"
    ]
  },
  {
    "volume": 620,
    "sequence": 25,
    "title": "樵人十咏·樵径",
    "author": "陆龟蒙",
    "content": [
      "石脉青霭间，行行自幽绝。",
      "方愁山缭绕，更值云遮截。",
      "争推好林浪，共约归时节。",
      "不似名利途，相期覆车辙。"
    ]
  },
  {
    "volume": 620,
    "sequence": 26,
    "title": "樵人十咏·樵斧",
    "author": "陆龟蒙",
    "content": [
      "淬砺秋水清，携持远山曙。",
      "丁丁在前涧，杳杳无寻处。",
      "巢倾鸟犹在，树尽猿方去。",
      "授钺者何人，吾今易其虑。"
    ]
  },
  {
    "volume": 620,
    "sequence": 27,
    "title": "樵人十咏·樵担",
    "author": "陆龟蒙",
    "content": [
      "轻无斗储价，重则筋力绝。",
      "欲下半岩时，忧襟两如结。",
      "风高势还却，雪厚疑中折。",
      "负荷诚独难，移之赠来哲。"
    ]
  },
  {
    "volume": 620,
    "sequence": 28,
    "title": "樵人十咏·樵风",
    "author": "陆龟蒙",
    "content": [
      "朝随早潮去，暮带残阳返。",
      "向背得清飙，相追无近远。",
      "采山一何迟，服道常苦蹇。",
      "仙术信能为，年华未将晚。"
    ]
  },
  {
    "volume": 620,
    "sequence": 29,
    "title": "樵人十咏·樵火",
    "author": "陆龟蒙",
    "content": [
      "积雪抱松坞，蠹根然草堂。",
      "深炉与远烧，此夜仍交光。",
      "或似坐奇兽，或如焚异香。",
      "堪嗟宦游子，冻死道路傍。"
    ]
  },
  {
    "volume": 620,
    "sequence": 30,
    "title": "樵人十咏·樵歌",
    "author": "陆龟蒙",
    "content": [
      "纵调为野吟，徐徐下云磴。",
      "因知负樵乐，不减援琴兴。",
      "出林方自转，隔水犹相应。",
      "但取天壤情，何求郢人称。"
    ]
  },
  {
    "volume": 620,
    "sequence": 31,
    "title": "奉和袭美酒中十咏·酒星",
    "author": "陆龟蒙",
    "content": [
      "万古醇酎气，结而成晶荧。",
      "降为嵇阮徒，动与尊罍并。",
      "不独祭天庙，亦应邀客星。",
      "何当八月槎，载我游青冥。"
    ]
  },
  {
    "volume": 620,
    "sequence": 32,
    "title": "奉和袭美酒中十咏·酒泉",
    "author": "陆龟蒙",
    "content": [
      "初悬碧崖口，渐注青溪腹。",
      "味既敌中山，饮宁拘一斛。",
      "春疑浸花骨，暮若酣云族。",
      "此地得封侯，终身持美禄。"
    ]
  },
  {
    "volume": 620,
    "sequence": 33,
    "title": "奉和袭美酒中十咏·酒篘",
    "author": "陆龟蒙",
    "content": [
      "山斋酝方熟，野童编近成。",
      "持来欢伯内，坐使贤人清。",
      "不待盎中满，旋供花下倾。",
      "汪汪日可挹，未羡黄金籝。"
    ]
  },
  {
    "volume": 620,
    "sequence": 34,
    "title": "奉和袭美酒中十咏·酒床",
    "author": "陆龟蒙",
    "content": [
      "六尺样何奇，溪边濯来洁。",
      "糟深贮方半，石重流还咽。",
      "闲移秋病可，偶听寒梦缺。",
      "往往枕眠时，自疑陶靖节。"
    ]
  },
  {
    "volume": 620,
    "sequence": 35,
    "title": "奉和袭美酒中十咏·酒垆",
    "author": "陆龟蒙",
    "content": [
      "锦里多佳人，当垆自沽酒。",
      "高低过反坫，大小随圆瓿。",
      "数钱红烛下，涤器春江口。",
      "若得奉君欢，十千求一斗。"
    ]
  },
  {
    "volume": 620,
    "sequence": 36,
    "title": "奉和袭美酒中十咏·酒楼",
    "author": "陆龟蒙",
    "content": [
      "百尺江上起，东风吹酒香。",
      "行人落帆上，远树涵残阳。",
      "凝睇复凝睇，一觞还一觞。",
      "须知凭栏客，不醉难为肠。"
    ]
  },
  {
    "volume": 620,
    "sequence": 37,
    "title": "奉和袭美酒中十咏·酒旗",
    "author": "陆龟蒙",
    "content": [
      "摇摇倚青岸，远荡游人思。",
      "风欹翠竹杠，雨澹香醪字。",
      "才来隔烟见，已觉临江迟。",
      "大旆非不荣，其如有王事。"
    ]
  },
  {
    "volume": 620,
    "sequence": 38,
    "title": "奉和袭美酒中十咏·酒尊",
    "author": "陆龟蒙",
    "content": [
      "黄金即为侈，白石又太拙。",
      "斫得奇树根，中如老蛟穴。",
      "时招山下叟，共酌林间月。",
      "尽醉两忘言，谁能作天舌？"
    ]
  },
  {
    "volume": 620,
    "sequence": 39,
    "title": "奉和袭美酒中十咏·酒城",
    "author": "陆龟蒙",
    "content": [
      "何代驱生灵，筑之为酿地。",
      "殊无甲兵守，但有糟浆气。",
      "雉堞屹如狂，女墙低似醉。",
      "必若据而争，先登仪狄氏。"
    ]
  },
  {
    "volume": 620,
    "sequence": 40,
    "title": "奉和袭美酒中十咏·酒乡",
    "author": "陆龟蒙",
    "content": [
      "谁知此中路，暗出虚无际。",
      "广莫是邻封，华胥为附丽。",
      "三杯闻古乐，伯雅逢遗裔。",
      "自尔等荣枯，何劳问玄弟。"
    ]
  },
  {
    "volume": 620,
    "sequence": 41,
    "title": "添酒中六咏·酒池",
    "author": "陆龟蒙",
    "content": [
      "万斛输曲沼，千钟未为多。",
      "残霞入醍齐，远岸澄白酂。",
      "后土亦沈醉，奸臣空浩歌。",
      "迩来荒淫君，尚得乘余波。"
    ]
  },
  {
    "volume": 620,
    "sequence": 42,
    "title": "添酒中六咏·酒龙",
    "author": "陆龟蒙",
    "content": [
      "铜雀羽仪丽，金龙光彩奇。",
      "潜倾邺宫酒，忽作商庭漦。",
      "若怒鳞甲赤，如酣头角垂。",
      "君臣坐相灭，安用骄奢为。"
    ]
  },
  {
    "volume": 620,
    "sequence": 43,
    "title": "添酒中六咏·酒瓮",
    "author": "陆龟蒙",
    "content": [
      "候暖麹糵调，覆深苫盖净。",
      "溢处每淋漓，沉来还濎滢。",
      "常闻清凉酎，可养希夷性。",
      "盗饮以为名，得非君子病。"
    ]
  },
  {
    "volume": 620,
    "sequence": 44,
    "title": "添酒中六咏·酒船",
    "author": "陆龟蒙",
    "content": [
      "昔人性何诞，欲载无穷酒。",
      "波上任浮身，风来即开口。",
      "荒唐意难遂，沉湎名不朽。",
      "千古如比肩，问君能继不？"
    ]
  },
  {
    "volume": 620,
    "sequence": 45,
    "title": "添酒中六咏·酒枪",
    "author": "陆龟蒙",
    "content": [
      "景山实名士，所玩垂清尘。",
      "尝作酒家语，自言中圣人。",
      "奇器质含古，挫糟未应醇。",
      "唯怀魏公子，即此飞觞频。"
    ]
  },
  {
    "volume": 620,
    "sequence": 46,
    "title": "添酒中六咏·酒杯",
    "author": "陆龟蒙",
    "content": [
      "叔夜傲天壤，不将琴酒疏。",
      "制为酒中物，恐是琴之余。",
      "一弄广陵散，又裁绝交书。",
      "颓然掷林下，身世俱何如。"
    ]
  },
  {
    "volume": 620,
    "sequence": 47,
    "title": "奉和袭美茶具十咏·茶坞",
    "author": "陆龟蒙",
    "content": [
      "茗地曲隈回，野行多缭绕。",
      "向阳就中密，背涧差还少。",
      "遥盘云髻慢，乱簇香篝小。",
      "何处好幽期，满岩春露晓。"
    ]
  },
  {
    "volume": 620,
    "sequence": 48,
    "title": "奉和袭美茶具十咏·茶人",
    "author": "陆龟蒙",
    "content": [
      "天赋识灵草，自然钟野姿。",
      "闲来北山下，似与东风期。",
      "雨后探芳去，云间幽路危。",
      "唯应报春鸟，得共斯人知。"
    ]
  },
  {
    "volume": 620,
    "sequence": 49,
    "title": "奉和袭美茶具十咏·茶笋",
    "author": "陆龟蒙",
    "content": [
      "所孕和气深，时抽玉苕短。",
      "轻烟渐结华，嫩蕊初成管。",
      "寻来青霭曙，欲去红云暖。",
      "秀色自难逢，倾筐不曾满。"
    ]
  },
  {
    "volume": 620,
    "sequence": 50,
    "title": "奉和袭美茶具十咏·茶籝",
    "author": "陆龟蒙",
    "content": [
      "金刀劈翠筠，织似波文斜。",
      "制作自野老，携持伴山娃。",
      "昨日斗烟粒，今朝贮绿华。",
      "争歌调笑曲，日暮方还家。"
    ]
  },
  {
    "volume": 620,
    "sequence": 51,
    "title": "奉和袭美茶具十咏·茶舍",
    "author": "陆龟蒙",
    "content": [
      "旋取山上材，驾为山下屋。",
      "门因水势斜，壁任岩隈曲。",
      "朝随鸟俱散，暮与云同宿。",
      "不惮采掇劳，只忧官未足。"
    ]
  },
  {
    "volume": 620,
    "sequence": 52,
    "title": "奉和袭美茶具十咏·茶灶（《经》云茶灶无突）",
    "author": "陆龟蒙",
    "content": [
      "无突抱轻岚，有烟映初旭。",
      "盈锅玉泉沸，满甑云芽熟。",
      "奇香袭春桂，嫩色凌秋菊。",
      "炀者若吾徒，年年看不足。"
    ]
  },
  {
    "volume": 620,
    "sequence": 53,
    "title": "奉和袭美茶具十咏·茶焙",
    "author": "陆龟蒙",
    "content": [
      "左右捣凝膏，朝昏布烟缕。",
      "方圆随样拍，次第依层取。",
      "山谣纵高下，火候还文武。",
      "见说焙前人，时时炙花脯。"
    ]
  },
  {
    "volume": 620,
    "sequence": 54,
    "title": "奉和袭美茶具十咏·茶鼎",
    "author": "陆龟蒙",
    "content": [
      "新泉气味良，古铁形状丑。",
      "那堪风雪夜，更值烟霞友。",
      "曾过赪石下，又住清溪口。",
      "且共荐皋卢，何劳倾斗酒。"
    ]
  },
  {
    "volume": 620,
    "sequence": 55,
    "title": "奉和袭美茶具十咏·茶瓯",
    "author": "陆龟蒙",
    "content": [
      "昔人谢塸埞，徒为妍词饰。",
      "岂如珪璧姿，又有烟岚色。",
      "光参筠席上，韵雅金罍侧。",
      "直使于阗君，从来未尝识。"
    ]
  },
  {
    "volume": 620,
    "sequence": 56,
    "title": "奉和袭美茶具十咏·煮茶",
    "author": "陆龟蒙",
    "content": [
      "闲来松间坐，看煮松上雪。",
      "时于浪花里，并下蓝英末。",
      "倾余精爽健，忽似氛埃灭。",
      "不合别观书，但宜窥玉札。"
    ]
  }
]