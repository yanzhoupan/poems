[
  {
    "volume": 801,
    "sequence": 1,
    "title": "采桑",
    "author": "郎大家宋氏",
    "content": [
      "郎大家宋氏春来南雁归，日去西蚕远。",
      "妾思纷何极，客游殊未返。"
    ]
  },
  {
    "volume": 801,
    "sequence": 2,
    "title": "宛转歌二首（一作崔液诗）",
    "author": "郎大家宋氏",
    "content": [
      "郎大家宋氏风已清，月朗琴复鸣。",
      "掩抑非千态，殷勤是一声。",
      "歌宛转，宛转和且长。",
      "愿为双鸿鹄，比翼共翱翔。",
      "日已暮，长檐鸟声度。",
      "此时望君君不来，此时思君君不顾。",
      "歌宛转，宛转那能异栖宿。",
      "愿为形与影，出入恒相逐。"
    ]
  },
  {
    "volume": 801,
    "sequence": 3,
    "title": "长相思",
    "author": "郎大家宋氏",
    "content": [
      "郎大家宋氏长相思，久离别。",
      "关山阻，风烟绝。",
      "台上镜文销，袖中书字灭。",
      "不见君形影，何曾有欢悦。"
    ]
  },
  {
    "volume": 801,
    "sequence": 4,
    "title": "朝云引",
    "author": "郎大家宋氏",
    "content": [
      "郎大家宋氏巴西巫峡指巴东，朝云触石上朝空。",
      "巫山巫峡高何已，行雨行云一时起。",
      "一时起，三春暮。",
      "若言来，且就阳台路。"
    ]
  },
  {
    "volume": 801,
    "sequence": 5,
    "title": "宿巫山寄远人",
    "author": "梁琼",
    "content": [
      "巫山云，巫山雨，朝云暮雨无定所。",
      "南峰忽暗北峰晴，空里仙人语笑声。",
      "曾侍荆王枕席处，直至如今如有灵。",
      "春风澹澹白云闲，惊湍流水响千山。",
      "一夜此中对明月，忆得此中与君别。",
      "感物情怀如旧时，君今渺渺在天涯。",
      "晓看襟上泪流处，点点血痕犹在衣。"
    ]
  },
  {
    "volume": 801,
    "sequence": 6,
    "title": "昭君怨",
    "author": "梁琼",
    "content": [
      "自古无和亲，贻灾到妾身。",
      "朔风嘶去马，汉月出行轮。",
      "衣薄狼山雪，妆成虏塞春。",
      "回看父母国，生死毕胡尘。"
    ]
  },
  {
    "volume": 801,
    "sequence": 7,
    "title": "铜雀台",
    "author": "梁琼",
    "content": [
      "歌扇向陵开，齐行奠玉杯。",
      "舞时飞燕列，梦里片云来。",
      "月色空余恨，松声莫更哀。",
      "谁怜未死妾，掩袂下铜台。"
    ]
  },
  {
    "volume": 801,
    "sequence": 8,
    "title": "远意",
    "author": "梁琼",
    "content": [
      "脉脉长摅气，微微不离心。",
      "叩头从此去，烦恼阿谁禁。"
    ]
  },
  {
    "volume": 801,
    "sequence": 9,
    "title": "句",
    "author": "梁琼",
    "content": [
      "玉枕空流别后泪，罗衣已尽去时香。"
    ]
  },
  {
    "volume": 801,
    "sequence": 10,
    "title": "有所思",
    "author": "刘云",
    "content": [
      "朝亦有所思，暮亦有所思。",
      "登楼望君处，蔼蔼萧关道。",
      "掩泪向浮云，谁知妾怀抱。",
      "玉井苍苔春院深，桐花落尽无人扫。"
    ]
  },
  {
    "volume": 801,
    "sequence": 11,
    "title": "婕妤怨",
    "author": "刘云",
    "content": [
      "君恩不可见，妾岂如秋扇。",
      "秋扇尚有时，妾身永微贱。",
      "莫言朝花不复落，娇容几夺昭阳殿。"
    ]
  },
  {
    "volume": 801,
    "sequence": 12,
    "title": "望月（一作张瑛诗）",
    "author": "刘云",
    "content": [
      "天汉凉秋夜，澄澄一镜明。",
      "山空猿屡啸，林静鹊频惊。"
    ]
  },
  {
    "volume": 801,
    "sequence": 13,
    "title": "古意",
    "author": "崔萱",
    "content": [
      "灼灼叶中花，夏萎春又芳。",
      "明明天上月，蟾缺圆复光。",
      "未如君子情，朝违夕已忘。",
      "玉帐枕犹暖，纨扇思何长。",
      "愿因西南风，吹上玳瑁床。",
      "娇眠锦衾里，展转双鸳鸯。"
    ]
  },
  {
    "volume": 801,
    "sequence": 14,
    "title": "叙别",
    "author": "崔萱",
    "content": [
      "碧池漾漾春水绿，中有佳禽暮栖宿。",
      "愿持此意永相贻，只虑君情中反覆。"
    ]
  },
  {
    "volume": 801,
    "sequence": 15,
    "title": "豪家子",
    "author": "崔萱",
    "content": [
      "年少家藏累代金，红楼尽日醉沈沈。",
      "马非躞蹀宁酬价，人不婵娟肯动心。"
    ]
  },
  {
    "volume": 801,
    "sequence": 16,
    "title": "句",
    "author": "崔萱",
    "content": [
      "岂知一只凤钗价，沽得数村蜗舍人。"
    ]
  },
  {
    "volume": 801,
    "sequence": 17,
    "title": "赠所思",
    "author": "崔仲容",
    "content": [
      "所居幸接邻，相见不相亲。",
      "一似云间月，何殊镜里人。",
      "丹诚空有梦，肠断不禁春。",
      "愿作梁间燕，无由变此身。"
    ]
  },
  {
    "volume": 801,
    "sequence": 18,
    "title": "戏赠",
    "author": "崔仲容",
    "content": [
      "暂到昆仑未得归，阮郎何事教人非。",
      "如今身佩上清箓，莫遣落花沾羽衣。"
    ]
  },
  {
    "volume": 801,
    "sequence": 19,
    "title": "赠歌姬",
    "author": "崔仲容",
    "content": [
      "水剪双眸雾剪衣，当筵一曲媚春辉。",
      "潇湘夜瑟怨犹在，巫峡晓云愁不稀。",
      "皓齿乍分寒玉细，黛眉轻蹙远山微。",
      "渭城朝雨休重唱，满眼阳关客未归。"
    ]
  },
  {
    "volume": 801,
    "sequence": 20,
    "title": "句",
    "author": "崔仲容",
    "content": [
      "妾心合君心，一似影随形。",
      "梁燕无情困，双栖语此时。",
      "不觉红颜去，空嗟白发生。",
      "桐花落尽春又尽，紫塞征人犹未归。"
    ]
  },
  {
    "volume": 801,
    "sequence": 21,
    "title": "独夜词",
    "author": "崔公远",
    "content": [
      "晴天霜落寒风急，锦帐罗帏羞更入。",
      "秦筝不复续断弦，回身掩泪挑灯立。"
    ]
  },
  {
    "volume": 801,
    "sequence": 22,
    "title": "句",
    "author": "崔公远",
    "content": [
      "看花独不语，裴回双泪潸。",
      "君今远戍在何处，遣妾秋来长望天。"
    ]
  },
  {
    "volume": 801,
    "sequence": 23,
    "title": "春词二首",
    "author": "张琰",
    "content": [
      "垂柳鸣黄鹂，关关若求友。",
      "春情不可耐，愁杀闺中妇。",
      "日暮登高楼，谁怜小垂手。",
      "昨日桃花飞，今朝梨花吐。",
      "春色能几时，那堪此愁绪。",
      "荡子游不归，春来泪如雨。"
    ]
  },
  {
    "volume": 801,
    "sequence": 24,
    "title": "铜雀台（一作张瑛诗）",
    "author": "张琰",
    "content": [
      "君王冥漠不可见，铜雀歌舞空裴回。",
      "西陵啧啧悲宿鸟，高殿沈沈闭青苔。",
      "青苔无人迹，红粉空自哀。"
    ]
  },
  {
    "volume": 801,
    "sequence": 25,
    "title": "句",
    "author": "张琰",
    "content": [
      "年年人自老，日日水东流。",
      "庭芳自摇落，永念结中肠。"
    ]
  },
  {
    "volume": 801,
    "sequence": 26,
    "title": "哭夫二首（时以夫征戎轻入被擒音信断绝作诗哭之）",
    "author": "裴羽仙",
    "content": [
      "风卷平沙日欲曛，狼烟遥认犬羊群。",
      "李陵一战无归日，望断胡天哭塞云。",
      "良人平昔逐蕃浑，力战轻行出塞门。",
      "从此不归成万古，空留贱妾怨黄昏。"
    ]
  },
  {
    "volume": 801,
    "sequence": 27,
    "title": "长门怨",
    "author": "刘媛",
    "content": [
      "雨滴梧桐秋夜长，愁心和雨到昭阳。",
      "泪痕不学君恩断，拭却千行更万行。",
      "学画蛾眉独出群，当时人道便承恩。",
      "经年不见君王面，花落黄昏空掩门。"
    ]
  },
  {
    "volume": 801,
    "sequence": 28,
    "title": "送远",
    "author": "刘媛",
    "content": [
      "闻道瞿塘滟滪堆，青山流水近阳台。",
      "知君此去无还日，妾亦随波不复回。"
    ]
  },
  {
    "volume": 801,
    "sequence": 29,
    "title": "句",
    "author": "刘媛",
    "content": [
      "春风报梅柳，一夜发南枝。",
      "傍人那得知心事，一面残妆空泪痕。"
    ]
  },
  {
    "volume": 801,
    "sequence": 30,
    "title": "怀良人（一云朱滔时河北士人作）",
    "author": "葛鸦儿",
    "content": [
      "蓬鬓荆钗世所稀，布裙犹是嫁时衣。",
      "胡麻好种无人种，正是归时不见归。"
    ]
  },
  {
    "volume": 801,
    "sequence": 31,
    "title": "会仙诗",
    "author": "葛鸦儿",
    "content": [
      "彩凤摇摇下翠微，烟光漠漠遍芳枝。",
      "玉窗仙会何人见，唯有春风仔细知。",
      "烟霞迤逦接蓬莱，宫殿参差晓日开。",
      "群玉山前人别处，紫鸾飞起望仙台。"
    ]
  },
  {
    "volume": 801,
    "sequence": 32,
    "title": "暗别离",
    "author": "刘瑶",
    "content": [
      "槐花结子桐叶焦，单飞越鸟啼青霄。",
      "翠轩辗云轻遥遥，燕脂泪迸红线条。",
      "瑶草歇芳心耿耿，玉佩无声画屏冷。",
      "朱弦暗断不见人，风动花枝月中影。",
      "青鸾脉脉西飞去，海阔天高不知处。"
    ]
  },
  {
    "volume": 801,
    "sequence": 33,
    "title": "古意曲",
    "author": "刘瑶",
    "content": [
      "梧桐阶下月团团，洞房如水秋夜阑。",
      "吴刀剪破机头锦，茱萸花坠相思枕。",
      "绿窗寂寞背灯时，暗数寒更不成寝。"
    ]
  },
  {
    "volume": 801,
    "sequence": 34,
    "title": "阖闾城怀古",
    "author": "刘瑶",
    "content": [
      "五湖春水接遥天，国破君亡不记年。",
      "唯有妖娥曾舞处，古台寂寞起愁烟。"
    ]
  },
  {
    "volume": 801,
    "sequence": 35,
    "title": "峡中即事",
    "author": "廉氏",
    "content": [
      "清秋三峡此中去，鸣鸟孤猿不可闻。",
      "一道水声多乱石，四时天色少晴云。",
      "日暮泛舟溪溆口，那堪夜永思氛氲。"
    ]
  },
  {
    "volume": 801,
    "sequence": 36,
    "title": "怀远",
    "author": "廉氏",
    "content": [
      "隙尘何微微，朝夕通其辉。",
      "人生各有托，君去独不归。",
      "青林有蝉响，赤日无鸟飞。",
      "裴回东南望，双泪空沾衣。"
    ]
  },
  {
    "volume": 801,
    "sequence": 37,
    "title": "寄征人",
    "author": "廉氏",
    "content": [
      "凄凄北风吹鸳被，娟娟西月生蛾眉。",
      "谁知独夜相思处，泪滴寒塘蕙草时。"
    ]
  },
  {
    "volume": 801,
    "sequence": 38,
    "title": "寄远",
    "author": "田娥",
    "content": [
      "忆昨会诗酒，终日相逢迎。",
      "今来成故事，岁月令人惊。",
      "泪流红粉薄，风度罗衣轻。",
      "难为子猷志，虚负文君名。"
    ]
  },
  {
    "volume": 801,
    "sequence": 39,
    "title": "携手曲",
    "author": "田娥",
    "content": [
      "携手共惜芳菲节，莺啼锦花满城阙。",
      "行乐逶迤念容色，色衰只恐君恩歇。",
      "凤笙龙管白日阴，盈亏自感青天月。"
    ]
  },
  {
    "volume": 801,
    "sequence": 40,
    "title": "长信宫",
    "author": "田娥",
    "content": [
      "团圆手中扇，昔为君所持。",
      "今日君弃捐，复值秋风时。",
      "悲将入箧笥，自叹知何为。"
    ]
  },
  {
    "volume": 801,
    "sequence": 41,
    "title": "句",
    "author": "田娥",
    "content": [
      "春至偏无兴，秋来只是眠。"
    ]
  },
  {
    "volume": 801,
    "sequence": 42,
    "title": "中秋夜泊武昌",
    "author": "刘淑柔",
    "content": [
      "两城相对峙，一水向东流。",
      "今夜素娥月，何年黄鹤楼。",
      "悠悠兰棹晚，渺渺荻花秋。",
      "无奈柔肠断，关山总是愁。"
    ]
  },
  {
    "volume": 801,
    "sequence": 43,
    "title": "赋荆门",
    "author": "薛琼",
    "content": [
      "黄鸟翻红树，青牛卧绿苔。",
      "渚宫歌舞地，轻雾锁楼台。"
    ]
  },
  {
    "volume": 801,
    "sequence": 44,
    "title": "戏赠",
    "author": "赵虚舟",
    "content": [
      "砌下梧桐叶正齐，花繁雨后压枝低。",
      "报道不须鸦鸟乱，他家自有凤凰栖。"
    ]
  },
  {
    "volume": 801,
    "sequence": 45,
    "title": "铜雀台（一作张琰诗）",
    "author": "张瑛",
    "content": [
      "君王冥漠不可见，铜雀歌舞空裴回。",
      "西陵啧啧悲宿鸟，高殿沈沈闭青苔。",
      "青苔无人迹，红粉空相哀。"
    ]
  },
  {
    "volume": 801,
    "sequence": 46,
    "title": "望月（一作刘云诗）",
    "author": "张瑛",
    "content": [
      "天汉凉秋夜，澄澄一镜明。",
      "山空猿屡啸，林静鹤频惊。"
    ]
  },
  {
    "volume": 801,
    "sequence": 47,
    "title": "答外（佐转戍边不归寄书与妻作诗答之）",
    "author": "长孙佐转妻",
    "content": [
      "长孙佐转妻征人去年戍边水，夜得边书字盈纸。",
      "挥刀就烛裁红绮，结作同心答千里。",
      "君寄边书书莫绝，妾答同心心自结。",
      "同心再解不心离，离字频看字愁灭。",
      "结成一衣和泪封，封书只在怀袖中。",
      "莫如书故字难久，愿学同心长可同。"
    ]
  },
  {
    "volume": 801,
    "sequence": 48,
    "title": "早梅（一作观梅女仙诗）",
    "author": "刘元载妻",
    "content": [
      "南枝向暖北枝寒，一种春风有两般。",
      "凭仗高楼莫吹笛，大家留取倚阑干。"
    ]
  },
  {
    "volume": 801,
    "sequence": 49,
    "title": "明月堂",
    "author": "刘氏妇",
    "content": [
      "蝉鬓惊秋华发新，可怜红隙尽埃尘。",
      "西山一梦何年觉，明月堂前不见人。",
      "玉钩风急响丁东，回首西山似梦中。",
      "明月堂前人不到，庭梧一夜老秋风。"
    ]
  },
  {
    "volume": 801,
    "sequence": 50,
    "title": "和潘雍",
    "author": "葛氏女",
    "content": [
      "九天天远瑞烟浓，驾鹤骖鸾意已同。",
      "从此三山山上月，琼花开处照春风。"
    ]
  },
  {
    "volume": 801,
    "sequence": 51,
    "title": "寄诗",
    "author": "李主簿姬",
    "content": [
      "去时盟约与心违，秋日离家春不归。",
      "应是维扬风景好，恣情欢笑到芳菲。"
    ]
  },
  {
    "volume": 801,
    "sequence": 52,
    "title": "题兴元明珠亭",
    "author": "京兆女子",
    "content": [
      "寂寥满地落花红，独有离人万恨中。",
      "回首池塘更无语，手弹珠泪与春风。"
    ]
  },
  {
    "volume": 801,
    "sequence": 53,
    "title": "题玉泉溪",
    "author": "湘驿女子",
    "content": [
      "红叶醉秋色，碧溪弹夜弦。",
      "佳期不可再，风雨杳如年。"
    ]
  },
  {
    "volume": 801,
    "sequence": 54,
    "title": "题三乡诗",
    "author": "若耶溪女子",
    "content": [
      "若耶溪女子昔逐良人西入关，良人身殁妾空还。",
      "谢娘卫女不相待，为雨为云归此山。"
    ]
  },
  {
    "volume": 801,
    "sequence": 55,
    "title": "题沙鹿门",
    "author": "谁氏女",
    "content": [
      "昔逐良人去上京，良人身殁妾东征。",
      "同来不得同归去，永负朝云暮雨情。"
    ]
  },
  {
    "volume": 801,
    "sequence": 56,
    "title": "联句（光、威、裒，姊妹三人，失其姓）",
    "author": "佚名",
    "content": [
      "朱楼影直日当午，玉树阴低月已三。",
      "__光腻粉暗销银镂合，错刀闲剪泥金衫。",
      "__威绣床怕引乌龙吠，锦字愁教青鸟衔。",
      "__裒百味炼来怜益母，千花开处斗宜男。",
      "__光鸳鸯有伴谁能羡，鹦鹉无言我自惭。",
      "__威浪喜游蜂飞扑扑，佯惊孤燕语喃喃。",
      "__裒偏怜爱数螆蛦掌，每忆光抽玳瑁簪。",
      "__光烟洞几年悲尚在，星桥一夕帐空含。",
      "__威窗前时节羞虚掷，世上风流笑苦谙。",
      "__裒独结香绡偷饷送，暗垂檀袖学通参。",
      "__光须知化石心难定，却是为云分易甘。",
      "__威看见风光零落尽，弦声犹逐望江南。",
      "__裒"
    ]
  },
  {
    "volume": 801,
    "sequence": 57,
    "title": "联句",
    "author": "越溪杨女",
    "content": [
      "珠帘半床月，青竹满林风。",
      "__杨女何事今宵景，无人解语同。",
      "__谢生"
    ]
  },
  {
    "volume": 801,
    "sequence": 58,
    "title": "春日",
    "author": "越溪杨女",
    "content": [
      "春尽花随尽，其如自是花。",
      "__杨女从来说花意，不过此容华。",
      "__谢生明月易亏轮，好花难恋春。",
      "__杨女常将花月恨，并作可怜人。",
      "__谢生"
    ]
  },
  {
    "volume": 801,
    "sequence": 59,
    "title": "句",
    "author": "曹文姬",
    "content": [
      "凿开天外长生地，炼出人间不死丹。",
      "。"
    ]
  }
]