[
  {
    "volume": 830,
    "sequence": 1,
    "title": "闻征四处士",
    "author": "贯休",
    "content": [
      "一诏群公起，移山四海闻。",
      "因知丈夫事，须佐圣明君。",
      "白酒全倾瓮，蒲轮半载云。",
      "从兹居谏署，笔砚几人焚。"
    ]
  },
  {
    "volume": 830,
    "sequence": 2,
    "title": "送友人下第游边",
    "author": "贯休",
    "content": [
      "失意穷边去，孤城值晚春。",
      "黑山霞不赤，白日鬼随人。",
      "角咽胡风紧，沙昏碛月新。",
      "明时至公在，回首莫因循。"
    ]
  },
  {
    "volume": 830,
    "sequence": 3,
    "title": "寄匡山纪公",
    "author": "贯休",
    "content": [
      "锦绣谷中人，相思入梦频。",
      "寄言无别事，琢句似终身。",
      "书卷须求旨，须根易得银。",
      "斯言如不惑，千里亦相亲。"
    ]
  },
  {
    "volume": 830,
    "sequence": 4,
    "title": "闻无相道人顺世五首",
    "author": "贯休",
    "content": [
      "一事不经营，孤峰长老情。",
      "惟餐橡子饼，爱说道君兄。",
      "池藕香狸掘，山神白日行。",
      "又闻行脚也，何处化群生。",
      "自昔寻师日，颠峰绝顶头。",
      "虽闻不相似，特地使人愁。",
      "庭树雪摧残，上有白獮猴。",
      "大哉法中龙，去去不可留。",
      "常思将道者，高论地炉傍。",
      "迂谈无世味，夜深山木僵。",
      "下山遭离乱，多病惟深藏。",
      "一别三十年，烟水空茫茫。",
      "石霜既顺世，吾师亦不住。",
      "杉桂有猩猩，糠秕无句句。",
      "土肥多孟蕨，道老如婴孺。",
      "莫比优昙花，斯人更难遇。",
      "百千万亿偈，共他勿交涉。",
      "所以那老人，密传与迦叶。",
      "吾师得此法，不论劫不劫。",
      "去矣不可留，无踪若为蹑。"
    ]
  },
  {
    "volume": 830,
    "sequence": 5,
    "title": "苦热",
    "author": "贯休",
    "content": [
      "松桂枝不动，阳乌飞半天。",
      "稻麻须结实，沙石欲生烟。",
      "毒气仍干扇，高枝不立蝉。",
      "旧山多积雪，归去是何年。"
    ]
  },
  {
    "volume": 830,
    "sequence": 6,
    "title": "鄂渚赠祥公",
    "author": "贯休",
    "content": [
      "寂寥堆积者，自为是高僧。",
      "客远何人识，吟多冷病增。",
      "松烟青透壁，雪气细吹灯。",
      "犹赖师于我，依依非面朋。"
    ]
  },
  {
    "volume": 830,
    "sequence": 7,
    "title": "怀武昌栖一二首",
    "author": "贯休",
    "content": [
      "常忆能吟一，房连古帝墟。",
      "无端多忤物，唯我独知渠。",
      "病愈囊空后，神清木落初。",
      "只因烽火起，书札自兹疏。",
      "清风江上月，霜洒月中砧。",
      "得句先呈佛，无人知此心。",
      "寂寥从鬼出，苍翠到门深。",
      "惟有双峰寺，时时独去寻。"
    ]
  },
  {
    "volume": 830,
    "sequence": 8,
    "title": "寒食郊外",
    "author": "贯休",
    "content": [
      "寒食将吾族，相随过石溪。",
      "冢花沾酒落，林鸟学人啼。",
      "白水穿芜疾，新霞出雾低。",
      "不堪回首望，家在赤松西。"
    ]
  },
  {
    "volume": 830,
    "sequence": 9,
    "title": "送道士归天台",
    "author": "贯休",
    "content": [
      "道高留不住，道去更何云。",
      "举世皆趋世，如君始爱君。",
      "径侵银地滑，瀑到石城闻。",
      "它日如相忆，金桃一为分。"
    ]
  },
  {
    "volume": 830,
    "sequence": 10,
    "title": "经孟浩然鹿门旧居二首",
    "author": "贯休",
    "content": [
      "孟子终焉处，游人得得过。",
      "□深黄狖小，地暖白云多。",
      "孔圣嗟大谬，玄宗争奈何。",
      "空馀岘山色，千古共嵯峨。",
      "花落谷莺啼，精灵安在哉。",
      "青山不可问，永日独裴回。",
      "冢穴应藏虎，荒碑只见苔。",
      "伊余亦惆怅，昨日郢城回。"
    ]
  },
  {
    "volume": 830,
    "sequence": 11,
    "title": "春送禅师归闽中",
    "author": "贯休",
    "content": [
      "春色满三湘，送师还故乡。",
      "穿霞逢黑冗鸟，乞食得红姜。",
      "大化宗门辟，孤禅海树凉。",
      "傥为新句偈，寄我亦何妨。"
    ]
  },
  {
    "volume": 830,
    "sequence": 12,
    "title": "途中逢周朴",
    "author": "贯休",
    "content": [
      "东西南北路，相遇共兴哀。",
      "世浊无知己，子从何处来。",
      "菊衰芳草在，程远宿烟开。",
      "傥遇中兴主，还应不用媒。"
    ]
  },
  {
    "volume": 830,
    "sequence": 13,
    "title": "避寇山中作",
    "author": "贯休",
    "content": [
      "山翠碧嵯峨，攀牵去者多。",
      "浅深俱得地，好恶未知他。",
      "有草皆为户，无人不荷戈。",
      "相逢空怅望，更有好时么。"
    ]
  },
  {
    "volume": 830,
    "sequence": 14,
    "title": "避寇上唐台山",
    "author": "贯休",
    "content": [
      "苍黄缘鸟道，峰胁见楼台。",
      "柽桂香皆滴，烟霞湿不开。",
      "僧高眉半白，山老石多摧。",
      "莫问尘中事，如今正可哀。"
    ]
  },
  {
    "volume": 830,
    "sequence": 15,
    "title": "题峄桐律师院",
    "author": "贯休",
    "content": [
      "律中麟角者，高淡出尘埃。",
      "芳草不曾触，几生如此来。",
      "壑风吹磬断，杉露滴花开。",
      "如结林中社，伊余亦愿陪。"
    ]
  },
  {
    "volume": 830,
    "sequence": 16,
    "title": "上冯使君渡水僧障子",
    "author": "贯休",
    "content": [
      "跣足拄巴藤，潺湲渡几曾。",
      "尽权无著印，不是等闲僧。",
      "熊耳应初到，牛头始去登。",
      "画来偏觉好，将寄柳吴兴。"
    ]
  },
  {
    "volume": 830,
    "sequence": 17,
    "title": "秋夜玩月怀玉霄道士",
    "author": "贯休",
    "content": [
      "光异磨砻出，轮非雕斫成。",
      "今宵刚道别，举世勿人争。",
      "征妇砧添怨，诗人哭到明。",
      "惟宜华顶叟，笙磬有馀声。"
    ]
  },
  {
    "volume": 830,
    "sequence": 18,
    "title": "上杭州令狐使君",
    "author": "贯休",
    "content": [
      "颜冉德无邻，分忧浙水滨。",
      "爱山成大癖，求瘼似诸身。",
      "视事奸回尽，登楼海岳春。",
      "野人如有幸，应得见陶钧。"
    ]
  },
  {
    "volume": 830,
    "sequence": 19,
    "title": "怀诸葛珏二首",
    "author": "贯休",
    "content": [
      "诸葛子作者，诗曾我细看。",
      "出山因觅孟，踏雪去寻韩。",
      "谬独哭不错，常流饮实难。",
      "知音知便了，归去旧江干。",
      "羸马与羸童，微吟冒北风。",
      "店孤僧共歇，日落思无穷。",
      "囊草无非刺，魏人那识公。",
      "莺花五陵道，去去与谁同。"
    ]
  },
  {
    "volume": 830,
    "sequence": 20,
    "title": "怀钱唐罗隐、章鲁封",
    "author": "贯休",
    "content": [
      "二子依公子，鸡鸣狗盗徒。",
      "青云十上苦，白发一茎无。",
      "风涩潮声恶，天寒角韵孤。",
      "别离千万里，何以慰荣枯。"
    ]
  },
  {
    "volume": 830,
    "sequence": 21,
    "title": "送沈侍郎",
    "author": "贯休",
    "content": [
      "从知无远近，木落去闽城。",
      "地入无诸俗，冠峨甲乙精。",
      "山多高兴乱，江直好风生。",
      "俭府清无事，唯应荐祢衡。"
    ]
  },
  {
    "volume": 830,
    "sequence": 22,
    "title": "题宿禅师院",
    "author": "贯休",
    "content": [
      "身闲心亦然，如此已多年。",
      "语淡不著物，茶香别有泉。",
      "古衣和藓衲，新偈几人传。",
      "时说秋归梦，孤峰在海边。"
    ]
  },
  {
    "volume": 830,
    "sequence": 23,
    "title": "秋晚泊石头驿有寄",
    "author": "贯休",
    "content": [
      "萧索漳江北，何人慰寂寥。",
      "北风人独立，南国信空遥。",
      "烧坞新云白，渔家众木凋。",
      "所思不可见，行雁在青霄。"
    ]
  },
  {
    "volume": 830,
    "sequence": 24,
    "title": "别卢使君",
    "author": "贯休",
    "content": [
      "杜宇声声急，行行楚水濆。",
      "道无裨政化，行处傲孤云。",
      "幸到膺门下，频蒙俸粟分。",
      "诗虽曾引玉，棋数中埋军。",
      "山好还寻去，恩深岂易云。",
      "扇风千里泰，车雨九重闻。",
      "晴雾和花气，危樯鼓浪文。",
      "终期陶铸日，再见信陵君。"
    ]
  },
  {
    "volume": 830,
    "sequence": 25,
    "title": "秋夜吟",
    "author": "贯休",
    "content": [
      "如愚复爱诗，木落即眠迟。",
      "思苦香消尽，更深笔尚随。",
      "饥童舂赤黍，繁露洒乌椑。",
      "看却龙钟也，归山是底时。"
    ]
  },
  {
    "volume": 830,
    "sequence": 26,
    "title": "桐江闲居作十二首",
    "author": "贯休",
    "content": [
      "木落雨翛翛，桐江古岸头。",
      "拟归仙掌去，刚被谢公留。",
      "猛烧侵茶坞，残霞照角楼。",
      "坐来还有意，流水面前流。",
      "香刹通真观，楼台倚郡城。",
      "阴森古树气，粗淡老僧情。",
      "壁画连山润，仙钟扣月清。",
      "何须结西社，大道本无生。",
      "静室焚檀印，深炉烧铁瓶。",
      "茶和阿魏暖，火种柏根馨。",
      "数只飞来鹤，成堆读了经。",
      "何妨似支遁，骑马入青冥。",
      "不问赓桑子，唯师妙吉祥。",
      "等闲眠片石，不觉到斜阳。",
      "独自收槠叶，教童探柏瓤。",
      "王孙莫指笑，淡泊味还长。",
      "诗琢冰成句，多将大道论。",
      "人谁知此意，日日只关门。",
      "乳鼠穿荒壁，溪龟上净盆。",
      "因知无事贵，言外更无言。",
      "红黍饭溪苔，清吟茗数杯。",
      "只应唯道在，无意俟时来。",
      "树叠藏仙洞，山蒸足爆雷。",
      "从他嫌复笑，门更不曾开。",
      "蝉急野萧萧，山中信屡招。",
      "树香烹菌术，诗□□琼瑶。",
      "诸境教人认，荒榛引烧烧。",
      "吾皇礼金骨，谁□美南朝。",
      "露滴滴蘅茅，秋成爽气交。",
      "霜椑如蜜裹，□□似盐苞。",
      "浮藓侵蛩穴，微阳落鹤巢。",
      "还如山里日，门更绝人敲。",
      "堑鸟毛衣别，频来似爱吟。",
      "萧条秋病后，斑驳绿苔深。",
      "珠翠笼金像，风泉洒玉琴。",
      "孰知吾所适，终不是心心。",
      "芙蓉峰里居，关闭复何如。",
      "白玃兼花鹿，多年不见渠。",
      "红泉香滴沥，丹桂冷扶疏。",
      "唯有西溪叟，时时到弊庐。",
      "忆在山中日，为僧鬓欲衰。",
      "一灯常到晓，十载不离师。",
      "水汲冰溪滑，钟撞雪阁危。",
      "从来多自省，不学拟何为。",
      "囊非扑满器，门更绝人过。",
      "土井连冈冷，风帘迸叶多。",
      "村童顽似铁，山菜硬如莎。",
      "唯有前山色，窗中无奈何。"
    ]
  },
  {
    "volume": 830,
    "sequence": 27,
    "title": "寄冯使君",
    "author": "贯休",
    "content": [
      "山风与霜气，浩浩满松枝。",
      "永日烧杉子，无人共此时。",
      "为文攀讽谏，得道在毫厘。",
      "唯有桐江守，常怜志不卑。"
    ]
  },
  {
    "volume": 830,
    "sequence": 28,
    "title": "经栖白旧院二首",
    "author": "贯休",
    "content": [
      "竺卿何处去，触目尽凄凉。",
      "不见中秋月，空馀一炷香。",
      "残花飘暮雨，枯叶盖啼螀。",
      "谁礼新坟塔，萧条渭水傍。",
      "国宝还亡一，时多李德林。",
      "故人卿相泣，承制渥恩深。",
      "旧藁谁收得，空堂影似吟。",
      "裴回不能去，寒日下西岑。"
    ]
  },
  {
    "volume": 830,
    "sequence": 29,
    "title": "赠李祐道人（一作赠道士）",
    "author": "贯休",
    "content": [
      "闒茸复埃尘，难亲复易亲。",
      "皆疑有仙术，问著却愁人。",
      "只是耽浮蚁，曾云见泣麟。",
      "相逢先合手，浑似有前因。"
    ]
  },
  {
    "volume": 830,
    "sequence": 30,
    "title": "赠景和尚院",
    "author": "贯休",
    "content": [
      "藏经看几遍，眉有数条霜。",
      "万境心都泯，深冬日亦长。",
      "窗虚花木气，衲挂水云乡。",
      "时说秋归梦，峰头雪满床。"
    ]
  },
  {
    "volume": 830,
    "sequence": 31,
    "title": "上宋使君",
    "author": "贯休",
    "content": [
      "折桂文如锦，分忧力若春。",
      "位高空倚命，诗妙古无人。",
      "有感禾争熟，无私吏尽贫。",
      "野人如有幸，应得见陶钧。"
    ]
  },
  {
    "volume": 830,
    "sequence": 32,
    "title": "离乱后寄九峰和尚二首",
    "author": "贯休",
    "content": [
      "乱后知深隐，庵应近石楼。",
      "异香因雪歇，仙果落池浮。",
      "诗老全抛格，心空未到头。",
      "还应嫌笑我，世路独悠悠。",
      "萧洒复萧洒，松根独据梧。",
      "瀑冰吟次折，远烧坐来无。",
      "老□寒披衲，孤云静入厨。",
      "不知知我否，已到不区区。"
    ]
  },
  {
    "volume": 830,
    "sequence": 33,
    "title": "送黄宾于赴举",
    "author": "贯休",
    "content": [
      "冬暮雨霏霏，行人喜可稀。",
      "二阶□夜雪，亚圣在春闱。",
      "马疾顽童远，山荒冻叶飞。",
      "□师无一事，应见丽龟归。"
    ]
  },
  {
    "volume": 830,
    "sequence": 34,
    "title": "题灵溪畅公墅",
    "author": "贯休",
    "content": [
      "境清僧格冷，新斩古林开。",
      "旧隐还如此，令人来又来。",
      "岚飞黏似雾，茶好碧于苔。",
      "但使心清净，从渠岁月催。"
    ]
  },
  {
    "volume": 830,
    "sequence": 35,
    "title": "送高九经赴举",
    "author": "贯休",
    "content": [
      "回也曾言志，明君则事之。",
      "中兴今若此，须去更何疑。",
      "志列秋霜好，忠言剧谏奇。",
      "陆机游洛日，文举荐衡时。",
      "虎迹商山雪，云痕岳庙碑。",
      "夫君将潦倒，一说向深知。"
    ]
  },
  {
    "volume": 830,
    "sequence": 36,
    "title": "东西二林寺流水",
    "author": "贯休",
    "content": [
      "水尔何如此，区区矻矻流。",
      "墙墙边沥沥，砌砌下啾啾。",
      "味不卑于乳，声常占得秋。",
      "崩腾成大瀑，落托出深沟。",
      "远历神仙窟，高淋竹树头。",
      "数家舂碓磑，几处浴猿猴。",
      "共月穿峰罅，喧僧睡石楼。",
      "派通天宇阔，溜入楚江浮。",
      "为润知何极，无边始自由。",
      "好归江海里，长负济川舟。"
    ]
  },
  {
    "volume": 830,
    "sequence": 37,
    "title": "送王贞白重试东归",
    "author": "贯休",
    "content": [
      "心苦酬心了，东归谢所知。",
      "可怜重试者，如折两三枝。",
      "雨毒逢花少，山多爱马迟。",
      "此行三可羡，正值倒戈时。"
    ]
  },
  {
    "volume": 830,
    "sequence": 38,
    "title": "早秋即事寄冯使君",
    "author": "贯休",
    "content": [
      "金脉火初微，开门竹杖随。",
      "此身全是病，今日更嗔谁。",
      "落叶峥嵘处，诸峰爽拔时。",
      "唯思棠树下，高论入圆伊。"
    ]
  },
  {
    "volume": 830,
    "sequence": 39,
    "title": "赠景和尚院",
    "author": "贯休",
    "content": [
      "貌古眉如雪，看经二十霜。",
      "寻常对诗客，只劝疗心疮。",
      "炭火邕湖滢，山晴紫竹凉。",
      "怡然无一事，流水自汤汤。"
    ]
  },
  {
    "volume": 830,
    "sequence": 40,
    "title": "寄西山胡汾",
    "author": "贯休",
    "content": [
      "待价欲要君，山前独灌园。",
      "虽然不识面，要且已消魂。",
      "鹿睡红霞影，泉淋白石门。",
      "伊余心更苦，何日共深论。"
    ]
  },
  {
    "volume": 830,
    "sequence": 41,
    "title": "题师颖和尚院",
    "author": "贯休",
    "content": [
      "师院清无敌，师心智不知。",
      "腊高清眼细，闲甚白云卑。",
      "煮茗然枫枿，泥墙札祖碑。",
      "爱师终不及，谩住许多时。"
    ]
  },
  {
    "volume": 830,
    "sequence": 42,
    "title": "游云顶山晚望",
    "author": "贯休",
    "content": [
      "云顶聊一望，山灵草木奇。",
      "黔南在何处，堪笑复堪悲。",
      "菊歇香未歇，露繁蝉不饥。",
      "明朝又西去，锦水与峨眉。"
    ]
  },
  {
    "volume": 830,
    "sequence": 43,
    "title": "刘相公见访",
    "author": "贯休",
    "content": [
      "千骑拥朱轮，香尘岂是尘。",
      "如何补衮服，来看衲衣人。",
      "庄叟因先觉，空王有宿因。",
      "对花无俗态，爱竹见天真。",
      "欹枕松窗迥，题墙道意新。",
      "戒师惭匪什，都讲更胜询。",
      "桃熟多红璺，茶香有碧筋。",
      "高宗多不寐，终是梦中人。"
    ]
  },
  {
    "volume": 830,
    "sequence": 44,
    "title": "寄赤松舒道士二首",
    "author": "贯休",
    "content": [
      "不见高人久，空令鄙吝多。",
      "遥思青嶂下，无那白云何。",
      "子爱寒山子，歌惟乐道歌。",
      "会应陪太守，一日到烟萝。",
      "余亦如君也，诗魔不敢魔。",
      "一餐兼午睡，万事不如他。",
      "雨阵冲溪月，蛛丝罥砌莎。",
      "近知山果熟，还拟寄来么。"
    ]
  },
  {
    "volume": 830,
    "sequence": 45,
    "title": "鄂渚逢杨赞禹",
    "author": "贯休",
    "content": [
      "流浪兵荒苦，相思岁月阑。",
      "理惟通至道，人或谓无端。",
      "烧猛湖烟赤，窗空雪月寒。",
      "知音不可见，始为一吟看。"
    ]
  },
  {
    "volume": 830,
    "sequence": 46,
    "title": "别性空禅师",
    "author": "贯休",
    "content": [
      "积翠迸一瀑，红霞碧雾开。",
      "方寻此境去，莫问几时回。",
      "荡桨入檐石，思诗闻早雷。",
      "唯师心似我，欲近不然灰。"
    ]
  },
  {
    "volume": 830,
    "sequence": 47,
    "title": "送胡处士",
    "author": "贯休",
    "content": [
      "不名兼不利，相遇海西濆。",
      "白字未干发，清时错爱云。",
      "头巾多酒气，竹杖有苔文。",
      "久积希颜意，林中又送君。"
    ]
  },
  {
    "volume": 830,
    "sequence": 48,
    "title": "寄澜公二首",
    "author": "贯休",
    "content": [
      "小一头应白，孤高住歙城。",
      "不知安乐否，何以近无生。",
      "烧逼鸿行侧，风干雪朕清。",
      "途中逢此信，珍重未精诚。",
      "荒乱抛深隐，飘零远寓居。",
      "片云无定所，得力是逢渠。",
      "瀑灂群公社，江崩古帝墟。",
      "终期再相见，招手复何如。"
    ]
  },
  {
    "volume": 830,
    "sequence": 49,
    "title": "寄栖一上人",
    "author": "贯休",
    "content": [
      "花堑接沧洲，阴云闲楚丘。",
      "雨声虽到夜，吟味不如秋。",
      "古屋藏花鸽，荒园聚乱流。",
      "无机心便是，何用话归休。"
    ]
  },
  {
    "volume": 830,
    "sequence": 50,
    "title": "送僧之湖南",
    "author": "贯休",
    "content": [
      "湘水万馀里，师游芳草生。",
      "登山乞食后，无伴入云行。",
      "宿雨和花落，春牛拥雾耕。",
      "不知今夜月，何处听猿声。"
    ]
  },
  {
    "volume": 830,
    "sequence": 51,
    "title": "秋末寄张侍郎",
    "author": "贯休",
    "content": [
      "静坐黔城北，离仁半岁强。",
      "雾中红黍熟，烧后白云香。",
      "多病如何好，无心去始长。",
      "寂寥还得句，溪上寄三张。"
    ]
  },
  {
    "volume": 830,
    "sequence": 52,
    "title": "古塞曲三首",
    "author": "贯休",
    "content": [
      "单于烽火动，都护去天涯。",
      "别赐黄金甲，亲临白玉除。",
      "塞垣须静谧，师旅审安危。",
      "定远条支宠，如今胜古时。",
      "方见将军贵，分明对冕旒。",
      "圣恩如远被，狂虏不难收。",
      "臣节唯期死，功勋敢望侯。",
      "终辞修里第，从此出皇州。",
      "百万精兵动，参差便渡辽。",
      "如何好白日，亦照此天骄。",
      "远树深疑贼，惊蓬迥似雕。",
      "凯歌何日唱，碛路共天遥。"
    ]
  },
  {
    "volume": 830,
    "sequence": 53,
    "title": "古塞下曲七首",
    "author": "贯休",
    "content": [
      "下营依遁甲，分帅把河隍。",
      "地使人心恶，风吹旗焰荒。",
      "搜山得探卒，放火猎黄羊。",
      "唯有南飞雁，声声断客肠。",
      "归去是何年，山连逻逤川。",
      "苍黄曾战地，空阔养雕天。",
      "旗插蒸沙堡，枪担卓槊泉。",
      "萧条寒日落，号令彻穷边。",
      "虏寇日相持，如龙马不肥。",
      "突围金甲破，趁贼铁枪飞。",
      "汉月堂堂上，胡云惨惨微。",
      "黄河冰已合，犹未送征衣。",
      "南北惟堪恨，东西实可嗟。",
      "常飞侵夏雪，何处有人家。",
      "风刮阴山薄，河推大岸斜。",
      "只应寒夜梦，时见故园花。",
      "不是将军勇，胡兵岂易当。",
      "雨曾淋火阵，箭又中金疮。",
      "铁岭全无土，豺群亦有狼。",
      "因思无战日，天子是陶唐。",
      "榆叶飘萧尽，关防烽寨重。",
      "寒来知马疾，战后觉人凶。",
      "烧逐飞蓬死，沙生毒雾浓。",
      "谁能奏明主，功业已堪封。",
      "万战千征地，苍茫古塞门。",
      "阴兵为客祟，恶酒发刀痕。",
      "风落昆仑石，河崩苜蓿根。",
      "将军更移帐，日日近西蕃。"
    ]
  },
  {
    "volume": 830,
    "sequence": 54,
    "title": "古塞上曲七首",
    "author": "贯休",
    "content": [
      "幽并儿百万，百战未曾输。",
      "蕃界已深入，将军仍远图。",
      "月明风拔帐，碛暗鬼骑狐。",
      "但有东归日，甘从筋力枯。",
      "中军杀白马，白日祭苍苍。",
      "号变旗幡乱，鼙干草木黄。",
      "朔云含冻雨，枯骨放妖光。",
      "故国今何处，参差近鬼方。",
      "白雁兼羌笛，几年垂泪听。",
      "阴风吹杀气，永日在青冥。",
      "远戍秋添将，边烽夜杂星。",
      "嫖姚头半白，犹自看兵经。",
      "久雨始无尘，边声四散闻。",
      "浸河荒寨柱，吹角白头军。",
      "战马龁腥草，乌鸢识阵云。",
      "征人心力尽，枯骨更遭焚。",
      "帐幕侵奚界，凭陵未可涯。",
      "擒生行别路，寻箭向平沙。",
      "赤落蒲桃叶，香微甘草花。",
      "不堪登陇望，白日又西斜。",
      "地角天涯外，人号鬼哭边。",
      "大河流败卒，寒日下苍烟。",
      "杀气诸蕃动，军书一箭传。",
      "将军莫惆怅，高处是燕然。",
      "山接胡奴水，河连勃勃城。",
      "数州今已伏，此命岂堪轻。",
      "碛吼旄头落，风干刁斗清。",
      "因嗟李陵苦，只得没蕃名。"
    ]
  },
  {
    "volume": 830,
    "sequence": 55,
    "title": "古出塞曲三首",
    "author": "贯休",
    "content": [
      "扫尽狂胡迹，回头望故关。",
      "相逢惟死斗，岂易得生还。",
      "纵宴参胡乐，收兵过雪山。",
      "不封十万户，此事亦应闲。",
      "玉帐将军意，殷勤把酒论。",
      "功高宁在我，阵没与招魂。",
      "塞色干戈束，军容喜气屯。",
      "男儿今始是，譀出玉关门。",
      "回首陇山头，连天草木秋。",
      "圣君应入梦，半路遣封侯。",
      "水不担阴雪，柴令倒戍楼。",
      "归来麟阁上，春色满皇州。"
    ]
  },
  {
    "volume": 830,
    "sequence": 56,
    "title": "闻赤松舒道士下世（东阳未乱前相别）",
    "author": "贯休",
    "content": [
      "地变贤人丧，疮痍不可观。",
      "一闻消息苦，千种破除难。",
      "阴骘那虚掷，深山近始安。",
      "玄关评兔角，玉器琢鸡冠。",
      "傲野高难狎，融怡美不殚。",
      "冀迎新渥泽，遽逐逝波澜。",
      "蜕壳埋金隧，飞精驾锦鸾。",
      "倾摧千仞壁，枯歇一株兰。",
      "仙庙诗虽继，苔墙篆必鞔。",
      "烟霞成片黯，松桂著行干。",
      "影拄溪流咽，堂扃隙月寒。",
      "寂寥遗药犬，缥缈想琼竿。",
      "伊昔相寻远，留连几尽欢。",
      "论诗花作席，炙菌叶为盘。",
      "彭伉心相似，承祯趣一般。",
      "琴弹溪月侧，棋次砌云残。",
      "倏忽成千古，飘零见百端。",
      "荆襄春浩浩，吴越浪漫漫。",
      "已矣红霞子，空留白石坛。",
      "无弦亦须绝，回首一长叹。"
    ]
  },
  {
    "volume": 830,
    "sequence": 57,
    "title": "赠抱麻刘舍人",
    "author": "贯休",
    "content": [
      "郡政今良吏，门风古缙绅。",
      "万年唐社稷，一个哭麻人。",
      "愤烈身先死，敷扬气益贞。",
      "天乎资大宝，泰矣见忠臣。",
      "得罪钟多故，投荒岂是迍。",
      "玉寒方重涩，松古更青皴。",
      "鹏塌宁唯白，龙多岂止荀。",
      "道孤梳有雪，恩重泪盈巾。",
      "喻蜀须凭草，成周必仗仁。",
      "三峰宵旰切，万里渥恩新。",
      "赋鵩言无累，依刘德有邻。",
      "风期仁祖帽，鼠讶史云尘。",
      "禅叟知何幸，玄谈有宿因。",
      "双溪逢陆海，荆渚遇平津。",
      "落日愁闻笛，何人为吐茵。",
      "生徒希匠化，寰海仰经纶。",
      "疾愈蝉声老，年丰雨滴频。",
      "刘虬师弟子，时喜一相亲。",
      "目录"
    ]
  }
]