[
  {
    "volume": 595,
    "sequence": 1,
    "title": "早春山行",
    "author": "于武陵",
    "content": [
      "江草暖初绿，雁行皆北飞。",
      "异乡那久客，野鸟尚思归。",
      "十载过如梦，素心应已违。",
      "行行家渐远，更苦得书稀。"
    ]
  },
  {
    "volume": 595,
    "sequence": 2,
    "title": "宿友生林居因怀贾区",
    "author": "于武陵",
    "content": [
      "绕屋树森森，多栖紫阁禽。",
      "暂过当永夜，微得话前心。",
      "入楚行应远，经湘恨必深。",
      "那堪对寒烛，更赋别离吟。"
    ]
  },
  {
    "volume": 595,
    "sequence": 3,
    "title": "赠卖松人",
    "author": "于武陵",
    "content": [
      "入市虽求利，怜君意独真。",
      "劚将寒涧树，卖与翠楼人。",
      "瘦叶几经雪，淡花应少春。",
      "长安重桃李，徒染六街尘。"
    ]
  },
  {
    "volume": 595,
    "sequence": 4,
    "title": "友人南游不回因而有寄",
    "author": "于武陵",
    "content": [
      "相思春树绿，千里亦依依。",
      "鄠杜月频满，潇湘人未归。",
      "桂花风半落，烟草蝶双飞。",
      "一别无消息，水南车迹稀。"
    ]
  },
  {
    "volume": 595,
    "sequence": 5,
    "title": "送酂县董明府之任",
    "author": "于武陵",
    "content": [
      "南北行已久，怜君知苦辛。",
      "万家同草木，三载得阳春。",
      "东道听游子，夷门歌主人。",
      "空持语相送，应怪不沾巾。"
    ]
  },
  {
    "volume": 595,
    "sequence": 6,
    "title": "山上树",
    "author": "于武陵",
    "content": [
      "日暖上山路，鸟啼知已春。",
      "忽逢幽隐处，如见独醒人。",
      "石冷开常晚，风多落亦频。",
      "樵夫应不识，岁久伐为薪。"
    ]
  },
  {
    "volume": 595,
    "sequence": 7,
    "title": "长信宫二首",
    "author": "于武陵",
    "content": [
      "簟凉秋气初，长信恨何如。",
      "拂黛月生指，解鬟云满梳。",
      "一从悲画扇，几度泣前鱼。",
      "坐听南宫乐，凉风摇翠裾。",
      "一失辇前恩，绮罗生暗尘。",
      "惟应深夜月，独伴向隅人。",
      "长信翠蛾老，昭阳红粉新。",
      "君心似秋节，不使草长春。"
    ]
  },
  {
    "volume": 595,
    "sequence": 8,
    "title": "洛阳道",
    "author": "于武陵",
    "content": [
      "浮世若浮云，千回故复新。",
      "旋添青草冢，更有白头人。",
      "岁暮容将老，雪晴山欲春。",
      "行行车与马，不尽洛阳尘。"
    ]
  },
  {
    "volume": 595,
    "sequence": 9,
    "title": "东门路",
    "author": "于武陵",
    "content": [
      "东门车马路，此路在浮沉。",
      "白日若不落，红尘应更深。",
      "从来名利地，皆起是非心。",
      "所以青青草，年年生汉阴。"
    ]
  },
  {
    "volume": 595,
    "sequence": 10,
    "title": "江楼春望",
    "author": "于武陵",
    "content": [
      "楼下长江路，舟车昼不闲。",
      "鸟声非故国，春色是他山。",
      "一望云复水，几重河与关。",
      "愁心随落日，万里各西还。"
    ]
  },
  {
    "volume": 595,
    "sequence": 11,
    "title": "洛中晴望",
    "author": "于武陵",
    "content": [
      "九陌尽风尘，嚣嚣昼复昏。",
      "古今人不断，南北路长存。",
      "叶落上阳树，草衰金谷园。",
      "乱鸦归未已，残日半前轩。"
    ]
  },
  {
    "volume": 595,
    "sequence": 12,
    "title": "西归",
    "author": "于武陵",
    "content": [
      "不系与舟闲，悠悠吴楚间。",
      "羞将新白发，却到旧青山。",
      "一叶忽离树，几人同入关。",
      "长安家尚在，秋至又西还。"
    ]
  },
  {
    "volume": 595,
    "sequence": 13,
    "title": "南游",
    "author": "于武陵",
    "content": [
      "穷秋几日雨，处处生苍苔。",
      "旧国寄书后，凉天方雁来。",
      "露繁山草湿，洲暖水花开。",
      "去尽同行客，一帆犹未回。"
    ]
  },
  {
    "volume": 595,
    "sequence": 14,
    "title": "南游有感",
    "author": "于武陵",
    "content": [
      "杜陵无厚业，不得驻车轮。",
      "重到曾游处，多非旧主人。",
      "东风千岭树，西日一洲蘋。",
      "又渡湘江去，湘江水复春。"
    ]
  },
  {
    "volume": 595,
    "sequence": 15,
    "title": "夜泊湘江",
    "author": "于武陵",
    "content": [
      "北风吹楚树，此地独先秋。",
      "何事屈原恨，不随湘水流。",
      "凉天生片月，竟夕伴孤舟。",
      "一作南行客，无成空白头。"
    ]
  },
  {
    "volume": 595,
    "sequence": 16,
    "title": "客中",
    "author": "于武陵",
    "content": [
      "楚人歌竹枝，游子泪沾衣。",
      "异国久为客，寒宵频梦归。",
      "一封书未返，千树叶皆飞。",
      "南过洞庭水，更应消息稀。"
    ]
  },
  {
    "volume": 595,
    "sequence": 17,
    "title": "夜寻僧不遇（一作夜寻僧，僧游山未归）",
    "author": "于武陵",
    "content": [
      "数歇度烟水，渐非尘俗间。",
      "泉声入秋寺，月色遍寒山。",
      "石路几回雪，竹房犹闭关。",
      "不知双树客，何处与云闲？"
    ]
  },
  {
    "volume": 595,
    "sequence": 18,
    "title": "访道者不遇（一作访僧不遇）",
    "author": "于武陵",
    "content": [
      "人间惟此路，长得绿苔衣。",
      "及户无行迹，游方应未归。",
      "平生无限事，到此尽知非。",
      "独倚松门久，阴云昏翠微。"
    ]
  },
  {
    "volume": 595,
    "sequence": 19,
    "title": "赠王隐者山居（一作赠隐者）",
    "author": "于武陵",
    "content": [
      "石室扫无尘，人寰与此分。",
      "飞来南浦树，半是华山云。",
      "浮世几多事，先生应不闻。",
      "寒山满西日，空照雁成群。"
    ]
  },
  {
    "volume": 595,
    "sequence": 20,
    "title": "寄北客",
    "author": "于武陵",
    "content": [
      "穷边足风惨，何处醉楼台。",
      "家去几千里，月圆十二回。",
      "寒阡随日远，雪路向城开。",
      "游子久无信，年年空雁来。"
    ]
  },
  {
    "volume": 595,
    "sequence": 21,
    "title": "寄友人",
    "author": "于武陵",
    "content": [
      "长安清渭东，游子迹重重。",
      "此去红尘路，难寻君马踪。",
      "昔时轻一别，渐老贵相逢。",
      "应恋嵩阳住，嵩阳饶古松。"
    ]
  },
  {
    "volume": 595,
    "sequence": 22,
    "title": "夜与故人别",
    "author": "于武陵",
    "content": [
      "白日去难驻，故人非旧容。",
      "今宵一别后，何处更相逢。",
      "过楚水千里，到秦山几重。",
      "语来天又晓，月落满城钟。"
    ]
  },
  {
    "volume": 595,
    "sequence": 23,
    "title": "别故人",
    "author": "于武陵",
    "content": [
      "行子与秋叶，各随南北风。",
      "虽非千里别，还阻一宵同。",
      "过尽少年日，尚如长转蓬。",
      "犹为布衣客，羞入故关中。"
    ]
  },
  {
    "volume": 595,
    "sequence": 24,
    "title": "送客东归",
    "author": "于武陵",
    "content": [
      "一听游子歌，秋计觉蹉跎。",
      "四海少平地，百川无定波。",
      "共惊年已暮，俱向客中多。",
      "又驾征轮去，东归事若何。"
    ]
  },
  {
    "volume": 595,
    "sequence": 25,
    "title": "过侯王故第",
    "author": "于武陵",
    "content": [
      "过此一酸辛，行人泪有痕。",
      "独残新碧树，犹拥旧朱门。",
      "歌歇云初散，檐空燕尚存。",
      "不知弹铗客，何处感新恩。"
    ]
  },
  {
    "volume": 595,
    "sequence": 26,
    "title": "孤云",
    "author": "于武陵",
    "content": [
      "南北各万里，有云心更闲。",
      "因风离海上，伴月到人间。",
      "洛浦少高树，长安无旧山。",
      "裴回不可驻，漠漠又空还。"
    ]
  },
  {
    "volume": 595,
    "sequence": 27,
    "title": "远水",
    "author": "于武陵",
    "content": [
      "悔作望南浦，望中生远愁。",
      "因知人易老，为有水东流。",
      "欲附故乡信，不逢归客舟。",
      "萋萋两岸草，又度一年秋。"
    ]
  },
  {
    "volume": 595,
    "sequence": 28,
    "title": "咏蝉（一作客中闻早蝉）",
    "author": "于武陵",
    "content": [
      "江头一声起，芳岁已难留。",
      "听此高林上，遥知故国秋。",
      "应催风落叶，似劝客回舟。",
      "不是新蝉苦，年年自有愁。"
    ]
  },
  {
    "volume": 595,
    "sequence": 29,
    "title": "感情",
    "author": "于武陵",
    "content": [
      "青山长寂寞，南望独高歌。",
      "四海故人尽，九原新垄多。",
      "西沉浮世日，东注逝川波。",
      "不使年华驻，此生能几何。"
    ]
  },
  {
    "volume": 595,
    "sequence": 30,
    "title": "早春日山居寄城郭知己",
    "author": "于武陵",
    "content": [
      "阳和潜发荡寒阴，便使川原景象新。",
      "入户风泉声沥沥，当轩云岫色沈沈。",
      "残云带雨轻飘雪，嫩柳含烟小绽金。",
      "虽有眼前诗酒兴，遨游争得称闲心。"
    ]
  },
  {
    "volume": 595,
    "sequence": 31,
    "title": "劝酒",
    "author": "于武陵",
    "content": [
      "劝君金屈卮，满酌不须辞。",
      "花发多风雨，人生足别离。"
    ]
  },
  {
    "volume": 595,
    "sequence": 32,
    "title": "感怀（一作感情，以下一本俱作于邺诗）",
    "author": "于武陵",
    "content": [
      "东风吹草色，空使客蹉跎。",
      "不设太平险，更应游子多。",
      "几伤行处泪，一曲醉中歌。",
      "尽向青门外，东随渭水波。"
    ]
  },
  {
    "volume": 595,
    "sequence": 33,
    "title": "友人亭松",
    "author": "于武陵",
    "content": [
      "俯仰不能去，如逢旧友同。",
      "曾因春雪散，见在华山中。",
      "何处有明月，访君听远风。",
      "相将归未得，各占石岩东。"
    ]
  },
  {
    "volume": 595,
    "sequence": 34,
    "title": "游中梁山",
    "author": "于武陵",
    "content": [
      "僻地好泉石，何人曾陆沈？",
      "不知青嶂外，更有白云深。",
      "因此见乔木，几回思旧林。",
      "殷勤猿与鸟，惟我独何心。"
    ]
  },
  {
    "volume": 595,
    "sequence": 35,
    "title": "寻山",
    "author": "于武陵",
    "content": [
      "到此绝车轮，萋萋草树春。",
      "青山如有利，白石亦成尘。",
      "水阔应无路，松深不见人。",
      "如知巢与许，千载迹犹新。"
    ]
  },
  {
    "volume": 595,
    "sequence": 36,
    "title": "宿江口",
    "author": "于武陵",
    "content": [
      "南渡人来绝，喧喧雁满沙。",
      "自生江上月，长有客思家。",
      "半夜下霜岸，北风吹荻花。",
      "自惊归梦断，不得到天涯。"
    ]
  },
  {
    "volume": 595,
    "sequence": 37,
    "title": "秋夜达萧关",
    "author": "于武陵",
    "content": [
      "扰扰浮梁路，人忙月自闲。",
      "去年为塞客，今夜宿萧关。",
      "辞国几经岁，望乡空见山。",
      "不知江叶下，又作布衣还。"
    ]
  },
  {
    "volume": 595,
    "sequence": 38,
    "title": "斜谷道",
    "author": "于武陵",
    "content": [
      "乱峰连叠嶂，千里绿峨峨。",
      "蜀国路如此，游人车亦过。",
      "远烟当叶敛，骤雨逐风多。",
      "独忆紫芝叟，临风歌旧歌。"
    ]
  },
  {
    "volume": 595,
    "sequence": 39,
    "title": "过百牢关贻舟中者",
    "author": "于武陵",
    "content": [
      "蜀国少平地，方思京洛间。",
      "远为千里客，来度百牢关。",
      "帆影清江水，铃声碧草山。",
      "不因名与利，尔我各应闲。"
    ]
  },
  {
    "volume": 595,
    "sequence": 40,
    "title": "客中览镜",
    "author": "于武陵",
    "content": [
      "何当开此镜，即见发如丝。",
      "白日急于水，一年能几时。",
      "每逢芳草处，长返故园迟。",
      "所以多为客，蹉跎欲怨谁。"
    ]
  },
  {
    "volume": 595,
    "sequence": 41,
    "title": "长安逢隐者",
    "author": "于武陵",
    "content": [
      "征车千里至，碾遍六街尘。",
      "向此有营地，忽逢无事人。",
      "昔时颜未改，浮世路多新。",
      "且脱衣沽酒，终南山欲春。"
    ]
  },
  {
    "volume": 595,
    "sequence": 42,
    "title": "与僧话旧",
    "author": "于武陵",
    "content": [
      "草堂前有山，一见一相宽。",
      "处世贵僧静，青松因岁寒。",
      "他山逢旧侣，尽日话长安。",
      "所以闲行迹，千回绕药栏。"
    ]
  },
  {
    "volume": 595,
    "sequence": 43,
    "title": "赠王道士",
    "author": "于武陵",
    "content": [
      "日日市朝路，何时无苦辛。",
      "不随丹灶客，终作白头人。",
      "浮世度千载，桃源方一春。",
      "归来华表上，应笑北邙尘。"
    ]
  },
  {
    "volume": 595,
    "sequence": 44,
    "title": "匣中琴",
    "author": "于武陵",
    "content": [
      "世人无正心，虫网匣中琴。",
      "何以经时废，非为娱耳音。",
      "独令高韵在，谁感隙尘深。",
      "应是南风曲，声声不合今。"
    ]
  },
  {
    "volume": 595,
    "sequence": 45,
    "title": "过洛阳城",
    "author": "于武陵",
    "content": [
      "古来利与名，俱在洛阳城。",
      "九陌鼓初起，万车轮已行。",
      "周秦时几变，伊洛水犹清。",
      "二月中桥路，鸟啼春草生。"
    ]
  },
  {
    "volume": 595,
    "sequence": 46,
    "title": "望月（一作客中月）",
    "author": "于武陵",
    "content": [
      "离家凡几宵，一望一寥寥。",
      "新魄又将满，故乡应渐遥。",
      "独临彭蠡水，远忆洛阳桥。",
      "更有乘舟客，凄然亦驻桡。"
    ]
  },
  {
    "volume": 595,
    "sequence": 47,
    "title": "王将军宅夜听歌",
    "author": "于武陵",
    "content": [
      "朱槛满明月，美人歌落梅。",
      "忽惊尘起处，疑有凤飞来。",
      "一曲听初彻，几年愁暂开。",
      "东南正云雨，不得见阳台。"
    ]
  },
  {
    "volume": 595,
    "sequence": 48,
    "title": "长信宫",
    "author": "于武陵",
    "content": [
      "莫问古宫名，古宫空有城。",
      "惟应东去水，不改旧时声。"
    ]
  },
  {
    "volume": 595,
    "sequence": 49,
    "title": "高楼",
    "author": "于武陵",
    "content": [
      "远天明月出，照此谁家楼。",
      "上有罗衣裳，凉风吹不休。"
    ]
  }
]