[
  {
    "volume": 498,
    "sequence": 1,
    "title": "闲居遣怀十首",
    "author": "姚合",
    "content": [
      "身外无徭役，开门百事闲。",
      "倚松听唳鹤，策杖望秋山。",
      "萍任连池绿，苔从匝地斑。",
      "料无车马客，何必扫柴关。",
      "闲卧销长日，亲朋笑我疏。",
      "诗篇随分有，人事度年无。",
      "情性僻难改，愁怀酒为除。",
      "谁能思此计，空备满床书。",
      "白日逍遥过，看山复绕池。",
      "展书寻古事，翻卷改新诗。",
      "赊酒风前酌，留僧竹里棋。",
      "同人笑相问，羡我足闲时。",
      "好景时牵目，茅斋兴有馀。",
      "远山经雨后，庭树得秋初。",
      "道侣怜栽药，高人笑养鱼。",
      "优游随本性，甘被弃慵疏。",
      "永日厨烟绝，何曾暂废吟。",
      "闲时随思缉，小酒恣情斟。",
      "看月嫌松密，垂纶爱水深。",
      "世间多少事，无事可关心。",
      "一生能几日，愁恨也无端。",
      "遇酒酕醄饮，逢花烂熳看。",
      "青云非失路，白发未相干。",
      "以此多携解，将心但自宽。",
      "万事徒纷扰，难关枕上身。",
      "朗吟销白日，沈醉度青春。",
      "演步怜山近，闲眠厌客频。",
      "市朝曾不到，长免满衣尘。",
      "野性多疏惰，幽栖更称情。",
      "独行看影笑，闲坐弄琴声。",
      "懒拜腰肢硬，慵趋礼乐生。",
      "业文随日遣，不是为求名。",
      "生计甘寥落，高名愧自由。",
      "惯无身外事，不信世间愁。",
      "好酒盈杯酌，闲诗任笔酬。",
      "凉风从入户，云水更宜秋。",
      "拙直难和洽，从人笑掩关。",
      "不能行户外，宁解走尘间。",
      "被酒长酣思，无愁可上颜。",
      "何言归去事，著处是青山。"
    ]
  },
  {
    "volume": 498,
    "sequence": 2,
    "title": "武功县中作三十首（一作武功县闲居）",
    "author": "姚合",
    "content": [
      "县去帝城远，为官与隐齐。",
      "马随山鹿放，鸡杂野禽栖。",
      "绕舍惟藤架，侵阶是药畦。",
      "更师嵇叔夜，不拟作书题。",
      "方拙天然性，为官是事疏。",
      "惟寻向山路，不寄入城书。",
      "因病多收药，缘餐学钓鱼。",
      "养身成好事，此外更空虚。",
      "微官如马足，只是在泥尘。",
      "到处贫随我，终年老趁人。",
      "簿书销眼力，杯酒耗心神。",
      "早作归休计，深居养此身。",
      "簿书多不会，薄俸亦难销。",
      "醉卧慵开眼，闲行懒系腰。",
      "移花兼蝶至，买石得云饶。",
      "且自心中乐，从他笑寂寥。",
      "晓钟惊睡觉，事事便相关。",
      "小市柴薪贵，贫家砧杵闲。",
      "读书多旋忘，赊酒数空还。",
      "长羡刘伶辈，高眠出世间。",
      "性疏常爱卧，亲故笑悠悠。",
      "纵出多携枕，因衙始裹头。",
      "上山方觉老，过寺暂忘愁。",
      "三考千余日，低腰不拟休。",
      "客至皆相笑，诗书满卧床。",
      "爱闲求病假，因醉弃官方。",
      "鬓发寒唯短，衣衫瘦渐长。",
      "自嫌多检束，不似旧来狂。",
      "一日看除目，终年损道心。",
      "山宜冲雪上，诗好带风吟。",
      "野客嫌知印，家人笑买琴。",
      "只应随分过，已是错弥深。",
      "邻里皆相爱，门开数见过。",
      "秋凉送客远，夜静咏诗多。",
      "就架题书目，寻栏记药窠。",
      "到官无别事，种得满庭莎。",
      "穷达天应与，人间事莫论。",
      "微官长似客，远县岂胜村。",
      "竟日多无食，连宵不闭门。",
      "斋心调笔砚，唯写五千言。",
      "县僻仍牢落，游人到便回。",
      "路当边地去，村入郭门来。",
      "酒户愁偏长，诗情病不开。",
      "可曾衙小吏，恐谓踏青苔。",
      "自下青山路，三年著绿衣。",
      "官卑食肉僭，才短事人非。",
      "野客教长醉，高僧劝早归。",
      "不知何计是，免与本心违。",
      "月出方能起，庭前看种莎。",
      "吏来山鸟散，酒熟野人过。",
      "岐路荒城少，烟霞远岫多。",
      "同官数相引，下马上西坡。",
      "作吏荒城里，穷愁欲不胜。",
      "病多唯识药，年老渐亲僧。",
      "梦觉空堂月，诗成满砚冰。",
      "故人多得路，寂寞不相称。",
      "谁念东山客，栖栖守印床。",
      "何年得事尽，终日逐人忙。",
      "醉卧谁知叫，闲书不著行。",
      "人间长检束，与此岂相当。",
      "朝朝眉不展，多病怕逢迎。",
      "引水远通涧，垒山高过城。",
      "秋灯照树色，寒雨落池声。",
      "好是吟诗夜，披衣坐到明。",
      "簿籍谁能问，风寒趁早眠。",
      "每旬常乞假，隔月探支钱。",
      "还往嫌诗僻，亲情怪酒颠。",
      "谋身须上计，终久是归田。",
      "闭门风雨里，落叶与阶齐。",
      "野客嫌杯小，山翁喜枕低。",
      "听琴知道性，寻药得诗题。",
      "谁更能骑马，闲行只杖藜。",
      "腥膻都不食，稍稍觉神清。",
      "夜犬因风吠，邻鸡带雨鸣。",
      "守官常卧病，学道别称名。",
      "小有洞中路，谁能引我行。",
      "宦名浑不计，酒熟且开封。",
      "晴月销灯色，寒天挫笔锋。",
      "惊禽时并起，闲客数相逢。",
      "旧国萧条思，青山隔几重。",
      "假日多无事，谁知我独忙。",
      "移山入县宅，种竹上城墙。",
      "惊蝶遗花蕊，游蜂带蜜香。",
      "唯愁明早出，端坐吏人旁。",
      "门外青山路，因循自不归。",
      "养生宜县僻，说品喜官微。",
      "净爱山僧饭，闲披野客衣。",
      "谁怜幽谷鸟，不解入城飞。",
      "一官无限日，愁闷欲何如。",
      "扫舍惊巢燕，寻方落壁鱼。",
      "从僧乞净水，凭客报闲书。",
      "白发谁能镊，年来四十余。",
      "朝朝门不闭，长似在山时。",
      "宾客抽书读，儿童斫竹骑。",
      "久贫还易老，多病懒能医。",
      "道友应相怪，休官日已迟。",
      "戚戚常无思，循资格上官。",
      "闲人得事晚，常骨觅仙难。",
      "醉卧疑身病，贫居觉道宽。",
      "新诗久不写，自算少人看。",
      "漫作容身计，今知拙有余。",
      "青衫迎驿使，白发忆山居。",
      "道友怜蔬食，吏人嫌草书。",
      "须为长久事，归去自耕锄。",
      "主印三年坐，山居百事休。",
      "焚香开敕库，踏月上城楼。",
      "饮酒多成病，吟诗易长愁。",
      "殷勤问渔者，暂借手中钩。",
      "长忆青山下，深居遂性情。",
      "垒阶溪石净，烧竹灶烟轻。",
      "点笔图云势，弹琴学鸟声。",
      "今朝知县印，梦里百忧生。",
      "自知狂僻性，吏事固相疏。",
      "只是看山立，无嫌出县居。",
      "印朱沾墨砚，户籍杂经书。",
      "月俸寻常请，无妨乏斗储。",
      "作吏无能事，为文旧致功。",
      "诗标八病外，心落百忧中。",
      "拜别登朝客，归依炼药翁。",
      "不知还往内，谁与此心同。"
    ]
  },
  {
    "volume": 498,
    "sequence": 3,
    "title": "罢武功县将入城",
    "author": "姚合",
    "content": [
      "乍抛衫笏觉身轻，依旧还称学道名。",
      "欲泥山僧分屋住，羞从野老借牛耕。",
      "妻儿尽怕为逋客，亲故相邀遣到城。",
      "无奈同官珍重意，几回临路却休行。",
      "青衫脱下便狂歌，种薤栽莎劚古坡。",
      "野客相逢添酒病，春山暂上著诗魔。",
      "亦知官罢贫还甚，且喜闲来睡得多。",
      "欲与九衢亲故别，明朝拄杖始经过。"
    ]
  },
  {
    "volume": 498,
    "sequence": 4,
    "title": "秋日闲居二首",
    "author": "姚合",
    "content": [
      "九陌宅重重，何门怜此翁。",
      "荒庭唯菊茂，幽径与山通。",
      "落叶带衣上，闲云来酒中。",
      "此心谁得见，林下鹿应同。",
      "先忆花时节，家山听更归。",
      "爱诗看古集，忆酒典寒衣。",
      "睡少身还健，愁多食不肥。",
      "自怜疏懒性，无事出门稀。"
    ]
  },
  {
    "volume": 498,
    "sequence": 5,
    "title": "闲居晚夏",
    "author": "姚合",
    "content": [
      "闲居无事扰，旧病亦多痊。",
      "选字诗中老，看山屋外眠。",
      "片霞侵落日，繁叶咽鸣蝉。",
      "对此心还乐，谁知乏酒钱。"
    ]
  },
  {
    "volume": 498,
    "sequence": 6,
    "title": "闲居",
    "author": "姚合",
    "content": [
      "不自识疏鄙，终年住在城。",
      "过门无马迹，满宅是蝉声。",
      "带病吟虽苦，休官梦已清。",
      "何当学禅观，依止古先生。"
    ]
  },
  {
    "volume": 498,
    "sequence": 7,
    "title": "街西居三首",
    "author": "姚合",
    "content": [
      "受得山野性，住城多事违。",
      "青山在宅南，回首东西稀。",
      "浅浅一井泉，数家同汲之。",
      "独我恶水浊，凿井庭之陲。",
      "自凿还自饮，亦为众所非。",
      "吁嗟世间事，洁身诚难为。",
      "日出穷巷喜，温然胜重衣。",
      "重衣岂不暖，所暖人不齐。",
      "兀兀复行行，不离阶与墀。",
      "丈夫非马蹄，安得知路岐。",
      "穷贱餐茹薄，兴与养性宜。",
      "乃知长生术，豪贵难得之。"
    ]
  },
  {
    "volume": 498,
    "sequence": 8,
    "title": "闲居遣兴",
    "author": "姚合",
    "content": [
      "终年城里住，门户似山林。",
      "客怪身名晚，妻嫌酒病深。",
      "写方多识药，失谱废弹琴。",
      "文字非经济，空虚用破心。"
    ]
  },
  {
    "volume": 498,
    "sequence": 9,
    "title": "庄居即事",
    "author": "姚合",
    "content": [
      "休看小字大书名，向日持经眼却明。",
      "时过无心求富贵，身闲不梦见公卿。",
      "因寻岳寺荤辛断，自到王城礼数生。",
      "斜月照床新睡觉，西风半夜鹤来声。"
    ]
  },
  {
    "volume": 498,
    "sequence": 10,
    "title": "亲仁里居",
    "author": "姚合",
    "content": [
      "三年赁舍亲仁里，寂寞何曾似在城。",
      "饮酒自缘防冷病，寻人多是为闲行。",
      "轩车无路通门巷，亲友因诗道姓名。",
      "自别青山归未得，羡君长听石泉声。"
    ]
  },
  {
    "volume": 498,
    "sequence": 11,
    "title": "庄居野行",
    "author": "姚合",
    "content": [
      "客行野田间，比屋皆闭户。",
      "借问屋中人，尽去作商贾。",
      "官家不税商，税农服作苦。",
      "居人尽东西，道路侵垄亩。",
      "采玉上山颠，探珠入水府。",
      "边兵索衣食，此物同泥土。",
      "古来一人耕，三人食犹饥。",
      "如今千万家，无一把锄犁。",
      "我仓常空虚，我田生蒺藜。",
      "上天不雨粟，何由活烝黎。"
    ]
  },
  {
    "volume": 498,
    "sequence": 12,
    "title": "春日闲居",
    "author": "姚合",
    "content": [
      "居止日萧条，庭前唯药苗。",
      "身闲眠自久，眼荖视还遥。",
      "檐燕酬莺语，邻花杂絮飘。",
      "客来无酒饮，搔首掷空瓢。"
    ]
  },
  {
    "volume": 498,
    "sequence": 13,
    "title": "独居",
    "author": "姚合",
    "content": [
      "深闭柴门长不出，功夫自课少闲时。",
      "翻音免问他人字，覆局何劳对手棋。",
      "生计如云无定所，穷愁似影每相随。",
      "到头归向青山是，尘路茫茫欲告谁。"
    ]
  },
  {
    "volume": 498,
    "sequence": 14,
    "title": "早春闲居",
    "author": "姚合",
    "content": [
      "寂寞日何为，闲居春色迟。",
      "惊风起庭雪，寒雨长檐澌。",
      "强饮樽中酒，嘲山世外诗。",
      "此生仍且在，难与老相离。"
    ]
  },
  {
    "volume": 498,
    "sequence": 15,
    "title": "原上新居（一作王建诗）",
    "author": "姚合",
    "content": [
      "秋来梨果熟，行哭小儿饥。",
      "邻富鸡长往，庄贫客渐稀。",
      "借牛耕地晚，卖树纳钱迟。",
      "墙下当官道，依前夹竹篱。"
    ]
  },
  {
    "volume": 498,
    "sequence": 16,
    "title": "将归山",
    "author": "姚合",
    "content": [
      "野人惯去山中住，自到城来闷不胜。",
      "宫树蝉声多却乐，侯门月色少于灯。",
      "饥来唯拟重餐药，归去还应只别僧。",
      "闻道旧溪茆屋畔，春风新上数枝藤。"
    ]
  },
  {
    "volume": 498,
    "sequence": 17,
    "title": "山中述怀",
    "author": "姚合",
    "content": [
      "为客久未归，寒山独掩扉。",
      "晓来山鸟散，雨过杏花稀。",
      "天远云空积，溪深水自微。",
      "此情对春色，尽醉欲忘机。"
    ]
  },
  {
    "volume": 498,
    "sequence": 18,
    "title": "偶然书怀",
    "author": "姚合",
    "content": [
      "十年通籍入金门，自愧名微枉搢绅。",
      "炼得丹砂疑不食，从兹白发日相亲。",
      "家山迢递归无路，杯酒稀疏病到身。",
      "汉有冯唐唐有我，老为郎吏更何人。"
    ]
  },
  {
    "volume": 498,
    "sequence": 19,
    "title": "客舍有怀",
    "author": "姚合",
    "content": [
      "旅人无事喜，终日思悠悠。",
      "逢酒嫌杯浅，寻书怕字稠。",
      "贫来许钱圣，梦觉见身愁。",
      "寂寞中林下，饥鹰望到秋。"
    ]
  },
  {
    "volume": 498,
    "sequence": 20,
    "title": "及第后夜中书事",
    "author": "姚合",
    "content": [
      "夜睡常惊起，春光属野夫。",
      "新衔添一字，旧友逊前途。",
      "喜过还疑梦，狂来不似儒。",
      "爱花持烛看，忆酒犯街沽。",
      "天上名应定，人间盛更无。",
      "报恩丞相閤，何啻杀微躯。"
    ]
  },
  {
    "volume": 498,
    "sequence": 21,
    "title": "偶题",
    "author": "姚合",
    "content": [
      "年年九陌看春还，旧隐空劳梦寐间。",
      "迟日逍遥芸草长，圣朝清净谏臣闲。",
      "偶逢游客同倾酒，自有前驺耻见山。",
      "道侣书来相责诮，朝朝欲报作何颜。"
    ]
  },
  {
    "volume": 498,
    "sequence": 22,
    "title": "感时",
    "author": "姚合",
    "content": [
      "忆昔未出身，索寞无精神。",
      "逢人话天命，自贱如埃尘。",
      "君今才出身，飒爽鞍马春。",
      "逢人话天命，自重如千钧。",
      "信涉名利道，举动皆丧真。",
      "君今自世情，何况天下人。"
    ]
  },
  {
    "volume": 498,
    "sequence": 23,
    "title": "忆山",
    "author": "姚合",
    "content": [
      "闲处无人到，乖疏称野情。",
      "日高搔首起，林下散衣行。",
      "泉引窗前过，云看石罅生。",
      "别来愁欲老，虚负出山名。"
    ]
  },
  {
    "volume": 498,
    "sequence": 24,
    "title": "客游旅怀",
    "author": "姚合",
    "content": [
      "客行无定止，终日路岐间。",
      "马为赊来贵，僮缘借得顽。",
      "诗书愁触雨，店舍喜逢山。",
      "旧业嵩阳下，三年未得还。"
    ]
  },
  {
    "volume": 498,
    "sequence": 25,
    "title": "迎春",
    "author": "姚合",
    "content": [
      "半年留醉待花开，晓去迎春夜始回。",
      "风暖慢行寻曲水，天晴远望立高台。",
      "亦知无处将诗请，唯得终朝把酒催。",
      "今日柳条全弄色，游人相伴看春来。"
    ]
  },
  {
    "volume": 498,
    "sequence": 26,
    "title": "游春十二首",
    "author": "姚合",
    "content": [
      "正月一日后，寻春更不眠。",
      "自知还近僻，众说过于颠。",
      "看水宁依路，登山欲到天。",
      "悠悠芳思起，多是晚风前。",
      "官卑长少事，县僻又无城。",
      "未晓冲寒起，迎春忍病行。",
      "树枝风掉软，菜甲土浮轻。",
      "好个林间鹊，今朝足喜声。",
      "诗酒相牵引，朝朝思不穷。",
      "苔痕雪水里，春色竹烟中。",
      "迎雨缘池草，摧花倚树风。",
      "书非名利事，爱此少人同。",
      "尘中主印吏，谁遣有高情。",
      "趁暖檐前坐，寻芳树底行。",
      "土融凝墅色，冰败满池声。",
      "渐觉春相泥，朝来睡不轻。",
      "疏顽无异事，随例但添年。",
      "旧历藏深箧，新衣薄絮绵。",
      "暖风浑酒色，晴日畅琴弦。",
      "同伴无辞困，游春贵在先。",
      "看春长不足，岂更觉身劳。",
      "寺里花枝净，山中水色高。",
      "嫩云轻似絮，新草细如毛。",
      "并起诗人思，还应费笔毫。",
      "悠悠小县吏，憔悴入新年。",
      "远思遭诗恼，闲情被酒牵。",
      "恋花林下饮，爱草野中眠。",
      "疏懒今成性，谁人肯更怜。",
      "处处春光遍，游人亦不稀。",
      "向阳倾冷酒，看影试新衣。",
      "嫩树行移长，幽禽语旋飞。",
      "同来皆去尽，冲夜独吟归。",
      "朝朝看春色，春色似相怜。",
      "酒醒莺啼里，诗成蝶舞前。",
      "摘花盈手露，折竹满庭烟。",
      "亲故多相笑，疏狂似少年。",
      "卑官还不恶，行止得逍遥。",
      "晴野花侵路，春陂水上桥。",
      "尘埃生暖色，药草长新苗。",
      "看却烟光散，狂风处处飘。",
      "身被春光引，经时更不归。",
      "嚼花香满口，书竹粉黏衣。",
      "弄日莺狂语，迎风蝶倒飞。",
      "自知疏懒性，得事亦应稀。",
      "晓脱青衫出，闲行气味长。",
      "一瓶春酒色，数顷野花香。",
      "朝客闻应羡，山僧见亦狂。",
      "不将僮仆去，恐为损风光。"
    ]
  },
  {
    "volume": 498,
    "sequence": 27,
    "title": "赏春",
    "author": "姚合",
    "content": [
      "闲人只是爱春光，迎得春来喜欲狂。",
      "买酒怕迟教走马，看花嫌远自移床。",
      "娇莺语足方离树，戏蝶飞高始过墙。",
      "颠倒醉眠三数日，人间百事不思量。"
    ]
  },
  {
    "volume": 498,
    "sequence": 28,
    "title": "春日即事",
    "author": "姚合",
    "content": [
      "春来眠不得，谁复念生涯。",
      "夜听四邻乐，朝寻九陌花。",
      "轻烟浮草色，微雨濯年华。",
      "乞假非关病，朝衣在酒家。"
    ]
  },
  {
    "volume": 498,
    "sequence": 29,
    "title": "春日江次",
    "author": "姚合",
    "content": [
      "野步出茆斋，闲行坐石台。",
      "久悲乡路远，犹喜杏花开。",
      "鸥鹭皆飞去，帆樯何处来。",
      "因凝千里目，落日尚徘徊。"
    ]
  },
  {
    "volume": 498,
    "sequence": 30,
    "title": "扬州春词三首",
    "author": "姚合",
    "content": [
      "广陵寒食天，无雾复无烟。",
      "暖日凝花柳，春风散管弦。",
      "园林多是宅，车马少于船。",
      "莫唤游人住，游人困不眠。",
      "满郭是春光，街衢土亦香。",
      "竹风轻履舄，花露腻衣裳。",
      "谷鸟鸣还艳，山夫到更狂。",
      "可怜游赏地，炀帝国倾亡。",
      "江北烟光里，淮南胜事多。",
      "市鄽持烛入，邻里漾船过。",
      "有地惟栽竹，无家不养鹅。",
      "春风荡城郭，满耳是笙歌。"
    ]
  },
  {
    "volume": 498,
    "sequence": 31,
    "title": "寒食二首（一作张籍诗）",
    "author": "姚合",
    "content": [
      "今朝一百五，出户雨初晴。",
      "舞爱双飞蝶，歌闻百啭莺。",
      "江深青草岸，花满白云城。",
      "为政多孱懦，应无酷吏名。",
      "出城烟火少，况复是今朝。",
      "闲坐将谁语，临觞只自谣。",
      "阶前春藓遍，衣上落花飘。",
      "伎乐州人戏，使君心寂寥。"
    ]
  },
  {
    "volume": 498,
    "sequence": 32,
    "title": "暮春书事",
    "author": "姚合",
    "content": [
      "穷巷少芳菲，苍苔一径微。",
      "酒醒闻客别，年长送春归。",
      "宿愿眠云峤，浮名系锁闱。",
      "未因丞相庇，难得脱朝衣。"
    ]
  },
  {
    "volume": 498,
    "sequence": 33,
    "title": "春晚雨中",
    "author": "姚合",
    "content": [
      "寂寂春将老，闲人强自欢。",
      "迎风莺语涩，带雨蝶飞难。",
      "傍砌木初长，眠花景渐阑。",
      "临轩平目望，情思若为宽。"
    ]
  },
  {
    "volume": 498,
    "sequence": 34,
    "title": "送春",
    "author": "姚合",
    "content": [
      "昨迎今复送，来晚去逡巡。",
      "芳尽空繁树，愁多独病身。",
      "静思倾酒懒，闲望上楼频。",
      "为向春风道，明年早报春。"
    ]
  },
  {
    "volume": 498,
    "sequence": 35,
    "title": "别春",
    "author": "姚合",
    "content": [
      "留春不得被春欺，春若无情遣泥谁。",
      "寂寞自疑生冷病，凄凉还似别亲知。",
      "随风未辨归何处，浇酒唯求住少时。",
      "一去近当三百日，从朝至夜是相思。"
    ]
  },
  {
    "volume": 498,
    "sequence": 36,
    "title": "夏夜",
    "author": "姚合",
    "content": [
      "闲斋深夜静，独坐又闲行。",
      "密树月笼影，疏篱水隔声。",
      "断猿时叫谷，栖鸟每摇柽。",
      "寂寞求名士，谁知此夕情。"
    ]
  },
  {
    "volume": 498,
    "sequence": 37,
    "title": "秋日有怀",
    "author": "姚合",
    "content": [
      "秋来不复眠，但觉思悠然。",
      "菊色欲经露，虫声渐替蝉。",
      "诗情生酒里，心事在山边。",
      "旧里无因到，西风又一年。"
    ]
  },
  {
    "volume": 498,
    "sequence": 38,
    "title": "秋夕遣怀",
    "author": "姚合",
    "content": [
      "昨宵白露下，秋气满山城。",
      "风劲衣巾脆，窗虚笔墨轻。",
      "临书爱真迹，避酒怕狂名。",
      "只拟随麋鹿，悠悠过一生。"
    ]
  },
  {
    "volume": 498,
    "sequence": 39,
    "title": "秋中夜坐",
    "author": "姚合",
    "content": [
      "疏散永无事，不眠常夜分。",
      "月中松露滴，风引鹤同闻。"
    ]
  },
  {
    "volume": 498,
    "sequence": 40,
    "title": "同卫尉崔少卿九月六日饮",
    "author": "姚合",
    "content": [
      "酒熟菊还芳，花飘盏亦香。",
      "与君先一醉，举世待重阳。",
      "风色初晴利，虫声向晚长。",
      "此时如不饮，心事亦应伤。"
    ]
  },
  {
    "volume": 498,
    "sequence": 41,
    "title": "九日忆砚山旧居",
    "author": "姚合",
    "content": [
      "帝里闲人少，谁同把酒杯。",
      "砚山篱下菊，今日几枝开。",
      "晓角惊眠起，秋风引病来。",
      "长年归思切，更值雁声催。"
    ]
  },
  {
    "volume": 498,
    "sequence": 42,
    "title": "秋晚江次",
    "author": "姚合",
    "content": [
      "萧萧晚景寒，独立望江壖。",
      "沙渚几行雁，风湾一只船。",
      "落霞澄返照，孤屿隔微烟。",
      "极目思无尽，乡心到眼前。"
    ]
  },
  {
    "volume": 498,
    "sequence": 43,
    "title": "除夜二首",
    "author": "姚合",
    "content": [
      "衰残归未遂，寂寞此宵情。",
      "旧国当千里，新年隔数更。",
      "寒犹近北峭，风渐向东生。",
      "谁见长安陌，晨钟度火城。",
      "殷勤惜此夜，此夜在逡巡。",
      "烛尽年还别，鸡鸣老更新。",
      "傩声方去疫，酒色已迎春。",
      "明日持杯处，谁为最后人。"
    ]
  },
  {
    "volume": 498,
    "sequence": 44,
    "title": "晦日送穷三首",
    "author": "姚合",
    "content": [
      "年年到此日，沥酒拜街中。",
      "万户千门看，无人不送穷。",
      "送穷穷不去，相泥欲何为。",
      "今日官家宅，淹留又几时。",
      "古人皆恨别，此别恨消魂。",
      "只是空相送，年年不出门。"
    ]
  },
  {
    "volume": 498,
    "sequence": 45,
    "title": "咏云",
    "author": "姚合",
    "content": [
      "霭霭纷纷不可穷，戛笙歌处尽随龙。",
      "来依银汉一千里，归傍巫山十二峰。",
      "呈瑞每闻开丽色，避风仍见挂乔松。",
      "怜君翠染双蝉鬓，镜里朝朝近玉容。"
    ]
  },
  {
    "volume": 498,
    "sequence": 46,
    "title": "咏雪",
    "author": "姚合",
    "content": [
      "愁云残腊下阳台，混却乾坤六出开。",
      "与月交光呈瑞色，共花争艳傍寒梅。",
      "飞随郢客歌声远，散逐宫娥舞袖回。",
      "其那知音不相见，剡溪乘兴为君来。"
    ]
  },
  {
    "volume": 498,
    "sequence": 47,
    "title": "郡中对雪",
    "author": "姚合",
    "content": [
      "霏微著草树，渐布与阶平。",
      "远近如空色，飘飏无落声。",
      "飞鸦疑翅重，去马觉蹄轻。",
      "遥想故山下，樵夫应滞行。"
    ]
  },
  {
    "volume": 498,
    "sequence": 48,
    "title": "对月",
    "author": "姚合",
    "content": [
      "银轮玉兔向东流，莹净三更正好游。",
      "一片黑云何处起，皂罗笼却水精球。"
    ]
  },
  {
    "volume": 498,
    "sequence": 49,
    "title": "八月十五夜看月",
    "author": "姚合",
    "content": [
      "亭亭千万里，三五复秋中。",
      "此夕光应绝，常时思不同。",
      "九霄微有露，四海静无风。",
      "惆怅逡巡别，谁能看碧空。"
    ]
  },
  {
    "volume": 498,
    "sequence": 50,
    "title": "赋月华临静夜",
    "author": "姚合",
    "content": [
      "长空埃壒灭，皎皎月华临。",
      "色正秋将半，光鲜夜自深。",
      "九霄晴更彻，四野气难侵。",
      "静照遥山出，孤明列宿沉。",
      "高人应不寐，惊鹊复何心。",
      "漏尽东方晓，佳期何处寻。"
    ]
  },
  {
    "volume": 498,
    "sequence": 51,
    "title": "酬任畴协律夏中苦雨见寄",
    "author": "姚合",
    "content": [
      "银汉波澜溢，经旬雨未休。",
      "细听宜隔牖，远望忆高楼。",
      "风急飘还断，云低落更稠。",
      "走童惊掣电，饥鸟啄浮沤。",
      "丝网张空际，蛛绳续瓦沟。",
      "青蛙多入户，潢潦欲胜舟。",
      "雷怒疑山破，池浑似土流。",
      "灰人漫禳厌，水马恣沈浮。",
      "广陌应翻浪，贫居恐作湫。",
      "阳精藏不耀，阴气盛难收。",
      "远色重林暮，繁声四壁秋。",
      "望晴思见日，防冷欲披裘。",
      "枕润眠还懒，车羸出转忧。",
      "散空烟漠漠，迸溜竹修修。",
      "树暗蝉吟咽，巢倾燕语愁。",
      "琴书凉簟净，灯烛夜窗幽。",
      "天下那能向，龙边岂易求。",
      "湿烟凝灶额，荒草覆墙头。",
      "酒思凄方罢，诗情耿始抽。",
      "下床先仗屐，汲井恐飘瓯。",
      "危坐徒相忆，佳期未有由。",
      "劳君寄新什，终日不能酬。"
    ]
  },
  {
    "volume": 498,
    "sequence": 52,
    "title": "和座主相公雨中作",
    "author": "姚合",
    "content": [
      "清气润华屋，东风吹雨匀。",
      "花低惊艳重，竹净觉声真。",
      "山际凝如雾，云中散似尘。",
      "萧萧下碧落，点点救生民。",
      "缓洒雷霆细，微沾瓦砾新。",
      "诗成难继和，造化笔通神。"
    ]
  },
  {
    "volume": 498,
    "sequence": 53,
    "title": "恶神行雨",
    "author": "姚合",
    "content": [
      "凶神扇其矢恶神行，汹涌挨排白雾生。",
      "风击水凹波扑凸，雨漴山口地嵌坑。",
      "龙喷黑气翻腾滚，鬼掣红光劈划揁。",
      "哮吼忽雷声揭石，满天啾唧闹轰轰。"
    ]
  },
  {
    "volume": 498,
    "sequence": 54,
    "title": "苦雨",
    "author": "姚合",
    "content": [
      "江昏山半晴，南阻绝人行。",
      "葭菼连云色，松杉共雨声。",
      "早秋仍燕舞，深夜更鼍鸣。",
      "为报迷津客，讹言未可轻。"
    ]
  }
]