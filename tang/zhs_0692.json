[
  {
    "volume": 692,
    "sequence": 1,
    "title": "冬末同友人泛潇湘",
    "author": "杜荀鹤",
    "content": [
      "残腊泛舟何处好，最多吟兴是潇湘。",
      "就船买得鱼偏美，踏雪沽来酒倍香。",
      "猿到夜深啼岳麓，雁知春近别衡阳。",
      "与君剩采江山景，裁取新诗入帝乡。"
    ]
  },
  {
    "volume": 692,
    "sequence": 2,
    "title": "赠李镡（镡自维扬遇乱，东入山中）",
    "author": "杜荀鹤",
    "content": [
      "君行君文天合知，见君如此我兴悲。",
      "只残三口兵戈后，才到孤村雨雪时。",
      "著卧衣裳难办洗，旋求粮食莫供炊。",
      "地炉不暖柴枝湿，犹把蒙求授小儿。"
    ]
  },
  {
    "volume": 692,
    "sequence": 3,
    "title": "旅中卧病",
    "author": "杜荀鹤",
    "content": [
      "秋来谁料病相萦，枕上心犹算去程。",
      "风射破窗灯易灭，月穿疏屋梦难成。",
      "故园何啻三千里，新雁才闻一两声。",
      "我自与人无旧分，非干人与我无情。"
    ]
  },
  {
    "volume": 692,
    "sequence": 4,
    "title": "旅泊遇郡中叛乱示同志",
    "author": "杜荀鹤",
    "content": [
      "握手相看谁敢言，军家刀剑在腰边。",
      "遍搜宝货无藏处，乱杀平人不怕天。",
      "古寺拆为修寨木，荒坟开作甃城砖。",
      "郡侯逐出浑闲事，正是銮舆幸蜀年。"
    ]
  },
  {
    "volume": 692,
    "sequence": 5,
    "title": "赠秋浦张明府",
    "author": "杜荀鹤",
    "content": [
      "君为秋浦三年宰，万虑关心两鬓知。",
      "人事旋生当路县，吏才难展用兵时。",
      "农夫背上题军号，贾客船头插战旗。",
      "他日亲知问官况，但教吟取杜家诗。"
    ]
  },
  {
    "volume": 692,
    "sequence": 6,
    "title": "雪",
    "author": "杜荀鹤",
    "content": [
      "风搅长空寒骨生，光于晓色报窗明。",
      "江湖不见飞禽影，岩谷时闻折竹声。",
      "巢穴几多相似处，路岐兼得一般平。",
      "拥袍公子休言冷，中有樵夫跣足行。"
    ]
  },
  {
    "volume": 692,
    "sequence": 7,
    "title": "题庐岳刘处士草堂",
    "author": "杜荀鹤",
    "content": [
      "仙境闲寻采药翁，草堂留话一宵同。",
      "若看山下云深处，直是人间路不通。",
      "泉领藕花来洞口，月将松影过溪东。",
      "求名心在闲难遂，明日马蹄尘土中。"
    ]
  },
  {
    "volume": 692,
    "sequence": 8,
    "title": "山中寄诗友",
    "author": "杜荀鹤",
    "content": [
      "山深长恨少同人，览景无时不忆君。",
      "庭果自从霜后熟，野猿频向屋边闻。",
      "琴临秋水弹明月，酒就东山酌白云。",
      "仙桂算攀攀合得，平生心力尽于文。"
    ]
  },
  {
    "volume": 692,
    "sequence": 9,
    "title": "秋宿临江驿",
    "author": "杜荀鹤",
    "content": [
      "南来北去二三年，年去年来两鬓斑。",
      "举世尽从愁里老，谁人肯向死前闲。",
      "渔舟火影寒归浦，驿路铃声夜过山。",
      "身事未成归未得，听猿鞭马入长关。"
    ]
  },
  {
    "volume": 692,
    "sequence": 10,
    "title": "题瓦棺寺真上人院矮桧",
    "author": "杜荀鹤",
    "content": [
      "天生仙桧是长材，栽桧希逢此最低。",
      "一自旧山来砌畔，几番凡木与云齐。",
      "迥无斜影教僧踏，免有闲枝引鹤栖。",
      "今日偶题题似着，不知题后更谁题？"
    ]
  },
  {
    "volume": 692,
    "sequence": 11,
    "title": "江下初秋寓泊",
    "author": "杜荀鹤",
    "content": [
      "蒙蒙烟雨蔽江村，江馆愁人好断魂。",
      "自别家来生白发，为侵星起谒朱门。",
      "也知柳欲开春眼，争奈萍无入土根。",
      "兄弟无书雁归北，一声声觉苦于猿。"
    ]
  },
  {
    "volume": 692,
    "sequence": 12,
    "title": "投从叔补阙",
    "author": "杜荀鹤",
    "content": [
      "吾宗不谒谒诗宗，常仰门风继国风。",
      "空有篇章传海内，更无亲族在朝中。",
      "其来虽愧源流浅，所得须怜雅颂同。",
      "三十年吟到今日，不妨私荐亦成公。"
    ]
  },
  {
    "volume": 692,
    "sequence": 13,
    "title": "赠张员外儿",
    "author": "杜荀鹤",
    "content": [
      "张公一子才三岁，闻客吟声便出来。",
      "唤物舌头犹未稳，诵诗心孔迥然开。",
      "天生便是成家庆，年长终为间世才。",
      "月里桂枝知有分，不劳诸丈作梯媒。"
    ]
  },
  {
    "volume": 692,
    "sequence": 14,
    "title": "重阳日有作",
    "author": "杜荀鹤",
    "content": [
      "一为重阳上古台，乱时谁见菊花开。",
      "偷撏白发真堪笑，牢锁黄金实可哀。",
      "是个少年皆老去，争知荒冢不荣来。",
      "大家拍手高声唱，日未沈山且莫回。"
    ]
  },
  {
    "volume": 692,
    "sequence": 15,
    "title": "入关寄九华友人",
    "author": "杜荀鹤",
    "content": [
      "坐床难稳露蝉新，便作东西马上身。",
      "醲酒却输耽睡客，好山翻对不吟人。",
      "无多志气禁离别，强半年光属苦辛。",
      "箧里篇章头上雪，未知谁恋杏园春。"
    ]
  },
  {
    "volume": 692,
    "sequence": 16,
    "title": "送李镡游新安",
    "author": "杜荀鹤",
    "content": [
      "邯郸李镡才峥嵘，酒狂诗逸难干名。",
      "气直不与儿辈洽，醉来拟共天公争。",
      "孤店夜烧枯叶坐，乱时秋踏早霜行。",
      "一间茅屋住不稳，刚出为人平不平。"
    ]
  },
  {
    "volume": 692,
    "sequence": 17,
    "title": "冬末自长沙游桂岭留献所知",
    "author": "杜荀鹤",
    "content": [
      "家隔重湖归未期，更堪南去别深知。",
      "前程笑到山多处，上马愁逢岁尽时。",
      "四海内无容足地，一生中有苦心诗。",
      "朱门只见朱门事，独把孤寒问阿谁。"
    ]
  },
  {
    "volume": 692,
    "sequence": 18,
    "title": "送福昌周繇少府归宁兼谋隐",
    "author": "杜荀鹤",
    "content": [
      "少见古人无远虑，如君真得古人情。",
      "登科作尉官虽小，避世安亲禄已荣。",
      "一路水云生隐思，几山猿鸟认吟声。",
      "知君未作终焉计，要著文章待太平。"
    ]
  },
  {
    "volume": 692,
    "sequence": 19,
    "title": "贺顾云侍御府主与子弟奏官（敕下时，年七岁）",
    "author": "杜荀鹤",
    "content": [
      "青桂朱袍不贺兄，贺兄荣是见儿荣。",
      "孝经始向堂前彻，官诰当从幕下迎。",
      "戏把蓝袍包果子，娇将竹笏恼先生。",
      "自惭乱世无知己，弟侄鞭牛傍陇耕。"
    ]
  },
  {
    "volume": 692,
    "sequence": 20,
    "title": "舟行即事",
    "author": "杜荀鹤",
    "content": [
      "年少髭须雪欲侵，别家三日几般心。",
      "朝随贾客忧风色，夜逐渔翁宿苇林。",
      "秋水鹭飞红蓼晚，暮山猿叫白云深。",
      "重阳酒熟茱萸紫，却向江头倚棹吟。"
    ]
  },
  {
    "volume": 692,
    "sequence": 21,
    "title": "乱后山居",
    "author": "杜荀鹤",
    "content": [
      "从乱移家拟傍山，今来方办买山钱。",
      "九州有路休为客，百岁无愁即是仙。",
      "野叟并田锄暮雨，溪禽同石立寒烟。",
      "他人似我还应少，如此安贫亦荷天。"
    ]
  },
  {
    "volume": 692,
    "sequence": 22,
    "title": "山居寄同志",
    "author": "杜荀鹤",
    "content": [
      "茅斋深僻绝轮蹄，门径缘莎细接溪。",
      "垂钓石台依竹垒，待宾茶灶就岩泥。",
      "风生谷口猿相叫，月照松头鹤并栖。",
      "不是无端过时日，拟从窗下蹑云梯。"
    ]
  },
  {
    "volume": 692,
    "sequence": 23,
    "title": "将入关安陆遇兵寇",
    "author": "杜荀鹤",
    "content": [
      "家贫无计早离家，离得家来蹇滞多。",
      "已是数程行雨雪，更堪中路阻兵戈。",
      "几州户口看成血，一旦天心却许和。",
      "四面烟尘少无处，不知吾土自如何。"
    ]
  },
  {
    "volume": 692,
    "sequence": 24,
    "title": "夏日登友人书斋林亭",
    "author": "杜荀鹤",
    "content": [
      "暑天长似秋天冷，带郭林亭画不如。",
      "蝉噪槛前遮日竹，鹭窥池面弄萍鱼。",
      "抛山野客横琴醉，种药家僮踏雪锄。",
      "众惜君才堪上第，莫因居此与名疏。"
    ]
  },
  {
    "volume": 692,
    "sequence": 25,
    "title": "寄临海姚中丞",
    "author": "杜荀鹤",
    "content": [
      "夏辞旌旆已秋深，永夕思量泪满襟。",
      "风月易斑搜句鬓，星霜难改感恩心。",
      "寻花洞里连春醉，望海楼中彻晓吟。",
      "虽有梦魂知处所，去来多被角声侵。"
    ]
  },
  {
    "volume": 692,
    "sequence": 26,
    "title": "秋日闲居寄先达",
    "author": "杜荀鹤",
    "content": [
      "到头身事欲何为，窗下工夫鬓上知。",
      "乍可百年无称意，难教一日不吟诗。",
      "风驱早雁冲湖色，雨挫残蝉点柳枝。",
      "自古书生也如此，独堪惆怅是明时。"
    ]
  },
  {
    "volume": 692,
    "sequence": 27,
    "title": "题觉禅和",
    "author": "杜荀鹤",
    "content": [
      "少见修行得似师，茅堂佛像亦随时。",
      "禅衣衲后云藏线，夏腊高来雪印眉。",
      "耕地诫侵连冢土。",
      "伐薪教护带巢枝。",
      "有时问着经中事，却道山僧总不知。"
    ]
  },
  {
    "volume": 692,
    "sequence": 28,
    "title": "感秋",
    "author": "杜荀鹤",
    "content": [
      "年年名路谩辛勤，襟袖空多马上尘。",
      "画戟门前难作客，钓鱼船上易安身。",
      "冷烟粘柳蝉声老，寒渚澄星雁叫新。",
      "自是侬家无住处，不关天地窄于人。"
    ]
  },
  {
    "volume": 692,
    "sequence": 29,
    "title": "题德玄上人院",
    "author": "杜荀鹤",
    "content": [
      "刳得心来忙处闲，闲中方寸阔于天。",
      "浮生自是无空性，长寿何曾有百年。",
      "罢定磬敲松罅月，解眠茶煮石根泉。",
      "我虽未似师披衲，此理同师悟了然。"
    ]
  },
  {
    "volume": 692,
    "sequence": 30,
    "title": "春日山居寄友人",
    "author": "杜荀鹤",
    "content": [
      "野吟何处最相宜，春景暄和好入诗。",
      "高下麦苗新雨后，浅深山色晚晴时。",
      "半岩云脚风牵断，平野花枝鸟踏垂。",
      "倒载干戈是何日，近来麋鹿欲相随。"
    ]
  },
  {
    "volume": 692,
    "sequence": 31,
    "title": "怀庐岳旧隐",
    "author": "杜荀鹤",
    "content": [
      "一别三年长在梦，梦中时蹑石棱层。",
      "泉声入夜方堪听，山色逢秋始好登。",
      "岩鹿惯随锄药叟，溪鸥不怕洗苔僧。",
      "人间有许多般事，求要身闲直未能。"
    ]
  },
  {
    "volume": 692,
    "sequence": 32,
    "title": "投长沙裴侍郎",
    "author": "杜荀鹤",
    "content": [
      "此身虽贱道长存，非谒朱门谒孔门。",
      "只望至公将卷读，不求朝士致书论。",
      "垂纶雨结渔乡思，吹木风传雁夜魂。",
      "男子受恩须有地，平生不受等闲恩。"
    ]
  },
  {
    "volume": 692,
    "sequence": 33,
    "title": "和友人见题山居",
    "author": "杜荀鹤",
    "content": [
      "避时多喜葺居成，七字君题万象清。",
      "开户晓云连地白，访人秋月满山明。",
      "庭前树瘦霜来影，洞口泉喷雨后声。",
      "有景供吟且如此，算来何必躁于名。"
    ]
  },
  {
    "volume": 692,
    "sequence": 34,
    "title": "献长沙王侍郎",
    "author": "杜荀鹤",
    "content": [
      "文星渐见射台星，皆仰为霖沃众情。",
      "天泽逼来逢圣主，辞林盛去得书生。",
      "云妆岳色供吟景，月浩湘流递政声。",
      "美化事多难讽诵，未如耕钓口分明。"
    ]
  },
  {
    "volume": 692,
    "sequence": 35,
    "title": "春日登楼遇雨",
    "author": "杜荀鹤",
    "content": [
      "忽地晴天作雨天，全无暑气似秋间。",
      "看看水没来时路，渐渐云藏望处山。",
      "风趁鹭鸶双出苇，浪催渔父尽归湾。",
      "一心准拟闲登眺，却被诗情使不闲。"
    ]
  },
  {
    "volume": 692,
    "sequence": 36,
    "title": "春日行次钱塘却寄台州姚中丞",
    "author": "杜荀鹤",
    "content": [
      "岂为无心求上第，难安帝里为家贫。",
      "江南江北闲为客，潮去潮来老却人。",
      "两岸雨收莺语柳，一楼风满角吹春。",
      "花前不独垂乡泪，曾是朱门寄食身。"
    ]
  },
  {
    "volume": 692,
    "sequence": 37,
    "title": "投江上崔尚书",
    "author": "杜荀鹤",
    "content": [
      "此生何路出尘埃，犹把中才谒上才。",
      "闭户十年专笔砚，仰天无处认梯媒。",
      "马前霜叶催归去，枕上边鸿唤觉来。",
      "若许登门换鬐鬣，必应辛苦事风雷。"
    ]
  },
  {
    "volume": 692,
    "sequence": 38,
    "title": "书事投所知",
    "author": "杜荀鹤",
    "content": [
      "古陌寒风来去吹，马蹄尘旋上麻衣。",
      "虽然干禄无休意，争奈趋时不见机。",
      "诗思趁云从岳涌，乡心随雁绕湖飞。",
      "肯将骨肉轻离别，未遇人知未得归。"
    ]
  },
  {
    "volume": 692,
    "sequence": 39,
    "title": "秋日湖外书事",
    "author": "杜荀鹤",
    "content": [
      "十五年来笔砚功，只今犹在苦贫中。",
      "三秋客路湖光外，万里乡关楚邑东。",
      "鸟径杖藜山翳雨，猿林欹枕树摇风。",
      "朱门处处若相似，此命到头通不通。"
    ]
  },
  {
    "volume": 692,
    "sequence": 40,
    "title": "题宗上人旧院",
    "author": "杜荀鹤",
    "content": [
      "此院重来事事乖，半欹茅屋草侵阶。",
      "啄生鸦忆啼松枿。",
      "接果猿思啸石崖。",
      "壁上尘粘蒲叶扇，床前苔烂笋皮鞋。",
      "分明记得谈空日，不向秋风更怆怀。"
    ]
  },
  {
    "volume": 692,
    "sequence": 41,
    "title": "乱后出山逢高员外",
    "author": "杜荀鹤",
    "content": [
      "自从乱后别京关，一入烟萝十五年。",
      "重出故山生白发，却装新卷谒清贤。",
      "窗回旅梦城头角，柳结乡愁雨后蝉。",
      "名姓暗投心暗祝，永期收拾向门前。"
    ]
  },
  {
    "volume": 692,
    "sequence": 42,
    "title": "赠友人罢举赴交趾辟命",
    "author": "杜荀鹤",
    "content": [
      "罢却名场拟入秦，南行无罪似流人。",
      "纵经商岭非驰驿，须过长沙吊逐臣。",
      "舶载海奴镮硾耳，象驼蛮女彩缠身。",
      "如何待取丹霄桂，别赴嘉招作上宾。"
    ]
  },
  {
    "volume": 692,
    "sequence": 43,
    "title": "山中寡妇（一作时世行）",
    "author": "杜荀鹤",
    "content": [
      "夫因兵死守蓬茅，麻甯衣衫鬓发焦。",
      "桑柘废来犹纳税，田园荒后尚征苗。",
      "时挑野菜和根煮，旋斫生柴带叶烧。",
      "任是深山更深处，也应无计避征徭。"
    ]
  },
  {
    "volume": 692,
    "sequence": 44,
    "title": "访蔡融因题",
    "author": "杜荀鹤",
    "content": [
      "杖藜时复过荒郊，来到君家不忍抛。",
      "每见苦心修好事，未尝开口怨平交。",
      "一溪寒色渔收网，半树斜阳鸟傍巢。",
      "必若天工主人事，肯交吾子委衡茅。"
    ]
  },
  {
    "volume": 692,
    "sequence": 45,
    "title": "闲居书事",
    "author": "杜荀鹤",
    "content": [
      "竹门茅屋带村居，数亩生涯自有余。",
      "鬓白只应秋炼句，眼昏多为夜抄书。",
      "雁惊风浦渔灯动，猿叫霜林橡实疏。",
      "待得功成即西去，时清不问命何如。"
    ]
  },
  {
    "volume": 692,
    "sequence": 46,
    "title": "友人赠舍弟依韵戏和",
    "author": "杜荀鹤",
    "content": [
      "吾家此弟有何知，多愧君开道业基。",
      "不觉裹头成大汉，昨来竹马作童儿。",
      "还缘世遇兵戈闹，只恐身修礼乐迟。",
      "及见和诗诗自好，石公不到更何时。"
    ]
  },
  {
    "volume": 692,
    "sequence": 47,
    "title": "乱后逢村叟（一作时世行）",
    "author": "杜荀鹤",
    "content": [
      "经乱衰翁居破村，村中何事不伤魂。",
      "因供寨木无桑柘，为著乡兵绝子孙。",
      "还似平宁征赋税，未尝州县略安存。",
      "至于鸡犬皆星散，日落前山独倚门。"
    ]
  },
  {
    "volume": 692,
    "sequence": 48,
    "title": "赠元上人",
    "author": "杜荀鹤",
    "content": [
      "多少僧中僧行高，偈成流落遍僧抄。",
      "经窗月静滩声到，石径人稀藓色交。",
      "垂露竹粘蝉落壳，窣云松载鹤栖巢。",
      "煮茶童子闲胜我，犹得依时把磬敲。"
    ]
  },
  {
    "volume": 692,
    "sequence": 49,
    "title": "下第东归道中作",
    "author": "杜荀鹤",
    "content": [
      "一回落第一宁亲，多是途中过却春。",
      "心火不销双鬓雪，眼泉难濯满衣尘。",
      "苦吟风月唯添病，遍识公卿未免贫。",
      "马壮金多有官者，荣归却笑读书人。"
    ]
  },
  {
    "volume": 692,
    "sequence": 50,
    "title": "夏日留题张山人林亭",
    "author": "杜荀鹤",
    "content": [
      "此中偏称夏中游，时有风来暑气收。",
      "涧底松摇千尺雨，庭中竹撼一窗秋。",
      "求猿句寄山深寺，乞鹤书传海畔洲。",
      "闲与先生话身事，浮名薄宦总悠悠。"
    ]
  },
  {
    "volume": 692,
    "sequence": 51,
    "title": "伤病马",
    "author": "杜荀鹤",
    "content": [
      "此马堪怜力壮时，细匀行步恐尘知。",
      "骑来未省将鞭触，病后长教觅药医。",
      "顾主强抬和泪眼，就人轻刷带疮皮。",
      "只今筋骨浑全在，春暖莎青放未迟。"
    ]
  },
  {
    "volume": 692,
    "sequence": 52,
    "title": "馆舍秋夕",
    "author": "杜荀鹤",
    "content": [
      "寒雨萧萧灯焰青，灯前孤客难为情。",
      "兵戈闹日别乡国，鸿雁过时思弟兄。",
      "冷极睡无离枕梦，苦多吟有彻云声。",
      "出门便作还家计，直至如今计未成。"
    ]
  },
  {
    "volume": 692,
    "sequence": 53,
    "title": "送僧赴黄山沐汤泉兼参禅宗长老",
    "author": "杜荀鹤",
    "content": [
      "闻有汤泉独去寻，一瓶一钵一无金。",
      "不愁乱世兵相害，却喜寒山路入深。",
      "野老祷神鸦噪庙，猎人冲雪鹿惊林。",
      "患身是幻逢禅主，水洗皮肤语洗心。"
    ]
  },
  {
    "volume": 692,
    "sequence": 54,
    "title": "哭山友",
    "author": "杜荀鹤",
    "content": [
      "十载同栖庐岳云，寒烧枯叶夜论文。",
      "在生未识公卿面，至死不离麋鹿群。",
      "从见蓬蒿丛坏屋，长忧雨雪透荒坟。",
      "把君诗句高声读，想得天高也合闻。"
    ]
  },
  {
    "volume": 692,
    "sequence": 55,
    "title": "献池州牧",
    "author": "杜荀鹤",
    "content": [
      "池阳今日似渔阳，大变凶年作小康。",
      "江路静来通客货，郡城安后绝戎装。",
      "分开野色收新麦，惊断莺声摘嫩桑。",
      "纵有逋民归未得，远闻仁政旋还乡。"
    ]
  },
  {
    "volume": 692,
    "sequence": 56,
    "title": "送韦书记归京（座主侍郎同举）",
    "author": "杜荀鹤",
    "content": [
      "韦杜相逢眼自明，事连恩地倍牵情。",
      "闻归帝里愁攀送，知到师门话姓名。",
      "朝客半修前辈礼，古人多重晚年荣。",
      "从来有泪非无泪，未似今朝泪满缨。"
    ]
  },
  {
    "volume": 692,
    "sequence": 57,
    "title": "献郑给事",
    "author": "杜荀鹤",
    "content": [
      "化行邦域二年春，樵唱渔歌日日新。",
      "未降诏书酬善政，不知天泽答何人。",
      "秋登岳寺云随步，夜宴江楼月满身。",
      "他日朱门恐难扫，沙堤新筑必无尘。"
    ]
  },
  {
    "volume": 692,
    "sequence": 58,
    "title": "赠休禅和",
    "author": "杜荀鹤",
    "content": [
      "为僧难得不为僧，僧戒僧仪未是能。",
      "弟子自知心了了，吾师应为醉腾腾。",
      "多生觉悟非关衲，一点分明不在灯。",
      "只道诗人无佛性，长将二雅入三乘。"
    ]
  },
  {
    "volume": 692,
    "sequence": 59,
    "title": "送李先辈从知塞上",
    "author": "杜荀鹤",
    "content": [
      "去草军书出帝乡，便从城外学戎装。",
      "好随汉将收胡土，莫遣胡兵近汉疆。",
      "洒碛雪粘旗力重，冻河风揭角声长。",
      "此行也是男儿事，莫向征人恃桂香。"
    ]
  },
  {
    "volume": 692,
    "sequence": 60,
    "title": "和友人送弟",
    "author": "杜荀鹤",
    "content": [
      "君说无家只弟兄，此中言别若为情。",
      "干戈闹日分头去，山水寒时信路行。",
      "月下断猿空有影，雪中孤雁却无声。",
      "我今骨肉虽饥冻，幸喜团圆过乱兵。"
    ]
  },
  {
    "volume": 692,
    "sequence": 61,
    "title": "酬张员外见寄",
    "author": "杜荀鹤",
    "content": [
      "分应天与吟诗老，如此兵戈不废诗。",
      "生在世间人不识，死于泉下鬼应知。",
      "啼花蜀鸟春同苦，叫雪巴猿昼共饥。",
      "今日逢君惜分手，一枝何校一年迟。"
    ]
  },
  {
    "volume": 692,
    "sequence": 62,
    "title": "献新安于尚书",
    "author": "杜荀鹤",
    "content": [
      "九土雄师竟若何，未如良牧与天和。",
      "月留清俸资家少，岁计阴功及物多。",
      "四野绿云笼稼穑，千山明月静干戈。",
      "行人耳满新安事，尽是无愁父老歌。"
    ]
  },
  {
    "volume": 692,
    "sequence": 63,
    "title": "乱后书事寄同志",
    "author": "杜荀鹤",
    "content": [
      "九土如今尽用兵，短戈长戟困书生。",
      "思量在世头堪白，画度归山计未成。",
      "皇泽正沾新将士，侯门不是旧公卿。",
      "到头诗卷须藏却，各向渔樵混姓名。"
    ]
  },
  {
    "volume": 692,
    "sequence": 64,
    "title": "中山临上人院观牡丹寄诸从事",
    "author": "杜荀鹤",
    "content": [
      "闲来吟绕牡丹丛，花艳人生事略同。",
      "半雨半风三月内，多愁多病百年中。",
      "开当韶景何妨好，落向僧家即是空。",
      "一境别无唯此有，忍教醒坐对支公。"
    ]
  },
  {
    "volume": 692,
    "sequence": 65,
    "title": "投宣谕张侍郎乱后遇毗陵",
    "author": "杜荀鹤",
    "content": [
      "此生今日似前生，重著麻衣特地行。",
      "经乱后囊新卷轴，出山来见旧公卿。",
      "雨笼蛩壁吟灯影，风触蝉枝噪浪声。",
      "闻道中兴重人物，不妨西去马蹄轻。"
    ]
  },
  {
    "volume": 692,
    "sequence": 66,
    "title": "下第投所知",
    "author": "杜荀鹤",
    "content": [
      "落第愁生晓鼓初，地寒才薄欲何如。",
      "不辞更写公卿卷，却是难修骨肉书。",
      "御苑早莺啼暖树，钓乡春水浸贫居。",
      "拟离门馆东归去，又恐重来事转疏。"
    ]
  },
  {
    "volume": 692,
    "sequence": 67,
    "title": "哭方干",
    "author": "杜荀鹤",
    "content": [
      "何言寸禄不沾身，身没诗名万古存。",
      "况有数篇关教化，得无余庆及儿孙。",
      "渔樵共垒坟三尺，猿鹤同栖月一村。",
      "天下未宁吾道丧，更谁将酒酹吟魂。"
    ]
  },
  {
    "volume": 692,
    "sequence": 68,
    "title": "秋日泊浦江",
    "author": "杜荀鹤",
    "content": [
      "一帆程歇九秋时，漠漠芦花拂浪飞。",
      "寒浦更无船并宿，暮山时见鸟双归。",
      "照云烽火惊离抱，剪叶风霜逼暑衣。",
      "江月渐明汀露湿，静驱吟魄入玄微。"
    ]
  },
  {
    "volume": 692,
    "sequence": 69,
    "title": "白发吟",
    "author": "杜荀鹤",
    "content": [
      "一茎两茎初似丝，不妨惊度少年时。",
      "几人乱世得及此，今我满头何足悲。",
      "九转灵丹那胜酒，五音清乐未如诗。",
      "家山苍翠万余尺，藜杖楮冠输老儿。"
    ]
  },
  {
    "volume": 692,
    "sequence": 70,
    "title": "下第寄池州郑员外",
    "author": "杜荀鹤",
    "content": [
      "省出蓬蒿修谒初，蒙知曾不见生疏。",
      "侯门数处将书荐，帝里经年借宅居。",
      "未必有诗堪讽诵，只怜无援过吹嘘。",
      "如今足得成持取，莫使江湖却钓鱼。"
    ]
  },
  {
    "volume": 692,
    "sequence": 71,
    "title": "塞上",
    "author": "杜荀鹤",
    "content": [
      "旌旗鬣鬣汉将军，闲出巡边帝命新。",
      "沙塞旋收饶帐幕，犬戎时杀少烟尘。",
      "冰河夜渡偷来马，雪岭朝飞猎去人。",
      "独作书生疑不稳，软弓轻剑也随身。"
    ]
  },
  {
    "volume": 692,
    "sequence": 72,
    "title": "赠题兜率寺闲上人院",
    "author": "杜荀鹤",
    "content": [
      "人间寺应诸天号，真行僧禅此寺中。",
      "百岁有涯头上雪，万般无染耳边风。",
      "挂帆波浪惊心白，上马尘埃翳眼红。",
      "毕竟浮生谩劳役，算来何事不成空。"
    ]
  },
  {
    "volume": 692,
    "sequence": 73,
    "title": "别四明钟尚书",
    "author": "杜荀鹤",
    "content": [
      "九华天际碧嵯峨，无奈春来入梦何。",
      "难与英雄论教化，却思猿鸟共烟萝。",
      "风前柳态闲时少，雨后花容淡处多。",
      "都大人生有离别，且将诗句代离歌。"
    ]
  },
  {
    "volume": 692,
    "sequence": 74,
    "title": "题护国大师塔",
    "author": "杜荀鹤",
    "content": [
      "莫认双林是佛林，禅栖无地亦无金。",
      "塔前尽礼灰来相，衲下谁宗印了心。",
      "笠象胤明双不见，线源分派寸难寻。",
      "吾师觉路余知处，大藏经门一夜吟。"
    ]
  },
  {
    "volume": 692,
    "sequence": 75,
    "title": "春日山中对雪有作",
    "author": "杜荀鹤",
    "content": [
      "竹树无声或有声，霏霏漠漠散还凝。",
      "岭梅谢后重妆蕊，岩水铺来却结冰。",
      "牢系鹿儿防猎客，满添茶鼎候吟僧。",
      "好将膏雨同功力，松径莓苔又一层。"
    ]
  },
  {
    "volume": 692,
    "sequence": 76,
    "title": "山中对雪有作",
    "author": "杜荀鹤",
    "content": [
      "一浑乾坤万象收，唯应不壅大江流。",
      "虎狼遇猎难藏迹，松柏因风易举头。",
      "玉帐英雄携妓赏，山村鸟雀共民愁。",
      "岂堪久蔽苍苍色，须放三光照九州。"
    ]
  },
  {
    "volume": 692,
    "sequence": 77,
    "title": "戏题王处士书斋",
    "author": "杜荀鹤",
    "content": [
      "先生高兴似樵渔，水鸟山猿一处居。",
      "石径可行苔色厚，钓竿时斫竹丛疏。",
      "欺春只爱和醅酒，讳老犹看夹注书。",
      "莫道无金空有寿，有金无寿欲何如？"
    ]
  },
  {
    "volume": 692,
    "sequence": 78,
    "title": "早发",
    "author": "杜荀鹤",
    "content": [
      "东窗未明尘梦苏，呼童结束登征途。",
      "落叶铺霜马蹄滑，寒猿啸月人心孤。",
      "时逆帽檐风刮顶，旋呵鞭手冻粘须。",
      "青云快活一未见，争得安闲钓五湖。"
    ]
  },
  {
    "volume": 692,
    "sequence": 79,
    "title": "题仇处士郊居（处士弃官卜居）",
    "author": "杜荀鹤",
    "content": [
      "江南景簇此林亭，手板蓝裾自可轻。",
      "洞里客来无俗话，郭中人到有公情。",
      "闲敲岩果呼猿接，时钓溪鱼引鹤争。",
      "笑我有诗三百首，马蹄红日急于名。"
    ]
  },
  {
    "volume": 692,
    "sequence": 80,
    "title": "依韵次同年张曙先辈见寄之什",
    "author": "杜荀鹤",
    "content": [
      "天上诗名天下传，引来齐列玉皇前。",
      "大仙录后头无雪，至药成来灶绝烟。",
      "笑蹑紫云金作阙，梦抛尘世铁为船。",
      "九华山叟惊凡骨，同到蓬莱岂偶然。"
    ]
  },
  {
    "volume": 692,
    "sequence": 81,
    "title": "乱后逢李昭象叙别",
    "author": "杜荀鹤",
    "content": [
      "李生李生何所之，家山窣云胡不归。",
      "兵戈到处弄性命，礼乐向人生是非。",
      "却与野猿同橡坞，还将溪鸟共渔矶。",
      "也知不是男儿事，争奈时情贱布衣。"
    ]
  },
  {
    "volume": 692,
    "sequence": 82,
    "title": "晚春寄同年张曙先辈",
    "author": "杜荀鹤",
    "content": [
      "莫将时态破天真，只合高歌醉过春。",
      "易落好花三个月，难留浮世百年身。",
      "无金润屋浑闲事，有酒扶头是了人。",
      "恩地未酬闲未得，一回醒话一沾巾。"
    ]
  },
  {
    "volume": 692,
    "sequence": 83,
    "title": "长安春感",
    "author": "杜荀鹤",
    "content": [
      "出京无计住京难，深入东风转索然。",
      "满眼有花寒食下，一家无信楚江边。",
      "此时晴景愁于雨，是处莺声苦却蝉。",
      "公道算来终达去，更从今日望明年。"
    ]
  },
  {
    "volume": 692,
    "sequence": 84,
    "title": "登灵山水阁贻钓者",
    "author": "杜荀鹤",
    "content": [
      "江上见僧谁是了，修斋补衲日劳身。",
      "未胜渔父闲垂钓，独背斜阳不采人。",
      "纵有风波犹得睡，总无蓑笠始为贫。",
      "瓦瓶盛酒瓷瓯酌，荻浦芦湾是要津。"
    ]
  },
  {
    "volume": 692,
    "sequence": 85,
    "title": "赠溧水崔少府",
    "author": "杜荀鹤",
    "content": [
      "庭户萧条燕雀喧，日高窗下枕书眠。",
      "只闻留客教沽酒，未省逢人说料钱。",
      "洞口礼星披鹤氅，溪头吟月上渔船。",
      "九华山叟心相许，不计官卑赠一篇。"
    ]
  },
  {
    "volume": 692,
    "sequence": 86,
    "title": "读张仆射诗（曾应举，不及第，投笔领郡）",
    "author": "杜荀鹤",
    "content": [
      "秋吟一轴见心胸，万象搜罗咏欲空。",
      "才大却嫌天上桂，世危翻立阵前功。",
      "廉颇解武文无说，谢脁能文武不通。",
      "双美总输张太守，二南章句六钧弓。"
    ]
  },
  {
    "volume": 692,
    "sequence": 87,
    "title": "题所居村舍",
    "author": "杜荀鹤",
    "content": [
      "家随兵尽屋空存，税额宁容减一分。",
      "衣食旋营犹可过，赋输长急不堪闻。",
      "蚕无夏织桑充寨，田废春耕犊劳军。",
      "如此数州谁会得，杀民将尽更邀勋。"
    ]
  },
  {
    "volume": 692,
    "sequence": 88,
    "title": "献钱塘县罗著作判官",
    "author": "杜荀鹤",
    "content": [
      "还乡夫子遇贤侯，抚字情知不自由。",
      "莫把一名专懊恼，放教双眼绝冤仇。",
      "猩袍懒著辞公宴，鹤氅闲披访道流。",
      "犹有九华知己在，羡君高卧早回头。"
    ]
  },
  {
    "volume": 692,
    "sequence": 89,
    "title": "遣怀",
    "author": "杜荀鹤",
    "content": [
      "驱驰岐路共营营，只为人间利与名。",
      "红杏园中终拟醉，白云山下懒归耕。",
      "题桥每念相如志，佩印当期季子荣。",
      "谩道强亲堪倚赖，到头须是有前程。"
    ]
  },
  {
    "volume": 692,
    "sequence": 90,
    "title": "长安道中有作",
    "author": "杜荀鹤",
    "content": [
      "回头不忍看羸僮，一路行人我最穷。",
      "马迹蹇于槐影里，钓船抛在月明中。",
      "帽檐晓滴淋蝉露，衫袖时飘卷雁风。",
      "子细寻思底模样，腾腾又过玉关东。"
    ]
  },
  {
    "volume": 692,
    "sequence": 91,
    "title": "题开元寺门阁",
    "author": "杜荀鹤",
    "content": [
      "一登高阁眺清秋，满目风光尽胜游。",
      "何处画桡寻绿水，几家鸣笛咽红楼。",
      "云山已老应长在，岁月如波只暗流。",
      "唯有禅居离尘俗，了无荣辱挂心头。"
    ]
  },
  {
    "volume": 692,
    "sequence": 92,
    "title": "出关投孙侍御",
    "author": "杜荀鹤",
    "content": [
      "东归还著旧麻衣，争免花前有泪垂。",
      "每岁春光九十日，一生年少几多时。",
      "青云寸禄心耕早，明月仙枝分种迟。",
      "不为感恩酬未得，五湖闲作钓鱼师。"
    ]
  },
  {
    "volume": 692,
    "sequence": 93,
    "title": "送项山人归天台",
    "author": "杜荀鹤",
    "content": [
      "因话天台归思生，布囊藤杖笑离城。",
      "不教日月拘身事，自与烟萝结野情。",
      "龙镇古潭云色黑，露淋秋桧鹤声清。",
      "此中是处堪终隐，何要世人知姓名？"
    ]
  },
  {
    "volume": 692,
    "sequence": 94,
    "title": "题衡阳隐士山居",
    "author": "杜荀鹤",
    "content": [
      "闲居不问世如何，云起山门日已斜。",
      "放鹤去寻三岛客，任人来看四时花。",
      "松醪腊酝安神酒，布水宵煎觅句茶。",
      "毕竟金多也头白，算来争得似君家。"
    ]
  },
  {
    "volume": 692,
    "sequence": 95,
    "title": "题江寺禅和",
    "author": "杜荀鹤",
    "content": [
      "江寺禅僧似悟禅，坏衣芒履住茅轩。",
      "懒求施主修真像，翻说经文是妄言。",
      "出浦钓船惊宿雁，伐岩樵斧迸寒猿。",
      "行人莫问师宗旨，眼不浮华耳不喧。"
    ]
  },
  {
    "volume": 692,
    "sequence": 96,
    "title": "题弟侄书堂",
    "author": "杜荀鹤",
    "content": [
      "何事居穷道不穷，乱时还与静时同。",
      "家山虽在干戈地，弟侄常修礼乐风。",
      "窗竹影摇书案上，野泉声入砚池中。",
      "少年辛苦终身事，莫向光阴惰寸功。"
    ]
  },
  {
    "volume": 692,
    "sequence": 97,
    "title": "和友人寄长林孟明府",
    "author": "杜荀鹤",
    "content": [
      "为政为人渐见心，长才聊屈宰长林。",
      "莫嫌月入无多俸，须喜秋来不废吟。",
      "寒雨旋疏丛菊艳，晚风时动小松阴。",
      "讼庭闲寂公书少，留客看山索酒斟。"
    ]
  },
  {
    "volume": 692,
    "sequence": 98,
    "title": "戏赠渔家",
    "author": "杜荀鹤",
    "content": [
      "见君生计羡君闲，求食求衣有底难。",
      "养一箔蚕供钓线，种千茎竹作渔竿。",
      "葫芦杓酌春浓酒，舴艋舟流夜涨滩。",
      "却笑侬家最辛苦，听蝉鞭马入长安。"
    ]
  },
  {
    "volume": 692,
    "sequence": 99,
    "title": "登城有作",
    "author": "杜荀鹤",
    "content": [
      "上得孤城向晚春，眼前何事不伤神。",
      "遍看原上累累冢，曾是城中汲汲人。",
      "尽谓黄金堪润屋，谁思荒骨旋成尘？",
      "一名一宦平生事，不放愁侵易过身。"
    ]
  },
  {
    "volume": 692,
    "sequence": 100,
    "title": "秋日山中寄池州李常侍",
    "author": "杜荀鹤",
    "content": [
      "近来参谒陡生疏，因向云山僻处居。",
      "出为羁孤营粝食，归同弟侄读生书。",
      "风凋古木秋阴薄，月满寒山夜景虚。",
      "但得中兴知己在，算应身未老樵渔。"
    ]
  },
  {
    "volume": 692,
    "sequence": 101,
    "title": "辞杨侍郎",
    "author": "杜荀鹤",
    "content": [
      "春在门阑秋未离，不因人荐只因诗。",
      "半年宾馆成前事，一日侯门失旧知。",
      "霜岛树凋猿叫夜，湖田谷熟雁来时。",
      "西风万里东归去，更把愁心说向谁。"
    ]
  },
  {
    "volume": 692,
    "sequence": 102,
    "title": "题汪氏茅亭",
    "author": "杜荀鹤",
    "content": [
      "茅亭客到多称奇，茅亭之上难题诗。",
      "出尘景物不可状，小手篇章徒尔为。",
      "牛畔稻苗新雨后，鹤边松韵晚风时。",
      "君今酷爱人间事，争得安闲老在兹。"
    ]
  },
  {
    "volume": 692,
    "sequence": 103,
    "title": "喜从弟雪中远至有作",
    "author": "杜荀鹤",
    "content": [
      "深山大雪懒开门，门径行踪自尔新。",
      "无酒御寒虽寡况，有书供读且资身。",
      "便均情爱同诸弟，莫更生疏似外人。",
      "昼短夜长须强学，学成贫亦胜他贫。"
    ]
  },
  {
    "volume": 692,
    "sequence": 104,
    "title": "送僧归国清寺",
    "author": "杜荀鹤",
    "content": [
      "吟送越僧归海涯，僧行浑不觉程赊。",
      "路沿山脚潮痕出，睡倚松根日色斜。",
      "撼锡度冈猿抱树，挈瓶盛浪鹭翘沙。",
      "到参禅后知无事，看引秋泉灌藕花。"
    ]
  },
  {
    "volume": 692,
    "sequence": 105,
    "title": "题汪明府山居",
    "author": "杜荀鹤",
    "content": [
      "不似当官只似闲，野情终日不离山。",
      "方知薄宦难拘束，多与高人作往还。",
      "牛笛漫吹烟雨里，稻苗平入水云间。",
      "羡君公退归欹枕，免向他门厚客颜。"
    ]
  },
  {
    "volume": 692,
    "sequence": 106,
    "title": "下第东归将及故园有作",
    "author": "杜荀鹤",
    "content": [
      "平生操立有天知，何事谋身与志违。",
      "上国献诗还不遇，故园经乱又空归。",
      "山城欲暮人烟敛，江月初寒钓艇归。",
      "且把风寒作闲事，懒能和泪拜庭闱。"
    ]
  },
  {
    "volume": 692,
    "sequence": 107,
    "title": "宿东林寺题愿公院",
    "author": "杜荀鹤",
    "content": [
      "古寺沈沈僧未眠，支颐将客说闲缘。",
      "一溪月色非尘世，满洞松声似雨天。",
      "檐底水涵抄律烛，窗间风引煮茶烟。",
      "无由住得吟相伴，心系青云十五年。"
    ]
  },
  {
    "volume": 692,
    "sequence": 108,
    "title": "山居自遣",
    "author": "杜荀鹤",
    "content": [
      "茅屋周回松竹阴，山翁时挈酒相寻。",
      "无人开口不言利，只我白头空爱吟。",
      "月在钓潭秋睡重，云横樵径野情深。",
      "此中一日过一日，有底闲愁得到心。"
    ]
  },
  {
    "volume": 692,
    "sequence": 109,
    "title": "赠友人罢举赴辟命",
    "author": "杜荀鹤",
    "content": [
      "连天一水浸吴东，十幅帆飞二月风。",
      "好景采抛诗句里，别愁驱入酒杯中。",
      "渔依岸柳眠圆影，鸟傍岩花戏暖红。",
      "不是桂枝终不得，自缘年少好从戎。"
    ]
  },
  {
    "volume": 692,
    "sequence": 110,
    "title": "乱后旅中遇友人",
    "author": "杜荀鹤",
    "content": [
      "念子为儒道未亨，依依心向十年兄。",
      "莫依乱世轻依托，须学前贤隐姓名。",
      "大国未知何日静，旧山犹可入云耕。",
      "不如自此同归去，帆挂秋风一信程。"
    ]
  },
  {
    "volume": 692,
    "sequence": 111,
    "title": "赠休粮僧",
    "author": "杜荀鹤",
    "content": [
      "自言因病学休粮，本意非求不死方。",
      "徒有至人传道术，更无斋客到禅房。",
      "雨中林鸟归巢晚，霜后岩猿拾橡忙。",
      "争似吾师无一事，稳披云衲坐藤床。"
    ]
  },
  {
    "volume": 692,
    "sequence": 112,
    "title": "维扬春日再遇孙侍御",
    "author": "杜荀鹤",
    "content": [
      "本为荣家不为身，读书谁料转家贫。",
      "三年行却千山路，两地思归一主人。",
      "络岸柳丝悬细雨，绣田花朵弄残春。",
      "多情御史应嗟见，未上青云白发新。"
    ]
  },
  {
    "volume": 692,
    "sequence": 113,
    "title": "乱后宿南陵废寺寄沈明府",
    "author": "杜荀鹤",
    "content": [
      "只共寒灯坐到明，塞鸿冲雪一声声。",
      "乱时为客无人识，废寺吟诗有鬼惊。",
      "且把酒杯添志气，已将身事托公卿。",
      "男儿仗剑酬恩在，未肯徒然过一生。"
    ]
  },
  {
    "volume": 692,
    "sequence": 114,
    "title": "投郑先辈",
    "author": "杜荀鹤",
    "content": [
      "匣中长剑未酬恩，不遇男儿不合论。",
      "闷向酒杯吞日月，闲将诗句问乾坤。",
      "宁辞马足劳关路，肯为渔竿忆水村。",
      "两鬓欲斑三百首，更教装写傍谁门。"
    ]
  },
  {
    "volume": 692,
    "sequence": 115,
    "title": "途中有作",
    "author": "杜荀鹤",
    "content": [
      "无论南北与西东，名利牵人处处同。",
      "枕上事仍多马上，山中心更甚关中。",
      "川原晚结阴沈气，草树秋生索漠风。",
      "百岁此身如且健，大家闲作卧云翁。"
    ]
  },
  {
    "volume": 692,
    "sequence": 116,
    "title": "和舍弟题书堂",
    "author": "杜荀鹤",
    "content": [
      "兄弟将知大自强，乱时同茸读书堂。",
      "岩泉遇雨多还闹，溪竹唯风少即凉。",
      "藉草醉吟花片落，傍山闲步药苗香。",
      "团圆便是家肥事，何必盈仓与满箱？"
    ]
  },
  {
    "volume": 692,
    "sequence": 117,
    "title": "送蜀客游维扬",
    "author": "杜荀鹤",
    "content": [
      "见说西川景物繁，维扬景物胜西川。",
      "青春花柳树临水，白日绮罗人上船。",
      "夹岸画楼难惜醉，数桥明月不教眠。",
      "送君懒问君回日，才子风流正少年。"
    ]
  },
  {
    "volume": 692,
    "sequence": 118,
    "title": "旅寓",
    "author": "杜荀鹤",
    "content": [
      "暗算乡程隔数州，欲归无计泪空流。",
      "已违骨肉来时约，更束琴书何处游？",
      "画角引风吹断梦，垂杨和雨结成愁。",
      "去年今日还如此，似与青春有旧仇。"
    ]
  },
  {
    "volume": 692,
    "sequence": 119,
    "title": "途中春",
    "author": "杜荀鹤",
    "content": [
      "年光身事旋成空，毕竟何门遇至公。",
      "人世鹤归双鬓上，客程蛇绕乱山中。",
      "牧童向日眠春草，渔父隈岩避晚风。",
      "一醉未醒花又落，故乡回首楚关东。"
    ]
  },
  {
    "volume": 692,
    "sequence": 120,
    "title": "维扬冬末寄幕中二从事",
    "author": "杜荀鹤",
    "content": [
      "江上数株桑枣树，自从离乱更荒凉。",
      "那堪旅馆经残腊，只把空书寄故乡。",
      "典尽客衣三尺雪，炼精诗句一头霜。",
      "故人多在芙蓉幕，应笑孜孜道未光。"
    ]
  },
  {
    "volume": 692,
    "sequence": 121,
    "title": "辞郑员外入关",
    "author": "杜荀鹤",
    "content": [
      "男儿三十尚蹉跎，未遂青云一桂科。",
      "在客易为销岁月，到家难住似经过。",
      "帆飞楚国风涛润，马度蓝关雨雪多。",
      "长把行藏信天道，不知天道竟如何。"
    ]
  },
  {
    "volume": 692,
    "sequence": 122,
    "title": "书斋即事",
    "author": "杜荀鹤",
    "content": [
      "时清只合力为儒，不可家贫与善疏。",
      "卖却屋边三亩地，添成窗下一床书。",
      "沿溪摘果霜晴后，出竹吟诗月上初。",
      "乡里老农多见笑，不知稽古胜耕锄。"
    ]
  },
  {
    "volume": 692,
    "sequence": 123,
    "title": "隽阳道中",
    "author": "杜荀鹤",
    "content": [
      "客路客路何悠悠，蝉声向背槐花愁。",
      "争知百岁不百岁，未合白头今白头。",
      "四五朵山妆雨色，两三行雁帖云秋。",
      "输他江上垂纶者，只在船中老便休。"
    ]
  },
  {
    "volume": 692,
    "sequence": 124,
    "title": "入关因别舍弟",
    "author": "杜荀鹤",
    "content": [
      "吾今别汝汝听言，去住人情足可安。",
      "百口度荒均食易，数年经乱保家难。",
      "莫愁寒族无人荐，但愿春官把卷看。",
      "天道不欺心意是，帝乡吾土一般般。"
    ]
  },
  {
    "volume": 692,
    "sequence": 125,
    "title": "赠彭蠡钓者",
    "author": "杜荀鹤",
    "content": [
      "偏坐渔舟出苇林，苇花零落向秋深。",
      "只将波上鸥为侣，不把人间事系心。",
      "傍岸歌来风欲起，卷丝眠去月初沈。",
      "若教我似君闲放，赢得湖山到老吟。"
    ]
  },
  {
    "volume": 692,
    "sequence": 126,
    "title": "送友人入关",
    "author": "杜荀鹤",
    "content": [
      "此去青云莫更疑，出人才行足人知。",
      "况当朝野搜贤日，正是孤寒取士时。",
      "仙岛烟霞通鹤信，早春雷雨与龙期。",
      "我今不得同君去，两鬓霜欺桂一枝。"
    ]
  },
  {
    "volume": 692,
    "sequence": 127,
    "title": "送友人宰浔阳",
    "author": "杜荀鹤",
    "content": [
      "高兴那言去路长，非君不解爱浔阳。",
      "有时猿鸟来公署，到处烟霞是道乡。",
      "钓艇满江鱼贱菜，纸窑连岳楮多桑。",
      "陶潜旧隐依稀在，好继高踪结草堂。"
    ]
  },
  {
    "volume": 692,
    "sequence": 128,
    "title": "秋日卧病（一作秋日旅中）",
    "author": "杜荀鹤",
    "content": [
      "浮世浮名能几何，致身流落向天涯。",
      "少年心壮轻为客，一日病来思在家。",
      "山顶老猿啼古木，渡头新雁下平沙。",
      "不堪吟罢西风起，黄叶满庭寒日斜。"
    ]
  },
  {
    "volume": 692,
    "sequence": 129,
    "title": "叙吟",
    "author": "杜荀鹤",
    "content": [
      "多惭到处有诗名，转觉吟诗僻性成。",
      "度水却嫌船著岸，过山翻恨马贪程。",
      "如仇雪月年年景，似梦笙歌处处声。",
      "未合白头今已白，自知非为别愁生。"
    ]
  },
  {
    "volume": 692,
    "sequence": 130,
    "title": "行次荥阳却寄诸弟",
    "author": "杜荀鹤",
    "content": [
      "难把归书说远情，奉亲多阙拙为兄。",
      "早知寸禄荣家晚，悔不深山共汝耕。",
      "枕上算程关月落，帽前搜景岳云生。",
      "如今已作长安计，只得辛勤取一名。"
    ]
  },
  {
    "volume": 692,
    "sequence": 131,
    "title": "登石壁禅师水阁有作",
    "author": "杜荀鹤",
    "content": [
      "石壁早闻僧说好，今来偏与我相宜。",
      "有山有水堪吟处，无雨无风见景时。",
      "渔父晚船分浦钓，牧童寒笛倚牛吹。",
      "画人画得从他画，六幅应输八句诗。"
    ]
  },
  {
    "volume": 692,
    "sequence": 132,
    "title": "赠袒肩和尚",
    "author": "杜荀鹤",
    "content": [
      "山衣草屐染莓苔，双眼犹慵向俗开。",
      "若比吾师居世上，何如野客卧岩隈？",
      "才闻锡杖离三楚，又说随缘向五台。",
      "乘醉吟诗问禅理，为谁须去为谁来？"
    ]
  },
  {
    "volume": 692,
    "sequence": 133,
    "title": "闲居即事",
    "author": "杜荀鹤",
    "content": [
      "形觉清羸道觉肥，竹门前径静相宜。",
      "一壶村酒无求处，数朵庭花见落时。",
      "章句偶为前辈许，话言多被俗人疑。",
      "一枝仙桂如攀得，只此山前是老期。"
    ]
  },
  {
    "volume": 692,
    "sequence": 134,
    "title": "自叙",
    "author": "杜荀鹤",
    "content": [
      "酒瓮琴书伴病身，熟谙时事乐于贫。",
      "宁为宇宙闲吟客，怕作乾坤窃禄人。",
      "诗旨未能忘救物，世情奈值不容真。",
      "平生肺腑无言处，白发吾唐一逸人。"
    ]
  },
  {
    "volume": 692,
    "sequence": 135,
    "title": "空闲二公递以禅律相鄙因而解之",
    "author": "杜荀鹤",
    "content": [
      "一教谁云辟二途，律禅禅律智归愚。",
      "念珠在手隳禅衲，禅衲披肩坏念珠。",
      "象外空分空外象，无中有作有中无。",
      "有无无有师穷取，山到平来海亦枯。"
    ]
  },
  {
    "volume": 692,
    "sequence": 136,
    "title": "寄温州朱尚书并呈军倅崔太博（朱名褒）",
    "author": "杜荀鹤",
    "content": [
      "永嘉名郡昔推名，连属荀家弟与兄。",
      "教化静师龚渤海，篇章高体谢宣城。",
      "山从海岸妆吟景，水自城根演政声。",
      "今日老输崔博士，不妨疏逸伴双旌。"
    ]
  },
  {
    "volume": 692,
    "sequence": 137,
    "title": "恩门致书远及山居因献之",
    "author": "杜荀鹤",
    "content": [
      "时难转觉保身难，难向师门欲继颜。",
      "若把白衣轻易脱，却成青桂偶然攀。",
      "身居剑戟争雄地，道在乾坤未丧间。",
      "必许酬恩酬未晚，且须容到九华山。"
    ]
  },
  {
    "volume": 692,
    "sequence": 138,
    "title": "寄温州崔博士",
    "author": "杜荀鹤",
    "content": [
      "怀君劳我写诗情，窣窣阴风有鬼听。",
      "县宰不仁工部饿，酒家无识翰林醒。",
      "眼昏经史天何在，心尽英雄国未宁。",
      "好向贤侯话吟侣，莫教辜负少微星。"
    ]
  },
  {
    "volume": 692,
    "sequence": 139,
    "title": "李昭象云与二三同人见访有寄",
    "author": "杜荀鹤",
    "content": [
      "得君书后病颜开，云拉同人访我来。",
      "在路不妨冲雨雪，到山还免踏尘埃。",
      "吟沈水阁何宵月，坐破松岩几处苔。",
      "贫舍款宾无别物，止于空战大尊罍。"
    ]
  },
  {
    "volume": 692,
    "sequence": 140,
    "title": "自江西归九华",
    "author": "杜荀鹤",
    "content": [
      "他乡终日忆吾乡，及到吾乡值乱荒。",
      "云外好山看不见，马头歧路去何忙。",
      "无衣织女桑犹小，阙食农夫麦未黄。",
      "许大乾坤吟未了，挥鞭回首出陵阳。"
    ]
  },
  {
    "volume": 692,
    "sequence": 141,
    "title": "和友人见题山居水阁八韵",
    "author": "杜荀鹤",
    "content": [
      "池阁初成眼豁开，眼前霁景属微才。",
      "试攀檐果猿先见，才把渔竿鹤即来。",
      "修竹已多犹可种，艳花虽少不劳栽。",
      "南昌一榻延徐孺，楚国千钟逼老莱。",
      "未称执鞭奔紫陌，惟宜策杖步苍苔。",
      "笼禽岂是摩霄翼，润木元非涧下材。",
      "鉴已每将天作镜，陶情常以海为杯。",
      "和君诗句吟声大，虫豸闻之谓蛰雷。"
    ]
  }
]