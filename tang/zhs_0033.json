[
  {
    "volume": 33,
    "sequence": 1,
    "title": "冬日宴群公于宅各赋一字得杯",
    "author": "于志宁",
    "content": [
      "陋巷朱轩拥，衡门缇骑来。",
      "俱裁七步咏，同倾三雅杯。",
      "色动迎春柳，花发犯寒梅。",
      "宾筵未半醉，骊歌不用催。"
    ]
  },
  {
    "volume": 33,
    "sequence": 2,
    "title": "冬日宴于庶子宅各赋一字得趣",
    "author": "令狐德棻",
    "content": [
      "高门聊命赏，群英于此遇。",
      "放旷山水情，留连文酒趣。",
      "夕烟起林兰，霜枝殒庭树。",
      "落景虽已倾，归轩幸能驻。"
    ]
  },
  {
    "volume": 33,
    "sequence": 3,
    "title": "冬日宴于庶子宅各赋一字得色",
    "author": "封行高",
    "content": [
      "夫君敬爱重，欢言情不极。",
      "雅引发清音，丽藻穷雕饰。",
      "水结曲池冰，日暖平亭色。",
      "引满既杯倾，终之以弁侧。"
    ]
  },
  {
    "volume": 33,
    "sequence": 4,
    "title": "冬日宴于庶子宅各赋一字得节",
    "author": "杜正伦",
    "content": [
      "李门余妄进，徐榻君恒设。",
      "清论畅玄言，雅琴飞白雪。",
      "寒云暧落景，朔风凄暮节。",
      "方欣投辖情，且驻当归别。"
    ]
  },
  {
    "volume": 33,
    "sequence": 5,
    "title": "玄武门侍宴（一作侍宴北门）",
    "author": "杜正伦",
    "content": [
      "大君端扆暇，睿赏狎林泉。",
      "开轩临禁籞，藉野列芳筵。",
      "参差歌管飏，容裔羽旗悬。",
      "玉池流若醴，云阁聚非烟。",
      "湛露唏尧日，熏风入舜弦。",
      "大德侔玄造，微物荷陶甄。",
      "谬陪瑶水宴，仍厕柏梁篇。",
      "阚名徒上月，邹辩讵谈天。",
      "既喜光华旦，还伤迟暮年。",
      "犹冀升中日，簪裾奉肃然。"
    ]
  },
  {
    "volume": 33,
    "sequence": 6,
    "title": "奉和正日临朝",
    "author": "岑文本",
    "content": [
      "时雍表昌运，日正叶灵符。",
      "德兼三代礼，功包四海图。",
      "逾沙纷在列，执玉俨相趋。",
      "清跸喧辇道，张乐骇天衢。",
      "拂蜺九旗映，仪凤八音殊。",
      "佳气浮仙掌，熏风绕帝梧。",
      "天文光七政，皇恩被九区。",
      "方陪瘗玉礼，珥笔岱山隅。"
    ]
  },
  {
    "volume": 33,
    "sequence": 7,
    "title": "奉述飞白书势",
    "author": "岑文本",
    "content": [
      "六文开玉篆，八体曜银书。",
      "飞毫列锦绣，拂素起龙鱼。",
      "凤举崩云绝，鸾惊游雾疏。",
      "别有临池草，恩沾垂露馀。"
    ]
  },
  {
    "volume": 33,
    "sequence": 8,
    "title": "冬日宴于庶子宅各赋一字得平",
    "author": "岑文本",
    "content": [
      "金兰笃惠好，尊酒畅生平。",
      "既欣投辖赏，暂缓望乡情。",
      "爱景含霜晦，落照带风轻。",
      "于兹欢宴洽，宠辱讵相惊。"
    ]
  },
  {
    "volume": 33,
    "sequence": 9,
    "title": "安德山池宴集",
    "author": "岑文本",
    "content": [
      "甲第多清赏，芳辰命羽卮。",
      "书帷通行径，琴台枕槿篱。",
      "池疑夜壑徙，山似郁洲移。",
      "雕楹网萝薜，激濑合埙篪。",
      "鸟戏翻新叶，鱼跃动清漪。",
      "自得淹留趣，宁劳攀桂枝。"
    ]
  },
  {
    "volume": 33,
    "sequence": 10,
    "title": "安德山池宴集",
    "author": "刘洎",
    "content": [
      "平阳擅歌舞，金谷盛招携。",
      "何如兼往烈，会赏叶幽栖。",
      "已均朝野致，还欣物我齐。",
      "春晚花方落，兰深径渐迷。",
      "蒲新节尚短，荷小盖犹低。",
      "无劳拂长袖，直待夜乌啼。"
    ]
  },
  {
    "volume": 33,
    "sequence": 11,
    "title": "安德山池宴集",
    "author": "褚遂良",
    "content": [
      "伏枥丹霞外，遮园焕景舒。",
      "行云泛层阜，蔽月下清渠。",
      "亭中奏赵瑟，席上舞燕裾。",
      "花落春莺晚，风光夏叶初。",
      "良朋比兰蕙，雕藻迈琼琚。",
      "独有狂歌客，来承欢宴馀。"
    ]
  },
  {
    "volume": 33,
    "sequence": 12,
    "title": "安德山池宴集",
    "author": "杨续",
    "content": [
      "狭斜通凤阙，上路抵青楼。",
      "簪绂启宾馆，轩盖临御沟。",
      "西城多妙舞，主第出名讴。",
      "列峰疑宿雾，疏壑拟藏舟。",
      "花蝶辞风影，蘋藻含春流。",
      "酒阑高宴毕，自反山之幽。"
    ]
  },
  {
    "volume": 33,
    "sequence": 13,
    "title": "游清都观寻沈道士得仙字",
    "author": "刘孝孙",
    "content": [
      "纷吾因暇豫，行乐极留连。",
      "寻真谒紫府，披雾觌青天。",
      "缅怀金阙外，遐想玉京前。",
      "飞轩俯松柏，抗殿接云烟。",
      "滔滔清夏景，嚖嚖早秋蝉。",
      "横琴对危石，酌醴临寒泉。",
      "聊祛尘俗累，宁希龟鹤年。",
      "无劳生羽翼，自可狎神仙。"
    ]
  },
  {
    "volume": 33,
    "sequence": 14,
    "title": "早发成皋望河",
    "author": "刘孝孙",
    "content": [
      "清晨发岩邑，车马走轘辕。",
      "回瞰黄河上，惝恍屡飞魂。",
      "鸿流遵积石，惊浪下龙门。",
      "仙槎不辨处，沉璧想犹存。",
      "远近洲渚出，飒沓凫雁喧。",
      "怀古空延伫，叹逝将何言。"
    ]
  },
  {
    "volume": 33,
    "sequence": 15,
    "title": "游灵山寺",
    "author": "刘孝孙",
    "content": [
      "吾王游胜地，骖驾历祗园。",
      "临风画角愤，耀日采旗翻。",
      "永怀筌了义，寂念启玄门。",
      "深溪穷地脉，高嶂接云根。",
      "信美谐心赏，幽邃且攀援。",
      "曳裾欣扈从，方悟屏尘喧。"
    ]
  },
  {
    "volume": 33,
    "sequence": 16,
    "title": "冬日宴于庶子宅各赋一字得鲜",
    "author": "刘孝孙",
    "content": [
      "解襟游胜地，披云促宴筵。",
      "清文振笔妙，高论写言泉。",
      "冻柳含风落，寒梅照日鲜。",
      "骊歌虽欲奏，归驾且留连。"
    ]
  },
  {
    "volume": 33,
    "sequence": 17,
    "title": "送刘散员同赋陈思王诗游人久不归（一作贺朝或贺朝清）",
    "author": "刘孝孙",
    "content": [
      "乡关渺天末，引领怅怀归。",
      "羁旅久淫滞，物色屡芳菲。",
      "稍觉私意尽，行看蓬鬓衰。",
      "如何千里外，伫立沾裳衣。"
    ]
  },
  {
    "volume": 33,
    "sequence": 18,
    "title": "咏笛",
    "author": "刘孝孙",
    "content": [
      "凉秋夜笛鸣，流风韵九成。",
      "调高时慷慨，曲变或凄清。",
      "征客怀离绪，邻人思旧情。",
      "幸以知音顾，千载有奇声。"
    ]
  },
  {
    "volume": 33,
    "sequence": 19,
    "title": "赋得春莺送友人（又作贺朝诗）",
    "author": "刘孝孙",
    "content": [
      "流莺拂绣羽，二月上林期。",
      "待雪消金禁，衔花向玉墀。",
      "翅掩飞燕舞，啼恼婕妤悲。",
      "料取金闺意，因君问所思。"
    ]
  },
  {
    "volume": 33,
    "sequence": 20,
    "title": "巫山高",
    "author": "陆敬",
    "content": [
      "巫岫郁岧峣，高高入紫霄。",
      "白云抱危石，玄猿挂迥条。",
      "悬崖激巨浪，脆叶陨惊飙。",
      "别有阳台处，风雨共飘飖。"
    ]
  },
  {
    "volume": 33,
    "sequence": 21,
    "title": "游隋故都",
    "author": "陆敬",
    "content": [
      "洛城聊顾步，长想遂留连。",
      "水斗宫初毁，风变鼎将迁。",
      "皋陶德不建，汾隅祀忽焉。",
      "宗祊旷无象，声朔缅谁传。",
      "枌榆何冷落，禾黍郁芊绵。",
      "悲歌尽商颂，太息悯周篇。",
      "来苏伫圣德，濡足乃乘干。",
      "正始淳风被，人劳用息肩。",
      "舞象文思泽，偃伯武功宣。",
      "则百昌厥后，于万永斯年。",
      "兹辰素商节，灰管变星躔。",
      "平原悴秋草，乔木敛寒烟。",
      "翻黄坠疏叶，凝翠积高天。",
      "参差海曲雁，寂寞柳门蝉。",
      "兴悼今如此，悲愁复在旃。",
      "彷徨不忍去，杖策屡回邅。"
    ]
  },
  {
    "volume": 33,
    "sequence": 22,
    "title": "游清都观寻沈道士得都字",
    "author": "陆敬",
    "content": [
      "聊排灵琐闼，徐步入清都。",
      "青溪冥寂士，思玄徇道枢。",
      "十芒生药笥，七焰发丹炉。",
      "缥帙桐君录，朱书王母符。",
      "宫槐散绿穗，日槿落青柎。",
      "矫翰雷门鹤，飞来叶县凫。",
      "凌风自可御，安事迫中区。",
      "方追羽化侣，从此得玄珠。"
    ]
  },
  {
    "volume": 33,
    "sequence": 23,
    "title": "七夕赋咏成篇",
    "author": "陆敬",
    "content": [
      "夙驾鸣鸾启阊阖，霓裳遥裔俨天津。",
      "五明霜纨开羽扇，百和香车动画轮。",
      "婉娈夜分能几许，靓妆冶服为谁新。",
      "片时欢娱自有极，已复长望隔年人。"
    ]
  },
  {
    "volume": 33,
    "sequence": 24,
    "title": "七夕赋咏成篇",
    "author": "沈叔安",
    "content": [
      "皎皎宵月丽秋光，耿耿天津横复长。",
      "停梭且复留残纬，拂镜及早更新妆。",
      "彩凤齐驾初成辇，雕鹊填河已作梁。",
      "虽喜得同今夜枕，还愁重空明日床。"
    ]
  },
  {
    "volume": 33,
    "sequence": 25,
    "title": "七夕赋咏成篇",
    "author": "何仲宣",
    "content": [
      "日日思归勤理鬓，朝朝伫望懒调梭。",
      "凌风宝扇遥临月，映水仙车远渡河。",
      "历历珠星疑拖佩，冉冉云衣似曳罗。",
      "通宵道意终无尽，向晓离愁已复多。"
    ]
  },
  {
    "volume": 33,
    "sequence": 26,
    "title": "游清都观寻沈道士得芳字",
    "author": "赵中虚",
    "content": [
      "青溪阻千仞，姑射藐汾阳。",
      "未若游兹境，探玄众妙场。",
      "鹤来疑羽客，云泛似霓裳。",
      "寓目虽灵宇，游神乃帝乡。",
      "道存真理得，心灰俗累忘。",
      "烟霞凝抗殿，松桂肃长廊。",
      "早蝉清暮响，崇兰散晚芳。",
      "即此翔寥廓，非复控榆枋。"
    ]
  },
  {
    "volume": 33,
    "sequence": 27,
    "title": "送刘散员赋得陈思王诗明月照高楼",
    "author": "杨濬",
    "content": [
      "高楼一何绮，素月复流明。",
      "重轩望不极，馀晖揽讵盈。",
      "镜华当牖照，钩影隔帘生。",
      "逆愁异尊酒，对此难为情。"
    ]
  }
]