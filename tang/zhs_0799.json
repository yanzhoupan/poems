[
  {
    "volume": 799,
    "sequence": 1,
    "title": "新妆诗",
    "author": "杨容华",
    "content": [
      "啼鸟惊眠罢，房栊乘晓开。",
      "凤钗金作缕，鸾镜玉为台。",
      "妆似临池出，人疑向月来。",
      "自怜终不见，欲去复裴回。"
    ]
  },
  {
    "volume": 799,
    "sequence": 2,
    "title": "赠外",
    "author": "魏氏",
    "content": [
      "浮萍依绿水，弱茑寄青松。",
      "与君结大义，移天得所从。",
      "翰林无双鸟，剑水不分龙。",
      "谐和类琴瑟，坚固同胶漆。",
      "义重恩欲深，夷险贵如一。",
      "本自身不令，积多婴痛疾。",
      "朝夕倦床枕，形体耻巾栉。",
      "游子倦风尘，从官初解巾。",
      "束装赴南郢，脂驾出西秦。",
      "比翼终难遂，衔雌苦未因。",
      "徒悲枫岸远，空对柳园春。",
      "男儿不重旧，丈夫多好新。",
      "新人喜新聘，朝朝临粉镜。",
      "两鸳固无比，双蛾谁与竞？",
      "讵怜愁思人，衔啼嗟薄命。",
      "蕣华不足恃，松枝有余劲。",
      "所愿好九思，勿令亏百行。"
    ]
  },
  {
    "volume": 799,
    "sequence": 3,
    "title": "咏破帘",
    "author": "乔氏",
    "content": [
      "已漏风声罢，绳持也不禁。",
      "一从经落后，无复有贞心。"
    ]
  },
  {
    "volume": 799,
    "sequence": 4,
    "title": "送兄（武后召见，令赋送兄诗，应声而就）",
    "author": "七岁女子",
    "content": [
      "别路云初起，离亭叶正飞。",
      "所嗟人异雁，不作一行归。"
    ]
  },
  {
    "volume": 799,
    "sequence": 5,
    "title": "送男左贬诗（一作送男彦辅左贬）",
    "author": "林氏",
    "content": [
      "他日初投杼，勤王在饮冰。",
      "有辞期不罚，积毁竟相仍。",
      "谪宦今何在，衔冤犹未胜。",
      "天涯分越徼，驿骑速毗陵。",
      "肠断腹非苦，书传写岂能。",
      "泪添江水远，心剧海云蒸。",
      "明月珠难识，甘泉赋可称。",
      "但将忠报主，何惧点青蝇。"
    ]
  },
  {
    "volume": 799,
    "sequence": 6,
    "title": "古兴",
    "author": "赵氏1",
    "content": [
      "郁蒸夏将半，暑气扇飞阁。",
      "骤雨满空来，当轩卷罗幕。",
      "度云开夕霁，宇宙何清廓。",
      "明月流素光，轻风换炎铄。",
      "孤鸾伤对影，宝瑟悲别鹤。",
      "君子去不还，遥心欲何托。",
      "金菊延清霜，玉壶多美酒。",
      "良人犹不归，芳菲岂常有。",
      "不惜芳菲歇，但伤别离久。",
      "含情罢斟酌，凝怨对窗牖。",
      "霁雪舒长野，寒云半幽谷。",
      "严风振枯条，猿啼抱冰木。",
      "所嗟游宦子，少小荷天禄。",
      "前程未云至，凄怆对车仆。",
      "岁寒成咏歌，日暮栖林朴。",
      "不惮行险道，空悲年运促。"
    ]
  },
  {
    "volume": 799,
    "sequence": 7,
    "title": "寄夫",
    "author": "郭绍兰",
    "content": [
      "我婿去重湖，临窗泣血书。",
      "殷勤凭燕翼，寄与薄情夫。"
    ]
  },
  {
    "volume": 799,
    "sequence": 8,
    "title": "同夫游秦",
    "author": "王韫秀",
    "content": [
      "路扫饥寒迹，天哀志气人。",
      "休零离别泪，携手入西秦。"
    ]
  },
  {
    "volume": 799,
    "sequence": 9,
    "title": "夫入相寄姨妹（载拜相，韫秀衔宿恨，寄姨妹）",
    "author": "王韫秀",
    "content": [
      "相国已随麟阁贵，家风第一右丞诗。",
      "笄年解笑鸣机妇，耻见苏秦富贵时。"
    ]
  },
  {
    "volume": 799,
    "sequence": 10,
    "title": "喻夫阻客",
    "author": "王韫秀",
    "content": [
      "楚竹燕歌动画梁，春兰重换舞衣裳。",
      "公孙开阁招嘉客，知道浮荣不久长。"
    ]
  },
  {
    "volume": 799,
    "sequence": 11,
    "title": "古意",
    "author": "张夫人",
    "content": [
      "辘轳晓转素丝绠，桐声夜落苍苔砖。",
      "涓涓吹溜若时雨，濯濯佳蔬非用天。",
      "丈夫不解此中意，抱瓮当时徒自贤。"
    ]
  },
  {
    "volume": 799,
    "sequence": 12,
    "title": "拜新月",
    "author": "张夫人",
    "content": [
      "拜新月，拜月出堂前。",
      "暗魄初笼桂，虚弓未引弦。",
      "拜新月，拜月妆楼上。",
      "鸾镜始安台，蛾眉已相向。",
      "拜新月，拜月不胜情，庭花风露清。",
      "月临人自老，人望月长明。",
      "东家阿母亦拜月，一拜一悲声断绝。",
      "昔年拜月逞容辉，如今拜月双泪垂。",
      "回看众女拜新月，却忆红闺年少时。"
    ]
  },
  {
    "volume": 799,
    "sequence": 13,
    "title": "柳絮",
    "author": "张夫人",
    "content": [
      "霭霭芳春朝，雪絮起青条。",
      "或值花同舞，不因风自飘。",
      "过尊浮绿醑，拂幌缀红绡。",
      "那用持愁玩，春怀不自聊。"
    ]
  },
  {
    "volume": 799,
    "sequence": 14,
    "title": "拾得韦氏花钿以诗寄赠",
    "author": "张夫人",
    "content": [
      "今朝妆阁前，拾得旧花钿。",
      "粉污痕犹在，尘侵色尚鲜。",
      "曾经纤手里，拈向翠眉边。",
      "能助千金笑，如何忍弃捐？"
    ]
  },
  {
    "volume": 799,
    "sequence": 15,
    "title": "诮喜鹊",
    "author": "张夫人",
    "content": [
      "畴昔鸳鸯侣，朱门贺客多。",
      "如今无此事，好去莫相过。"
    ]
  },
  {
    "volume": 799,
    "sequence": 16,
    "title": "句",
    "author": "张夫人",
    "content": [
      "游蜂乍起惊落墀，黄鸟衔来却上枝。",
      "临风重回首，掩泪向庭花。",
      "镜中春色老，枕前秋夜长。"
    ]
  },
  {
    "volume": 799,
    "sequence": 17,
    "title": "书石壁",
    "author": "王氏",
    "content": [
      "何事潘郎恋别筵，欢情未断妾心悬。",
      "汰王滩下相思处，猿叫山山月满船。"
    ]
  },
  {
    "volume": 799,
    "sequence": 18,
    "title": "答微之",
    "author": "裴淑",
    "content": [
      "侯门初拥节，御苑柳丝新。",
      "不是悲殊命，唯愁别近亲。",
      "黄莺迁古木，朱履从清尘。",
      "想到千山外，沧江正暮春。"
    ]
  },
  {
    "volume": 799,
    "sequence": 19,
    "title": "夫下第（一作杜羔不第，将至家寄）",
    "author": "赵氏2",
    "content": [
      "良人的的有奇才，何事年年被放回。",
      "如今妾面羞君面，君若来时近夜来。"
    ]
  },
  {
    "volume": 799,
    "sequence": 20,
    "title": "杂言寄杜羔",
    "author": "赵氏2",
    "content": [
      "君从淮海游，再过兰杜秋。",
      "归来未须臾，又欲向梁州。",
      "梁州秦岭西，栈道与云齐。",
      "羌蛮万余落，矛戟自高低。",
      "已念寡俦侣，复虑劳攀跻。",
      "丈夫重志气，儿女空悲啼。",
      "临邛滞游地，肯顾浊水泥。",
      "人生赋命有厚薄，君但遨游我寂寞。"
    ]
  },
  {
    "volume": 799,
    "sequence": 21,
    "title": "闻夫杜羔登第（一作闻杜羔登第又寄）",
    "author": "赵氏2",
    "content": [
      "长安此去无多地，郁郁葱葱佳气浮。",
      "良人得意正年少，今夜醉眠何处楼。"
    ]
  },
  {
    "volume": 799,
    "sequence": 22,
    "title": "杂言",
    "author": "赵氏2",
    "content": [
      "上林园中青青桂，折得一枝好夫婿。",
      "杏花如雪柳垂丝，春风荡飏不同枝。"
    ]
  },
  {
    "volume": 799,
    "sequence": 23,
    "title": "寄夫（贞元中伉登第辟江西幕不归张以诗寄之）",
    "author": "张氏",
    "content": [
      "久无音信到罗帏，路远迢迢遣问谁。",
      "闻君折得东堂桂，折罢那能不暂归。",
      "驿使今朝过五湖，殷勤为我报狂夫。",
      "从来夸有龙泉剑，试割相思得断无。"
    ]
  },
  {
    "volume": 799,
    "sequence": 24,
    "title": "赠郑女郎（一作郑氏妹）",
    "author": "薛馧",
    "content": [
      "艳阳灼灼河洛神，珠帘绣户青楼春。",
      "能弹箜篌弄纤指，愁杀门前少年子。",
      "笑开一面红粉妆，东园几树桃花死。",
      "朝理曲，暮理曲，独坐窗前一片玉。",
      "行也娇，坐也娇，见之令人魂魄销。",
      "堂前锦褥红地炉，绿沈香榼倾屠苏。",
      "解佩时时歇歌管，芙蓉帐里兰麝满。",
      "晚起罗衣香不断，灭烛每嫌秋夜短。"
    ]
  },
  {
    "volume": 799,
    "sequence": 25,
    "title": "古意",
    "author": "薛馧",
    "content": [
      "昨夜巫山中，失却阳台女。",
      "朝来香阁里，独伴楚王语。"
    ]
  },
  {
    "volume": 799,
    "sequence": 26,
    "title": "赠故人",
    "author": "薛馧",
    "content": [
      "昔别容如玉，今来鬓若丝。",
      "泪痕应共见，肠断阿谁知？"
    ]
  },
  {
    "volume": 799,
    "sequence": 27,
    "title": "句",
    "author": "薛馧",
    "content": [
      "寂寞相思处，雕梁落燕泥。"
    ]
  },
  {
    "volume": 799,
    "sequence": 28,
    "title": "题奉慈寺",
    "author": "杨德麟",
    "content": [
      "日月金轮动，旃檀碧树秋。",
      "塔分鸿雁翅，钟挂凤凰楼。"
    ]
  },
  {
    "volume": 799,
    "sequence": 29,
    "title": "述怀（校书娶崔时年已暮崔微有愠色赋诗述怀）",
    "author": "崔氏",
    "content": [
      "不怨卢郎年纪大，不怨卢郎官职卑。",
      "自恨妾身生较晚，不及卢郎年少时。"
    ]
  },
  {
    "volume": 799,
    "sequence": 30,
    "title": "寄夫（一作王驾诗，题云古意）",
    "author": "陈玉兰",
    "content": [
      "夫戍边关妾在吴，西风吹妾妾忧夫。",
      "一行书信千行泪，寒到君边衣到无？"
    ]
  },
  {
    "volume": 799,
    "sequence": 31,
    "title": "写真寄夫",
    "author": "薛媛",
    "content": [
      "欲下丹青笔，先拈宝镜寒。",
      "已经颜索寞，渐觉鬓凋残。",
      "泪眼描将易，愁肠写出难。",
      "恐君浑忘却，时展画图看。"
    ]
  },
  {
    "volume": 799,
    "sequence": 32,
    "title": "闻琴",
    "author": "孙氏",
    "content": [
      "玉指朱弦轧复清，湘妃愁怨最难听。",
      "初疑飒飒凉风劲，又似萧萧暮雨零。",
      "近比流泉来碧嶂，远如玄鹤下青冥。",
      "夜深弹罢堪惆怅，露湿丛兰月满庭。"
    ]
  },
  {
    "volume": 799,
    "sequence": 33,
    "title": "白蜡烛诗（代夫赠人）",
    "author": "孙氏",
    "content": [
      "景胜银釭香比兰，一条白玉偪人寒。",
      "他时紫禁春风夜，醉草天书仔细看。"
    ]
  },
  {
    "volume": 799,
    "sequence": 34,
    "title": "谢人送酒（一作代谢崔家郎君送酒）",
    "author": "孙氏",
    "content": [
      "谢将清酒寄愁人，澄澈甘香气味真。",
      "好是绿窗风月夜，一杯摇荡满怀春。"
    ]
  },
  {
    "volume": 799,
    "sequence": 35,
    "title": "诗",
    "author": "张立本女",
    "content": [
      "危冠广袖楚宫妆，独步闲庭逐夜凉。",
      "自把玉簪敲砌竹，清歌一曲月如霜。"
    ]
  },
  {
    "volume": 799,
    "sequence": 36,
    "title": "绣龟形诗",
    "author": "侯氏",
    "content": [
      "暌离已是十秋强，对镜那堪重理妆。",
      "闻雁几回修尺素，见霜先为制衣裳。",
      "开箱叠练先垂泪，拂杵调砧更断肠。",
      "绣作龟形献天子，愿教征客早还乡。"
    ]
  },
  {
    "volume": 799,
    "sequence": 37,
    "title": "感夫诗（一作与夫诀，一作留别）",
    "author": "慎氏",
    "content": [
      "当时心事已相关，雨散云飞一饷间。",
      "便是孤帆从此去，不堪重上望夫山。"
    ]
  },
  {
    "volume": 799,
    "sequence": 38,
    "title": "谣",
    "author": "薛瑶",
    "content": [
      "化云心兮思淑贞，洞寂灭兮不见人。",
      "瑶草芳兮思芬蒀，将奈何兮青春。"
    ]
  },
  {
    "volume": 799,
    "sequence": 39,
    "title": "题唐安寺阁壁",
    "author": "王霞卿",
    "content": [
      "春来引步暂寻游，愁见风光倚寺楼。",
      "正好开怀对烟月，双眉不觉自如钩。"
    ]
  },
  {
    "volume": 799,
    "sequence": 40,
    "title": "答郑殷彝",
    "author": "王霞卿",
    "content": [
      "君是烟霄折桂身，圣朝方切用儒珍。",
      "正堪西上文场战，空向途中泥妇人。"
    ]
  },
  {
    "volume": 799,
    "sequence": 41,
    "title": "喜卢郎及第",
    "author": "窦梁宾",
    "content": [
      "晓妆初罢眼初瞤，小玉惊人踏破裙。",
      "手把红笺书一纸，上头名字有郎君。"
    ]
  },
  {
    "volume": 799,
    "sequence": 42,
    "title": "雨中看牡丹",
    "author": "窦梁宾",
    "content": [
      "东风未放晓泥干，红药花开不奈寒。",
      "待得天晴花已老，不如携手雨中看。"
    ]
  },
  {
    "volume": 799,
    "sequence": 43,
    "title": "书桐叶",
    "author": "任氏",
    "content": [
      "拭翠敛蛾眉，郁郁心中事。",
      "搦管下庭除，书成相思字。",
      "此字不书石，此字不书纸。",
      "书在桐叶上，愿逐秋风起。",
      "天下有心人，尽解相思死。",
      "天下负心人，不识相思字。",
      "有心与负心，不知落何地。"
    ]
  },
  {
    "volume": 799,
    "sequence": 44,
    "title": "下狱贡诗",
    "author": "黄崇嘏",
    "content": [
      "偶辞幽隐在临邛，行止坚贞比涧松。",
      "何事政清如水镜，绊他野鹤在深笼。"
    ]
  },
  {
    "volume": 799,
    "sequence": 45,
    "title": "辞蜀相妻女诗",
    "author": "黄崇嘏",
    "content": [
      "一辞拾翠碧江湄，贫守蓬茅但赋诗。",
      "自服蓝衫居郡掾，永抛鸾镜画蛾眉。",
      "立身卓尔青松操，挺志铿然白璧姿。",
      "幕府若容为坦腹，愿天速变作男儿。"
    ]
  },
  {
    "volume": 799,
    "sequence": 46,
    "title": "答诸姊妹戒饮",
    "author": "蒋氏",
    "content": [
      "平生偏好酒，劳尔劝吾餐。",
      "但得杯中满，时光度不难。"
    ]
  },
  {
    "volume": 799,
    "sequence": 47,
    "title": "书壁",
    "author": "周仲美",
    "content": [
      "爱妾不爱子，为问此何理。",
      "弃官更弃妻，人情宁可已。",
      "永诀泗之滨，遗言空在耳。",
      "三载无朝昏，孤帏泪如洗。",
      "妇人义从夫，一节誓生死。",
      "江乡感残春，肠断晚烟起。",
      "西望太华峰，不知几千里。"
    ]
  },
  {
    "volume": 799,
    "sequence": 48,
    "title": "溪口云",
    "author": "张文姬",
    "content": [
      "溶溶溪口云，才向溪中吐。",
      "不复归溪中，还作溪中雨。"
    ]
  },
  {
    "volume": 799,
    "sequence": 49,
    "title": "池上竹",
    "author": "张文姬",
    "content": [
      "此君临此池，枝低水相近。",
      "碧色绿波中，日日流不尽。"
    ]
  },
  {
    "volume": 799,
    "sequence": 50,
    "title": "沙上鹭",
    "author": "张文姬",
    "content": [
      "沙头一水禽，鼓翼扬清音。",
      "只待高风便，非无云汉心。"
    ]
  },
  {
    "volume": 799,
    "sequence": 51,
    "title": "双槿树",
    "author": "张文姬",
    "content": [
      "绿影竞扶疏，红姿相照灼。",
      "不学桃李花，乱向春风落。"
    ]
  },
  {
    "volume": 799,
    "sequence": 52,
    "title": "狱中书情上使君（长文为强暴所诬系狱，献诗雪冤）",
    "author": "程长文",
    "content": [
      "妾家本住鄱阳曲，一片贞心比孤竹。",
      "当年二八盛容仪。",
      "红笺草隶恰如飞。",
      "尽日闲窗刺绣坐，有时极浦采莲归。",
      "谁道居贫守都邑，幽闺寂寞无人识。",
      "海燕朝归衾枕寒，山花夜落阶墀湿。",
      "强暴之男何所为，手持白刃向帘帏。",
      "一命任从刀下死，千金岂受暗中欺。",
      "我心匪石情难转，志夺秋霜意不移。",
      "血溅罗衣终不恨，疮黏锦袖亦何辞。",
      "县僚曾未知情绪，即便教人絷囹圄。",
      "朱唇滴沥独衔冤，玉箸阑干叹非所。",
      "十月寒更堪思人，一闻击柝一伤神。",
      "高髻不梳云已散，蛾眉罢扫月仍新。",
      "三尺严章难可越，百年心事向谁说。",
      "但看洗雪出圜扉，始信白圭无玷缺。"
    ]
  },
  {
    "volume": 799,
    "sequence": 53,
    "title": "铜雀台怨",
    "author": "程长文",
    "content": [
      "君王去后行人绝，箫筝不响歌喉咽。",
      "雄剑无威光彩沈，宝琴零落金星灭。",
      "玉阶寂寞坠秋露，月照当时歌舞处。",
      "当时歌舞人不回，化为今日西陵灰。"
    ]
  },
  {
    "volume": 799,
    "sequence": 54,
    "title": "春闺怨",
    "author": "程长文",
    "content": [
      "绮陌香飘柳如线，时光瞬息如流电。",
      "良人何处事功名，十载相思不相见。"
    ]
  }
]