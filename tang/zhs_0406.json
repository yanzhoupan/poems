[
  {
    "volume": 406,
    "sequence": 1,
    "title": "纪怀，赠李六户曹、崔二十功曹五十韵",
    "author": "元稹",
    "content": [
      "昔冠诸生首，初因三道征。",
      "公卿碧墀会，名姓白麻称。",
      "日月光遥射，烟霄志渐弘。",
      "荣班联锦绣，谏纸赐笺藤。",
      "便欲呈肝胆，何言犯股肱。",
      "椎埋冲斗剑，消碎莹壶冰。",
      "赤县才分务，青骢已迥乘。",
      "因骑度海鹘，拟杀蔽天鹏。",
      "缚虎声空壮，连鳌力未胜。",
      "风翻波竟蹙，山压势逾崩。",
      "僇辱徒相困，苍黄性不能。",
      "酣歌离岘顶，负气入江陵。",
      "华表当蟾魄，高楼挂玉绳。",
      "角声悲掉荡，城影暗棱层。",
      "军幕威容盛，官曹礼数兢。",
      "心虽出云鹤，身尚触笼鹰。",
      "竦足良甘分，排衙苦未曾。",
      "通名参将校，抵掌见亲朋。",
      "喣沫求涓滴，沧波怯斗升。",
      "荒居邻鬼魅，羸马步殑□。",
      "白草堂檐短，黄梅雨气蒸。",
      "沾黏经汗席，飐闪尽油灯。",
      "夜怯餐肤蚋，朝烦拂面蝇。",
      "过从愁厌贱，专静畏猜仍。",
      "旅寓谁堪托，官联自可凭。",
      "甲科崔并骛，柱史李齐升。",
      "共展排空翼，俱遭激远矰。",
      "他乡元易感，同病转相矜。",
      "投分多然诺，忘言少爱憎。",
      "誓将探肺腑，耻更辨淄渑。",
      "会宿形骸远，论交意气增。",
      "一心吞渤澥，戮力拔嵩恒。",
      "语到磨圭角，疑消破弩症。",
      "吹嘘期指掌，患难许檐簦。",
      "鎩翮鸾栖棘，藏锋箭在弸。",
      "雪中方睹桂，木上莫施罾。",
      "且泛夤沿水，兼过被病僧。",
      "有时鞭款段，尽日醉懵僜。",
      "蹑屐看秧稻，敲船和采菱。",
      "叉鱼江火合，唤客谷神应。",
      "啸傲虽开口，幽忧复满膺。",
      "望云鳍拨剌，透匣色腾凌。",
      "每想潢池寇，犹稽赤族惩。",
      "夔龙劳算画，貔虎带威棱。",
      "逐鸟忠潜奋，悬旌意远凝。",
      "弢弓思彻札，绊骥闷牵縆。",
      "运甓调辛苦，闻鸡屡寝兴。",
      "闲随人兀兀，梦听鼓冬冬。",
      "班笔行看掷，黄陂莫漫澄。",
      "骐驎高阁上，须及壮时登。"
    ]
  },
  {
    "volume": 406,
    "sequence": 2,
    "title": "答姨兄胡灵之见寄五十韵",
    "author": "元稹",
    "content": [
      "忆昔凤翔城，龆年是事荣。",
      "理家烦伯舅，相宅尽吾兄。",
      "诗律蒙亲授，朋游忝自迎。",
      "题头筠管缦，教射角弓騂。",
      "矮马驼鬓□，牦牛兽面缨。",
      "对谈依赳赳，送客步盈盈。",
      "米碗诸贤让，蠡杯大户倾。",
      "一船席外语，三榼拍心精。",
      "传盏加分数，横波掷目成。",
      "华奴歌淅淅，媚子舞卿卿。",
      "斗设狂为好，谁忧饮败名。",
      "屠过隐朱亥，楼梦古秦嬴。",
      "环坐唯便草，投盘暂废觥。",
      "春郊才烂熳，夕鼓已砰轰。",
      "荏苒移灰琯，喧阗倦塞兵。",
      "糟浆闻渐足，书剑讶无成。",
      "抵璧惭虚弃，弹珠觉用轻。",
      "遂笼云际鹤，来狎谷中莺。",
      "学问攻方苦，篇章兴太清。",
      "囊疏萤易透，锥钝股多坑。",
      "笔阵戈矛合，文房栋桷撑。",
      "豆萁才敏俊，羽猎正峥嵘。",
      "岐下寻时别，京师触处行。",
      "醉眠街北庙，闲绕宅南营。",
      "柳爱凌寒软，梅怜上番惊。",
      "观松青黛笠，栏药紫霞英。",
      "尽日听僧讲，通宵咏月明。",
      "正耽幽趣乐，旋被宦途萦。",
      "吏晋资材枉，留秦岁序更。",
      "我髯黳数寸，君发白千茎。",
      "芸阁怀铅暇，姑峰带雪晴。",
      "何由身倚玉，空睹翰飞琼。",
      "世道难于剑，谗言巧似笙。",
      "但憎心可转，不解跽如擎。",
      "始效神羊触，俄随旅雁征。",
      "孤芳安可驻，五鼎几时烹。",
      "潦倒沉泥滓，欹危践矫衡。",
      "登楼王粲望，落帽孟嘉情。",
      "巫峡连天水，章台塞路荆。",
      "雨摧渔火焰，风引竹枝声。",
      "分作屯之蹇，那知困亦亨。",
      "官曹三语掾，国器万寻桢。",
      "逸杰雄姿迥，皇王雅论评。",
      "蕙依潜可习，云合定谁令。",
      "原燎逢冰井，鸿流值木罂。",
      "智囊推有在，勇爵敢徒争。",
      "迅拔看鹏举，高音侍鹤鸣。",
      "所期人拭目，焉肯自佯盲。",
      "铅钝丁宁淬，芜荒展转耕。",
      "穷通须豹变，撄搏笑狼狞。",
      "愧捧芝兰赠，还披肺腑呈。",
      "此生如未死，未拟变平生。"
    ]
  },
  {
    "volume": 406,
    "sequence": 3,
    "title": "酬许五康佐（次用本韵）",
    "author": "元稹",
    "content": [
      "奋迅君何晚，羁离我讵俦。",
      "鹤笼闲警露，鹰缚闷牵鞲。",
      "蓬阁深沉省，荆门远慢州。",
      "课书同吏职，旅宦各乡愁。",
      "白日伤心过，沧江满眼流。",
      "嘶风悲代马，喘月伴吴牛。",
      "枯涸方穷辙，生涯不系舟。",
      "猿啼三峡雨，蝉报两京秋。",
      "珠玉惭新赠，芝兰忝旧游。",
      "他年问狂客，须向老农求。"
    ]
  },
  {
    "volume": 406,
    "sequence": 4,
    "title": "送崔侍御之岭南二十韵",
    "author": "元稹",
    "content": [
      "汉法戎施幕，秦官郡置监。",
      "萧何归旧印，鲍永授新衔。",
      "币聘虽盈箧，泥章未破缄。",
      "蛛悬丝缭绕，鹊报语詀諵。",
      "再砺神羊角，重开宪简函。",
      "鞶缨骢赳赳，緌珮绣縿縿。",
      "逸翮怜鸿翥，离心觉刃劖。",
      "联游亏片玉，洞照失明鉴。",
      "遥想车登岭，那无泪满衫。",
      "茅蒸连蟒气，衣渍度梅黬。",
      "象斗缘谿竹，猿鸣带雨杉。",
      "飓风狂浩浩，韶石峻崭崭。",
      "宿浦宜深泊，祈泷在至諴。",
      "瘴江乘早度，毒草莫亲芟。",
      "试蛊看银黑，排腥贵食咸。",
      "菌须虫已蠹，果重鸟先鵮。",
      "冰莹怀贪水，霜清顾痛岩。",
      "珠玑当尽掷，薏苡讵能谗。",
      "荆俗欺王粲，吾生问季咸。",
      "远书多不达，勤为枉攕攕。"
    ]
  },
  {
    "volume": 406,
    "sequence": 5,
    "title": "酬段丞与诸棋流会宿弊居见赠二十四韵（次用本韵）",
    "author": "元稹",
    "content": [
      "鸣局宁虚日，闲窗任废时。",
      "琴书甘尽弃，园井讵能窥。",
      "运石疑填海，争筹忆坐帷。",
      "赤心方苦斗，红烛已先施。",
      "蛇势萦山合，鸿联度岭迟。",
      "堂堂排直阵，衮衮逼羸师。",
      "悬劫偏深猛，回征特险巇。",
      "旁攻百道进，死战万般为。",
      "异日玄黄队，今宵黑白棋。",
      "斫营看迥点，对垒重相持。",
      "善败虽称怯，骄盈最易欺。",
      "狼牙当必碎，虎口祸难移。",
      "乘胜同三捷，扶颠望一词。",
      "希因送目便，敢恃指纵奇。",
      "退引防边策，雄吟斩将诗。",
      "眠床都浪置，通夕共忘疲。",
      "晓雉风传角，寒丛雪压枝。",
      "繁星收玉版，残月耀冰池。",
      "僧请闻钟粥，宾催下药卮。",
      "兽炎馀炭在，蜡泪短光衰。",
      "俯仰嗟陈迹，殷勤卜后期。",
      "公私牵去住，车马各支离。",
      "分作终身癖，兼从是事隳。",
      "此中无限兴，唯怕俗人知。"
    ]
  },
  {
    "volume": 406,
    "sequence": 6,
    "title": "酬窦校书二十韵（次本韵）",
    "author": "元稹",
    "content": [
      "鸥鹭元相得，杯觞每共传。",
      "芳游春烂熳，晴望月团圆。",
      "调笑风流剧，论文属对全。",
      "赏花珠并缀，看雪璧常连。",
      "竹寺荒唯好，松斋小更怜。",
      "潜投孟公辖，狂乞莫愁钱。",
      "尘土抛书卷，枪筹弄酒权。",
      "令夸齐箭道，力斗抹弓弦。",
      "但喜添樽满，谁忧乏桂然。",
      "渐轻身外役，浑证饮中禅。",
      "及我辞云陛，逢君仕圃田。",
      "音徽千里断，魂梦两情偏。",
      "足听猿啼雨，深藏马腹鞭。",
      "官醪半清浊，夷馔杂腥膻。",
      "顾影无依倚，甘心守静专。",
      "那知暮江上，俱会落英前。",
      "款曲生平在，悲凉岁序迁。",
      "鹤方同北渚，鸿又过南天。",
      "丽句惭虚掷，沉机懒强牵。",
      "粗酬珍重意，工拙定相悬。"
    ]
  },
  {
    "volume": 406,
    "sequence": 7,
    "title": "泛江玩月十二韵",
    "author": "元稹",
    "content": [
      "楚塞分形势，羊公压大邦。",
      "因依多士子，参画尽敦厖。",
      "岳璧闲相对，荀龙自有双。",
      "共将船载酒，同泛月临江。",
      "远树悬金镜，深潭倒玉幢。",
      "委波添净练，洞照灭凝釭。",
      "阗咽沙头市，玲珑竹岸窗。",
      "巴童唱巫峡，海客话神泷。",
      "已困连飞盏，犹催未倒缸。",
      "饮荒情烂熳，风棹乐峥摐。",
      "胜事他年忆，愁心此夜降。",
      "知君皆逸韵，须为应莛撞。"
    ]
  },
  {
    "volume": 406,
    "sequence": 8,
    "title": "痁卧闻幕中诸公征乐会饮，因有戏呈三十韵",
    "author": "元稹",
    "content": [
      "濩落因寒甚，沉阴与病偕。",
      "药囊堆小案，书卷塞空斋。",
      "胀腹看成鼓，羸形渐比柴。",
      "道情忧易适，温瘴气难排。",
      "治朣扶轻仗，开门立静街。",
      "耳鸣疑暮角，眼暗助昏霾。",
      "野竹连荒草，平陂接断崖。",
      "坐隅甘对鵩，当路恐遭豺。",
      "蛇蛊迷弓影，雕翎落箭靫。",
      "晚篱喧斗雀，残菊半枯荄。",
      "怅望悲回雁，依迟傍古槐。",
      "一生长苦节，三省讵行怪。",
      "奔北翻成勇，司南却是呙。",
      "穹苍真漠漠，风雨漫喈喈。",
      "彼美犹谿女，其谁占馆娃。",
      "诚知通有日，太极浩无涯。",
      "布卦求无妄，祈天愿孔皆。",
      "藏衰谋计拙，地僻往还乖。",
      "况羡莲花侣，方欣绮席谐。",
      "钿车迎妓乐，银翰屈朋侪。",
      "白纻颦歌黛，同蹄坠舞钗。",
      "纤身霞出海，艳脸月临淮。",
      "筹箸随宜放，投盘止罚啀。",
      "红娘留醉打，觥使及醒差。",
      "顾我潜孤愤，何人想独怀。",
      "夜灯然檞叶，冻雪堕砖阶。",
      "坏壁虚缸倚，深炉小火埋。",
      "鼠骄衔笔砚，被冷束筋骸。",
      "毕竟图斟酌，先须遣疠痎。",
      "枪旗如在手，那复敢崴□。"
    ]
  },
  {
    "volume": 406,
    "sequence": 9,
    "title": "酬友封话旧叙怀十二韵（依次重用为韵）",
    "author": "元稹",
    "content": [
      "风波千里别，书信二年稀。",
      "乍见悲兼喜，犹惊是与非。",
      "身名判作梦，杯盏莫相违。",
      "草馆同床宿，沙头待月归。",
      "春深乡路远，老去宦情微。",
      "魏阙何由到，荆州且共依。",
      "人欺翻省事，官冷易藏威。",
      "但拟驯鸥鸟，无因用弩机。",
      "开张图卷轴，颠倒醉衫衣。",
      "莼菜银丝嫩，鲈鱼雪片肥。",
      "怜君诗似涌，赠我笔如飞。",
      "会遣诸伶唱，篇篇入禁闱。"
    ]
  },
  {
    "volume": 406,
    "sequence": 10,
    "title": "送王协律游杭越十韵",
    "author": "元稹",
    "content": [
      "去去莫凄凄，馀杭接会稽。",
      "松门天竺寺，花洞若耶溪。",
      "浣渚逢新艳，兰亭识旧题。",
      "山经秦帝望，垒辨越王栖。",
      "江树春常早，城楼月易低。",
      "镜呈湖面出，云叠海潮齐。",
      "章甫官人戴，莼丝姹女提。",
      "长干迎客闹，小市隔烟迷。",
      "纸乱红蓝压，瓯凝碧玉泥。",
      "荆南无抵物，来日为侬携。"
    ]
  },
  {
    "volume": 406,
    "sequence": 11,
    "title": "送东川马逢侍御使回十韵",
    "author": "元稹",
    "content": [
      "风水荆门阔，文章蜀地豪。",
      "眼青宾礼重，眉白众情高。",
      "思勇曾吞笔，投虚惯用刀。",
      "词锋倚天剑，学海驾云涛。",
      "南郡传纱帐，东方让锦袍。",
      "旋吟新乐府，便续古离骚。",
      "雪岸犹封草，春江欲满槽。",
      "饯筵君置醴，随俗我餔糟。",
      "莫叹巴三峡，休惊鬓二毛。",
      "流年等头过，人世各劳劳。"
    ]
  }
]