[
  {
    "volume": 20,
    "sequence": 1,
    "title": "相和歌辞·前苦寒行二首",
    "author": "杜甫",
    "content": [
      "汉时长安雪一丈，牛马毛寒缩如猬。",
      "楚江巫峡冰入怀，虎豹哀号又堪记。",
      "秦城老翁荆扬客，惯习炎蒸岁絺绤。",
      "玄冥祝融气或交，手持白羽未敢释。",
      "去年白帝雪在山，今年白帝雪在地。",
      "冻埋蛟龙南浦缩，寒刮肌肤北风利。",
      "楚人四时皆麻衣，楚天万里无晶辉。",
      "三足之乌足恐断，羲和送将安所归。"
    ]
  },
  {
    "volume": 20,
    "sequence": 2,
    "title": "相和歌辞·后苦寒行二首",
    "author": "杜甫",
    "content": [
      "南纪巫庐瘴不绝，太古已来无尺雪。",
      "蛮夷长老怨苦寒，昆仑天关冻应折。",
      "玄猿口噤不能啸，白鹄翅垂眼流血，安得春泥补地裂。",
      "晚来江门失大木，猛风中夜吹白屋。",
      "天兵断斩青海戎，杀气南行动坤轴，不尔苦寒何太酷。",
      "巴东之峡生凌澌，彼苍回轩人得知。"
    ]
  },
  {
    "volume": 20,
    "sequence": 3,
    "title": "相和歌辞·苦寒行",
    "author": "刘驾",
    "content": [
      "严寒动八荒，莿莿无休时。",
      "阳乌不自暖，雪压扶桑枝。",
      "岁暮寒益壮，青春安得归。",
      "朔雁到南海，越禽何处飞。",
      "谁言贫士叹，不为身无衣。"
    ]
  },
  {
    "volume": 20,
    "sequence": 4,
    "title": "相和歌辞·苦寒行",
    "author": "贯休",
    "content": [
      "北风北风，职何严毒，摧壮士心，缩金乌足。",
      "冻云嚣嚣碍雪，一片下不得。",
      "声绕枯桑，根在沙塞。",
      "黄河彻底，顽直到海。",
      "一气搏束，万物无态。",
      "唯有吾庭前杉松树枝，枝枝健在。"
    ]
  },
  {
    "volume": 20,
    "sequence": 5,
    "title": "相和歌辞·苦寒行",
    "author": "齐己",
    "content": [
      "冰峰撑空寒矗矗，云凝水冻埋海陆。",
      "杀物之性，伤人之欲，既不能断绝蒺藜荆棘之根株，又不能展凤凰麒麟之拳跔。",
      "如此则何如为和煦，为膏雨，自然天下之荣枯，融融于万户。"
    ]
  },
  {
    "volume": 20,
    "sequence": 6,
    "title": "相和歌辞·北上行",
    "author": "李白",
    "content": [
      "北上何所苦，北上缘太行。",
      "磴道盘且峻，巉岩凌穹苍。",
      "马足蹶侧石，车轮摧高冈。",
      "沙尘接幽州，烽火连朔方。",
      "杀气毒剑戟，严风裂衣裳。",
      "奔鲸夹黄河，凿齿屯洛阳。",
      "前行无归日，返顾思旧乡。",
      "惨戚冰雪里，悲号绝中肠。",
      "尺布不掩体，皮肤剧枯桑。",
      "汲水涧谷阻，采薪陇坂长。",
      "猛虎又掉尾，磨牙皓秋霜。",
      "草木不可餐，饥饮零露浆。",
      "叹此北上苦，停骖为之伤。",
      "何日王道平，开颜睹天光。"
    ]
  },
  {
    "volume": 20,
    "sequence": 7,
    "title": "相和歌辞·豫章行",
    "author": "李白",
    "content": [
      "胡风吹代马，北拥鲁阳关。",
      "吴兵照海雪，西讨何时还。",
      "半渡上辽津，黄云惨无颜。",
      "老母与子别，呼天野草间。",
      "白马绕旌旗，悲鸣相追攀。",
      "白杨秋月苦，早落豫章山。",
      "本为休明人，斩虏素不闲。",
      "岂惜战斗死，为君扫凶顽。",
      "精感石没羽，岂忘惮险艰。",
      "楼船若鲸飞，波荡落星湾。",
      "此曲不可奏，三军鬓成斑。"
    ]
  },
  {
    "volume": 20,
    "sequence": 8,
    "title": "相和歌辞·董逃行",
    "author": "元稹",
    "content": [
      "董逃董逃董卓逃，揩铿戈甲声劳嘈。",
      "剜剜深脐脂焰焰，人皆数叹曰，尔独不忆年年取我身上膏。",
      "膏销骨尽烟火死，长安城中贼毛起。",
      "城门四走公卿士，走劝刘虞作天子。",
      "刘虞不敢作天子，曹瞒篡乱从此始。",
      "董逃董逃人莫喜，胜负翻环相枕倚。",
      "缝缀难成裁破易，何况曲针不能伸巧指，欲学裁缝须准拟。"
    ]
  },
  {
    "volume": 20,
    "sequence": 9,
    "title": "相和歌辞·董逃行",
    "author": "张籍",
    "content": [
      "洛阳城头火曈曈，乱兵烧我天子宫。",
      "宫城南面有深山，尽将老幼藏其间。",
      "重岩为屋橡为食，丁男夜行候消息。",
      "闻道官军犹掠人，旧里如今归未得。",
      "董逃行，汉家几时重太平。"
    ]
  },
  {
    "volume": 20,
    "sequence": 10,
    "title": "相和歌辞·相逢行",
    "author": "崔颢",
    "content": [
      "妾年初二八，家住洛桥头。",
      "玉户临驰道，朱门近御沟。",
      "使君何假问，夫婿大长秋。",
      "女弟新承宠，诸兄近拜侯。",
      "春生百子殿，花发五城楼。",
      "出入千门里，年年乐未休。"
    ]
  },
  {
    "volume": 20,
    "sequence": 11,
    "title": "相和歌辞·相逢行二首",
    "author": "李白",
    "content": [
      "朝骑五花马，谒帝出银台。",
      "秀色谁家子，云车珠箔开。",
      "金鞭遥指点，玉勒近迟回。",
      "夹毂相借问，疑从天上来。",
      "怜肠愁欲断，斜日复相催。",
      "下车何轻盈，飘然似落梅。",
      "邀入青绮门，当歌共衔杯。",
      "衔杯映歌扇，似月云中见。",
      "相见不相亲，不如不相见。",
      "相见情已深，未语可知心。",
      "胡为守空闺，孤眠愁锦衾。",
      "锦衾与罗帏，缠绵会有时。",
      "春风正澹荡，暮雨来何迟。",
      "愿因三青鸟，更报长相思。",
      "光景不待人，须臾发成丝。",
      "当年失行乐，老去徒伤悲。",
      "持此道密意，无令旷佳期。",
      "相逢红尘内，高揖黄金鞭。",
      "万户垂杨里，君家阿那边。"
    ]
  },
  {
    "volume": 20,
    "sequence": 12,
    "title": "相和歌辞·相逢行",
    "author": "韦应物",
    "content": [
      "二十登汉朝，英声迈今古。",
      "适从东方来，又欲谒明主。",
      "犹酣新丰酒，尚带霸陵雨。",
      "邂逅两相逢，别来间寒暑。",
      "宁知白日晚，暂向花间语。",
      "忽闻长乐钟，走马东西去。"
    ]
  },
  {
    "volume": 20,
    "sequence": 13,
    "title": "相和歌辞·三妇艳诗",
    "author": "董思恭",
    "content": [
      "大妇裁纨素，中妇弄明珰。",
      "小妇多姿态，登楼红粉妆。",
      "丈人且安坐，初日渐流光。"
    ]
  },
  {
    "volume": 20,
    "sequence": 14,
    "title": "相和歌辞·中妇织流黄",
    "author": "虞世南",
    "content": [
      "寒闺织素锦，含怨敛双蛾。",
      "综新交缕涩，经脆断丝多。",
      "衣香逐举袖，钏动应鸣梭。",
      "还恐裁缝罢，无信达交河。"
    ]
  },
  {
    "volume": 20,
    "sequence": 15,
    "title": "相和歌辞·难忘曲",
    "author": "李贺",
    "content": [
      "夹道开洞门，弱杨低画戟。",
      "帘影竹叶起，箫声吹日色。",
      "蜂语绕妆镜，拂蛾学春碧。",
      "乱系丁香梢，满阑花向夕。"
    ]
  },
  {
    "volume": 20,
    "sequence": 16,
    "title": "相和歌辞·塘上行",
    "author": "李贺",
    "content": [
      "藕花凉露湿，花缺藕根涩。",
      "飞下雌鸳鸯，塘水声溢溢。"
    ]
  },
  {
    "volume": 20,
    "sequence": 17,
    "title": "相和歌辞·苦辛行",
    "author": "戎昱",
    "content": [
      "且莫奏短歌，听余苦辛词：",
      "如今刀笔士，不及屠酤儿。",
      "少年无事学诗赋，岂意文章复相误。",
      "东西南北少知音，终年竟岁悲行路。",
      "仰面诉天天不闻，低头告地地不言。",
      "天地生我尚如此，陌上他人何足论。",
      "谁谓西江深，涉之固无忧；",
      "谁谓南山高，可以登之游。",
      "险巇惟有世间路，一向令人堪白头。",
      "贵人立意不可测，等闲桃李成荆棘。",
      "风尘之士深可亲，心如鸡犬能依人。",
      "悲来却忆汉天子，不弃相如家旧贫。",
      "饮酒酒能散羁愁，谁家有酒判一醉，万事从他江水流。"
    ]
  },
  {
    "volume": 20,
    "sequence": 18,
    "title": "相和歌辞·秋胡行",
    "author": "高適",
    "content": [
      "妾本邯郸未嫁时，容华倚翠人未知。",
      "一朝结发从君子，将妾迢迢东路陲。",
      "时逢大道无难阻，君方游宦从陈汝。",
      "蕙楼独卧频度春，彩落辞君几徂暑。",
      "三月垂杨蚕未眠，携笼结侣南陌边。",
      "道逢行子不相识，赠妾黄金买少年。",
      "妾家夫婿轻离久，寸心誓与长相守。",
      "愿言行路莫多情，送妾贞心在人口。",
      "日暮蚕饥相命归，携笼端饰来庭闱。",
      "劳心苦力终无恨，所冀君恩那可依。",
      "闻说行人已归止，乃是向来赠金子。",
      "相看颜色不复言，相顾怀惭有何已。",
      "从来自隐无疑背，直为君情也相会。",
      "如何咫尺仍有情，况复迢迢千里外。",
      "此时顾恩不顾身，念君此日赴河津。",
      "莫道向来不得意，故欲留规诫后人。"
    ]
  },
  {
    "volume": 20,
    "sequence": 19,
    "title": "相和歌辞·善哉行",
    "author": "贯休",
    "content": [
      "有美一人兮婉如清扬，识曲别音兮令姿煌煌。",
      "绣袂捧琴兮登君子堂，如彼萱草兮使我忧忘。",
      "欲赠之以紫玉尺，白银珰，久不见之兮湘水茫茫。"
    ]
  },
  {
    "volume": 20,
    "sequence": 20,
    "title": "相和歌辞·善哉行",
    "author": "齐己",
    "content": [
      "大鹏刷翮谢溟渤，青云万层高突出。",
      "下视秋涛空渺弥，旧处鱼龙皆细物。",
      "人生在世何容易，眼浊心昏信生死。",
      "愿除嗜欲待身轻，携手同寻列仙事。"
    ]
  },
  {
    "volume": 20,
    "sequence": 21,
    "title": "相和歌辞·来日大难",
    "author": "李白",
    "content": [
      "来日一身，携粮负薪。",
      "道长食尽，苦口焦唇。",
      "今日醉饱，乐过千春。",
      "仙人相存，诱我远学。",
      "海陵三山，陆憩五岳。",
      "乘龙上三天，飞目瞻两角。",
      "授以神药，金丹满握。",
      "蟪蛄蒙恩，深愧短促。",
      "思填东海，强衔一木。",
      "道重天地，轩师广成。",
      "蝉翼九五，以求长生。",
      "下士大笑，如苍蝇声。"
    ]
  },
  {
    "volume": 20,
    "sequence": 22,
    "title": "相和歌辞·当来日大难",
    "author": "元稹",
    "content": [
      "当来日大难行，前有坂，后有坑，大梁侧，小梁倾。",
      "两轴相绞，两轮相撑。",
      "大牛竖，小牛横。",
      "乌啄牛背，足跌力狞。",
      "当来日大难行，太行虽险，险可使平。",
      "轮轴自挠，牵制不停。",
      "泥潦渐久，荆棘旋生。",
      "行必不得，不如不行。"
    ]
  },
  {
    "volume": 20,
    "sequence": 23,
    "title": "相和歌辞·陇西行",
    "author": "王维",
    "content": [
      "十里一走马，五里一扬鞭。",
      "都护军书至，匈奴围酒泉。",
      "关山正飞雪，烽戍断无烟。"
    ]
  },
  {
    "volume": 20,
    "sequence": 24,
    "title": "相和歌辞·陇西行",
    "author": "耿湋",
    "content": [
      "雪下阳关路，人稀陇戍头。",
      "封狐犹未翦，边将岂无羞。",
      "白草三冬色，黄云万里愁。",
      "因思李都尉，毕竟不封侯。"
    ]
  },
  {
    "volume": 20,
    "sequence": 25,
    "title": "相和歌辞·陇西行",
    "author": "长孙佐辅",
    "content": [
      "阴云凝朔气，陇上正飞雪。",
      "四月草不生，北风劲如切。",
      "朝来羽书急，夜救长城窟。",
      "道隘行不前，相呼抱鞍歇。",
      "人寒指欲堕，马冻蹄亦裂。",
      "射雁旋充饥，斧冰还止渴。",
      "宁辞解围斗，但恐乘疲没。",
      "早晚边候空，归来养羸卒。"
    ]
  },
  {
    "volume": 20,
    "sequence": 26,
    "title": "相和歌辞·东门行",
    "author": "柳宗元",
    "content": [
      "汉家三十六将军，东方雷动横阵云。",
      "鸡鸣函谷客如雾，貌同心异不可数。",
      "赤丸夜语飞电光，徼巡司隶眠如羊。",
      "当街一叱百吏走，冯敬胸中函匕首。",
      "凶徒侧耳潜惬心，悍臣破胆皆杜口。",
      "魏王卧内藏兵符，子西掩袂真无辜。",
      "羌胡毂下一朝起，敌国舟中非所拟。",
      "安陵谁辨削砺功，韩国讵明深井里。",
      "绝咽断骨那下补，万金宠赠不如土。"
    ]
  },
  {
    "volume": 20,
    "sequence": 27,
    "title": "相和歌辞·饮马长城窟行",
    "author": "李世民",
    "content": [
      "塞外悲风切，交河冰已结。",
      "瀚海百重波，阴山千里雪。",
      "迥戍危烽火，层峦引高节。",
      "悠悠卷旆旌，饮马出长城。",
      "寒沙连骑迹，朔吹断边声。",
      "胡尘清玉塞，羌笛韵金钲。",
      "绝漠干戈戢，车徒振原隰。",
      "都尉反龙堆，将军旋马邑。",
      "扬麾氛雾静，纪石功名立。",
      "荒裔一戎衣，云台凯歌入。"
    ]
  },
  {
    "volume": 20,
    "sequence": 28,
    "title": "相和歌辞·饮马长城窟行",
    "author": "虞世南",
    "content": [
      "驰马渡河干，流深马渡难。",
      "前逢锦车使，都护在楼兰。",
      "轻骑犹衔勒，疑兵尚解鞍。",
      "温池下绝涧，栈道接危峦。",
      "拓地勋未赏，亡城律讵宽。",
      "有月关犹暗，经春陇尚寒。",
      "云昏无复影，冰合不闻湍。",
      "怀君不可遇，聊持报一餐。"
    ]
  },
  {
    "volume": 20,
    "sequence": 29,
    "title": "相和歌辞·饮马长城窟行",
    "author": "袁朗",
    "content": [
      "朔风动秋草，清跸长安道。",
      "长城连不穷，所以隔华戎。",
      "规模惟圣作，荷负晓成功。",
      "鸟庭已向内，龙荒更凿空。",
      "玉关尘卷静，金微路已通。",
      "汤征随北怨，舜咏起南风。",
      "画野功初立，绥边事云集。",
      "朝服践狼居，凯歌旋马邑。",
      "山响传凤吹，霜华藻琼鈒。",
      "属国拥节归，单于款关入。",
      "日落寒云起，惊沙被原隰。",
      "零落叶已寒，河流清且急。",
      "四时徭役尽，千载干戈戢。",
      "太平今若斯，汗马竟无施。",
      "惟当事笔研，归去草封禅。"
    ]
  },
  {
    "volume": 20,
    "sequence": 30,
    "title": "相和歌辞·饮马长城窟行",
    "author": "王翰",
    "content": [
      "长安少年无远图，一生惟羡执金吾。",
      "骐驎前殿拜天子，走马为君西击胡。",
      "胡沙猎猎吹人面，汉虏相逢不相见。",
      "遥闻鼙鼓动地来，传道单于夜犹战。",
      "此时顾恩宁顾身，为君一行摧万人。",
      "壮士挥戈回白日，单于溅血染朱轮。",
      "回来饮马长城窟，长安道傍多白骨。",
      "问之耆老何代人，云是秦王筑城卒。",
      "黄昏塞北无人烟，鬼哭啾啾声沸天。",
      "无罪见诛功不赏，孤魂流落此城边。",
      "当昔秦王按剑起，诸侯膝行不敢视。",
      "富国强兵二十年，筑怨兴徭九千里。",
      "秦王筑城何太愚，天实亡秦非北胡。",
      "一朝祸起萧墙内，渭水咸阳不复都。"
    ]
  },
  {
    "volume": 20,
    "sequence": 31,
    "title": "相和歌辞·饮马长城窟行",
    "author": "王建",
    "content": [
      "长城窟，长城窟边多马骨。",
      "古来此地无井泉，赖得秦家筑城卒。",
      "征人饮马愁不回，长城变作望乡堆。",
      "蹄迹未干人去近，续后马来泥污尽。",
      "枕弓睡著待水生，不见阴山在前阵。",
      "马蹄足脱装马头，健儿战死谁封侯。"
    ]
  },
  {
    "volume": 20,
    "sequence": 32,
    "title": "相和歌辞·饮马长城窟行",
    "author": "子兰",
    "content": [
      "游客长城下，饮马长城窟。",
      "马嘶闻水腥，为浸征人骨。",
      "岂不是流泉，终不成潺湲。",
      "洗尽骨上土，不洗骨中冤。",
      "骨若比流水，四海有还魂。",
      "空流呜咽声，声中疑是言。"
    ]
  },
  {
    "volume": 20,
    "sequence": 33,
    "title": "相和歌辞·上留田",
    "author": "李白",
    "content": [
      "行至上留田，孤坟何峥嵘。",
      "积此万古恨，春草不复生。",
      "悲风四边来，肠断白杨声。",
      "借问谁家地，埋没蒿里茔。",
      "古老向余言，言是上留田，蓬科马鬣今已平。",
      "昔之弟死兄不葬，他人于此举铭旌。",
      "一鸟死，百鸟鸣；",
      "一兽死，百兽惊。",
      "桓山之禽别离苦，欲去回翔不能征。",
      "田氏仓卒骨肉分，青天白日摧紫荆。",
      "交柯之木本同形，东枝憔悴西枝荣。",
      "无心之物尚如此，参商胡乃寻天兵。",
      "孤竹延陵，让国扬名；",
      "高风缅邈，颓波激清。",
      "尺布之谣，塞耳不能听。"
    ]
  },
  {
    "volume": 20,
    "sequence": 34,
    "title": "相和歌辞·上留田",
    "author": "贯休",
    "content": [
      "父不父，兄不兄，上留田，蝥贼生。",
      "徒陟冈，泪峥嵘。",
      "我欲使诸凡鸟雀，尽变为鹡鸰；",
      "我欲使诸凡草木，尽变为田荆。",
      "邻人歌，邻人歌，古风清，清风生。"
    ]
  },
  {
    "volume": 20,
    "sequence": 35,
    "title": "相和歌辞·安乐宫",
    "author": "李贺",
    "content": [
      "深井桐乌起，尚复牵清水。",
      "未盥邵陵王，瓶中弄长翠。",
      "新城安乐宫，宫如凤凰翅。",
      "歌回蜡版鸣，大绾提壶使。",
      "绿繁悲水曲，茱萸别秋子。"
    ]
  },
  {
    "volume": 20,
    "sequence": 36,
    "title": "相和歌辞·放歌行",
    "author": "王昌龄",
    "content": [
      "南渡洛阳津，西望十二楼。",
      "明堂坐天子，月朔朝诸侯。",
      "清乐动千门，皇风被九州。",
      "庆云从东来，泱漭抱日流。",
      "升平贵论道，文墨将何求。",
      "有诏征草泽，微臣献谋猷。",
      "冠冕如星罗，拜揖曹与周。",
      "望尘非吾事，入赋且迟留。",
      "幸蒙国士识，因脱负薪裘。",
      "今者放歌行，以慰梁父愁。",
      "但营数斗禄，奉养毋丰羞。",
      "若得金膏遂，飞云亦可俦。"
    ]
  },
  {
    "volume": 20,
    "sequence": 37,
    "title": "相和歌辞·野田黄雀行",
    "author": "李白",
    "content": [
      "游莫逐炎洲翠，栖莫近吴宫燕。",
      "吴宫火起焚尔窠，炎洲逐翠遭网罗。",
      "萧条两翅蓬蒿下，纵有鹰鹯奈若何。"
    ]
  },
  {
    "volume": 20,
    "sequence": 38,
    "title": "相和歌辞·野田黄雀行",
    "author": "储光羲",
    "content": [
      "啧啧野田雀，不知躯体微。",
      "闲穿深蒿里，争食复争飞。",
      "穷老一颓舍，枣多桑树稀。",
      "无枣犹可食，无桑何以衣。",
      "萧条空仓暮，相引时来归。",
      "邪路岂不捷，渚田岂不肥。",
      "水长路且坏，恻恻与心违。"
    ]
  },
  {
    "volume": 20,
    "sequence": 39,
    "title": "相和歌辞·野田黄雀行",
    "author": "贯休",
    "content": [
      "高树风多，吹尔巢落。",
      "深蒿叶暖，宜尔依薄。",
      "莫近鸱类，珠网亦恶。",
      "饮野田之清水，食野田之黄粟。",
      "深花中睡，土孛土里浴。",
      "如此即全胜啄太仓之谷，而更穿人屋。"
    ]
  },
  {
    "volume": 20,
    "sequence": 40,
    "title": "相和歌辞·野田黄雀行",
    "author": "齐己",
    "content": [
      "双双野田雀，上下同饮啄。",
      "暖去栖蓬蒿，寒归傍篱落。",
      "殷勤避罗网，乍可遇雕鹗。",
      "雕鹗虽不仁，分明在寥廓。"
    ]
  },
  {
    "volume": 20,
    "sequence": 41,
    "title": "相和歌辞·雁门太守行",
    "author": "李贺",
    "content": [
      "黑云压城城欲摧，甲光向月金鳞开。",
      "角声满天秋色里，塞上燕支凝夜紫。",
      "半卷红旗临易水，霜重鼓寒声不起。",
      "报君黄金台上意，提携玉龙为君死。"
    ]
  },
  {
    "volume": 20,
    "sequence": 42,
    "title": "相和歌辞·雁门太守行",
    "author": "张祜",
    "content": [
      "城头月没霜如水，趚趚蹋沙人似鬼。",
      "灯前拭泪试香裘，长引一声残漏子。",
      "驼囊泻酒酒一杯，前头啑血心不回。",
      "寄语年少妻莫哀，鱼金虎竹天上来，雁门山边骨成灰。"
    ]
  },
  {
    "volume": 20,
    "sequence": 43,
    "title": "相和歌辞·雁门太守行",
    "author": "庄南杰",
    "content": [
      "旌旗闪闪摇天末，长笛横吹虏尘阔。",
      "跨下嘶风白练狞，腰间切玉青蛇活。",
      "击革扌从金燧牛尾，犬羊兵败如山死。",
      "九泉寂寞葬秋虫，湿云荒草啼秋思。"
    ]
  },
  {
    "volume": 20,
    "sequence": 44,
    "title": "相和歌辞·飞来双白鹤",
    "author": "虞世南",
    "content": [
      "飞来双白鹤，奋翼远凌烟。",
      "双栖集紫盖，一举背青田。",
      "飏影过伊洛，流声入管弦。",
      "鸣群倒景外，刷羽阆风前。",
      "映海疑浮雪，拂涧泻飞泉。",
      "燕雀宁知去，蜉蝣不识还。",
      "何言别俦侣，从此间山川。",
      "顾步已相失，裴回反自怜。",
      "危心犹警露，哀响讵闻天。",
      "无因振六翮，轻举复随仙。"
    ]
  },
  {
    "volume": 20,
    "sequence": 45,
    "title": "相和歌辞·门有车马客行",
    "author": "虞世南",
    "content": [
      "财雄重交结，戚里擅豪华。",
      "曲台临上路，高门抵狭斜。",
      "赭汗千金马，绣毂五香车。",
      "白鹤随飞盖，朱鹭入鸣笳。",
      "夏莲开剑水，春桃发露花。",
      "轻裙染回雪，浮蚁泛流霞。",
      "高谈辨飞兔，扌离藻握灵蛇。",
      "逢恩借羽翼，失路委泥沙。",
      "暧暧风烟晚，路长归骑远。",
      "日斜青琐第，尘飞金谷苑。",
      "危弦促柱奏巴渝，遗簪堕珥解罗襦。",
      "如何守直道，翻使谷名愚。"
    ]
  },
  {
    "volume": 20,
    "sequence": 46,
    "title": "相和歌辞·门有车马客行",
    "author": "李白",
    "content": [
      "门有车马客，金鞍曜朱轮。",
      "谓从丹霄落，乃是故乡亲。",
      "呼儿扫中堂，坐客论悲辛。",
      "对酒两不饮，停觞泪盈巾。",
      "叹我万里游，飘飖三十春。",
      "空谈霸王略，紫绶不挂身。",
      "雄剑藏玉匣，阴符生素尘。",
      "廓落无所合，流离湘水滨。",
      "借问宗党间，多为泉下人。",
      "生苦百战役，死托万鬼邻。",
      "北风扬胡沙，埋翳周与秦。",
      "大运且如此，苍穹宁匪仁。",
      "恻怆竟何道，存亡任大钧。"
    ]
  },
  {
    "volume": 20,
    "sequence": 47,
    "title": "相和歌辞·蜀道难",
    "author": "张文琮",
    "content": [
      "梁山镇地险，积石阻云端。",
      "深谷下寥廓，层岩上郁盘。",
      "飞梁架绝岭，栈道接危峦。",
      "揽辔独长息，方知斯路难。"
    ]
  },
  {
    "volume": 20,
    "sequence": 48,
    "title": "相和歌辞·蜀道难",
    "author": "李白",
    "content": [
      "噫吁口戏，危乎高哉！",
      "蜀道之难，难于上青天。",
      "蚕丛及鱼凫，开国何茫然。",
      "尔来四万八千岁，乃与秦塞通人烟。",
      "西当太白有鸟道，可以横绝峨眉巅。",
      "地崩山摧壮士死，然后天梯石栈方钩连。",
      "上有六龙回日之高标，下有冲波逆折之回川。",
      "黄鹤之飞尚不得，猿猱欲度愁攀缘。",
      "青泥何盘盘，百步九折萦岩峦。",
      "扪参历井仰胁息，以手抚膺坐长叹。",
      "问君西游何时还，畏途巉岩不可攀。",
      "但见悲鸟号枯木，雄飞呼雌绕林间。",
      "又闻子规啼夜月，愁空山。",
      "蜀道之难，难于上青天，使人听此凋朱颜。",
      "连峰去天不盈尺，枯松倒挂倚绝壁。",
      "飞湍瀑流相喧豗，砅崖转石万壑雷。",
      "其险也若此，嗟尔远道之人胡为乎来哉！",
      "剑阁峥嵘而崔嵬，一夫当关，万夫莫开。",
      "所守或匪亲，化为狼与豺。",
      "朝避猛虎，夕避长蛇，磨牙吮血，杀人如麻。",
      "锦城虽云乐，不如早还家。",
      "蜀道之难，难于上青天，侧身西望长咨嗟。"
    ]
  },
  {
    "volume": 20,
    "sequence": 49,
    "title": "相和歌辞·棹歌行",
    "author": "骆宾王",
    "content": [
      "写月图黄罢，凌波拾翠通。",
      "镜花摇芰日，衣麝入荷风。",
      "叶密舟难荡，莲疏浦易空。",
      "凤媒羞自托，鸳翼恨难穷。",
      "秋帐灯花翠，倡楼粉色红。",
      "相思无别曲，并在棹歌中。"
    ]
  },
  {
    "volume": 20,
    "sequence": 50,
    "title": "相和歌辞·棹歌行",
    "author": "徐坚",
    "content": [
      "棹女饰银钩，新妆下翠楼。",
      "霜丝青桂楫，兰栧紫霞舟。",
      "水落金陵曙，风起洞庭秋。",
      "扣船过曲浦，飞帆越回流。",
      "影入桃花浪，香飘杜若洲。",
      "洲长殊未返，萧散云霞晚。",
      "日下大江平，烟生归岸远。",
      "岸远闻潮波，争途游戏多。",
      "因声赵津女，来听采菱歌。"
    ]
  },
  {
    "volume": 20,
    "sequence": 51,
    "title": "相和歌辞·胡无人行",
    "author": "徐彦伯",
    "content": [
      "十月繁霜下，征人远凿空。",
      "云摇锦更节，海照角端弓。",
      "暗碛埋砂树，冲飙卷塞蓬。",
      "方随膜拜入，歌舞玉门中。"
    ]
  },
  {
    "volume": 20,
    "sequence": 52,
    "title": "相和歌辞·胡无人行",
    "author": "聂夷中",
    "content": [
      "男儿徇大义，立节不沽名。",
      "腰间悬陆离，大歌胡无行。",
      "不读战国书，不览黄石经。",
      "醉卧咸阳楼，梦入受降城。",
      "更愿生羽翼，飞身入青冥。",
      "请携天子剑，斫下旄头星。",
      "自然胡无人，虽有无战争。",
      "悠哉典属国，驱羊老一生。"
    ]
  },
  {
    "volume": 20,
    "sequence": 53,
    "title": "相和歌辞·胡无人行",
    "author": "李白",
    "content": [
      "严风吹霜海草凋，筋干精坚胡马骄。",
      "汉家战士三十万，将军兼领霍嫖姚。",
      "流星白羽腰间插，剑花秋莲光出匣。",
      "天兵照雪下玉关，虏箭如沙射金甲。",
      "云龙风虎尽交回，太白入月敌可摧。",
      "敌可摧，旄头灭，履胡之肠涉胡血。",
      "悬胡青天上，埋胡紫塞旁。",
      "胡无人，汉道昌，陛下之寿三千霜。",
      "但歌大风云飞扬，安得猛士兮守四方。",
      "胡无人，汉道昌。"
    ]
  },
  {
    "volume": 20,
    "sequence": 54,
    "title": "相和歌辞·胡无人行",
    "author": "贯休",
    "content": [
      "霍嫖姚，赵充国，天子将之平朔漠。",
      "肉胡之肉，烬胡帐幄，千里万里，惟留胡之空壳。",
      "边风萧萧，榆叶初落，杀气昼赤，枯骨夜哭。",
      "将军既立殊勋，遂有胡无人曲。",
      "我闻之。",
      "天子富有四海，德被无垠。",
      "但令一物得所，八表来宾，亦何必令彼胡无人。"
    ]
  },
  {
    "volume": 20,
    "sequence": 55,
    "title": "相和歌辞·白头吟",
    "author": "刘希夷",
    "content": [
      "洛阳城东桃李花，飞来飞去落谁家。",
      "洛阳女儿惜颜色，行逢落花长叹息。",
      "今年花落颜色改，明年花开复谁在。",
      "已见松柏摧为薪，更闻桑田变成海。",
      "古人无复洛城东，今人还对落花风。",
      "年年岁岁花相似，岁岁年年人不同。",
      "寄言全盛红颜子，须怜半死白头翁。",
      "此翁白头真可怜，伊昔红颜美少年。",
      "公子王孙芳树下，清歌妙舞落花前。",
      "光禄池台文锦绣，将军楼阁画神仙。",
      "一朝卧病无人识，三春行乐在谁边。",
      "宛转蛾眉能几时，须臾白发乱如丝。",
      "但看旧来歌舞地，惟有黄昏鸟雀悲。"
    ]
  },
  {
    "volume": 20,
    "sequence": 56,
    "title": "相和歌辞·白头吟二首",
    "author": "李白",
    "content": [
      "锦水东北流，波荡双鸳鸯。",
      "雄巢汉宫树，雌弄秦草芳。",
      "宁同万死碎绮翼，不忍云间两分张。",
      "此时阿娇正娇妒，独坐长门愁日暮。",
      "但愿君恩顾妾深，岂惜黄金将买赋。",
      "相如作赋得黄金，丈夫好新多异心，一朝将聘茂陵女，文君因赠白头吟。",
      "东流不作西归水，落花辞条归故林。",
      "兔丝固无情，随风任颠倒。",
      "谁使女萝枝，而来强萦抱。",
      "两草犹一心，人心不如草。",
      "莫卷龙须席，从他生网丝。",
      "且留琥珀枕，或有梦来时。",
      "覆水再收岂满杯，弃妾已去难重回。",
      "古时得意不相负，只今惟见青陵台。",
      "锦水东流碧，波荡双鸳鸯。",
      "雄巢汉宫树，雌弄秦草芳。",
      "相如去蜀谒武帝，赤车驷马生辉光。",
      "一朝再览大人作，万乘忽欲凌云翔。",
      "闻道阿娇失恩宠，千金买赋要君王。",
      "相如不忆贫贱日，官高金多聘私室。",
      "茂陵姝子皆见求，文君欢爱从此毕。",
      "泪如双泉水，行堕紫罗襟。",
      "五起鸡三唱，清晨白头吟。",
      "长吁不整绿云鬓，仰诉青天哀怨深。",
      "城崩杞梁妻，谁道土无心。",
      "东流不作西归水，落花辞枝羞故林。",
      "头上玉燕钗，是妾嫁时物，赠君表相思，罗袖幸时拂。",
      "莫卷龙须席，从他生网丝，且留琥珀枕，还有梦来时。",
      "鷫鸘裘在锦屏上，自君一挂无由披。",
      "妾有秦楼镜，照心胜照井。",
      "愿持照新人，双对可怜影。",
      "覆水却收不满杯，相如还谢文君回。",
      "古来得意不相负，只今惟有青陵台。"
    ]
  },
  {
    "volume": 20,
    "sequence": 57,
    "title": "相和歌辞·白头吟",
    "author": "张籍",
    "content": [
      "请君膝上琴，弹我白头吟。",
      "忆昔君前娇笑语，两情宛转如萦素。",
      "宫中为我起高楼，更开华池种芳树。",
      "春天百草秋始衰，弃我不待白头时。",
      "罗襦玉珥色未暗，今朝已道不相宜。",
      "扬州青铜作明镜，暗中持照不见影。",
      "人心回互自无穷，眼前好恶那能定。",
      "君恩已去若再返，菖蒲花生月长满。"
    ]
  },
  {
    "volume": 20,
    "sequence": 58,
    "title": "相和歌辞·反白头吟",
    "author": "白居易",
    "content": [
      "炎炎者烈火，营营者小蝇。",
      "火不热真玉，蝇不点清冰。",
      "此苟无所受，彼莫能相仍。",
      "乃知物性中，各有能不能。",
      "古称怨报死，则人有所惩。",
      "惩淫或应可，在道未为弘。",
      "譬如蜩鷃徒，啾啾啅龙鹏。",
      "宜当委之去，寥廓高飞腾。",
      "岂能泥尘下，区区酬怨憎。",
      "胡为坐自苦，吞悲仍抚膺。"
    ]
  },
  {
    "volume": 20,
    "sequence": 59,
    "title": "相和歌辞·决绝词三首",
    "author": "元稹",
    "content": [
      "乍可为天上牵牛织女星，不愿为庭前红槿枝。",
      "七月七日一相见，故心终不移。",
      "那能朝开暮飞去，一任东西南北吹。",
      "分不两相守，恨不两相思。",
      "对面且如此，背面当何知。",
      "春风撩乱伯劳语，此时抛去时。",
      "握手苦相问，竟不言后期。",
      "君情既决绝，妾意已参差。",
      "借如死生别，安得长苦悲。",
      "噫春冰之将泮，何余怀之独结。",
      "有美一人，於焉旷绝。",
      "一日不见，比一日于三年，况三年之旷别。",
      "水得风兮小而已波，笋在苞兮高不见节。",
      "矧桃李之当春，竞众人之攀折。",
      "我自顾悠悠而若云，又安能保君皓皓之如雪。",
      "感破镜之分明，睹泪痕之馀血。",
      "幸他人之既不我先，又安能使他人之终不我夺。",
      "已焉哉，织女别黄姑，一年一度暂相见，彼此隔河何事无。",
      "夜夜相抱眠，幽怀尚沉结。",
      "那堪一年事，长遣一宵说。",
      "但感久相思，何暇暂相悦。",
      "虹桥薄夜成，龙驾侵晨列。",
      "生憎野鹊往迟回，死恨天鸡识时节。",
      "曙色渐曈昽，华星次明灭。",
      "一去又一年，一年何时彻。",
      "有此迢递期，不如生死别。",
      "天公隔是妒相怜，何不便教相决绝。"
    ]
  },
  {
    "volume": 20,
    "sequence": 60,
    "title": "相和歌辞·梁甫吟",
    "author": "李白",
    "content": [
      "长啸梁甫吟，何时见阳春？",
      "君不见朝歌屠叟辞棘津，八十西来钓渭滨。",
      "宁羞白发照渌水，逢时吐气思经纶。",
      "广张三千六百钧，风雅暗与文王亲。",
      "大贤虎变愚不测，当年颇似寻常人。",
      "君不见高阳酒徒起草中，长揖山东隆准公。",
      "入门不拜骋雄辨，两女辍洗来趋风。",
      "东下齐城七十二，指麾楚汉如旋蓬。",
      "狂生落拓尚如此，何况壮士当群雄！",
      "我欲攀龙见明主，雷公砰訇震天鼓，帝旁投壶多玉女。",
      "三时大笑开电光，倏烁晦冥起风雨。",
      "阊阖九门不可通，以额叩关阍者怒。",
      "白日不照吾精诚，杞国无事忧天倾。",
      "猰貐磨牙竞人肉，驺虞不折生草茎。",
      "手接飞猱搏雕虎，侧足焦原未言苦。",
      "智者可卷愚者豪，世人见我轻鸿毛。",
      "力排南山三壮士，齐相杀之费二桃。",
      "吴楚弄兵无剧孟，亚夫咍尔为徒劳。",
      "梁父吟，梁父吟，声正悲。",
      "张公两龙剑，神物合有时。",
      "风云感会起屠钓，大人屼当安之。"
    ]
  },
  {
    "volume": 20,
    "sequence": 61,
    "title": "相和歌辞·东武吟",
    "author": "李白",
    "content": [
      "好古笑流俗，素闻贤达风。",
      "方希佐明主，长揖辞成功。",
      "白日在高天，回光烛微躬。",
      "恭承凤凰诏，焰起云萝中。",
      "清切紫霄迥，优游丹禁通。",
      "君王赐颜色，声价凌烟虹。",
      "乘舆拥翠盖，扈从金城东。",
      "宝马丽绝景，锦衣入新丰。",
      "倚岩望松雪，对酒鸣丝桐。",
      "因学扬子云，献赋甘泉宫。",
      "天书美片善，清芬播无穷。",
      "归来入咸阳，谈笑皆王公。",
      "一朝去金马，飘落成飞蓬。",
      "宾友日疏散，玉尊亦已空。",
      "才力犹可倚，不惭世上雄。",
      "闲作东武吟，曲尽情未终。",
      "书此谢知己，吾寻黄绮翁。"
    ]
  },
  {
    "volume": 20,
    "sequence": 62,
    "title": "相和歌辞·怨诗二首",
    "author": "薛奇童",
    "content": [
      "日晚梧桐落，微寒入禁垣。",
      "月悬三雀观，霜度万秋门。",
      "艳舞矜新宠，愁容泣旧恩。",
      "不堪深殿里，帘外欲黄昏。",
      "禁苑春风起，流莺绕合欢。",
      "玉窗通日气，珠箔卷轻寒。",
      "杨叶垂金砌，梨花入井阑。",
      "君王好长袖，新作舞衣宽。"
    ]
  },
  {
    "volume": 20,
    "sequence": 63,
    "title": "相和歌辞·怨诗",
    "author": "张汯",
    "content": [
      "去年离别雁初归，今夜裁缝萤已飞。",
      "征客去来音信断，不知何处寄寒衣。"
    ]
  },
  {
    "volume": 20,
    "sequence": 64,
    "title": "相和歌辞·怨诗",
    "author": "刘元济",
    "content": [
      "玉关芳信断，兰闺锦字新。",
      "愁来好自抑，念切已含颦。",
      "虚牖风惊梦，空床月厌人。",
      "归期傥可促，勿度柳园春。"
    ]
  },
  {
    "volume": 20,
    "sequence": 65,
    "title": "相和歌辞·怨诗三首",
    "author": "李暇",
    "content": [
      "罗敷初总髻，蕙芳正娇小。",
      "月落始归船，春眠恒著晓。",
      "何处期郎游，小苑花台间。",
      "相忆不可见，且复乘月还。",
      "别来花照路，别后露垂叶。",
      "歌舞须及时，如何坐悲妾。"
    ]
  },
  {
    "volume": 20,
    "sequence": 66,
    "title": "相和歌辞·怨诗二首",
    "author": "崔国辅",
    "content": [
      "楼前桃李疏，池上芙蓉落。",
      "织锦犹未成，虫声入罗幕。",
      "妾有罗衣裳，秦王在时作。",
      "为舞春风多，秋来不堪著。"
    ]
  },
  {
    "volume": 20,
    "sequence": 67,
    "title": "相和歌辞·怨诗",
    "author": "孟郊",
    "content": [
      "试妾与君泪，两处滴池水。",
      "看取芙蓉花，今年为谁死。"
    ]
  },
  {
    "volume": 20,
    "sequence": 68,
    "title": "相和歌辞·怨诗",
    "author": "刘义",
    "content": [
      "君莫嫌丑妇，丑妇死守贞。",
      "山头一怪石，长作望夫名。",
      "鸟有并翼飞，兽有比肩行。",
      "丈夫不立义，岂如鸟兽情。"
    ]
  },
  {
    "volume": 20,
    "sequence": 69,
    "title": "相和歌辞·怨诗",
    "author": "鲍溶",
    "content": [
      "女萝寄松柏，绿蔓花绵绵。",
      "三五定君婚，结发早移天。",
      "肃肃羊雁礼，泠泠琴瑟篇。",
      "恭承采蘩祀，敢效同居贤。",
      "皎日不留景，良时如逝川。",
      "秋心还遗爱，春貌无归妍。",
      "翠袖洗朱粉，碧阶对绮钱。",
      "新人易如玉，废瑟难为弦。",
      "寄羡蕣华木，荣名香阁前。",
      "岂无摇落苦，贵与根蒂连。",
      "希君旧光景，照妾薄暮年。"
    ]
  },
  {
    "volume": 20,
    "sequence": 70,
    "title": "相和歌辞·怨诗",
    "author": "白居易",
    "content": [
      "夺宠心那惯，寻思倚殿门。",
      "不知移旧爱，何处作新恩。"
    ]
  },
  {
    "volume": 20,
    "sequence": 71,
    "title": "相和歌辞·怨诗二首",
    "author": "姚氏月华",
    "content": [
      "春水悠悠春草绿，对此思君泪相续。",
      "羞将离恨向东风，理尽秦筝不成曲。",
      "与君形影分胡越，玉枕终年对离别。",
      "登台北望烟雨深，回身泣向寥天月。"
    ]
  },
  {
    "volume": 20,
    "sequence": 72,
    "title": "相和歌辞·怨歌行",
    "author": "虞世南",
    "content": [
      "紫殿秋风冷，雕甍白日沉。",
      "裁纨凄断曲，织素别离心。",
      "掖庭羞改画，长门不惜金。",
      "宠移恩稍薄，情疏恨转深。",
      "香销翠羽帐，弦断凤凰琴。",
      "镜前红粉歇，阶上绿苔侵。",
      "谁言掩歌扇，翻作白头吟。"
    ]
  },
  {
    "volume": 20,
    "sequence": 73,
    "title": "相和歌辞·怨歌行",
    "author": "李白",
    "content": [
      "十五入汉宫，花颜笑春红。",
      "君王选玉色，侍寝金屏中。",
      "荐枕娇夕月，卷衣恋春风。",
      "宁知赵飞燕，夺宠恨无穷。",
      "沉忧能伤人，绿鬓成霜蓬。",
      "一朝不得意，世事徒为空。",
      "鹔鹴换美酒，舞衣罢雕笼。",
      "寒苦不忍言，为君奏丝桐。",
      "肠断弦亦绝，悲心夜忡忡。"
    ]
  },
  {
    "volume": 20,
    "sequence": 74,
    "title": "相和歌辞·怨歌行",
    "author": "吴少微",
    "content": [
      "城南有怨妇，含怨倚兰丛。",
      "自谓二八时，歌舞入汉宫，皇恩弄幸玉堂中。",
      "绿陌黄花催夜酒，锦衣罗袂逐春风。",
      "建章西宫焕若神，燕赵美女二千人。",
      "君王厌德不忘新，况群艳冶纷来陈。",
      "是时别君不再见，三十三春长信殿。",
      "长信重门昼掩关，清房晓帐幽且闲。",
      "绮窗虫网氛尘色，文轩莺对桃李颜。",
      "天王贵宫不贮老，浩然泪陨今来还。",
      "自怜转晚暮，试逐佳游芳草路。",
      "小腰丽女夺人奇，金鞍少年曾不顾。",
      "归来谁为夫，请谢西家妇，莫辞先醉解罗襦。"
    ]
  },
  {
    "volume": 20,
    "sequence": 75,
    "title": "相和歌辞·明月照高楼",
    "author": "雍陶",
    "content": [
      "朗月何高高，楼中帘影寒。",
      "一妇独含叹，四坐谁成欢。",
      "时节屡已移，游旅杳不还。",
      "沧溟倘未涸，妾泪终不干。",
      "君若无定云，妾若不动山。",
      "云行出山易，山逐云去难。",
      "愿为边塞尘，因风委君颜。",
      "君颜良洗多，荡妾浊水间。"
    ]
  },
  {
    "volume": 20,
    "sequence": 76,
    "title": "相和歌辞·长门怨",
    "author": "徐贤妃",
    "content": [
      "旧爱柏梁台，新宠昭阳殿。",
      "守分辞方辇，含情泣团扇。",
      "一朝歌舞荣，夙昔诗书贱。",
      "颓恩诚已矣，覆水难重荐。"
    ]
  },
  {
    "volume": 20,
    "sequence": 77,
    "title": "相和歌辞·长门怨",
    "author": "沈佺期",
    "content": [
      "月皎风冷冷，长门次掖庭。",
      "玉阶闻坠叶，罗幌见飞萤。",
      "清露凝珠缀，流尘下翠屏。",
      "妾心君未察，愁叹剧繁星。"
    ]
  },
  {
    "volume": 20,
    "sequence": 78,
    "title": "相和歌辞·长门怨",
    "author": "吴少微",
    "content": [
      "月出映曾城，孤圜上太清。",
      "君王春爱歇，枕席凉风生。",
      "怨咽不能寝，踟蹰步前楹。",
      "空阶白露色，百草塞虫鸣。",
      "念昔金房里，犹嫌玉座轻。",
      "如何娇所误，长夜泣恩情。"
    ]
  },
  {
    "volume": 20,
    "sequence": 79,
    "title": "相和歌辞·长门怨",
    "author": "张修之",
    "content": [
      "长门落景尽，洞房秋月明。",
      "玉阶草露积，金屋网尘生。",
      "妾妒今应改，君恩昔未平。",
      "寄语临邛客，何时作赋成。"
    ]
  },
  {
    "volume": 20,
    "sequence": 80,
    "title": "相和歌辞·长门怨",
    "author": "裴交泰",
    "content": [
      "自闭长门经几秋，罗衣湿尽泪还流。",
      "一种蛾眉明月夜，南宫歌管北宫愁。"
    ]
  },
  {
    "volume": 20,
    "sequence": 81,
    "title": "相和歌辞·长门怨",
    "author": "刘阜",
    "content": [
      "宫殿沉沉月欲分，昭阳更漏不堪闻。",
      "珊瑚枕上千行泪，不是思君是恨君。"
    ]
  },
  {
    "volume": 20,
    "sequence": 82,
    "title": "相和歌辞·长门怨",
    "author": "袁晖",
    "content": [
      "早知君爱歇，本自无萦妒。",
      "谁使恩情深，今来反相误。",
      "愁眠罗帐晓，泣坐金闺暮。",
      "独有梦中魂，犹言意如故。"
    ]
  },
  {
    "volume": 20,
    "sequence": 83,
    "title": "相和歌辞·长门怨",
    "author": "刘言史",
    "content": [
      "独坐炉边结夜愁，暂时恩去亦难留。",
      "手持金箸垂红泪，乱拨寒灰不举头。"
    ]
  },
  {
    "volume": 20,
    "sequence": 84,
    "title": "相和歌辞·长门怨二首",
    "author": "李白",
    "content": [
      "天回北斗挂西楼，金屋无人萤火流。",
      "月光欲到长门殿，别作深宫一段愁。",
      "桂殿长愁不记春，黄金四屋起秋尘。",
      "夜悬明镜青天上，独照长门宫里人。"
    ]
  },
  {
    "volume": 20,
    "sequence": 85,
    "title": "相和歌辞·长门怨",
    "author": "李华",
    "content": [
      "弱体鸳鸯荐，啼妆翡翠衾。",
      "鸦鸣秋殿晓，人静禁门深。",
      "每忆椒房宠，那堪永巷阴。",
      "日惊罗带缓，非复旧来心。"
    ]
  },
  {
    "volume": 20,
    "sequence": 86,
    "title": "相和歌辞·长门怨",
    "author": "岑参",
    "content": [
      "君王嫌妾妒，闭妾在长门。",
      "舞袖垂新宠，愁眉结旧恩。",
      "绿钱生履迹，红粉湿啼痕。",
      "羞被桃花笑，看春独不言。"
    ]
  },
  {
    "volume": 20,
    "sequence": 87,
    "title": "相和歌辞·长门怨",
    "author": "齐浣",
    "content": [
      "茕茕孤思逼，寂寂长门夕。",
      "妾妒亦非深，君恩那不惜。",
      "携琴就玉阶，调悲声未谐。",
      "将心托明月，流影入君怀。"
    ]
  },
  {
    "volume": 20,
    "sequence": 88,
    "title": "相和歌辞·长门怨",
    "author": "刘长卿",
    "content": [
      "何事长门闭，珠帘只自垂。",
      "月移深殿早，春向后宫迟。",
      "蕙草生闲地，梨花发旧枝。",
      "芳菲自恩幸，看却被风吹。"
    ]
  },
  {
    "volume": 20,
    "sequence": 89,
    "title": "相和歌辞·长门怨",
    "author": "皎然",
    "content": [
      "春风日日闭长门，摇荡春心自梦魂。",
      "若遣花开只笑妾，不如桃李正无言。"
    ]
  },
  {
    "volume": 20,
    "sequence": 90,
    "title": "相和歌辞·长门怨",
    "author": "卢纶",
    "content": [
      "空宫古廊殿，寒月照斜晖。",
      "卧听未央曲，满箱歌舞衣。"
    ]
  },
  {
    "volume": 20,
    "sequence": 91,
    "title": "相和歌辞·长门怨",
    "author": "戴叔伦",
    "content": [
      "自忆专房宠，曾居第一流。",
      "移恩向何处，暂妒不容收。",
      "夜久丝管绝，月明宫殿秋。",
      "空将旧时意，长望凤凰楼。"
    ]
  },
  {
    "volume": 20,
    "sequence": 92,
    "title": "相和歌辞·长门怨",
    "author": "刘驾",
    "content": [
      "御泉长绕凤凰楼，只是恩波别处流。",
      "闲揲舞衣归未得，夜来砧杵六宫秋。"
    ]
  },
  {
    "volume": 20,
    "sequence": 93,
    "title": "相和歌辞·长门怨二首",
    "author": "高蟾",
    "content": [
      "天上何劳万古春，君前谁是百年人。",
      "魂销尚愧金炉烬，思起犹惭玉辇尘。",
      "烟翠薄情攀不得，星芒浮艳采无因。",
      "可怜明镜来相向，何似恩光朝夕新。",
      "天上凤凰休寄梦，人间鹦鹉旧堪悲。",
      "平生心绪无人识，一只金梭万丈丝。"
    ]
  },
  {
    "volume": 20,
    "sequence": 94,
    "title": "相和歌辞·长门怨",
    "author": "张祜",
    "content": [
      "日映宫墙柳色寒，笙歌遥指碧云端。",
      "珠铅滴尽无心语，强把花枝冷笑看。"
    ]
  },
  {
    "volume": 20,
    "sequence": 95,
    "title": "相和歌辞·长门怨二首",
    "author": "郑谷",
    "content": [
      "闲把罗衣泣凤凰，先朝曾教舞霓裳。",
      "春来却羡庭花落，得逐晴风出禁墙。",
      "流水君恩共不回，杏花争忍扫成堆。",
      "残春未必多烟雨，泪滴闲阶长绿苔。"
    ]
  },
  {
    "volume": 20,
    "sequence": 96,
    "title": "相和歌辞·长门怨二首",
    "author": "刘氏媛",
    "content": [
      "雨滴梧桐秋夜长，愁心和雨到昭阳。",
      "泪痕不学君恩断，拭却千行更万行。",
      "学画蛾眉独出群，当时人道便承恩。",
      "经年不见君王面，花落黄昏空掩门。"
    ]
  },
  {
    "volume": 20,
    "sequence": 97,
    "title": "相和歌辞·阿娇怨",
    "author": "刘禹锡",
    "content": [
      "望见葳蕤举翠华，试开金屋扫庭花。",
      "须臾宫女传来信，云幸平阳公主家。"
    ]
  },
  {
    "volume": 20,
    "sequence": 98,
    "title": "相和歌辞·班婕妤",
    "author": "徐彦伯",
    "content": [
      "君恩忽断绝，妾思终未央。",
      "巾栉不可见，枕席空馀香。",
      "窗暗网罗白，阶秋苔藓黄。",
      "应门寂已闭，流涕向昭阳。"
    ]
  },
  {
    "volume": 20,
    "sequence": 99,
    "title": "相和歌辞·班婕妤",
    "author": "严识玄",
    "content": [
      "贱妾如桃李，君王若岁时。",
      "秋风一已劲，摇落不胜悲。",
      "寂寂苍苔满，沉沉绿草滋。",
      "荣华非此日，指辇竞何辞。"
    ]
  },
  {
    "volume": 20,
    "sequence": 100,
    "title": "相和歌辞·班婕妤三首",
    "author": "王维",
    "content": [
      "玉窗萤影度，金殿人声绝。",
      "秋夜守罗帏，孤灯耿不灭。",
      "宫殿生秋草，君王恩幸疏。",
      "那堪闻凤吹，门外度金舆。",
      "怪来妆阁闭，朝下不相迎。",
      "总向春园里，花间语笑声。"
    ]
  },
  {
    "volume": 20,
    "sequence": 101,
    "title": "相和歌辞·婕妤怨",
    "author": "崔湜",
    "content": [
      "不分君恩断，新妆视镜中。",
      "容华尚春日，娇爱已秋风。",
      "枕席临窗晓，帏屏向月空。",
      "年年后庭树，荣落在深宫。"
    ]
  },
  {
    "volume": 20,
    "sequence": 102,
    "title": "相和歌辞·婕妤怨",
    "author": "崔国辅",
    "content": [
      "长信宫中草，年年愁处生。",
      "故侵珠履迹，不使玉阶行。"
    ]
  },
  {
    "volume": 20,
    "sequence": 103,
    "title": "相和歌辞·婕妤怨",
    "author": "张烜",
    "content": [
      "贱妾裁纨扇，初摇明月姿。",
      "君王看舞席，坐起秋风时。",
      "玉树清御路，金陈翳垂丝。",
      "昭阳无分理，愁寂任前期。"
    ]
  },
  {
    "volume": 20,
    "sequence": 104,
    "title": "相和歌辞·婕妤怨",
    "author": "刘方平",
    "content": [
      "夕殿别君王，宫深月似霜。",
      "人愁在长信，萤出向昭阳。",
      "露裛红兰死，秋凋碧树伤。",
      "惟当合欢扇，从此箧中藏。"
    ]
  },
  {
    "volume": 20,
    "sequence": 105,
    "title": "相和歌辞·婕妤怨",
    "author": "王沈",
    "content": [
      "长信梨花暗欲栖，应门上籥草萋萋。",
      "春风吹花乱扑户，班倢车声不至啼。"
    ]
  },
  {
    "volume": 20,
    "sequence": 106,
    "title": "相和歌辞·婕妤怨",
    "author": "皇甫冉",
    "content": [
      "由来咏团扇，今与值秋风。",
      "事逐时皆往，恩无日再中。",
      "早鸿闻上苑，寒露下深宫。",
      "颜色年年谢，相如赋岂工。"
    ]
  },
  {
    "volume": 20,
    "sequence": 107,
    "title": "相和歌辞·婕妤怨",
    "author": "陆龟蒙",
    "content": [
      "妾貌非倾国，君王忽然宠。",
      "南山掌上来，不及新恩重。",
      "后宫多窈窕，日日学新声。",
      "一落君王耳，南山又须轻。"
    ]
  },
  {
    "volume": 20,
    "sequence": 108,
    "title": "相和歌辞·婕妤怨",
    "author": "翁绶",
    "content": [
      "谗谤潜来起百忧，朝承恩宠暮仇雠。",
      "火烧白玉非因玷，霜翦红兰不待秋。",
      "花落昭阳谁共辇，月明长信独登楼。",
      "繁华事逐东流水，团扇悲歌万古愁。"
    ]
  },
  {
    "volume": 20,
    "sequence": 109,
    "title": "相和歌辞·婕妤怨",
    "author": "刘氏云",
    "content": [
      "君恩不可见，妾岂如秋扇。",
      "秋扇尚有时，妾身永微贱。",
      "莫言朝花不复落，娇容几夺昭阳殿。"
    ]
  },
  {
    "volume": 20,
    "sequence": 110,
    "title": "相和歌辞·长信怨",
    "author": "王諲",
    "content": [
      "飞燕倚身轻，争人巧笑名。",
      "生君弃妾意，增妾怨君情。",
      "日落昭阳殿，秋来长信城。",
      "寥寥金殿里，歌吹夜无声。"
    ]
  },
  {
    "volume": 20,
    "sequence": 111,
    "title": "相和歌辞·长信怨",
    "author": "王昌龄",
    "content": [
      "金井梧桐秋叶黄，珠帘不卷夜来霜。",
      "金炉玉枕无颜色，卧听南宫清漏长。",
      "奉帚平明金殿开，暂将团扇共裴回。",
      "玉颜不及寒鸦色，犹带昭阳日影来。"
    ]
  },
  {
    "volume": 20,
    "sequence": 112,
    "title": "相和歌辞·长信怨",
    "author": "李白",
    "content": [
      "月皎昭阳殿，霜清长信宫。",
      "天行乘玉辇，飞燕与君同。",
      "更有留情处，承恩乐未穷。",
      "谁怜团扇妾，独坐怨秋风。"
    ]
  },
  {
    "volume": 20,
    "sequence": 113,
    "title": "相和歌辞·蛾眉怨",
    "author": "王翰",
    "content": [
      "君不见宜春苑中九华殿，飞阁连连直如发。",
      "白日全含朱鸟窗，流云半入苍龙阙。",
      "宫中彩女夜无事，学凤吹箫弄清越。",
      "珠帘北卷待凉风，绣户南开向明月。",
      "忽闻天子忆蛾眉，宝凤衔花揲两螭。",
      "传声走马开金屋，夹路鸣环上玉墀。",
      "长乐彤庭宴华寝，三千美人曳光锦。",
      "灯前含笑更罗衣，帐里承恩荐瑶枕。",
      "不意君心半路回，求仙别作望仙台。",
      "仓琅禁闼遥相忆，紫翠岩房昼不开。",
      "欲向人间种桃实，先从海底觅蓬莱。",
      "蓬莱可求不可上，孤舟缥缈知何往。",
      "黄金作盘铜作茎，晴天白露掌中擎。",
      "王母嫣然感君意，云车雨旆欲相迎。",
      "飞廉观前空怨慕，少君何事须相误。",
      "一朝埋没茂陵田，贱妾蛾眉不重顾。",
      "宫车晚出向南山，仙卫逶迤去不还。",
      "朝晡泣对麒麟树，树下苍苔日渐斑。",
      "人生百年夜将半，对酒长歌莫长叹。",
      "剩知白日不可思，一死一生何足算。"
    ]
  },
  {
    "volume": 20,
    "sequence": 114,
    "title": "相和歌辞·玉阶怨",
    "author": "李白",
    "content": [
      "玉阶生白露，夜久侵罗袜。",
      "却下水精帘，玲珑望秋月。"
    ]
  },
  {
    "volume": 20,
    "sequence": 115,
    "title": "相和歌辞·宫怨",
    "author": "长孙佐辅",
    "content": [
      "窗前好树名玫瑰，去年花落今年开。",
      "无情春色尚识返，君心忽断何时来。",
      "忆昔妆成候仙仗，宫琐玲珑日新上。",
      "拊心却笑西子颦，掩鼻谁忧郑姬谤。",
      "草染文章衣下履，花粘甲乙床前帐。",
      "三千玉貌休自夸，十二金钗独相向。",
      "盛衰倾夺欲何如，娇爱翻悲逐佞谀。",
      "重远岂能惭沼鹄，弃前方见泣船鱼。",
      "看笼不记熏龙脑，咏扇空曾秃鼠须。",
      "始意类萝新托柏，终伤如荠却甘荼。",
      "深院独开还独闭，鹦鹉惊飞苔覆地。",
      "满箱旧赐前日衣，渍枕新垂夜来泪。",
      "痕多开镜照还悲，绿髻青蛾尚未衰。",
      "莫道新缣长绝比，犹逢故剑会相追。"
    ]
  },
  {
    "volume": 20,
    "sequence": 116,
    "title": "相和歌辞·宫怨",
    "author": "李益",
    "content": [
      "露湿晴花宫殿香，月明歌吹在昭阳。",
      "似将海水添宫漏，共滴长门一夜长。"
    ]
  },
  {
    "volume": 20,
    "sequence": 117,
    "title": "相和歌辞·宫怨",
    "author": "于濆",
    "content": [
      "妾家望江口，少年家财厚。",
      "临江起珠楼，不卖文君酒。",
      "当年乐贞独，巢燕时为友。",
      "父兄未许人，畏妾事姑舅。",
      "西墙邻宋玉，窥见妾眉宇。",
      "一旦及天聪，恩光生户牖。",
      "谓言入汉宫，富贵可长久。",
      "君王纵有情，不奈陈皇后。",
      "谁怜颊似桃，孰知腰胜柳。",
      "今日在长门，从来不如丑。"
    ]
  },
  {
    "volume": 20,
    "sequence": 118,
    "title": "相和歌辞·宫怨",
    "author": "柯崇",
    "content": [
      "尘满金炉不炷香，黄昏独自立重廊。",
      "笙歌何处承恩宠，一一随风入上阳。",
      "长门槐柳半萧疏，玉辇沉思恨有馀。",
      "红泪旋销倾国态，黄金谁为达相如。"
    ]
  },
  {
    "volume": 20,
    "sequence": 119,
    "title": "相和歌辞·杂怨三首",
    "author": "聂夷中",
    "content": [
      "生在绮罗下，岂识渔阳道。",
      "良人自戍来，夜夜梦中到。",
      "渔阳万里远，近于中门限。",
      "中门逾有时，渔阳常在眼。",
      "良人昨日去，明日又不还。",
      "别时各有泪，零落青楼前。",
      "君泪濡罗巾，妾泪滴路尘。",
      "罗巾今在手，日得随妾身。",
      "路尘如因飞，得上君车轮。"
    ]
  },
  {
    "volume": 20,
    "sequence": 120,
    "title": "相和歌辞·杂怨三首",
    "author": "孟郊",
    "content": [
      "夭桃花清晨，游女红粉新。",
      "夭桃花薄暮，游女红粉故。",
      "树有百年花，人无一定颜。",
      "花送人老尽，人悲花自闲。",
      "贫女镜不明，寒花日少容。",
      "暗蛩有虚织，短线无长缝。",
      "浪水不可照，狂夫不可从。",
      "浪水多散影，狂夫多异踪。",
      "持此一生薄，空成百恨浓。",
      "忆人莫至悲，至悲空自衰。",
      "寄人莫翦衣，翦衣未必归。",
      "朝为双蒂花，暮为四散飞。",
      "花落却绕树，游子不顾期。"
    ]
  }
]