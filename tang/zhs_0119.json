[
  {
    "volume": 119,
    "sequence": 1,
    "title": "从军行",
    "author": "崔国辅",
    "content": [
      "塞北胡霜下，营州索兵救。",
      "夜里偷道行，将军马亦瘦。",
      "刀光照塞月，阵色明如昼。",
      "传闻贼满山，已共前锋斗。"
    ]
  },
  {
    "volume": 119,
    "sequence": 2,
    "title": "杂诗",
    "author": "崔国辅",
    "content": [
      "逢著平乐儿，论交鞍马前。",
      "与酤一斗酒，恰用十千钱。",
      "后余在关内，作事多迍邅。",
      "何肯相救援，徒闻宝剑篇。"
    ]
  },
  {
    "volume": 119,
    "sequence": 3,
    "title": "古意",
    "author": "崔国辅",
    "content": [
      "红荷楚水曲，彪炳烁晨霞。",
      "未得两回摘，秋风吹却花。",
      "时芳不待妾，玉珮无处夸。",
      "悔不盛年时，嫁与青楼家。"
    ]
  },
  {
    "volume": 119,
    "sequence": 4,
    "title": "宿法华寺",
    "author": "崔国辅",
    "content": [
      "松雨时复滴，寺门清且凉。",
      "此心竟谁证，回憩支公床。",
      "壁画感灵迹，龛经传异香。",
      "独游寄象外，忽忽归南昌。"
    ]
  },
  {
    "volume": 119,
    "sequence": 5,
    "title": "题预章馆",
    "author": "崔国辅",
    "content": [
      "杨柳映春江，江南转佳丽。",
      "吴门绿波里，越国青山际。",
      "游宦常往来，津亭暂临憩。",
      "驿前苍石没，浦外湖沙细。",
      "向晚宴且久，孤舟冏然逝。",
      "云留西北客，气歇东南帝。",
      "独有萋萋心，谁知怨芳岁。"
    ]
  },
  {
    "volume": 119,
    "sequence": 6,
    "title": "石头滩作",
    "author": "崔国辅",
    "content": [
      "怅矣秋风时，余临石头濑。",
      "因高见远境，尽此数州内。",
      "羽山数点青，海岸杂光碎。",
      "离离树木少，漭漭湖波大。",
      "日暮千里帆，南飞落天外。",
      "须臾遂入夜，楚色有微霭。",
      "寻远迹已穷，遗荣事多昧。",
      "一身犹未理，安得济时代。",
      "且泛朝夕潮，荷衣蕙为带。"
    ]
  },
  {
    "volume": 119,
    "sequence": 7,
    "title": "漂母岸",
    "author": "崔国辅",
    "content": [
      "泗水入淮处，南边古岸存。",
      "秦时有漂母，于此饭王孙。",
      "王孙初未遇，寄食何足论。",
      "后为楚王来，黄金答母恩。",
      "事迹遗在此，空伤千载魂。",
      "茫茫水中渚，上有一孤墩。",
      "遥望不可到，苍苍烟树昏。",
      "几年崩冢色，每日落潮痕。",
      "古地多堙圮，时哉不敢言。",
      "向夕泪沾裳，遂宿芦洲村。"
    ]
  },
  {
    "volume": 119,
    "sequence": 8,
    "title": "对酒吟",
    "author": "崔国辅",
    "content": [
      "行行日将夕，荒村古冢无人迹。",
      "蒙笼荆棘一鸟吟，屡唱提壶沽酒吃。",
      "古人不达酒不足，遗恨精灵传此曲。",
      "寄言世上诸少年，平生且尽杯中醁。"
    ]
  },
  {
    "volume": 119,
    "sequence": 9,
    "title": "奉和华清宫观行香应制",
    "author": "崔国辅",
    "content": [
      "天子蕊珠宫，楼台碧落通。",
      "豫游皆汗漫，斋处即崆峒。",
      "云物三光里，君臣一气中。",
      "道言何所说，宝历自无穷。"
    ]
  },
  {
    "volume": 119,
    "sequence": 10,
    "title": "七夕",
    "author": "崔国辅",
    "content": [
      "太守仙潢族，含情七夕多。",
      "扇风生玉漏，置水写银河。",
      "阁下陈书籍，闺中曝绮罗。",
      "遥思汉武帝，青鸟几时过。"
    ]
  },
  {
    "volume": 119,
    "sequence": 11,
    "title": "宿范浦",
    "author": "崔国辅",
    "content": [
      "月暗潮又落，西陵渡暂停。",
      "村烟和海雾，舟火乱江星。",
      "路转定山绕，塘连范浦横。",
      "鸱夷近何去，空山临沧溟。"
    ]
  },
  {
    "volume": 119,
    "sequence": 12,
    "title": "奉和圣制上巳祓禊应制",
    "author": "崔国辅",
    "content": [
      "元巳秦中节，吾君灞上游。",
      "鸣銮通禁苑，别馆绕芳洲。",
      "鹓鹭千官列，鱼龙百戏浮。",
      "桃花春欲尽，谷雨夜来收。",
      "庆向尧樽祝，欢从楚棹讴。",
      "逸诗何足对，窅作掩东周。"
    ]
  },
  {
    "volume": 119,
    "sequence": 13,
    "title": "九日侍宴应制",
    "author": "崔国辅",
    "content": [
      "运偶千年圣，时传九日神。",
      "尧樽列钟鼓，汉阙辟钩陈。",
      "金箓三清降，琼筵五老巡。",
      "始惊兰佩出，复咏柏梁新。",
      "云雁楼前晚，霜花酒里春。",
      "欢娱无限极，书剑太平人。"
    ]
  },
  {
    "volume": 119,
    "sequence": 14,
    "title": "杭州北郭戴氏荷池送侯愉",
    "author": "崔国辅",
    "content": [
      "秋近万物肃，况当临水时。",
      "折花赠归客，离绪断荷丝。",
      "谁谓江国永，故人感在兹。",
      "道存过北郭，情极望东菑。",
      "乔木故园意，鸣蝉穷巷悲。",
      "扁舟竟何待，中路每迟迟。"
    ]
  },
  {
    "volume": 119,
    "sequence": 15,
    "title": "怨词二首",
    "author": "崔国辅",
    "content": [
      "妾有罗衣裳，秦王在时作。",
      "为舞春风多，秋来不堪著。",
      "楼头桃李疏，池上芙蓉落。",
      "织锦犹未成，蛩声入罗幕。"
    ]
  },
  {
    "volume": 119,
    "sequence": 16,
    "title": "古意二首",
    "author": "崔国辅",
    "content": [
      "玉笼薰绣裳，著罢眠洞房。",
      "不能春风里，吹却兰麝香。",
      "种棘遮蘼芜，畏人来采杀。",
      "比至狂夫还，看看几花发。"
    ]
  },
  {
    "volume": 119,
    "sequence": 17,
    "title": "襄阳曲二首",
    "author": "崔国辅",
    "content": [
      "蕙草娇红萼，时光舞碧鸡。",
      "城中美年少，相见白铜鞮。",
      "少年襄阳地，来往襄阳城。",
      "城中轻薄子，知妾解秦筝。"
    ]
  },
  {
    "volume": 119,
    "sequence": 18,
    "title": "魏宫词",
    "author": "崔国辅",
    "content": [
      "朝日照红妆，拟上铜雀台。",
      "画眉犹未了，魏帝使人催。"
    ]
  },
  {
    "volume": 119,
    "sequence": 19,
    "title": "长信草（一作长信宫，一作婕妤怨）",
    "author": "崔国辅",
    "content": [
      "长信宫中草，年年愁处生。",
      "故侵珠履迹，不使玉阶行。"
    ]
  },
  {
    "volume": 119,
    "sequence": 20,
    "title": "长乐少年行（一作古意）",
    "author": "崔国辅",
    "content": [
      "遗却珊瑚鞭，白马骄不行。",
      "章台折杨柳，春日路傍情。"
    ]
  },
  {
    "volume": 119,
    "sequence": 21,
    "title": "湖南曲（一作古意）",
    "author": "崔国辅",
    "content": [
      "湖南送君去，湖北送君归。",
      "湖里鸳鸯鸟，双双他自飞。"
    ]
  },
  {
    "volume": 119,
    "sequence": 22,
    "title": "中流曲（一作古意）",
    "author": "崔国辅",
    "content": [
      "归时日尚早，更欲向芳洲。",
      "渡口水流急，回船不自由。"
    ]
  },
  {
    "volume": 119,
    "sequence": 23,
    "title": "王孙游",
    "author": "崔国辅",
    "content": [
      "自与王孙别，频看黄鸟飞。",
      "应由春草误，著处不成归。"
    ]
  },
  {
    "volume": 119,
    "sequence": 24,
    "title": "采莲曲",
    "author": "崔国辅",
    "content": [
      "玉溆花争发，金塘水乱流。",
      "相逢畏相失，并著采莲舟。"
    ]
  },
  {
    "volume": 119,
    "sequence": 25,
    "title": "子夜冬歌",
    "author": "崔国辅",
    "content": [
      "寂寥抱冬心，裁罗又褧褧。",
      "夜久频挑灯，霜寒剪刀冷。"
    ]
  },
  {
    "volume": 119,
    "sequence": 26,
    "title": "丽人曲",
    "author": "崔国辅",
    "content": [
      "红颜称绝代，欲并真无侣。",
      "独有镜中人，由来自相许。"
    ]
  },
  {
    "volume": 119,
    "sequence": 27,
    "title": "小长干曲",
    "author": "崔国辅",
    "content": [
      "月暗送潮风，相寻路不通。",
      "菱歌唱不彻，知在此塘中。"
    ]
  },
  {
    "volume": 119,
    "sequence": 28,
    "title": "王昭君（一作吟叹曲）",
    "author": "崔国辅",
    "content": [
      "汉使南还尽，胡中妾独存。",
      "紫台绵望绝，秋草不堪论。"
    ]
  },
  {
    "volume": 119,
    "sequence": 29,
    "title": "秦女卷衣（一作妾薄命）",
    "author": "崔国辅",
    "content": [
      "虽入秦帝宫，不上秦帝床。",
      "夜夜玉窗里，与他卷衣裳。"
    ]
  },
  {
    "volume": 119,
    "sequence": 30,
    "title": "今别离",
    "author": "崔国辅",
    "content": [
      "送别未能旋，相望连水口。",
      "船行欲映洲，几度急摇手。"
    ]
  },
  {
    "volume": 119,
    "sequence": 31,
    "title": "卫艳词",
    "author": "崔国辅",
    "content": [
      "淇上桑叶青，青楼含白日。",
      "比时遥望君，车马城中出。"
    ]
  },
  {
    "volume": 119,
    "sequence": 32,
    "title": "渭水西别李仑",
    "author": "崔国辅",
    "content": [
      "陇右长亭堠，山阴古塞秋。",
      "不知呜咽水，何事向西流。"
    ]
  },
  {
    "volume": 119,
    "sequence": 33,
    "title": "古意",
    "author": "崔国辅",
    "content": [
      "净扫黄金阶，飞霜皎如雪。",
      "下帘弹箜篌，不忍见秋月。"
    ]
  },
  {
    "volume": 119,
    "sequence": 34,
    "title": "送韩十四被鲁王推递往济南府",
    "author": "崔国辅",
    "content": [
      "西候情何极，南冠怨有馀。",
      "梁王虽好事，不察狱中书。"
    ]
  },
  {
    "volume": 119,
    "sequence": 35,
    "title": "白纻辞二首（前首一作《香风词》）",
    "author": "崔国辅",
    "content": [
      "洛阳梨花落如霰，河阳桃叶生复齐。",
      "坐惜玉楼春欲尽，红绵粉絮裛妆啼。",
      "董贤女弟在椒风，窈窕繁华贵后宫。",
      "璧带金釭皆翡翠，一朝零落变成空。"
    ]
  },
  {
    "volume": 119,
    "sequence": 36,
    "title": "九日",
    "author": "崔国辅",
    "content": [
      "江边枫落菊花黄，少长登高一望乡。",
      "九日陶家虽载酒，三年楚客已沾裳。"
    ]
  },
  {
    "volume": 119,
    "sequence": 37,
    "title": "王昭君",
    "author": "崔国辅",
    "content": [
      "一回望月一回悲，望月月移人不移。",
      "何时得见汉朝使，为妾传书斩画师。"
    ]
  }
]