[
  {
    "volume": 334,
    "sequence": 1,
    "title": "夏至日衡阳郡斋书怀",
    "author": "令狐楚",
    "content": [
      "一来江城守，七见江月圆。",
      "齿发将七十，乡关越三千。",
      "褰帷罕游观，闭閤多沉眠。",
      "新节还复至，故交尽相捐。",
      "何时羾阊阖，上诉高高天。"
    ]
  },
  {
    "volume": 334,
    "sequence": 2,
    "title": "八月十七日夜书怀",
    "author": "令狐楚",
    "content": [
      "三五既不留，二八又还过。",
      "金蟾著未出，玉树悲稍破。",
      "谁向西园游，空归北堂卧。",
      "佳期信难得，永夕无可奈。",
      "抚枕独高歌，烦君为予和。"
    ]
  },
  {
    "volume": 334,
    "sequence": 3,
    "title": "九日言怀",
    "author": "令狐楚",
    "content": [
      "二九即重阳，天清野菊黄。",
      "近来逢此日，多是在他乡。",
      "晚色霞千片，秋声雁一行。",
      "不能高处望，恐断老人肠。"
    ]
  },
  {
    "volume": 334,
    "sequence": 4,
    "title": "和寄窦七中丞",
    "author": "令狐楚",
    "content": [
      "仙吏秦峨别，新诗鄂渚来。",
      "才推今北斗，职赋旧三台。",
      "雕镂心偏许，缄封手自开。",
      "何年相赠答，却得到中台。"
    ]
  },
  {
    "volume": 334,
    "sequence": 5,
    "title": "立秋日悲怀",
    "author": "令狐楚",
    "content": [
      "清晓上高台，秋风今日来。",
      "又添新节恨，犹抱故年哀。",
      "泪岂挥能尽，泉终闭不开。",
      "更伤春月过，私服示无缞。"
    ]
  },
  {
    "volume": 334,
    "sequence": 6,
    "title": "秋怀寄钱侍郎",
    "author": "令狐楚",
    "content": [
      "晚岁俱为郡，新秋各异乡。",
      "燕鸿一声叫，郢树尽青苍。",
      "山露侵衣润，江风卷簟凉。",
      "相思如汉水，日夜向浔阳。"
    ]
  },
  {
    "volume": 334,
    "sequence": 7,
    "title": "立秋日",
    "author": "令狐楚",
    "content": [
      "平日本多恨，新秋偏易悲。",
      "燕词如惜别，柳意已呈衰。",
      "事国终无补，还家未有期。",
      "心中旧气味，苦校去年时。"
    ]
  },
  {
    "volume": 334,
    "sequence": 8,
    "title": "赠毛仙翁",
    "author": "令狐楚",
    "content": [
      "宣州浑是上清宫，客有真人貌似童。",
      "绀发垂缨光髧髧，细髯缘颔绿茸茸。",
      "壶中药物梯霞诀，肘后方书缩地功。",
      "既许焚香为弟子，愿教年纪共椿同。"
    ]
  },
  {
    "volume": 334,
    "sequence": 9,
    "title": "游义兴寺寄上李逢吉相公",
    "author": "令狐楚",
    "content": [
      "柳营无事诣莲宫，步步犹疑是梦中。",
      "劳役徒为万夫长，闲游曾与二人同。",
      "凤鸾飞去仙巢在，龙象潜来讲席空。",
      "松下花飞频伫立，一心千里忆梁公。"
    ]
  },
  {
    "volume": 334,
    "sequence": 10,
    "title": "游晋祠上李逢吉相公",
    "author": "令狐楚",
    "content": [
      "不立晋祠三十年，白头重到一凄然。",
      "泉声自昔锵寒玉，草色虽秋耀翠钿。",
      "少壮同游宁有数，尊荣再会便无缘。",
      "相思临水下双泪，寄入并汾向洛川。"
    ]
  },
  {
    "volume": 334,
    "sequence": 11,
    "title": "节度宣武酬乐天梦得",
    "author": "令狐楚",
    "content": [
      "蓬莱仙监客曹郎，曾枉高车客大梁。",
      "见拥旌旄治军旅，知亲笔砚事文章。",
      "愁看柳色悬离恨，忆递花枝助酒狂。",
      "洛下相逢肯相寄，南金璀错玉凄凉。"
    ]
  },
  {
    "volume": 334,
    "sequence": 12,
    "title": "奉和严司空重阳日同崔常侍崔郎及诸公登龙山落帽台佳宴",
    "author": "令狐楚",
    "content": [
      "谢公秋思渺天涯，蜡屐登高为菊花。",
      "贵重近臣光绮席，笑怜从事落乌纱。",
      "萸房暗绽红珠朵，茗碗寒供白露芽。",
      "咏碎龙山归出号，马奔流电妓奔车。"
    ]
  },
  {
    "volume": 334,
    "sequence": 13,
    "title": "立春后言怀招汴州李匡衙推",
    "author": "令狐楚",
    "content": [
      "闲斋夜击唾壶歌，试望夷门奈远何。",
      "每听塞笳离梦断，时窥清鉴旅愁多。",
      "初惊宵漏丁丁促，已觉春风习习和。",
      "海内故人君最老，花开鞭马更相过。"
    ]
  },
  {
    "volume": 334,
    "sequence": 14,
    "title": "奉和仆射相公酬忠武李相公见寄之作",
    "author": "令狐楚",
    "content": [
      "丽藻飞来自相庭，五文相错八音清。",
      "初瞻绮色连霞色，又听金声继玉声。",
      "才出山西文与武，欢从塞北弟兼兄。",
      "白头老尹三川上，双和阳春喜复惊。"
    ]
  },
  {
    "volume": 334,
    "sequence": 15,
    "title": "郡斋左偏栽竹百馀竿炎凉已周青翠不改而为墙垣…之趣",
    "author": "令狐楚",
    "content": [
      "斋居栽竹北窗边，素壁新开映碧鲜。",
      "青蔼近当行药处，绿阴深到卧帷前。",
      "风惊晓叶如闻雨，月过春枝似带烟。",
      "老子忆山心暂缓，退公闲坐对婵娟。"
    ]
  },
  {
    "volume": 334,
    "sequence": 16,
    "title": "省中直夜对雪寄李师素侍郎",
    "author": "令狐楚",
    "content": [
      "密雪纷初降，重城杳未开。",
      "杂花飞烂漫，连蝶舞徘徊。",
      "洒散千株叶，销凝九陌埃。",
      "素华凝粉署，清气绕霜台。",
      "明觉侵窗积，寒知度塞来。",
      "谢家争拟絮，越岭误惊梅。",
      "暗魄微茫照，严飙次第催。",
      "稍封黄竹亚，先集紫兰摧。",
      "孙室临书幌，梁园泛酒杯。",
      "静怀琼树倚，醉忆玉山颓。",
      "翠陌饥乌噪，苍云远雁哀。",
      "此时方夜直，想望意悠哉。"
    ]
  },
  {
    "volume": 334,
    "sequence": 17,
    "title": "南宫夜直宿见李给事封题其所下制敕知奏直…以诗寄",
    "author": "令狐楚",
    "content": [
      "番直同遥夜，严扃限几重。",
      "青编书白雀，黄纸降苍龙。",
      "北极丝纶句，东垣翰墨踪。",
      "尚垂玄露点，犹湿紫泥封。",
      "炫眼凝仙烛，驰心袅禁钟。",
      "定应形梦寐，暂似接音容。",
      "玉树春枝动，金樽腊酿醲。",
      "在朝君最旧，休浣许过从。"
    ]
  },
  {
    "volume": 334,
    "sequence": 18,
    "title": "将赴洛下，旅次汉南，献上相公二十兄言怀八韵",
    "author": "令狐楚",
    "content": [
      "台室名曾继，旌门节暂过。",
      "欢情老去少，苦事别离多。",
      "便为开樽俎，应怜出网罗。",
      "百忧今已失，一醉孰知他。",
      "帝德千年日，君恩万里波。",
      "许随黄绮辈，闲唱紫芝歌。",
      "龙衮期重补，梅羹伫再和。",
      "嵩丘来携手，君子意如何。"
    ]
  },
  {
    "volume": 334,
    "sequence": 19,
    "title": "青云干吕",
    "author": "令狐楚",
    "content": [
      "郁郁复纷纷，青霄干吕云。",
      "色令天下见，候向管中分。",
      "远覆无人境，遥彰有德君。",
      "瑞容惊不散，冥感信稀闻。",
      "湛露羞依草，南风耻带薰。",
      "恭惟汉武帝，余烈尚氛氲。"
    ]
  },
  {
    "volume": 334,
    "sequence": 20,
    "title": "圣明乐",
    "author": "令狐楚",
    "content": [
      "海浪恬月徼，边尘静异山。",
      "从今万里外，不复锁萧关。"
    ]
  },
  {
    "volume": 334,
    "sequence": 21,
    "title": "春闺思",
    "author": "令狐楚",
    "content": [
      "戴胜飞晴野，凌澌下浊河。",
      "春风楼上望，谁见泪痕多。"
    ]
  },
  {
    "volume": 334,
    "sequence": 22,
    "title": "宫中乐五首",
    "author": "令狐楚",
    "content": [
      "楚塞金陵靖，巴山玉垒空。",
      "万方无一事，端拱大明宫。",
      "雪霁长杨苑，冰开太液池。",
      "宫中行乐日，天下盛明时。",
      "柳色烟相似，梨花雪不如。",
      "春风真有意，一一丽皇居。",
      "月上宫花静，烟含苑树深。",
      "银台门已闭，仙漏夜沉沉。",
      "九重青琐闼，百尺碧云楼。",
      "明月秋风起，珠帘上玉钩。"
    ]
  },
  {
    "volume": 334,
    "sequence": 23,
    "title": "春游曲三首",
    "author": "令狐楚",
    "content": [
      "晓游临碧殿，日上望春亭。",
      "芳树罗仙仗，晴山展翠屏。",
      "一夜好风吹，新花一万枝。",
      "风前调玉管，花下簇金羁。",
      "阊阖春风起，蓬莱雪水消。",
      "相将折杨柳，争取最长条。"
    ]
  },
  {
    "volume": 334,
    "sequence": 24,
    "title": "远别离二首",
    "author": "令狐楚",
    "content": [
      "杨柳黄金穗，梧桐碧玉枝。",
      "春来消息断，早晚是归期。",
      "玳织鸳鸯履，金装翡翠篸。",
      "畏人相问著，不拟到城南。"
    ]
  },
  {
    "volume": 334,
    "sequence": 25,
    "title": "闺人赠远二首",
    "author": "令狐楚",
    "content": [
      "君行登陇上，妾梦在闺中。",
      "玉箸千行落，银床一半空。",
      "绮席春眠觉，纱窗晓望迷。",
      "朦胧残梦里，犹自在辽西。"
    ]
  },
  {
    "volume": 334,
    "sequence": 26,
    "title": "从军词五首",
    "author": "令狐楚",
    "content": [
      "荒鸡隔水啼，汗马逐风嘶。",
      "终日随征旆，何时罢鼓鼙。",
      "孤心眠夜雪，满眼是秋沙。",
      "万里犹防塞，三年不见家。",
      "却望冰河阔，前登雪岭高。",
      "征人几多在，又拟战临洮。",
      "胡风千里惊，汉月五更明。",
      "纵有还家梦，犹闻出塞声。",
      "暮雪连青海，阴霞覆白山。",
      "可怜班定远，生入玉门关。"
    ]
  },
  {
    "volume": 334,
    "sequence": 27,
    "title": "思君恩",
    "author": "令狐楚",
    "content": [
      "小苑莺歌歇，长门蝶舞多。",
      "眼看春又去，翠辇不经过。"
    ]
  },
  {
    "volume": 334,
    "sequence": 28,
    "title": "王昭君",
    "author": "令狐楚",
    "content": [
      "锦车天外去，毳幕雪中开。",
      "魏阙苍龙远，萧关赤雁哀。"
    ]
  },
  {
    "volume": 334,
    "sequence": 29,
    "title": "发潭州寄李宁常侍",
    "author": "令狐楚",
    "content": [
      "君今侍紫垣，我已堕青天。",
      "委废从兹日，旋归在几年。",
      "心为西靡树，眼是北流泉。",
      "更过长沙去，江风满驿船。"
    ]
  },
  {
    "volume": 334,
    "sequence": 30,
    "title": "李相薨后题断金集（一作裴夷直诗）",
    "author": "令狐楚",
    "content": [
      "一览断金集，载悲埋玉人。",
      "牙弦千古绝，珠泪万行新。"
    ]
  },
  {
    "volume": 334,
    "sequence": 31,
    "title": "年少行四首",
    "author": "令狐楚",
    "content": [
      "少小边州惯放狂，骣骑蕃马射黄羊。",
      "如今年老无筋力，犹倚营门数雁行。",
      "家本清河住五城，须凭弓箭得功名。",
      "等闲飞鞚秋原上，独向寒云试射声。",
      "弓背霞明剑照霜，秋风走马出咸阳。",
      "未收天子河湟地，不拟回头望故乡。",
      "霜满中庭月满楼，金樽玉柱对清秋。",
      "当年称意须行乐，不到天明不肯休。"
    ]
  },
  {
    "volume": 334,
    "sequence": 32,
    "title": "塞下曲二首",
    "author": "令狐楚",
    "content": [
      "雪满衣裳冰满须，晓随飞将伐单于。",
      "平生意气今何在，把得家书泪似珠。",
      "边草萧条塞雁飞，征人南望泪沾衣。",
      "黄尘满面长须战，白发生头未得归。"
    ]
  },
  {
    "volume": 334,
    "sequence": 33,
    "title": "游春词",
    "author": "令狐楚",
    "content": [
      "高楼晓见一花开，便觉春光四面来。",
      "暖日晴云知次第，东风不用更相催。"
    ]
  },
  {
    "volume": 334,
    "sequence": 34,
    "title": "汉苑行",
    "author": "令狐楚",
    "content": [
      "云霞五采浮天阙，梅柳千般夹御沟。",
      "不上黄花南北望，岂知春色满神州。"
    ]
  },
  {
    "volume": 334,
    "sequence": 35,
    "title": "中元日赠张尊师",
    "author": "令狐楚",
    "content": [
      "偶来人世值中元，不献玄都永日闲。",
      "寂寂焚香在仙观，知师遥礼玉京山。"
    ]
  },
  {
    "volume": 334,
    "sequence": 36,
    "title": "赴东都别牡丹",
    "author": "令狐楚",
    "content": [
      "十年不见小庭花，紫萼临开又别家。",
      "上马出门回首望，何时更得到京华。"
    ]
  },
  {
    "volume": 334,
    "sequence": 37,
    "title": "寄礼部刘郎中",
    "author": "令狐楚",
    "content": [
      "一别三年在上京，仙垣终日选群英。",
      "除书每下皆先看，唯有刘郎无姓名。"
    ]
  },
  {
    "volume": 334,
    "sequence": 38,
    "title": "坐中闻思帝乡有感",
    "author": "令狐楚",
    "content": [
      "年年不见帝乡春，白日寻思夜梦频。",
      "上酒忽闻吹此曲，坐中惆怅更何人。"
    ]
  },
  {
    "volume": 334,
    "sequence": 39,
    "title": "春思寄梦得乐天",
    "author": "令狐楚",
    "content": [
      "花满中庭酒满樽，平明独坐到黄昏。",
      "春来诗思偏何处，飞过函关入鼎门。"
    ]
  },
  {
    "volume": 334,
    "sequence": 40,
    "title": "皇城中花园讥刘白赏春不及",
    "author": "令狐楚",
    "content": [
      "五凤楼西花一园，低枝小树尽芳繁。",
      "洛阳才子何曾爱，下马贪趋广运门。"
    ]
  },
  {
    "volume": 334,
    "sequence": 41,
    "title": "相思河",
    "author": "令狐楚",
    "content": [
      "谁把相思号此河，塞垣车马往来多。",
      "只应自古征人泪，洒向空洲作碧波。"
    ]
  },
  {
    "volume": 334,
    "sequence": 42,
    "title": "三月晦日会李员外座中频以老大不醉见讥因有此赠",
    "author": "令狐楚",
    "content": [
      "三月唯残一日春，玉山倾倒白鸥驯。",
      "不辞便学山公醉，花下无人作主人。"
    ]
  },
  {
    "volume": 334,
    "sequence": 43,
    "title": "赋山",
    "author": "令狐楚",
    "content": [
      "山。",
      "耸峻，回环。",
      "沧海上，白云间。",
      "商老深寻，谢公远攀。",
      "古岩泉滴滴，幽谷鸟关关。",
      "树岛西连陇塞，猿声南彻荆蛮。",
      "世人只向簪裾老，芳草空余麋鹿闲。"
    ]
  },
  {
    "volume": 334,
    "sequence": 44,
    "title": "句",
    "author": "令狐楚",
    "content": [
      "何日居三署，终年尾百僚。",
      "移石几回敲废印，开箱何处送新图。",
      "唯应四仲祭，使者暂悲嗟。",
      "偶逢蒲家郎，乃是葛仙客。",
      "行常乘青竹，饥即煮白石。",
      "腰间嫌大组，心内保尺宅。",
      "我愿从之游，深卜炼上液。"
    ]
  }
]