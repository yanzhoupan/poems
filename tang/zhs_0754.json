[
  {
    "volume": 754,
    "sequence": 1,
    "title": "赠泰州掾令狐克己（文公曾孙）",
    "author": "徐铉",
    "content": [
      "念子才多命且奇，乱中抛掷少年时。",
      "深藏七泽衣如雪，却见中朝鬓似丝。",
      "旧德在人终远大，扁舟为吏莫推辞。",
      "孤芳自爱凌霜处，咏取文公白菊诗。"
    ]
  },
  {
    "volume": 754,
    "sequence": 2,
    "title": "送荻栽与秀才朱观",
    "author": "徐铉",
    "content": [
      "羡子清吟处，茅斋面碧流。",
      "解憎莲艳俗，唯欠荻花幽。",
      "鹭立低枝晚，风惊折叶秋。",
      "赠君须种取，不必树忘忧。"
    ]
  },
  {
    "volume": 754,
    "sequence": 3,
    "title": "使浙西先寄献燕王侍中",
    "author": "徐铉",
    "content": [
      "京江风静喜乘流，极目遥瞻万岁楼。",
      "喜气茏葱甘露晚，水烟波淡海门秋。",
      "五年不见鸾台长，明日将陪兔苑游。",
      "欲问平台门下吏，相君还许吐茵不。"
    ]
  },
  {
    "volume": 754,
    "sequence": 4,
    "title": "常州驿中喜雨",
    "author": "徐铉",
    "content": [
      "飒飒旱天雨，凉风一夕回。",
      "远寻南亩去，细入驿亭来。",
      "蓑唱牛初牧，渔歌棹正开。",
      "盈庭顿无事，归思酌金罍。"
    ]
  },
  {
    "volume": 754,
    "sequence": 5,
    "title": "驿中七夕",
    "author": "徐铉",
    "content": [
      "七夕雨初霁，行人正忆家。",
      "江天望河汉，水馆折莲花。",
      "独坐凉何甚，微吟月易斜。",
      "今年不乞巧，钝拙转堪嗟。"
    ]
  },
  {
    "volume": 754,
    "sequence": 6,
    "title": "赠浙西顾推官",
    "author": "徐铉",
    "content": [
      "盛府宾寮八十余，闭门高卧兴无如。",
      "梁王苑里相逢早，润浦城中得信疏。",
      "狼藉杯盘重会面，风流才调一如初。",
      "愿君百岁犹强健，他日相寻隐士庐。"
    ]
  },
  {
    "volume": 754,
    "sequence": 7,
    "title": "赠浙西妓亚仙（筵上作）",
    "author": "徐铉",
    "content": [
      "翠黛嚬如怨，朱颜醉更春。",
      "占将南国貌，恼杀别家人。",
      "粉汗沾巡盏，花钿逐舞茵。",
      "明朝绮窗下，离恨两殷勤。"
    ]
  },
  {
    "volume": 754,
    "sequence": 8,
    "title": "回至瓜洲献侍中",
    "author": "徐铉",
    "content": [
      "紫微垣里旧宾从，来向吴门谒府公。",
      "奉使谬持严助节，登门初识鲁王宫。",
      "笙歌隐隐违离后，烟水茫茫怅望中。",
      "日暮瓜洲江北岸，两行清泪滴西风。"
    ]
  },
  {
    "volume": 754,
    "sequence": 9,
    "title": "邵伯埭下寄高邮陈郎中",
    "author": "徐铉",
    "content": [
      "故人相别动经年，候馆相逢倍惨然。",
      "顾我饮冰难辍棹，感君扶病为开筵。",
      "河湾水浅翘秋鹭，柳岸风微噪暮蝉。",
      "欲识酒醒魂断处，谢公祠畔客亭前。"
    ]
  },
  {
    "volume": 754,
    "sequence": 10,
    "title": "谪居舒州，累得韩高二舍人书，作此寄之",
    "author": "徐铉",
    "content": [
      "三峰烟霭碧临溪，中有骚人理钓丝。",
      "会友少于分袂日，谪居多却在朝时。",
      "丹心历历吾终信，俗虑悠悠尔不知。",
      "珍重韩君与高子，殷勤书札寄相思。"
    ]
  },
  {
    "volume": 754,
    "sequence": 11,
    "title": "和张先辈见寄二首",
    "author": "徐铉",
    "content": [
      "去国离群掷岁华，病容憔悴愧丹砂。",
      "溪连舍下衣长润，山带城边日易斜。",
      "几处垂钩依野岸，有时披褐到邻家。",
      "故人书札频相慰，谁道西京道路赊。",
      "清时沦放在山州，邛竹纱巾处处游。",
      "野日苍茫悲鵩舍，水风阴湿弊貂裘。",
      "鸡鸣候旦宁辞晦，松节凌霜几换秋。",
      "两首新诗千里道，感君情分独知丘。"
    ]
  },
  {
    "volume": 754,
    "sequence": 12,
    "title": "印秀才至舒州见寻，别后寄诗依韵和",
    "author": "徐铉",
    "content": [
      "羁游白社身虽屈，高步辞场道不卑。",
      "投分共为知我者，相寻多愧谪居时。",
      "离怀耿耿年来梦，厚意勤勤别后诗。",
      "今日溪边正相忆，雪晴山秀柳丝垂。"
    ]
  },
  {
    "volume": 754,
    "sequence": 13,
    "title": "行园树",
    "author": "徐铉",
    "content": [
      "松节凌霜久，蓬根逐吹频。",
      "群生各有性，桃李但争春。"
    ]
  },
  {
    "volume": 754,
    "sequence": 14,
    "title": "题雷公井",
    "author": "徐铉",
    "content": [
      "掩霭愚公谷，萧寥羽客家。",
      "俗人知处所，应为有桃花。"
    ]
  },
  {
    "volume": 754,
    "sequence": 15,
    "title": "送彭秀才",
    "author": "徐铉",
    "content": [
      "贾生去国已三年，短褐闲行皖水边。",
      "尽日野云生舍下，有时京信到门前。",
      "无人与和投湘赋，愧子来浮访戴船。",
      "满袖新诗好回去，莫随骚客醉林泉。"
    ]
  },
  {
    "volume": 754,
    "sequence": 16,
    "title": "移饶州别周使君",
    "author": "徐铉",
    "content": [
      "正怜东道感贤侯，何幸南冠脱楚囚。",
      "睆伯台前收别宴，乔公亭下舣行舟。",
      "四年去国身将老，百郡征兵主尚忧。",
      "更向鄱阳湖上去，青衫憔悴泪交流。"
    ]
  },
  {
    "volume": 754,
    "sequence": 17,
    "title": "避难东归，依韵和黄秀才见寄",
    "author": "徐铉",
    "content": [
      "戚戚逢人问所之，东流相送向京畿。",
      "自甘逐客纫兰佩，不料平民著战衣。",
      "树带荒村春冷落，江澄霁色雾霏微。",
      "时危道丧无才术，空手徘徊不忍归。"
    ]
  },
  {
    "volume": 754,
    "sequence": 18,
    "title": "酬郭先辈",
    "author": "徐铉",
    "content": [
      "太原郭夫子，行高文炳蔚。",
      "弱龄负世誉，一举游月窟。",
      "仙籍第三人，时人故称屈。",
      "昔余吏西省，倾盖名籍籍。",
      "及我窜群舒，向风心郁郁。",
      "归来暮江上，云雾一披拂。",
      "雷雨不下施，犹作池中物。",
      "念君介然气，感时思奋发。",
      "示我数篇文，与古争驰突。",
      "彩褥粲英华，理深刮肌骨。",
      "古诗尤精奥，史论皆宏拔。",
      "举此措诸民，何忧民不活。",
      "吁嗟吾道薄，与世长迂阔。",
      "顾我徒有心，数奇身正绌。",
      "论兵属少年，经国须儒术。",
      "夫子无自轻，苍生正愁疾。"
    ]
  },
  {
    "volume": 754,
    "sequence": 19,
    "title": "和集贤钟郎中",
    "author": "徐铉",
    "content": [
      "石渠册府神仙署，当用明朝第一人。",
      "腰下别悬新印绶，座中皆是故交亲。",
      "龙池树色供清景，浴殿香风接近邻。",
      "从此翻飞应更远，遍寻三十六天春。"
    ]
  },
  {
    "volume": 754,
    "sequence": 20,
    "title": "送刘山阳",
    "author": "徐铉",
    "content": [
      "旧族知名士，朱衣宰楚城。",
      "所嗟吾道薄，岂是主恩轻。",
      "战鼓何时息，儒冠独自行。",
      "此心多感激，相送若为情。"
    ]
  },
  {
    "volume": 754,
    "sequence": 21,
    "title": "题伏龟山北隅",
    "author": "徐铉",
    "content": [
      "兹山信岑寂，阴崖积苍翠。",
      "水石何必多，宛有千岩意。",
      "孰知近人境，旦暮含佳气。",
      "池影摇轻风，林光澹新霁。",
      "支颐藉芳草，自足忘世事。",
      "未得归去来，聊为宴居地。"
    ]
  },
  {
    "volume": 754,
    "sequence": 22,
    "title": "送黄梅江明府",
    "author": "徐铉",
    "content": [
      "封疆多难正经纶，台阁如何不用君。",
      "江上又劳为小邑，箧中徒自有雄文。",
      "书生胆气人谁信，远俗歌谣主不闻。",
      "一首新诗无限意，再三吟味向秋云。"
    ]
  },
  {
    "volume": 754,
    "sequence": 23,
    "title": "咏梅子真送郭先辈",
    "author": "徐铉",
    "content": [
      "忠臣本爱君，仁人本爱民。",
      "宁知贵与贱，岂计名与身。",
      "梅生为一尉，献疏来君门。",
      "君门深万里，金虎重千钧。",
      "向永且不用，况复论子真。",
      "拂衣遂长往，高节邈无邻。",
      "至今仙籍中，谓之梅真人。",
      "郭生负逸气，百代继遗尘。",
      "进退生自知，得丧吾不陈。",
      "斯民苟有幸，期子一朝伸。"
    ]
  },
  {
    "volume": 754,
    "sequence": 24,
    "title": "和萧郎中午日见寄",
    "author": "徐铉",
    "content": [
      "细雨轻风采药时，褰帘隐几更何为。",
      "岂知泽畔纫兰客，来赴城中角黍期。",
      "多罪静思如剉蘖，赦书才听似含饴。",
      "谢公制胜常闲暇，愿接西州敌手棋。"
    ]
  },
  {
    "volume": 754,
    "sequence": 25,
    "title": "送黄秀才姑孰辟命",
    "author": "徐铉",
    "content": [
      "世乱离情苦，家贫色养难。",
      "水云孤棹去，风雨暮春寒。",
      "幕府才方急，骚人泪未干。",
      "何时王道泰，万里看鹏抟。"
    ]
  },
  {
    "volume": 754,
    "sequence": 26,
    "title": "送王四十五归东都",
    "author": "徐铉",
    "content": [
      "海内兵方起，离筵泪易垂。",
      "怜君负米去，惜此落花时。",
      "想忆看来信，相宽指后期。",
      "殷勤手中柳，此是向南枝。"
    ]
  },
  {
    "volume": 754,
    "sequence": 27,
    "title": "和太常萧少卿近郊马上偶吟",
    "author": "徐铉",
    "content": [
      "田园经雨绿分畦，飞盖闲行九里堤。",
      "拂袖清风尘不起，满川芳草路如迷。",
      "林开始觉晴天迥，潮上初惊浦岸齐。",
      "怪得仙郎诗句好，断霞残照远山西。"
    ]
  },
  {
    "volume": 754,
    "sequence": 28,
    "title": "又和",
    "author": "徐铉",
    "content": [
      "抱瓮何人灌药畦，金衔为尔驻平堤。",
      "村桥野店景无限，绿水晴天思欲迷。",
      "横笛乍随轻吹断，归帆疑与远山齐。",
      "凤城回望真堪画，万户千门蒋峤西。"
    ]
  },
  {
    "volume": 754,
    "sequence": 29,
    "title": "抛球乐辞二首",
    "author": "徐铉",
    "content": [
      "歌舞送飞球，金觥碧玉筹。",
      "管弦桃李月，帘幕凤凰楼。",
      "一笑千场醉，浮生任白头。",
      "灼灼传花枝，纷纷度画旗。",
      "不知红烛下，照见彩球飞。",
      "借势因期克，巫山暮雨归。"
    ]
  },
  {
    "volume": 754,
    "sequence": 30,
    "title": "离歌辞五首",
    "author": "徐铉",
    "content": [
      "莫折红芳树，但知尽意看。",
      "狂风幸无意，那忍折教残。",
      "朝日城南路，旌旗照绿芜。",
      "使君何处去，桑下觅罗敷。",
      "事与年俱往，情将分共深。",
      "莫惊容鬓改，只是旧时心。",
      "暂别劳相送，佳期愿莫违。",
      "朱颜不须老，留取待郎归。",
      "拂匣收珠佩，回灯拭薄妆。",
      "莫嫌春夜短，匹似楚襄王。"
    ]
  },
  {
    "volume": 754,
    "sequence": 31,
    "title": "梦游三首",
    "author": "徐铉",
    "content": [
      "魂梦悠扬不奈何，夜来还在故人家。",
      "香蒙蜡烛时时暗，户映屏风故故斜。",
      "檀的慢调银字管，云鬟低缀折枝花。",
      "天明又作人间别，洞口春深道路赊。",
      "绣幌银屏杳霭间，若非魂梦到应难。",
      "窗前人静偏宜夜，户内春浓不识寒。",
      "蘸甲递觞纤似玉，含词忍笑腻于檀。",
      "锦书若要知名字，满县花开不姓潘。",
      "南国佳人字玉儿，芙蓉双脸远山眉。",
      "仙郎有约长相忆，阿母何猜不得知。",
      "梦里行云还倏忽，暗中携手乍疑迟。",
      "因思别后闲窗下，织得回文几首诗。"
    ]
  },
  {
    "volume": 754,
    "sequence": 32,
    "title": "和萧少卿见庆新居",
    "author": "徐铉",
    "content": [
      "湘浦怀沙已不疑，京城赐第岂前期。",
      "鼓声到晚知坊远，山色来多与静宜。",
      "簪屦尚应怜故物，稻粱空自愧华池。",
      "新诗问我偏饶思，还念鹪鹩得一枝。"
    ]
  },
  {
    "volume": 754,
    "sequence": 33,
    "title": "又和",
    "author": "徐铉",
    "content": [
      "惊蓬偶驻知多幸，断雁重联惬素期。",
      "当户小山如旧识，上墙幽藓最相宜。",
      "清风不去因栽竹，隙地无多也凿池。",
      "更喜良邻有嘉树，绿阴分得近南枝。"
    ]
  },
  {
    "volume": 754,
    "sequence": 34,
    "title": "送勋道人之建安",
    "author": "徐铉",
    "content": [
      "下国兵方起，君家义独闻。",
      "若为轻世利，归去卧溪云。",
      "挂席冲岚翠，携筇破藓纹。",
      "离情似霜叶，江上正纷纷。"
    ]
  },
  {
    "volume": 754,
    "sequence": 35,
    "title": "送许郎中歙州判官兼黟县",
    "author": "徐铉",
    "content": [
      "尝闻黟县似桃源，况是优游冠玳筵。",
      "遗爱非遥应卧理，祖风犹在好寻仙。",
      "朝衣旧识熏香史，禄米初营种秫田。",
      "大抵宦游须自适，莫辞离别二三年。"
    ]
  },
  {
    "volume": 754,
    "sequence": 36,
    "title": "送彭秀才南游",
    "author": "徐铉",
    "content": [
      "问君孤棹去何之，玉笥春风楚水西。",
      "山上断云分翠霭，林间晴雪入澄溪。",
      "琴心酒趣神相会，道士仙童手共携。",
      "他日时清更随计，莫如刘阮洞中迷。"
    ]
  },
  {
    "volume": 754,
    "sequence": 37,
    "title": "和明上人除夜见寄",
    "author": "徐铉",
    "content": [
      "酌酒围炉久，愁襟默自增。",
      "长年逢岁暮，多病见兵兴。",
      "夜色开庭燎，寒威入砚冰。",
      "汤师无别念，吟坐一灯凝。"
    ]
  },
  {
    "volume": 754,
    "sequence": 38,
    "title": "正初和鄂州边郎中见寄",
    "author": "徐铉",
    "content": [
      "潦倒含香客，凄凉赋鵩人。",
      "未能全卷舌，终拟学垂纶。",
      "故友暌离久，音书问讯频。",
      "相思俱老大，又见一年新。"
    ]
  },
  {
    "volume": 754,
    "sequence": 39,
    "title": "送刘司直出宰",
    "author": "徐铉",
    "content": [
      "之子有雄文，风标秀不群。",
      "低飞从墨绶，逸志在青云。",
      "柳色临流动，春光到县分。",
      "贤人多静理，未爽醉醺醺。"
    ]
  },
  {
    "volume": 754,
    "sequence": 40,
    "title": "送从兄赴临川幕",
    "author": "徐铉",
    "content": [
      "梁王籍宠就东藩，还召邹枚坐兔园。",
      "今日好论天下事，昔年同受主人恩。",
      "石头城下春潮满，金柅亭边绿树繁。",
      "唯有音书慰离别，一杯相送别无言。"
    ]
  },
  {
    "volume": 754,
    "sequence": 41,
    "title": "送龚员外赴江州幕",
    "author": "徐铉",
    "content": [
      "烦君更上筑金台，世难民劳藉俊才。",
      "自有声名驰羽檄，不妨谈笑奉尊罍。",
      "元规楼迥清风满，匡俗山春画障开。",
      "莫忘故人离别恨，海潮回处寄书来。"
    ]
  },
  {
    "volume": 754,
    "sequence": 42,
    "title": "送朱先辈尉庐陵",
    "author": "徐铉",
    "content": [
      "我重朱夫子，依然见古人。",
      "成名无愧色，得禄及慈亲。",
      "莫叹官资屈，宁论活计贫。",
      "平生心气在，终任静边尘。"
    ]
  },
  {
    "volume": 754,
    "sequence": 43,
    "title": "送钟德林郎中学士赴东府诗·得酒",
    "author": "徐铉",
    "content": [
      "酌此杯中物，茱萸满把秋。",
      "今朝将送别，他日是忘忧。",
      "世乱方多事，年加易得愁。",
      "政成频一醉，亦未减风流。"
    ]
  }
]