[
  {
    "volume": 553,
    "sequence": 1,
    "title": "送李潜归绵州觐省",
    "author": "姚鹄",
    "content": [
      "朱楼对翠微，红旆出重扉。",
      "此地千人望，寥天一鹤归。",
      "雪封山崦白，鸟拂栈梁飞。",
      "谁比趋庭恋，骊珠耀彩衣。"
    ]
  },
  {
    "volume": 553,
    "sequence": 2,
    "title": "塞外寄张侍御",
    "author": "姚鹄",
    "content": [
      "千里入黄云，羁愁日日新。",
      "疏钟关路晓，远雨寒山春。",
      "南眺有归雁，北来无故人。",
      "却思陪宴处，回望与天邻。"
    ]
  },
  {
    "volume": 553,
    "sequence": 3,
    "title": "晓发（一作赵嘏诗）",
    "author": "姚鹄",
    "content": [
      "旅行宜早发，况复是南归。",
      "月影缘山尽，钟声隔浦微。",
      "残星萤共失，落叶鸟和飞。",
      "去去渡南浦，村中人出稀。"
    ]
  },
  {
    "volume": 553,
    "sequence": 4,
    "title": "题终南山隐者居",
    "author": "姚鹄",
    "content": [
      "开门绝壑旁，蹑藓过花梁。",
      "路入峰峦影，风来芝朮香。",
      "夜吟明雪牖，春梦闭云房。",
      "尽室更何有，一琴兼一觞。"
    ]
  },
  {
    "volume": 553,
    "sequence": 5,
    "title": "嘉川驿楼晚望",
    "author": "姚鹄",
    "content": [
      "楼压寒江上，开帘对翠微。",
      "斜阳诸岭暮，古渡一僧归。",
      "窗迥云冲起，汀遥鸟背飞。",
      "谁言坐多倦，目极自忘机。"
    ]
  },
  {
    "volume": 553,
    "sequence": 6,
    "title": "送人归吴",
    "author": "姚鹄",
    "content": [
      "东吴与上国，万里路迢迢。",
      "为别晨昏久，全轻水陆遥。",
      "湘阴岛上寺，楚色月中潮。",
      "到此一长望，知君积恨销。"
    ]
  },
  {
    "volume": 553,
    "sequence": 7,
    "title": "送石贯归湖州",
    "author": "姚鹄",
    "content": [
      "同志幸同年，高堂君独还。",
      "齐荣恩未报，共隐事应闲。",
      "访寺临湖岸，开楼见海山。",
      "洛中推二陆，莫久恋乡关。"
    ]
  },
  {
    "volume": 553,
    "sequence": 8,
    "title": "送刘耕归舒州",
    "author": "姚鹄",
    "content": [
      "四座莫纷纷，须臾岐路分。",
      "自从同得意，谁不惜离群。",
      "旧国连青海，归程在白云。",
      "弃繻当日路，应竞看终军。"
    ]
  },
  {
    "volume": 553,
    "sequence": 9,
    "title": "寄赠许璋少府",
    "author": "姚鹄",
    "content": [
      "若说君高道，何人更得如。",
      "公庭唯树石，生计是琴书。",
      "诗句峭无敌，文才清有余。",
      "不知尺水内，争滞北溟鱼。"
    ]
  },
  {
    "volume": 553,
    "sequence": 10,
    "title": "寄雍陶先辈",
    "author": "姚鹄",
    "content": [
      "知音杳何处，书札寄无由。",
      "独宿月中寺，相思天畔楼。",
      "露凝衰草白，萤度远烟秋。",
      "怅望难归枕，吟劳生夜愁。"
    ]
  },
  {
    "volume": 553,
    "sequence": 11,
    "title": "寄友人",
    "author": "姚鹄",
    "content": [
      "西风又开菊，久客意如何。",
      "旧国天涯远，清砧月夜多。",
      "明时难际会，急景易蹉跎。",
      "抱玉终须献，谁言恋薜萝。"
    ]
  },
  {
    "volume": 553,
    "sequence": 12,
    "title": "感怀陈情",
    "author": "姚鹄",
    "content": [
      "恩重空感激，何门誓杀身。",
      "谬曾分玉石，竟自困风尘。",
      "阴谷非因暖，幽丛岂望春。",
      "升沉在言下，应念异他人。"
    ]
  },
  {
    "volume": 553,
    "sequence": 13,
    "title": "送程秀才下第归蜀",
    "author": "姚鹄",
    "content": [
      "莺迁与鶂退，十载泣岐分。",
      "蜀道重来老，巴猿此去闻。",
      "晓程侵岭雪，远栈入谿云。",
      "莫滞趋庭恋，荣亲只待君。"
    ]
  },
  {
    "volume": 553,
    "sequence": 14,
    "title": "旱鱼词上苗相公",
    "author": "姚鹄",
    "content": [
      "似龙鳞已足，唯是欠登门。",
      "日里腮犹湿，泥中目未昏。",
      "乞锄防蚁穴，望水泻金盆。",
      "他日能为雨，公田报此恩。"
    ]
  },
  {
    "volume": 553,
    "sequence": 15,
    "title": "野寺寓居即事二首",
    "author": "姚鹄",
    "content": [
      "南山色当户，初日半檐时。",
      "鹤去卧看远，僧来嫌起迟。",
      "窗明云影断，庭晓树阴移。",
      "何处题新句，连溪密叶垂。",
      "古寺更何有，当庭唯折幢。",
      "伴僧青藓榻，对雨白云窗。",
      "暝色生前岭，离魂隔远江。",
      "沙洲半藜草，飞鹭白双双。"
    ]
  },
  {
    "volume": 553,
    "sequence": 16,
    "title": "襄州献卢尚书",
    "author": "姚鹄",
    "content": [
      "立事成功尽远图，一方独与万方殊。",
      "藩臣皆竞师兵略，相国今多揖庙谟。",
      "礼乐政行凋弊俗，歌谣声彻帝王都。",
      "即随凤诏归何处，只是操持造化炉。"
    ]
  },
  {
    "volume": 553,
    "sequence": 17,
    "title": "将归蜀留献恩地仆射二首",
    "author": "姚鹄",
    "content": [
      "自持衡镜采幽沈，此事常闻旷古今。",
      "危叶只将终委地，焦桐谁料却为琴。",
      "蒿莱讵报生成德，犬马空怀感恋心。",
      "明日还家盈眼血，定应回首即沾襟。",
      "江上长思狎钓翁，此心难与昨心同。",
      "自承丘壑新恩重，已分烟霞旧隐空。",
      "龙变偶因资巨浪，鸟飞谁肯借高风。",
      "应怜死节无门效，永叹潜怀似转蓬。"
    ]
  },
  {
    "volume": 553,
    "sequence": 18,
    "title": "随州献李侍御二首",
    "author": "姚鹄",
    "content": [
      "彩笔曾专造化权，道尊翻向宦途闲。",
      "端居有地唯栽药，静坐无时不忆山。",
      "德望旧悬霄汉外，政声新溢路岐间。",
      "众知圣主搜贤相，朝夕欲征黄霸还。",
      "再刖未甘何处说，但垂双泪出咸秦。",
      "风尘匹马来千里，蓬梗全家望一身。",
      "旧隐每怀空竟夕，愁眉不展几经春。",
      "今朝傥降非常顾，倒屐宁惟有古人。"
    ]
  },
  {
    "volume": 553,
    "sequence": 19,
    "title": "虢州献杨抑卿二首",
    "author": "姚鹄",
    "content": [
      "盖世英华更有谁，赋成传写遍坤维。",
      "名科累中求贤日，苦节高标守郡时。",
      "楼上叫云秋鼓角，林间宿鹤夜旌旗。",
      "征归诏下应非久，德望人情在凤池。",
      "碧山曾共惜分阴，暗学相如赋上林。",
      "到此敢逾千里恨，归家且遂十年心。",
      "疏愚只怯膺门险，浅薄争窥孔室深。",
      "一顾傥怜持苦节，更令何处问升沉。"
    ]
  },
  {
    "volume": 553,
    "sequence": 20,
    "title": "赠边将",
    "author": "姚鹄",
    "content": [
      "三边近日往来通，尽是将军镇抚功。",
      "兵统万人为上将，威加千里慑西戎。",
      "清笳绕塞吹寒月，红旆当山肃晓风。",
      "却恨北荒沾雨露，无因扫尽虏庭空。"
    ]
  },
  {
    "volume": 553,
    "sequence": 21,
    "title": "送费炼师供奉赴上都",
    "author": "姚鹄",
    "content": [
      "缩地周游不计程，古今应只有先生。",
      "已同化鹤临华表，又见骖龙向玉清。",
      "萝磴静攀云共过，雪坛当醮月孤明。",
      "无因相逐朝天帝，空羡烟霞得送迎。"
    ]
  },
  {
    "volume": 553,
    "sequence": 22,
    "title": "和徐先辈秋日游泾州南亭呈三二同年",
    "author": "姚鹄",
    "content": [
      "多此欢情泛鹢舟，桂枝同折塞同游。",
      "声喧岛上巢松鹤，影落杯中过水鸥。",
      "送日暮钟交戍岭，叫云寒角动城楼。",
      "酒酣笑语秋风里，谁道槐花更起愁。"
    ]
  },
  {
    "volume": 553,
    "sequence": 23,
    "title": "送黄颇归袁",
    "author": "姚鹄",
    "content": [
      "莫倦连期在醉乡，孔门多恋惜分行。",
      "文章声价从来重，霄汉途程此去长。",
      "何处听猿临万壑，几宿因月滞三湘。",
      "炉峰若上应相忆，不得同过惠远房。"
    ]
  },
  {
    "volume": 553,
    "sequence": 24,
    "title": "和陕州参军李通微首夏书怀呈同寮张裳段群二先辈",
    "author": "姚鹄",
    "content": [
      "公门何事更相牵，邵伯优贤任养闲。",
      "满院落花从覆地，半檐初日未开关。",
      "寻仙郑谷烟霞里，避暑柯亭树石间。",
      "独为高怀谁和继，掾曹同处桂同攀。"
    ]
  },
  {
    "volume": 553,
    "sequence": 25,
    "title": "玉真观寻赵尊师不遇",
    "author": "姚鹄",
    "content": [
      "羽客朝元昼掩扉，林中一径雪中微。",
      "松阴绕院鹤相对，山色满楼人未归。",
      "尽日独思风驭返，寥天几望野云飞。",
      "凭高目断无消息，自醉自吟愁落晖。"
    ]
  },
  {
    "volume": 553,
    "sequence": 26,
    "title": "及第后上主司王起",
    "author": "姚鹄",
    "content": [
      "三年竭力向春闱，塞断浮华众路岐。",
      "盛选栋梁非昔日，平均雨露及明时。",
      "登龙旧美无邪径，折桂新荣尽直枝。",
      "莫道只陪金马贵，相期更在凤凰池。"
    ]
  },
  {
    "volume": 553,
    "sequence": 27,
    "title": "送贺知章入道",
    "author": "姚鹄",
    "content": [
      "若非尧运及垂衣，肯许巢由脱俗机。",
      "太液始同黄鹤下，仙乡已驾白云归。",
      "还披旧褐辞金殿，却捧玄珠向翠微。",
      "羁束惭无仙药分，随车空有梦魂飞。"
    ]
  },
  {
    "volume": 553,
    "sequence": 28,
    "title": "送友人出塞",
    "author": "姚鹄",
    "content": [
      "帝城春色著寒梅，去恨离怀醉不开。",
      "作别欲将何计免，此行应又隔年回。",
      "入河残日雕西尽，卷雪惊蓬马上来。",
      "有思莫忘清塞学，众传君负佐王才。"
    ]
  },
  {
    "volume": 553,
    "sequence": 29,
    "title": "送僧归新罗",
    "author": "姚鹄",
    "content": [
      "淼淼万余里，扁舟发落晖。",
      "沧溟何岁别，白首此时归。",
      "寒暑途中变，人烟岭外稀。",
      "惊天巨鳌斗，蔽日大鹏飞。",
      "雪入行砂屦，云生坐石衣。",
      "汉风深习得，休恨本心违。"
    ]
  },
  {
    "volume": 553,
    "sequence": 30,
    "title": "奉和秘监从翁夏日陕州河亭晚望",
    "author": "姚鹄",
    "content": [
      "洪河何处望，一境在孤烟。",
      "极野如蓝日，长波似镜年。",
      "卷帘花影里，倚槛鹤巢边。",
      "霞焰侵旌旆，滩声杂管弦。",
      "钟微来叠岫，帆远落遥天。",
      "过客多相指，应疑会水仙。"
    ]
  },
  {
    "volume": 553,
    "sequence": 31,
    "title": "风不鸣条",
    "author": "姚鹄",
    "content": [
      "吾君理化清，上瑞报时平。",
      "晓吹何曾歇，柔条自不鸣。",
      "花香知暗度，柳动觉潜生。",
      "只见低垂影，那闻击触声。",
      "大王初溥畅，少女正轻盈。",
      "幸遇无私力，幽芳愿发荣。"
    ]
  },
  {
    "volume": 553,
    "sequence": 32,
    "title": "书情献知己",
    "author": "姚鹄",
    "content": [
      "日日恨何穷，巴云旧隐空。",
      "一为栖寓客，二见北归鸿。",
      "有道期攀桂，无门息转蓬。",
      "赁居将罄比，乞食与僧同。",
      "花月登临处，江山怅望中。",
      "众皆轻病骥，谁肯救焦桐。",
      "坐惜春还至，愁吟夜每终。",
      "谷寒思变律，叶晚怯回风。",
      "谒蔡惭王粲，怜衡冀孔融。",
      "深恩知尚在，何处问穷通。"
    ]
  },
  {
    "volume": 553,
    "sequence": 33,
    "title": "和工部杨尚书重送绝句",
    "author": "姚鹄",
    "content": [
      "桂枝攀得献庭闱，何似空怀楚橘归。",
      "好控扶摇早回首，人人思看大鹏飞。"
    ]
  }
]