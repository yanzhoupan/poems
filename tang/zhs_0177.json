[
  {
    "volume": 177,
    "sequence": 1,
    "title": "送韩侍御之广德",
    "author": "李白",
    "content": [
      "昔日绣衣何足荣，今宵贳酒与君倾。",
      "暂就东山赊月色，酣歌一夜送泉明。"
    ]
  },
  {
    "volume": 177,
    "sequence": 2,
    "title": "送通禅师还南陵隐静寺",
    "author": "李白",
    "content": [
      "我闻隐静寺，山水多奇踪。",
      "岩种朗公橘，门深杯渡松。",
      "道人制猛虎，振锡还孤峰。",
      "他日南陵下，相期谷口逢。"
    ]
  },
  {
    "volume": 177,
    "sequence": 3,
    "title": "送友人",
    "author": "李白",
    "content": [
      "青山横北郭，白水绕东城。",
      "此地一为别，孤蓬万里征。",
      "浮云游子意，落日故人情。",
      "挥手自兹去，萧萧班马鸣。"
    ]
  },
  {
    "volume": 177,
    "sequence": 4,
    "title": "送别",
    "author": "李白",
    "content": [
      "斗酒渭城边，垆头醉不眠。",
      "梨花千树雪，杨叶万条烟。",
      "惜别倾壶醑，临分赠马鞭。",
      "看君颍上去，新月到应圆。"
    ]
  },
  {
    "volume": 177,
    "sequence": 5,
    "title": "江上送女道士褚三清游南岳",
    "author": "李白",
    "content": [
      "吴江女道士，头戴莲花巾。",
      "霓衣不湿雨，特异阳台云。",
      "足下远游履，凌波生素尘。",
      "寻仙向南岳，应见魏夫人。"
    ]
  },
  {
    "volume": 177,
    "sequence": 6,
    "title": "送友人入蜀",
    "author": "李白",
    "content": [
      "见说蚕丛路，崎岖不易行。",
      "山从人面起，云傍马头生。",
      "芳树笼秦栈，春流绕蜀城。",
      "升沉应已定，不必问君平。"
    ]
  },
  {
    "volume": 177,
    "sequence": 7,
    "title": "送李青归南叶阳川",
    "author": "李白",
    "content": [
      "伯阳仙家子，容色如青春。",
      "日月秘灵洞，云霞辞世人。",
      "化心养精魄，隐几窅天真。",
      "莫作千年别，归来城郭新。"
    ]
  },
  {
    "volume": 177,
    "sequence": 8,
    "title": "送舍弟",
    "author": "李白",
    "content": [
      "吾家白额驹，远别临东道。",
      "他日相思一梦君，应得池塘生春草。"
    ]
  },
  {
    "volume": 177,
    "sequence": 9,
    "title": "送别得书字",
    "author": "李白",
    "content": [
      "水色南天远，舟行若在虚。",
      "迁人发佳兴，吾子访闲居。",
      "日落看归鸟，潭澄羡跃鱼。",
      "圣朝思贾谊，应降紫泥书。"
    ]
  },
  {
    "volume": 177,
    "sequence": 10,
    "title": "送麹十少府",
    "author": "李白",
    "content": [
      "试发清秋兴，因为吴会吟。",
      "碧云敛海色，流水折江心。",
      "我有延陵剑，君无陆贾金。",
      "艰难此为别，惆怅一何深。"
    ]
  },
  {
    "volume": 177,
    "sequence": 11,
    "title": "送张秀才谒高中丞",
    "author": "李白",
    "content": [
      "秦帝沦玉镜，留侯降氛氲。",
      "感激黄石老，经过沧海君。",
      "壮士挥金槌，报仇六国闻。",
      "智勇冠终古，萧陈难与群。",
      "两龙争斗时，天地动风云。",
      "酒酣舞长剑，仓卒解汉纷。",
      "宇宙初倒悬，鸿沟势将分。",
      "英谋信奇绝，夫子扬清芬。",
      "胡月入紫微，三光乱天文。",
      "高公镇淮海，谈笑却妖氛。",
      "采尔幕中画，戡难光殊勋。",
      "我无燕霜感，玉石俱烧焚。",
      "但洒一行泪，临歧竟何云。"
    ]
  },
  {
    "volume": 177,
    "sequence": 12,
    "title": "寻阳送弟昌峒鄱阳司马作",
    "author": "李白",
    "content": [
      "桑落洲渚连，沧江无云烟。",
      "寻阳非剡水，忽见子猷船。",
      "飘然欲相近，来迟杳若仙。",
      "人乘海上月，帆落湖中天。",
      "一睹无二诺，朝欢更胜昨。",
      "尔则吾惠连，吾非尔康乐。",
      "朱绂白银章，上官佐鄱阳。",
      "松门拂中道，石镜回清光。",
      "摇扇及于越，水亭风气凉。",
      "与尔期此亭，期在秋月满。",
      "时过或未来，两乡心已断。",
      "吴山对楚岸，彭蠡当中州。",
      "相思定如此，有穷尽年愁。"
    ]
  },
  {
    "volume": 177,
    "sequence": 13,
    "title": "饯校书叔云",
    "author": "李白",
    "content": [
      "少年费白日，歌笑矜朱颜。",
      "不知忽已老，喜见春风还。",
      "惜别且为欢，裴回桃李间。",
      "看花饮美酒，听鸟临晴山。",
      "向晚竹林寂，无人空闭关。"
    ]
  },
  {
    "volume": 177,
    "sequence": 14,
    "title": "送王孝廉觐省",
    "author": "李白",
    "content": [
      "彭蠡将天合，姑苏在日边。",
      "宁亲候海色，欲动孝廉船。",
      "窈窕晴江转，参差远岫连。",
      "相思无昼夜，东泣似长川。"
    ]
  },
  {
    "volume": 177,
    "sequence": 15,
    "title": "同吴王送杜秀芝赴举入京",
    "author": "李白",
    "content": [
      "秀才何翩翩，王许回也贤。",
      "暂别庐江守，将游京兆天。",
      "秋山宜落日，秀水出寒烟。",
      "欲折一枝桂，还来雁沼前。"
    ]
  },
  {
    "volume": 177,
    "sequence": 16,
    "title": "洞庭醉后送绛州吕使君果流澧州",
    "author": "李白",
    "content": [
      "昔别若梦中，天涯忽相逢。",
      "洞庭破秋月，纵酒开愁容。",
      "赠剑刻玉字，延平两蛟龙。",
      "送君不尽意，书及雁回峰。"
    ]
  },
  {
    "volume": 177,
    "sequence": 17,
    "title": "与诸公送陈郎将归衡阳",
    "author": "李白",
    "content": [
      "衡山苍苍入紫冥，下看南极老人星。",
      "回飙吹散五峰雪，往往飞花落洞庭。",
      "气清岳秀有如此，郎将一家拖金紫。",
      "门前食客乱浮云，世人皆比孟尝君。",
      "江上送行无白璧，临歧惆怅若为分。"
    ]
  },
  {
    "volume": 177,
    "sequence": 18,
    "title": "送赵判官赴黔府中丞叔幕",
    "author": "李白",
    "content": [
      "廓落青云心，交结黄金尽。",
      "富贵翻相忘，令人忽自哂。",
      "蹭蹬鬓毛斑，盛时难再还。",
      "巨源咄石生，何事马蹄间。",
      "绿萝长不厌，却欲还东山。",
      "君为鲁曾子，拜揖高堂里。",
      "叔继赵平原，偏承明主恩。",
      "风霜推独坐，旌节镇雄藩。",
      "虎士秉金钺，蛾眉开玉樽。",
      "才高幕下去，义重林中言。",
      "水宿五溪月，霜啼三峡猿。",
      "东风春草绿，江上候归轩。"
    ]
  },
  {
    "volume": 177,
    "sequence": 19,
    "title": "送陆判官往琵琶峡",
    "author": "李白",
    "content": [
      "水国秋风夜，殊非远别时。",
      "长安如梦里，何日是归期。"
    ]
  },
  {
    "volume": 177,
    "sequence": 20,
    "title": "送梁四归东平",
    "author": "李白",
    "content": [
      "玉壶挈美酒，送别强为欢。",
      "大火南星月，长郊北路难。",
      "殷王期负鼎，汶水起垂竿。",
      "莫学东山卧，参差老谢安。"
    ]
  },
  {
    "volume": 177,
    "sequence": 21,
    "title": "江夏送友人",
    "author": "李白",
    "content": [
      "雪点翠云裘，送君黄鹤楼。",
      "黄鹤振玉羽，西飞帝王州。",
      "凤无琅玕实，何以赠远游。",
      "裴回相顾影，泪下汉江流。"
    ]
  },
  {
    "volume": 177,
    "sequence": 22,
    "title": "送郄昂谪巴中",
    "author": "李白",
    "content": [
      "瑶草寒不死，移植沧江滨。",
      "东风洒雨露，会入天地春。",
      "予若洞庭叶，随波送逐臣。",
      "思归未可得，书此谢情人。"
    ]
  },
  {
    "volume": 177,
    "sequence": 23,
    "title": "江夏送张丞",
    "author": "李白",
    "content": [
      "欲别心不忍，临行情更亲。",
      "酒倾无限月，客醉几重春。",
      "藉草依流水，攀花赠远人。",
      "送君从此去，回首泣迷津。"
    ]
  },
  {
    "volume": 177,
    "sequence": 24,
    "title": "赋得白鹭鸶，送宋少府入三峡",
    "author": "李白",
    "content": [
      "白鹭拳一足，月明秋水寒。",
      "人惊远飞去，直向使君滩。"
    ]
  },
  {
    "volume": 177,
    "sequence": 25,
    "title": "送二季之江东",
    "author": "李白",
    "content": [
      "初发强中作，题诗与惠连。",
      "多惭一日长，不及二龙贤。",
      "西塞当中路，南风欲进船。",
      "云峰出远海，帆影挂清川。",
      "禹穴藏书地，匡山种杏田。",
      "此行俱有适，迟尔早归旋。"
    ]
  },
  {
    "volume": 177,
    "sequence": 26,
    "title": "江西送友人之罗浮",
    "author": "李白",
    "content": [
      "桂水分五岭，衡山朝九疑。",
      "乡关渺安西，流浪将何之。",
      "素色愁明湖，秋渚晦寒姿。",
      "畴昔紫芳意，已过黄发期。",
      "君王纵疏散，云壑借巢夷。",
      "尔去之罗浮，我还憩峨眉。",
      "中阔道万里，霞月遥相思。",
      "如寻楚狂子，琼树有芳枝。"
    ]
  },
  {
    "volume": 177,
    "sequence": 27,
    "title": "宣州谢脁楼饯别校书叔云（一作倍侍御叔华登楼歌）",
    "author": "李白",
    "content": [
      "弃我去者昨日之日不可留，乱我心者今日之日多烦忧。",
      "长风万里送秋雁，对此可以酣高楼。",
      "蓬莱文章建安骨，中间小谢又清发。",
      "俱怀逸兴壮思飞，欲上青天览日月。",
      "抽刀断水水更流，举怀销愁愁更愁。",
      "人生在世不称意，明朝散发弄扁舟。"
    ]
  },
  {
    "volume": 177,
    "sequence": 28,
    "title": "宣城送刘副使入秦",
    "author": "李白",
    "content": [
      "君即刘越石，雄豪冠当时。",
      "凄清横吹曲，慷慨扶风词。",
      "虎啸俟腾跃，鸡鸣遭乱离。",
      "千金市骏马，万里逐王师。",
      "结交楼烦将，侍从羽林儿。",
      "统兵捍吴越，豺虎不敢窥。",
      "大勋竟莫叙，已过秋风吹。",
      "秉钺有季公，凛然负英姿。",
      "寄深且戎幕，望重必台司。",
      "感激一然诺，纵横两无疑。",
      "伏奏归北阙，鸣驺忽西驰。",
      "列将咸出祖，英僚惜分离。",
      "斗酒满四筵，歌啸宛溪湄。",
      "君携东山妓，我咏北门诗。",
      "贵贱交不易，恐伤中园葵。",
      "昔赠紫骝驹，今倾白玉卮。",
      "同欢万斛酒，未足解相思。",
      "此别又千里，秦吴渺天涯。",
      "月明关山苦，水剧陇头悲。",
      "借问几时还，春风入黄池。",
      "无令长相忆，折断绿杨枝。"
    ]
  },
  {
    "volume": 177,
    "sequence": 29,
    "title": "泾川送族弟錞",
    "author": "李白",
    "content": [
      "泾川三百里，若耶羞见之。",
      "锦石照碧山，两边白鹭鸶。",
      "佳境千万曲，客行无歇时。",
      "上有琴高水，下有陵阳祠。",
      "仙人不见我，明月空相知。",
      "问我何事来，卢敖结幽期。",
      "蓬山振雄笔，绣服挥清词。",
      "江湖发秀色，草木含荣滋。",
      "置酒送惠连，吾家称白眉。",
      "愧无海峤作，敢阙河梁诗。",
      "见尔复几朝，俄然告将离。",
      "中流漾彩鹢，列岸丛金羁。",
      "叹息苍梧凤，分栖琼树枝。",
      "清晨各飞去，飘落天南垂。",
      "望极落日尽，秋深暝猿悲。",
      "寄情与流水，但有长相思。"
    ]
  },
  {
    "volume": 177,
    "sequence": 30,
    "title": "五松山送殷淑",
    "author": "李白",
    "content": [
      "秀色发江左，风流奈若何。",
      "仲文了不还，独立扬清波。",
      "载酒五松山，颓然白云歌。",
      "中天度落月，万里遥相过。",
      "抚酒惜此月，流光畏蹉跎。",
      "明日别离去，连峰郁嵯峨。"
    ]
  },
  {
    "volume": 177,
    "sequence": 31,
    "title": "送崔氏昆季之金陵（一作秋夜崔八丈水亭送别）",
    "author": "李白",
    "content": [
      "放歌倚东楼，行子期晓发。",
      "秋风渡江来，吹落山上月。",
      "主人出美酒，灭烛延清光。",
      "二崔向金陵，安得不尽觞。",
      "水客弄归棹，云帆卷轻霜。",
      "扁舟敬亭下，五两先飘扬。",
      "峡石入水花，碧流日更长。",
      "思君无岁月，西笑阻河梁。"
    ]
  },
  {
    "volume": 177,
    "sequence": 32,
    "title": "登黄山凌歊台送族弟溧阳尉济充泛舟赴华阴（得齐字）",
    "author": "李白",
    "content": [
      "鸾乃凤之族，翱翔紫云霓。",
      "文章辉五色，双在琼树栖。",
      "一朝各飞去，凤与鸾俱啼。",
      "炎赫五月中，朱曦烁河堤。",
      "尔从泛舟役，使我心魂凄。",
      "秦地无碧草，南云喧鼓鼙。",
      "君王减玉膳，早起思鸣鸡。",
      "漕引救关辅，疲人免涂泥。",
      "宰相作霖雨，农夫得耕犁。",
      "静者伏草间，群才满金闺。",
      "空手无壮士，穷居使人低。",
      "送君登黄山，长啸倚天梯。",
      "小舟若凫雁，大舟若鲸鲵。",
      "开帆散长风，舒卷与云齐。",
      "日入牛渚晦，苍然夕烟迷。",
      "相思定何许，杳在洛阳西。"
    ]
  },
  {
    "volume": 177,
    "sequence": 33,
    "title": "送储邕之武昌",
    "author": "李白",
    "content": [
      "黄鹤西楼月，长江万里情。",
      "春风三十度，空忆武昌城。",
      "送尔难为别，衔杯惜未倾。",
      "湖连张乐地，山逐泛舟行。",
      "诺为楚人重，诗传谢脁清。",
      "沧浪吾有曲，寄入棹歌声。"
    ]
  }
]