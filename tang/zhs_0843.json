[
  {
    "volume": 843,
    "sequence": 1,
    "title": "寄东林言之禅子",
    "author": "齐己",
    "content": [
      "闻思相送后，幽院闭苔钱。",
      "使我吟还废，闻君病未痊。",
      "听秋唯困坐，怕客但佯眠。",
      "可惜东窗月，无寥过一年。"
    ]
  },
  {
    "volume": 843,
    "sequence": 2,
    "title": "寒节日寄乡友",
    "author": "齐己",
    "content": [
      "岁岁逢寒食，寥寥古寺家。",
      "踏青思故里，垂白看杨花。",
      "原野稀疏雨，江天冷澹霞。",
      "沧浪与湘水，归恨共无涯。"
    ]
  },
  {
    "volume": 843,
    "sequence": 3,
    "title": "闻西蟾从弟卜岩居岳西有寄",
    "author": "齐己",
    "content": [
      "瀑布见高低，岩开岩壁西。",
      "碧云多旧作，红叶几新题。",
      "滴沥中疏磬，嵌空半倚梯。",
      "仍闻樵子径，□不到前溪。"
    ]
  },
  {
    "volume": 843,
    "sequence": 4,
    "title": "寄怀西蟾师弟",
    "author": "齐己",
    "content": [
      "万里八九月，一身西北风。",
      "自从相示后，长记在吟中。",
      "见说南游远，堪怀我姓同。",
      "江边忽得信，回到岳门东。"
    ]
  },
  {
    "volume": 843,
    "sequence": 5,
    "title": "扑满子",
    "author": "齐己",
    "content": [
      "只爱满我腹，争如满害身。",
      "到头须扑破，却散与他人。"
    ]
  },
  {
    "volume": 843,
    "sequence": 6,
    "title": "寄西川惠光大师昙域",
    "author": "齐己",
    "content": [
      "禅月有名子，相知面未曾。",
      "笔精垂壁溜，诗涩滴杉冰。",
      "蜀国从栖泊，芜城几废兴。",
      "忆归应寄梦，东北过金陵。"
    ]
  },
  {
    "volume": 843,
    "sequence": 7,
    "title": "忆别匡山寄彭泽乾昼上人",
    "author": "齐己",
    "content": [
      "忆别匡山日，无端是远游。",
      "却回看五老，翻悔上孤舟。",
      "蹭蹬三千里，蹉跎二十秋。",
      "近来空寄梦，时到虎溪头。"
    ]
  },
  {
    "volume": 843,
    "sequence": 8,
    "title": "又寄彭泽昼公",
    "author": "齐己",
    "content": [
      "闻君彭泽住，结构近陶公。",
      "种菊心相似，尝茶味不同。",
      "湖光秋枕上，岳翠夏窗中。",
      "八月东林去，吟香菡萏风。"
    ]
  },
  {
    "volume": 843,
    "sequence": 9,
    "title": "因览支使孙中丞看可准大师诗序有寄",
    "author": "齐己",
    "content": [
      "一千篇里选，三百首菁英。",
      "玉尺新量出，金刀旧剪成。",
      "锦江增古翠，仙掌减元精。",
      "自此为风格，留传诸后生。"
    ]
  },
  {
    "volume": 843,
    "sequence": 10,
    "title": "新秋病中枕上闻蝉",
    "author": "齐己",
    "content": [
      "枕上稍醒醒，忽闻蝉一声。",
      "此时知不死，昨日即前生。",
      "更欲临窗听，犹难策杖行。",
      "寻应同蜕壳，重饮露华清。"
    ]
  },
  {
    "volume": 843,
    "sequence": 11,
    "title": "寄云盖山先禅师",
    "author": "齐己",
    "content": [
      "曾寻湘水东，古翠积秋浓。",
      "长老禅栖处，半天云盖峰。",
      "闲床饶得石，杂树少于松。",
      "近有谁堪语，浏阳妙指踪。"
    ]
  },
  {
    "volume": 843,
    "sequence": 12,
    "title": "落叶",
    "author": "齐己",
    "content": [
      "落多秋亦晚，窗外见诸邻。",
      "世上谁惊尽，林间独扫频。",
      "萧骚微月夜，重叠早霜晨。",
      "昨日繁阴在，莺声树树春。"
    ]
  },
  {
    "volume": 843,
    "sequence": 13,
    "title": "次耒阳作",
    "author": "齐己",
    "content": [
      "绕岳复沿湘，衡阳又耒阳。",
      "不堪思北客，从此入南荒。",
      "旦夕多猿狖，淹留少雪霜。",
      "因经杜公墓，惆怅学文章。"
    ]
  },
  {
    "volume": 843,
    "sequence": 14,
    "title": "舟中晚望祝融峰",
    "author": "齐己",
    "content": [
      "天际卓寒青，舟中望晚晴。",
      "十年关梦寐，此日向峥嵘。",
      "巨石凌空黑，飞泉照夜明。",
      "终当蹑孤顶，坐看白云生。"
    ]
  },
  {
    "volume": 843,
    "sequence": 15,
    "title": "吊杜工部坟",
    "author": "齐己",
    "content": [
      "鹏翅蹋于斯，明君知不知。",
      "域中诗价大，荒外土坟卑。",
      "瘴雨无时滴，蛮风有穴吹。",
      "唯应李太白，魂魄往来疲。"
    ]
  },
  {
    "volume": 843,
    "sequence": 16,
    "title": "岳中寄殷处士",
    "author": "齐己",
    "content": [
      "出岳与入岳，前题继后题。",
      "遍寻僧壁上，多在雁峰西。",
      "近说游江寺，将谁话石梯。",
      "相思立高巘，山下草萋萋。"
    ]
  },
  {
    "volume": 843,
    "sequence": 17,
    "title": "送幽禅师",
    "author": "齐己",
    "content": [
      "霜繁野叶飞，长老卷行衣。",
      "浮世不知处，白云相待归。",
      "磬和天籁响，禅动岳神威。",
      "莫便言长往，劳生待发机。"
    ]
  },
  {
    "volume": 843,
    "sequence": 18,
    "title": "观烧",
    "author": "齐己",
    "content": [
      "猎猎寒芜引，承风势不还。",
      "放来应有主，焚去到何山。",
      "焰入空濛里，烟飞苍莽间。",
      "石中有良玉，惆怅但伤颜。"
    ]
  },
  {
    "volume": 843,
    "sequence": 19,
    "title": "咏茶十二韵",
    "author": "齐己",
    "content": [
      "百草让为灵，功先百草成。",
      "甘传天下口，贵占火前名。",
      "出处春无雁，收时谷有莺。",
      "封题从泽国，贡献入秦京。",
      "嗅觉精新极，尝知骨自轻。",
      "研通天柱响，摘绕蜀山明。",
      "赋客秋吟起，禅师昼卧惊。",
      "角开香满室，炉动绿凝铛。",
      "晚忆凉泉对，闲思异果平。",
      "松黄干旋泛，云母滑随倾。",
      "颇贵高人寄，尤宜别匮盛。",
      "曾寻修事法，妙尽陆先生。"
    ]
  },
  {
    "volume": 843,
    "sequence": 20,
    "title": "寄阳岐西峰僧",
    "author": "齐己",
    "content": [
      "西峰残照东，瀑布洒冥鸿。",
      "闲忆高窗外，秋晴万里空。",
      "藤阴藏石磴，衣毳落杉风。",
      "日有谁来觅，层层鸟道中。"
    ]
  },
  {
    "volume": 843,
    "sequence": 21,
    "title": "回雁峰",
    "author": "齐己",
    "content": [
      "瘴雨过孱颜，危边有径盘。",
      "壮堪扶寿岳，灵合置仙坛。",
      "影北鸿声乱，青南客道难。",
      "他年思隐遁，何处凭阑干。"
    ]
  },
  {
    "volume": 843,
    "sequence": 22,
    "title": "赠询公上人",
    "author": "齐己",
    "content": [
      "威仪何贵重，一室贮水清。",
      "终日松杉径，自多虫蚁行。",
      "像前孤立影，钟外数珠声。",
      "知悟修来事，今为第几生。"
    ]
  },
  {
    "volume": 843,
    "sequence": 23,
    "title": "秋兴",
    "author": "齐己",
    "content": [
      "所见背时情，闲行亦独行。",
      "晚凉思水石，危阁望峥嵘。",
      "雨外残云片，风中乱叶声。",
      "旧山吟友在，相忆梦应清。"
    ]
  },
  {
    "volume": 843,
    "sequence": 24,
    "title": "古寺老松",
    "author": "齐己",
    "content": [
      "百岁禅师说，先师指此松。",
      "小年行道绕，早见偃枝重。",
      "月槛移孤影，秋亭卓一峰。",
      "终当因夜电，拏攫从云龙。"
    ]
  },
  {
    "volume": 843,
    "sequence": 25,
    "title": "题无余处士书斋",
    "author": "齐己",
    "content": [
      "闲地从莎藓，谁人爱此心。",
      "琴棋怀客远，风雪闭门深。",
      "枕外江滩响，窗西树石阴。",
      "他年衡岳寺，为我一相寻。"
    ]
  },
  {
    "volume": 843,
    "sequence": 26,
    "title": "岁暮江寺住",
    "author": "齐己",
    "content": [
      "山依枯槁容，何处见年终。",
      "风雪军城外，蒹葭古寺中。",
      "孤村谁认磬，极浦夜鸣鸿。",
      "坐忆匡庐隐，泉声滴半空。"
    ]
  },
  {
    "volume": 843,
    "sequence": 27,
    "title": "新燕",
    "author": "齐己",
    "content": [
      "栖托近佳人，应怜巧语新。",
      "风光华屋暖，弦管牡丹晨。",
      "远采江泥腻，双飞麦雨匀。",
      "差池自有便，敢触杏梁尘。"
    ]
  },
  {
    "volume": 843,
    "sequence": 28,
    "title": "喻吟",
    "author": "齐己",
    "content": [
      "日用是何专，吟疲即坐禅。",
      "此生还可喜，馀事不相便。",
      "头白无邪里，魂清有象先。",
      "江花与芳草，莫染我情田。"
    ]
  },
  {
    "volume": 843,
    "sequence": 29,
    "title": "过湘江唐弘书斋",
    "author": "齐己",
    "content": [
      "四邻无俗迹，终日大开门。",
      "水晚来边雁，林秋下楚猿。",
      "一家随难在，双眼向书昏。",
      "沈近骚人庙，吟应见古魂。"
    ]
  },
  {
    "volume": 843,
    "sequence": 30,
    "title": "读贾岛集",
    "author": "齐己",
    "content": [
      "遗篇三百首，首首是遗冤。",
      "知到千年外，更逢何者论。",
      "离秦空得罪，入蜀但听猿。",
      "还似称沙祖，唯馀赋鵩言。"
    ]
  },
  {
    "volume": 843,
    "sequence": 31,
    "title": "寄山中诸友",
    "author": "齐己",
    "content": [
      "自归城里寺，长忆宿山门。",
      "终夜冥心客，诸峰叫月猿。",
      "岚光生眼力，泉滴爽吟魂。",
      "只待游方遍，还来扫树根。"
    ]
  },
  {
    "volume": 843,
    "sequence": 32,
    "title": "怀终南僧",
    "author": "齐己",
    "content": [
      "扰扰一京尘，何门是了因。",
      "万重千叠嶂，一去不来人。",
      "鸟道春残雪，萝龛昼定身。",
      "寥寥石窗外，天籁动衣巾。"
    ]
  },
  {
    "volume": 843,
    "sequence": 33,
    "title": "送二友生归宜阳",
    "author": "齐己",
    "content": [
      "二生俱我友，清苦辈流稀。",
      "旧国居相近，孤帆秋共归。",
      "残阳沙鸟乱，疏雨岛枫飞。",
      "几宿多山处，猿啼烛影微。"
    ]
  },
  {
    "volume": 843,
    "sequence": 34,
    "title": "怀从弟",
    "author": "齐己",
    "content": [
      "孤窗烛影微，何事阻吟思。",
      "兄弟断消息，山川长路岐。",
      "日沈栖鹤坞，霜著叫猿枝。",
      "可想为怀抱，多愁多难时。"
    ]
  },
  {
    "volume": 843,
    "sequence": 35,
    "title": "岳阳道中作",
    "author": "齐己",
    "content": [
      "客思寻常动，未如今断魂。",
      "路岐经乱后，风雪少人村。",
      "大泽鸣寒雁，千峰啼昼猿。",
      "争教此时白，不上鬓须根。"
    ]
  },
  {
    "volume": 843,
    "sequence": 36,
    "title": "赴郑谷郎中招游龙兴观读题诗板谒七真仪像因有十八韵",
    "author": "齐己",
    "content": [
      "何处陪游胜，龙兴古观时。",
      "诗悬大雅作，殿礼七真仪。",
      "远继周南美，弥旌拱北思。",
      "雄方垂朴略，后辈仰箴规。",
      "对坐茵花暖，偕行藓阵隳。",
      "僧绦初学结，朝服久慵披。",
      "到处琴棋傍，登楼笔砚随。",
      "论禅忘视听，谭老极希夷。",
      "照日江光远，遮轩桧影欹。",
      "触鞋松子响，窥立鹤雏痴。",
      "始贵茶巡爽，终怜酒散迟。",
      "放怀还把杖，憩石或支颐。",
      "眺远凝清眄，吟高动白髭。",
      "风鹏心不小，蒿雀志徒卑。",
      "顾我专无作，于身忘有为。",
      "叨因五字解，每忝重言期。",
      "舍此应休也，何人更赏之。",
      "淹留仙境晚，回骑雪风吹。"
    ]
  },
  {
    "volume": 843,
    "sequence": 37,
    "title": "书李秀才壁",
    "author": "齐己",
    "content": [
      "干戈阻上日，南国寄贫居。",
      "旧里荒应尽，新年病未除。",
      "窗风连岛树，门径接邻蔬。",
      "我有闲来约，相看雪满株。"
    ]
  },
  {
    "volume": 843,
    "sequence": 38,
    "title": "闻尚颜下世",
    "author": "齐己",
    "content": [
      "岳僧传的信，闻在麓山亡。",
      "郡有为诗客，谁来一影堂。",
      "梦休寻灞浐，迹已绝潇湘。",
      "远忆同吟石，新秋桧柏凉。"
    ]
  },
  {
    "volume": 843,
    "sequence": 39,
    "title": "蔷薇",
    "author": "齐己",
    "content": [
      "根本似玫瑰，繁英夹刂外开。",
      "香高丛有架，红落地多苔。",
      "去住闲人看，晴明远蝶来。",
      "牡丹先几日，销歇向尘埃。"
    ]
  },
  {
    "volume": 843,
    "sequence": 40,
    "title": "送隆公上人",
    "author": "齐己",
    "content": [
      "独携谭柄去，千里指人寰。",
      "未断生徒望，难教白日闲。",
      "空江横落照，大府向西山。",
      "好骋陈那孔，谁云劫石顽。"
    ]
  },
  {
    "volume": 843,
    "sequence": 41,
    "title": "宿简寂观",
    "author": "齐己",
    "content": [
      "万壑云霞影，千年松桧声。",
      "如何教下士，容易信长生。",
      "月共虚无白，香和沆瀣清。",
      "闲寻古廊画，记得列仙名。"
    ]
  },
  {
    "volume": 843,
    "sequence": 42,
    "title": "遇元上人",
    "author": "齐己",
    "content": [
      "七泽过名山，相逢黄落残。",
      "杉松开寺晚，泉月话心寒。",
      "祖遍诸方礼，经曾几处看。",
      "应怀出家院，紫阁近长安。"
    ]
  },
  {
    "volume": 843,
    "sequence": 43,
    "title": "早梅",
    "author": "齐己",
    "content": [
      "万木冻欲折，孤根暖独回。",
      "前村深雪里，昨夜一枝开。",
      "风递幽香去，禽窥素艳来。",
      "明年如应律，先发映春台。"
    ]
  },
  {
    "volume": 843,
    "sequence": 44,
    "title": "听泉",
    "author": "齐己",
    "content": [
      "落石几万仞，冷声飘远空。",
      "高秋初雨后，半夜乱山中。",
      "只有照壁月，更无吹叶风。",
      "几曾庐岳听，到晓与僧同。"
    ]
  },
  {
    "volume": 843,
    "sequence": 45,
    "title": "送孙逸人归庐山",
    "author": "齐己",
    "content": [
      "独自担琴鹤，还归瀑布东。",
      "逍遥非俗趣，杨柳谩春风。",
      "草绕村程绿，花盘石磴红。",
      "他时许相觅，五老乱云中。"
    ]
  },
  {
    "volume": 843,
    "sequence": 46,
    "title": "听李尊师弹琴",
    "author": "齐己",
    "content": [
      "仙子弄瑶琴，仙山松月深。",
      "此声含太古，谁听到无心。",
      "洒石霜千片，喷崖泉万寻。",
      "何人传指法，携向海中岑。"
    ]
  },
  {
    "volume": 843,
    "sequence": 47,
    "title": "寄武陵微上人",
    "author": "齐己",
    "content": [
      "善卷台边寺，松筠绕祖堂。",
      "秋声度风雨，晓色遍沧浪。",
      "白石同谁坐，清吟过我狂。",
      "近闻为古律，雅道更重光。"
    ]
  },
  {
    "volume": 843,
    "sequence": 48,
    "title": "匡山寓居栖公",
    "author": "齐己",
    "content": [
      "外物尽已外，闲游且自由。",
      "好山逢过夏，无事住经秋。",
      "树影残阳寺，茶香古石楼。",
      "何时定休讲，归漱虎溪流。"
    ]
  },
  {
    "volume": 843,
    "sequence": 49,
    "title": "湘西道林寺陶太尉井",
    "author": "齐己",
    "content": [
      "太尉遗孤井，寒澄七百年。",
      "未闻陵谷变，终与姓名传。",
      "影浸无风树，光含有月天。",
      "林僧晓来此，满汲洒金田。"
    ]
  },
  {
    "volume": 843,
    "sequence": 50,
    "title": "寄松江陆龟蒙处士",
    "author": "齐己",
    "content": [
      "万卷功何用，徒称处士休。",
      "闲欹太湖石，醉听洞庭秋。",
      "道在谁开口，诗成自点头。",
      "中间欲相访，寻便阻戈矛。"
    ]
  },
  {
    "volume": 843,
    "sequence": 51,
    "title": "闭门",
    "author": "齐己",
    "content": [
      "外事休关念，灰心独闭门。",
      "无人来问我，白日又黄昏。",
      "灯集飞蛾影，窗销迸雪痕。",
      "中心自明了，一句祖师言。"
    ]
  },
  {
    "volume": 843,
    "sequence": 52,
    "title": "看水",
    "author": "齐己",
    "content": [
      "范蠡东浮阔，灵均北泛长。",
      "谁知远烟浪，别有好思量。",
      "故国门前急，天涯照里忙。",
      "难收上楼兴，渺漫正斜阳。"
    ]
  },
  {
    "volume": 843,
    "sequence": 53,
    "title": "寄栖白上人",
    "author": "齐己",
    "content": [
      "万国争名地，吾师独此闲。",
      "题诗招上相，看雪下南山。",
      "内殿承恩久，中条进表还。",
      "常因秋贡客，少得掩禅关。"
    ]
  },
  {
    "volume": 843,
    "sequence": 54,
    "title": "自题",
    "author": "齐己",
    "content": [
      "禅外求诗妙，年来鬓已秋。",
      "未尝将一字，容易谒诸侯。",
      "挂攀山皆远，题名石尽幽。",
      "敢言梁太子，傍采碧云流。"
    ]
  },
  {
    "volume": 843,
    "sequence": 55,
    "title": "孙支使来借诗集，因有谢",
    "author": "齐己",
    "content": [
      "冥搜从少小，随分得淳元。",
      "闻说吟僧口，多传过蜀门。",
      "相寻江岛上，共看夏云根。",
      "坐落迟迟日，新题互把论。"
    ]
  },
  {
    "volume": 843,
    "sequence": 56,
    "title": "夏日言怀",
    "author": "齐己",
    "content": [
      "苦被流年迫，衰羸老病情。",
      "得归青嶂死，便共白云生。",
      "树枿烧炉响，崖棱蹑屐声。",
      "此心人信否，魂梦自分明。"
    ]
  },
  {
    "volume": 843,
    "sequence": 57,
    "title": "早秋寄友生",
    "author": "齐己",
    "content": [
      "雨多残暑歇，蝉急暮风清。",
      "谁有闲心去，江边看水行。",
      "河遥红蓼簇，野阔白烟平。",
      "试折秋莲叶，题诗寄竺卿。"
    ]
  },
  {
    "volume": 843,
    "sequence": 58,
    "title": "送王秀才往松滋夏课",
    "author": "齐己",
    "content": [
      "松滋闻古县，明府是诗家。",
      "静理馀无事，歌眠尽落花。",
      "江光摇夕照，柳影带残霞。",
      "君去应相与，乘船泛月华。"
    ]
  },
  {
    "volume": 843,
    "sequence": 59,
    "title": "喜z6公自武陵至",
    "author": "齐己",
    "content": [
      "已尽沧浪兴，还思相楚行。",
      "鬓全无旧黑，诗别有新清。",
      "暂憩临寒水，时来扣静荆。",
      "囊中有灵药，终不献公卿。"
    ]
  },
  {
    "volume": 843,
    "sequence": 60,
    "title": "假山",
    "author": "齐己",
    "content": [
      "匡庐久别离，积翠杳天涯。",
      "静室曾图峭，幽亭复创奇。",
      "典衣酬土价，择日运工时。",
      "信手成重叠，随心作蔽亏。",
      "根盘惊院窄，顶耸讶檐卑。",
      "镇地那言重，当轩未厌危。",
      "巨灵何忍擘，秦政肯轻移。",
      "晚觉莎烟触，寒闻竹籁吹。",
      "蓝灰澄古色，泥水合凝滋。",
      "引看僧来数，牵吟客散迟。",
      "九华浑仿佛，五老颇参差。",
      "蛛网藤萝挂，春霖瀑布垂。",
      "加添双石笋，映带小莲池。",
      "旧说雷居士，曾闻远大师。",
      "红霞中结社，白壁上题诗。",
      "顾此诚徒尔，劳心是妄为。",
      "经营惭培塿，赏玩愧童儿。",
      "会入千峰去，闲踪任属谁。"
    ]
  },
  {
    "volume": 843,
    "sequence": 61,
    "title": "谢西川可准上人远寄诗集",
    "author": "齐己",
    "content": [
      "匡社经行外，沃洲禅宴馀。",
      "吾师还继此，后辈复何如。",
      "江上传风雅，静中时卷舒。",
      "堪随乐天集，共伴白芙蕖。"
    ]
  },
  {
    "volume": 843,
    "sequence": 62,
    "title": "秋空",
    "author": "齐己",
    "content": [
      "已觉秋空极，更堪寥泬青。",
      "只应容好月，争合有妖星。",
      "耿耿高河截，翛翛一雁经。",
      "曾于洞庭宿，上下彻心灵。"
    ]
  },
  {
    "volume": 843,
    "sequence": 63,
    "title": "与聂尊师话道",
    "author": "齐己",
    "content": [
      "伯阳遗妙旨，杳杳与冥冥。",
      "说即非难说，行还不易行。",
      "药中迷九转，心外觅长生。",
      "毕竟荒原上，一盘蒿陇平。"
    ]
  },
  {
    "volume": 843,
    "sequence": 64,
    "title": "送相里秀才自京至却回",
    "author": "齐己",
    "content": [
      "夷门诗客至，楚寺闭萧骚。",
      "老病语言涩，少年风韵高。",
      "难于寻阆岛，险甚涉云涛。",
      "珍重西归去，无忘役思劳。"
    ]
  },
  {
    "volume": 843,
    "sequence": 65,
    "title": "谢人寄南榴卓子",
    "author": "齐己",
    "content": [
      "幸附全材长，良工劚器殊。",
      "千林文柏有，一尺锦榴无。",
      "品格宜仙果，精光称玉壶。",
      "怜君远相寄，多愧野蔬粗。"
    ]
  },
  {
    "volume": 843,
    "sequence": 66,
    "title": "寄旧居邻友",
    "author": "齐己",
    "content": [
      "别后知何趣，搜奇少客同。",
      "几层山影下，万树雪声中。",
      "晚鼎烹茶绿，晨厨爨粟红。",
      "何时携卷出，世代有名公。"
    ]
  },
  {
    "volume": 843,
    "sequence": 67,
    "title": "送朱秀才归闽",
    "author": "齐己",
    "content": [
      "荆门来几日，欲往又囊空。",
      "远客归南越，单衣背北风。",
      "近乡微有雪，到海渐无鸿。",
      "努力成诗业，无谋谒至公。"
    ]
  },
  {
    "volume": 843,
    "sequence": 68,
    "title": "龙潭作",
    "author": "齐己",
    "content": [
      "乍临毛发竖，双壁夹湍流。",
      "白日鸟影过，青苔龙气浮。",
      "蔽空云出石，应祷雨翻湫。",
      "四面耕桑者，先闻贺有秋。"
    ]
  },
  {
    "volume": 843,
    "sequence": 69,
    "title": "依韵酬谢尊师见赠二首（师欲调举）",
    "author": "齐己",
    "content": [
      "南国搜奇久，偏伤杜甫坟。",
      "重来经汉浦，又去入嵩云。",
      "旧别人稀见，新朝事渐闻。",
      "莫将高尚迹，闲处傲明君。",
      "岳顶休高卧，荆门访掩扉。",
      "新诗遗我别，旧约与谁归。",
      "贤路曾无滞，良时肯自违。",
      "明年窥日窟，仙桂露霏微。"
    ]
  },
  {
    "volume": 843,
    "sequence": 70,
    "title": "送冰禅再往湖中",
    "author": "齐己",
    "content": [
      "行心宁肯住，南去与谁群。",
      "碧落高空处，清秋一片云。",
      "穿林瓶影灭，背雨锡声分。",
      "应笑游方久，龙钟楚水濆。"
    ]
  },
  {
    "volume": 843,
    "sequence": 71,
    "title": "喜表公往楚王城",
    "author": "齐己",
    "content": [
      "已闻人舍地，结构旧基平。",
      "一面湖光白，邻家竹影清。",
      "应难寻辇道，空说是王城。",
      "谁信兴亡迹，今来有磬声。"
    ]
  },
  {
    "volume": 843,
    "sequence": 72,
    "title": "春雪初晴喜友生至",
    "author": "齐己",
    "content": [
      "数日不见日，飘飘势忽开。",
      "虽无忙事出，还有故人来。",
      "已尽南檐滴，仍残北牖堆。",
      "明朝望平远，相约在春台。"
    ]
  },
  {
    "volume": 843,
    "sequence": 73,
    "title": "残春连雨中偶作怀故人",
    "author": "齐己",
    "content": [
      "南邻阻杖藜，屐齿绕床泥。",
      "漠漠门长掩，迟迟日又西。",
      "不知何兴味，更有好诗题。",
      "还忆东林否，行苔傍虎溪。"
    ]
  },
  {
    "volume": 843,
    "sequence": 74,
    "title": "送崔判官赴归倅",
    "author": "齐己",
    "content": [
      "白首从颜巷，青袍去佐官。",
      "只应微俸禄，聊补旧饥寒。",
      "地说丘墟甚，民闻旱歉残。",
      "春风吹绮席，宾主醉相欢。"
    ]
  },
  {
    "volume": 843,
    "sequence": 75,
    "title": "寒食日怀寄友人",
    "author": "齐己",
    "content": [
      "万井追寒食，闲扉独不开。",
      "梨花应折尽，柳絮自飞来。",
      "梦觉怀仙岛，吟行绕砌苔。",
      "浮生已悟了，时节任相催。"
    ]
  },
  {
    "volume": 843,
    "sequence": 76,
    "title": "怀巴陵旧游",
    "author": "齐己",
    "content": [
      "洞庭云梦秋，空碧共悠悠。",
      "孟子狂题后，何人更倚楼。",
      "日西来远棹，风外见平流。",
      "终欲重寻去，僧窗古岸头。"
    ]
  },
  {
    "volume": 843,
    "sequence": 77,
    "title": "招乾昼上人宿话",
    "author": "齐己",
    "content": [
      "连夜因风雪，相留在寂寥。",
      "禅心谁指示，诗卷自焚烧。",
      "语默邻寒漏，窗扉向早朝。",
      "天台若长往，还渡海门潮。"
    ]
  },
  {
    "volume": 843,
    "sequence": 78,
    "title": "荆门秋日寄友人",
    "author": "齐己",
    "content": [
      "青溪知不远，白首要难归。",
      "空想烟云里，春风鸾鹤飞。",
      "谁论传法偈，自补坐禅衣。",
      "未谢侯门去，寻常即掩扉。"
    ]
  },
  {
    "volume": 843,
    "sequence": 79,
    "title": "哭郑谷郎中",
    "author": "齐己",
    "content": [
      "朝衣闲典尽，酒病觉难医。",
      "下世无遗恨，传家有大诗。",
      "新坟青嶂叠，寒食白云垂。",
      "长忆招吟夜，前年风雪时。"
    ]
  }
]