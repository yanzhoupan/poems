[
  {
    "volume": 719,
    "sequence": 1,
    "title": "芭蕉（数岁时作，传于都下）",
    "author": "路德延",
    "content": [
      "一种灵苗异，天然体性虚。",
      "叶如斜界纸，心似倒抽书。"
    ]
  },
  {
    "volume": 719,
    "sequence": 2,
    "title": "感旧诗",
    "author": "路德延",
    "content": [
      "初骑竹马咏芭蕉，尝忝名卿诵满朝。",
      "五字便容趋绛帐，一枝寻许折丹霄。",
      "岂知流落萍蓬远，不觉推迁岁月遥。",
      "国境未安身未立，至今颜巷守箪瓢。"
    ]
  },
  {
    "volume": 719,
    "sequence": 3,
    "title": "小儿诗",
    "author": "路德延",
    "content": [
      "情态任天然，桃红两颊鲜。",
      "乍行人共看，初语客多怜。",
      "臂膊肥如瓠，肌肤软胜绵。",
      "长头才覆额，分角渐垂肩。",
      "散诞无尘虑，逍遥占地仙。",
      "排衙朱阁上，喝道画堂前。",
      "合调歌杨柳，齐声踏采莲。",
      "走堤行细雨，奔巷趁轻烟。",
      "嫩竹乘为马，新蒲折作鞭。",
      "莺雏金镟系，猫子彩丝牵。",
      "拥鹤归晴岛，驱鹅入暖泉。",
      "杨花争弄雪，榆叶共收钱。",
      "锡镜当胸挂，银珠对耳悬。",
      "头依苍鹘裹，袖学柘枝揎。",
      "酒殢丹砂暖，茶催小玉煎。",
      "频邀筹箸挣，时乞绣针穿。",
      "宝箧拏红豆，妆奁拾翠钿。",
      "戏袍披按褥，劣帽戴靴毡。",
      "展画趋三圣，开屏笑七贤。",
      "贮怀青杏小，垂额绿荷圆。",
      "惊滴沾罗泪，娇流污锦涎。",
      "倦书饶娅姹，憎药巧迁延。",
      "弄帐鸾绡映，藏衾凤绮缠。",
      "指敲迎使鼓，筋拨赛神弦。",
      "帘拂鱼钩动，筝推雁柱偏。",
      "棋图添路画，笛管欠声镌。",
      "恼客初酣睡，惊僧半入禅。",
      "寻蛛穷屋瓦，探雀遍楼椽。",
      "抛果忙开口，藏钩乱出拳。",
      "夜分围榾柮，聚朝打秋千。",
      "折竹装泥燕，添丝放纸鸢。",
      "互夸轮水碓，相教放风旋。",
      "旗小裁红绢，书幽截碧笺。",
      "远铺张鸽网，低控射蝇弦。",
      "詀语时时道，谣歌处处传。",
      "匿窗眉乍曲，遮路臂相连。",
      "斗草当春径，争球出晚田。",
      "柳傍慵独坐，花底困横眠。",
      "等鹊前篱畔，听蛩伏砌边。",
      "傍枝粘舞蝶，隈树捉鸣蝉。",
      "平岛夸趫上，层崖逞捷缘。",
      "嫩苔车迹小，深雪履痕全。",
      "竞指云生岫，齐呼月上天。",
      "蚁窠寻径劚，蜂穴绕阶填。",
      "樵唱回深岭，牛歌下远川。",
      "垒柴为屋木，和土作盘筵。",
      "险砌高台石，危跳峻塔砖。",
      "忽升邻舍树，偷上后池船。",
      "项橐称师日，甘罗作相年。",
      "明时方任德，劝尔减狂颠。"
    ]
  },
  {
    "volume": 719,
    "sequence": 4,
    "title": "句",
    "author": "路德延",
    "content": [
      "不是上台知姓字，五花宾馆敢从容。",
      "（《上成汭》，见《南部新书》。",
      "荆南旧有五花馆，待宾上地，故云）"
    ]
  },
  {
    "volume": 719,
    "sequence": 5,
    "title": "及第后呈朝中知己",
    "author": "李旭",
    "content": [
      "凌晨晓鼓奏嘉音，雷拥龙迎出陆沈。",
      "金榜高悬当玉阙，锦衣即著到家林。",
      "真珠每被尘泥陷，病鹤多遭蝼蚁侵。",
      "今日始知天有意，还教雪得一生心。"
    ]
  },
  {
    "volume": 719,
    "sequence": 6,
    "title": "题惠严寺",
    "author": "崔庸",
    "content": [
      "人莫嫌山小，僧还爱寺灵。",
      "殿高神气力，龙活客丹青。"
    ]
  },
  {
    "volume": 719,
    "sequence": 7,
    "title": "经费拾遗旧隐",
    "author": "胡骈",
    "content": [
      "林下茅斋已半倾，九华幽径少人行。",
      "不将冠剑为荣事，只向烟萝寄此生。",
      "松竹渐荒池上色，琴书徒立世间名。",
      "白杨风起秋山暮，时复哀猿啼一声。"
    ]
  },
  {
    "volume": 719,
    "sequence": 8,
    "title": "失题",
    "author": "周祚",
    "content": [
      "莫道春花独照人，秋花未必怯青春。",
      "四时风雨没时节，共保松筠根底尘。"
    ]
  },
  {
    "volume": 719,
    "sequence": 9,
    "title": "蛱蝶行",
    "author": "卢频",
    "content": [
      "东园宫草绿，上下飞相逐。",
      "君恩不禁春，昨夜花中宿。"
    ]
  },
  {
    "volume": 719,
    "sequence": 10,
    "title": "东西行",
    "author": "卢频",
    "content": [
      "种荷玉盆里，不及沟中水。",
      "养雉黄金笼，见草心先喜。"
    ]
  },
  {
    "volume": 719,
    "sequence": 11,
    "title": "失题",
    "author": "卢频",
    "content": [
      "春泪烂罗绮，泣声抽恨多。",
      "莫滴芙蓉池，愁伤连蒂荷。",
      "一朵花叶飞，一枝花光彩。",
      "美人惜花心，但愿春长在。"
    ]
  },
  {
    "volume": 719,
    "sequence": 12,
    "title": "晚泊汉江渡",
    "author": "刘畋",
    "content": [
      "末秋云木轻，莲折晚香清。",
      "雨下侵苔色，云凉出浪声。",
      "叠帆依岸尽，微照夹堤明。",
      "渡吏已头白，遥知客姓名。"
    ]
  },
  {
    "volume": 719,
    "sequence": 13,
    "title": "句",
    "author": "刘畋",
    "content": [
      "残阳来霁岫，独兴起沧洲。",
      "（雨后，张为《主客图》）"
    ]
  }
]