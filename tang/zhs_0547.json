[
  {
    "volume": 547,
    "sequence": 1,
    "title": "题吕食新水阁兼寄南商州郎中",
    "author": "朱景玄",
    "content": [
      "丹槛初结构，孤高冠清川。",
      "庭临谷中树，檐落山上泉。",
      "晓色挂残月，夜声杂繁弦。",
      "青春去如水，康乐归何年。"
    ]
  },
  {
    "volume": 547,
    "sequence": 2,
    "title": "华山南望春",
    "author": "朱景玄",
    "content": [
      "灵岳多异状，巉巉出虚空。",
      "闲云恋岩壑，起灭苍翠中。",
      "皓气澄野水，神光秘琼宫。",
      "鹤巢前林雪，瀑落满涧风。",
      "春尽花未发，川回路难穷。",
      "何因著山屐，鹿迹寻羊公。"
    ]
  },
  {
    "volume": 547,
    "sequence": 3,
    "title": "水阁",
    "author": "朱景玄",
    "content": [
      "楼居半池上，澄影共相空。",
      "谢守题诗处，莲开净碧中。"
    ]
  },
  {
    "volume": 547,
    "sequence": 4,
    "title": "迎风亭",
    "author": "朱景玄",
    "content": [
      "山雨留清气，溪飙送早凉。",
      "时回石门步，阶下碧云光。"
    ]
  },
  {
    "volume": 547,
    "sequence": 5,
    "title": "双槠亭",
    "author": "朱景玄",
    "content": [
      "连檐对双树，冬翠夏无尘。",
      "未肯惭桃李，成阴不待春。"
    ]
  },
  {
    "volume": 547,
    "sequence": 6,
    "title": "莲亭",
    "author": "朱景玄",
    "content": [
      "回塘最幽处，拍水小亭开。",
      "莫怪阑干湿，䴔䴖夜宿来。"
    ]
  },
  {
    "volume": 547,
    "sequence": 7,
    "title": "中峰亭",
    "author": "朱景玄",
    "content": [
      "中峰上翠微，窗晓早霞飞。",
      "几引登山屐，春风踏雪归。"
    ]
  },
  {
    "volume": 547,
    "sequence": 8,
    "title": "飞云亭",
    "author": "朱景玄",
    "content": [
      "上结孤圆顶，飞轩出泰清。",
      "有时迷处所，梁栋晓云生。"
    ]
  },
  {
    "volume": 547,
    "sequence": 9,
    "title": "四望亭",
    "author": "朱景玄",
    "content": [
      "高亭群峰首，四面俯晴川。",
      "每见晨光晓，阶前万井烟。"
    ]
  },
  {
    "volume": 547,
    "sequence": 10,
    "title": "望莲台",
    "author": "朱景玄",
    "content": [
      "秋台好登望，菡萏发清池。",
      "半似红颜醉，凌波欲暮时。"
    ]
  },
  {
    "volume": 547,
    "sequence": 11,
    "title": "茶亭",
    "author": "朱景玄",
    "content": [
      "静得尘埃外，茶芳小华山。",
      "此亭真寂寞，世路少人闲。"
    ]
  },
  {
    "volume": 547,
    "sequence": 12,
    "title": "宿新安村步",
    "author": "朱景玄",
    "content": [
      "淅淅寒流涨浅沙，月明空渚遍芦花。",
      "离人偶宿孤村下，永夜闻砧一两家。"
    ]
  },
  {
    "volume": 547,
    "sequence": 13,
    "title": "远闻本郡行春到旧山二首",
    "author": "朱景玄",
    "content": [
      "一身从宦留京邑，五马遥闻到旧山。",
      "已领烟霞光野径，深惭老幼候柴关。",
      "清风借响松筠外，画隼停晖水石间。",
      "定掩溪名在图传，共知轩盖此登攀。"
    ]
  },
  {
    "volume": 547,
    "sequence": 14,
    "title": "和崔使君临发不得观积雪",
    "author": "朱景玄",
    "content": [
      "贫居稍与池塘近，旬日轩车不降来。",
      "一树琼花空有待，晓风看落满青苔。"
    ]
  },
  {
    "volume": 547,
    "sequence": 15,
    "title": "句",
    "author": "朱景玄",
    "content": [
      "塞鸿先秋去，边草入夏生。"
    ]
  },
  {
    "volume": 547,
    "sequence": 16,
    "title": "别青州妓段东美",
    "author": "薛宜僚",
    "content": [
      "经年邮驿许安栖，一会他乡别恨迷。",
      "今日海帆飘万里，不堪肠断对含啼。",
      "阿母桃花方似锦，王孙草色正如烟。",
      "不须更向沧溟望，惆怅欢情恰一年。"
    ]
  },
  {
    "volume": 547,
    "sequence": 17,
    "title": "咏韦皋",
    "author": "郭圆",
    "content": [
      "宣父从周又适秦，昔贤谁少出风尘。",
      "当时甚讶张延赏，不识韦皋是贵人。"
    ]
  },
  {
    "volume": 547,
    "sequence": 18,
    "title": "进宣宗收复河湟诗",
    "author": "崔铉",
    "content": [
      "边陲万里注恩波，宇宙群芳洽凯歌。",
      "右地名王争解辫，远方戎垒尽投戈。",
      "烟尘永息三秋戍，瑞气遥清九折河。",
      "共遇圣明千载运，更观俗阜与时和。"
    ]
  },
  {
    "volume": 547,
    "sequence": 19,
    "title": "咏架上鹰",
    "author": "崔铉",
    "content": [
      "天边心胆架头身，欲拟飞腾未有因。",
      "万里碧霄终一去，不知谁是解绦人。"
    ]
  },
  {
    "volume": 547,
    "sequence": 20,
    "title": "越亭二十韵",
    "author": "元晦",
    "content": [
      "乏才叨八使，徇禄非三顾。",
      "南服颁诏条，东林证迷误。",
      "未闻述职效，偶脱嚣烦趣。",
      "激水浚坳塘，缘崖欹磴步。",
      "西岩焕朝旭，深壑囊宿雾。",
      "影气爽衣巾，凉飔轻杖履。",
      "临高神虑寂，远眺川原布。",
      "孤帆逗汀烟，翻鸦集江树。",
      "独探洞府静，恍若偓佺遇。",
      "一瞬契真宗，百年成妄故。",
      "孱颜石户启，杳霭溪云度。",
      "松籁韵宫商，鸳甍势翔溯。",
      "津梁危彴架，济物虚舟渡。",
      "环流驰羽觞，金英妒妆嫭。",
      "笳吟寒垒迥，鸟噪空山暮。",
      "怅望麋鹿心，低回车马路。",
      "悬冠谢陶令，褫珮怀疏傅。",
      "遐想蜕缨緌，徒惭恤襦袴。",
      "福盈祸之倚，权胜道所恶。",
      "何必栖禅关，无言自冥悟。"
    ]
  },
  {
    "volume": 547,
    "sequence": 21,
    "title": "除浙东留题桂郡林亭",
    "author": "元晦",
    "content": [
      "紫泥远自金銮降，朱旆翻驰镜水头。",
      "陶令风光偏畏夜，子牟衰鬓暗惊秋。",
      "西邻月色何时见，南国春光岂再游。",
      "莫遣艳歌催客醉，不堪回首翠蛾愁。"
    ]
  },
  {
    "volume": 547,
    "sequence": 22,
    "title": "句",
    "author": "元晦",
    "content": [
      "石静如开镜，山高若耸莲。",
      "笋竿抽玉管，花蔓缀金钿。"
    ]
  },
  {
    "volume": 547,
    "sequence": 23,
    "title": "和元常侍除浙东留题",
    "author": "路贯",
    "content": [
      "谢安致理逾三载，黄霸清声彻九重。",
      "犹辍珮环归凤阙，且将仁政到稽峰。",
      "林间立马罗千骑，池上开筵醉一钟。",
      "共喜甘棠有新咏，独惭霜鬓又攀龙。"
    ]
  },
  {
    "volume": 547,
    "sequence": 24,
    "title": "赠巩畴",
    "author": "郑薰",
    "content": [
      "密雪松桂寒，书窗导余清。",
      "风撼冰玉碎，阶前琴磬声。",
      "榻静几砚洁，帙散缣缃明。",
      "高论展僧肇，精言资巩生。",
      "立意加玄虚，析理分纵横。",
      "万化悉在我，一物安能惊。",
      "江海何所动，丘山常自平。",
      "迟速不相阂，后先徒起争。",
      "镜照分妍丑，秤称分重轻。",
      "颜容宁入鉴，铢两岂关衡。",
      "蕴微道超忽，剖镫音泠泠。",
      "纸上掣牢键，舌端摇利兵。",
      "圆澈保直性，客尘排妄情。",
      "有住即非住，无行即是行。",
      "疏越舍朱弦，哇淫鄙秦筝。",
      "淡薄贵无味，羊斟惭大羹。",
      "洪远包乾坤，幽窅潜沈冥。",
      "罔烦跬步举，顿达万里程。",
      "庐远尚莫晓，隐留曾误听。",
      "直须持妙说，共诣毗耶城。"
    ]
  },
  {
    "volume": 547,
    "sequence": 25,
    "title": "句",
    "author": "郑薰",
    "content": [
      "项斯逢水部，谁道不关情。"
    ]
  }
]