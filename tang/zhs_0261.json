[
  {
    "volume": 261,
    "sequence": 1,
    "title": "寄李白",
    "author": "任华",
    "content": [
      "古来文章有能奔逸气，耸高格，清人心神，惊人魂魄。",
      "我闻当今有李白，大猎赋，鸿猷文；",
      "嗤长卿，笑子云。",
      "班张所作琐细不入耳，未知卿云得在嗤笑限。",
      "登庐山，观瀑布，海风吹不断，江月照还空，余爱此两句；",
      "登天台，望渤海，云垂大鹏飞，山压巨鳌背，斯言亦好在。",
      "至于他作多不拘常律，振摆超腾，既俊且逸。",
      "或醉中操纸，或兴来走笔。",
      "手下忽然片云飞，眼前划见孤峰出。",
      "而我有时白日忽欲睡，睡觉欻然起攘臂。",
      "任生知有君，君也知有任生未？",
      "中间闻道在长安，及余戾止，君已江东访元丹，邂逅不得见君面。",
      "每常把酒，向东望良久。",
      "见说往年在翰林，胸中矛戟何森森。",
      "新诗传在宫人口，佳句不离明主心。",
      "身骑天马多意气，目送飞鸿对豪贵。",
      "承恩召入凡几回，待诏归来仍半醉。",
      "权臣妒盛名，群犬多吠声。",
      "有敕放君却归隐沦处，高歌大笑出关去。",
      "且向东山为外臣，诸侯交迓驰朱轮。",
      "白璧一双买交者，黄金百镒相知人。",
      "平生傲岸其志不可测；",
      "数十年为客，未尝一日低颜色。",
      "八咏楼中坦腹眠，五侯门下无心忆。",
      "繁花越台上，细柳吴宫侧。",
      "绿水青山知有君，白云明月偏相识，养高兼养闲，可望不可攀。",
      "庄周万物外，范蠡五湖间。",
      "人传访道沧海上，丁令王乔每往还。",
      "蓬莱径是曾到来，方丈岂唯方一丈。",
      "伊余每欲乘兴往相寻，江湖拥隔劳寸心。",
      "今朝忽遇东飞翼，寄此一章表胸臆。",
      "倘能报我一片言，但访任华有人识。"
    ]
  },
  {
    "volume": 261,
    "sequence": 2,
    "title": "寄杜拾遗",
    "author": "任华",
    "content": [
      "杜拾遗，名甫第二才甚奇。",
      "任生与君别，别来已多时，何尝一日不相思。",
      "杜拾遗，知不知？",
      "昨日有人诵得数篇黄绢词，吾怪异奇特借问，果然称是杜二之所为。",
      "势攫虎豹，气腾蛟螭，沧海无风似鼓荡，华岳平地欲奔驰。",
      "曹刘俯仰惭大敌，沈谢逡巡称小儿。",
      "昔在帝城中，盛名君一个。",
      "诸人见所作，无不心胆破。",
      "郎官丛里作狂歌，丞相阁中常醉卧。",
      "前年皇帝归长安，承恩阔步青云端。",
      "积翠扈游花匼匝，披香寓直月团栾。",
      "英才特达承天眷，公卿无不相钦羡。",
      "只缘汲黯好直言，遂使安仁却为掾。",
      "如今避地锦城隅，幕下英僚每日相随提玉壶。",
      "半醉起舞捋髭须，乍低乍昂傍若无。",
      "古人制礼但为防俗士，岂得为君设之乎。",
      "而我不飞不鸣亦何以，只待朝廷有知己。",
      "已曾读却无限书，拙诗一句两句在人耳。",
      "如今看之总无益，又不能崎岖傍朝市。",
      "且当事耕稼，岂得便徒尔。",
      "南阳葛亮为友朋，东山谢安作邻里。",
      "闲常把琴弄，闷即携樽起。",
      "莺啼二月三月时，花发千山万山里。",
      "此时幽旷无人知，火急将书凭驿使，为报杜拾遗。"
    ]
  },
  {
    "volume": 261,
    "sequence": 3,
    "title": "怀素上人草书歌",
    "author": "任华",
    "content": [
      "吾尝好奇，古来草圣无不知。",
      "岂不知右军与献之，虽有壮丽之骨，恨无狂逸之姿。",
      "中间张长史，独放荡而不羁，以颠为名倾荡于当时。",
      "张老颠，殊不颠于怀素。",
      "怀素颠，乃是颠。",
      "人谓尔从江南来，我谓尔从天上来。",
      "负颠狂之墨妙，有墨狂之逸才。",
      "狂僧前日动京华，朝骑王公大人马，暮宿王公大人家。",
      "谁不造素屏？",
      "谁不涂粉壁？",
      "粉壁摇晴光，素屏凝晓霜，待君挥洒兮不可弥忘。",
      "骏马迎来坐堂中，金盆盛酒竹叶香。",
      "十杯五杯不解意，百杯已后始颠狂。",
      "一颠一狂多意气，大叫一声起攘臂。",
      "挥毫倏忽千万字，有时一字两字长丈二。",
      "翕若长鲸泼剌动海岛，欻若长蛇戎律透深草。",
      "回环缭绕相拘连，千变万化在眼前。",
      "飘风骤雨相击射，速禄飒拉动檐隙。",
      "掷华山巨石以为点，掣衡山阵云以为画。",
      "兴不尽，势转雄，恐天低而地窄，更有何处最可怜，褭褭枯藤万丈悬。",
      "万丈悬，拂秋水，映秋天；",
      "或如丝，或如发，风吹欲绝又不绝。",
      "锋芒利如欧冶剑，劲直浑是并州铁。",
      "时复枯燥何褵褷，忽觉阴山突兀横翠微。",
      "中有枯松错落一万丈，倒挂绝壁蹙枯枝。",
      "千魑魅兮万魍魉，欲出不可何闪尸。",
      "又如翰海日暮愁阴浓，忽然跃出千黑龙。",
      "夭矫偃蹇，入乎苍穹。",
      "飞沙走石满穷塞，万里飕飕西北风。",
      "狂僧有绝艺，非数仞高墙不足以逞其笔势。",
      "或逢花笺与绢素，凝神执笔守恒度。",
      "别来筋骨多情趣，霏霏微微点长露。",
      "三秋月照丹凤楼，二月花开上林树。",
      "终恐绊骐骥之足，不得展千里之步。",
      "狂僧狂僧，尔虽有绝艺，犹当假良媒。",
      "不因礼部张公将尔来，如何得声名一旦喧九垓。"
    ]
  },
  {
    "volume": 261,
    "sequence": 4,
    "title": "金陵酬李翰林谪仙子",
    "author": "魏万",
    "content": [
      "君抱碧海珠，我怀蓝田玉。",
      "各称希代宝，万里遥相烛。",
      "长卿慕蔺久，子猷意已深。",
      "平生风云人，暗合江海心。",
      "去秋忽乘兴，命驾来东土。",
      "谪仙游梁园，爱子在邹鲁。",
      "二处一不见，拂衣向江东。",
      "五两挂海月，扁舟随长风。",
      "南游吴越遍，高揖二千石。",
      "雪上天台山，春逢翰林伯。",
      "宣父敬项橐，林宗重黄生。",
      "一长复一少，相看如弟兄。",
      "惕然意不尽，更逐西南去。",
      "同舟入秦淮，建业龙盘处。",
      "楚歌对吴酒，借问承恩初。",
      "宫买长门赋，天迎驷马车。",
      "才高世难容，道废可推命。",
      "安石重携妓，子房空谢病。",
      "金陵百万户，六代帝王都。",
      "虎石据西江，钟山临北湖。",
      "二山信为美，王屋人相待。",
      "应为歧路多，不知岁寒在。",
      "君游早晚还，勿久风尘间。",
      "此别未远别，秋期到仙山。"
    ]
  },
  {
    "volume": 261,
    "sequence": 5,
    "title": "赠李十二白",
    "author": "崔宗之",
    "content": [
      "凉风八九月，白露满空庭。",
      "耿耿意不畅，捎捎风叶声。",
      "思见雄俊士，共话今古情。",
      "李侯忽来仪，把袂苦不早。",
      "清论既抵掌，玄谈又绝倒。",
      "分明楚汉事，历历王霸道。",
      "担囊无俗物，访古千里馀。",
      "袖有匕首剑，怀中茂陵书。",
      "双眸光照人，词赋凌子虚。",
      "酌酒弦素琴，霜气正凝洁。",
      "平生心中事，今日为君说。",
      "我家有别业，寄在嵩之阳。",
      "明月出高岑，清谿澄素光。",
      "云散窗户静，风吹松桂香。",
      "子若同斯游，千载不相忘。"
    ]
  },
  {
    "volume": 261,
    "sequence": 6,
    "title": "赠李十二白",
    "author": "崔成甫",
    "content": [
      "我是潇湘放逐臣，君辞明主汉江滨。",
      "天外常求太白老，金陵捉得酒仙人。"
    ]
  },
  {
    "volume": 261,
    "sequence": 7,
    "title": "寄题杜拾遗锦江野亭",
    "author": "严武",
    "content": [
      "漫向江头把钓竿，懒眠沙草爱风湍。",
      "莫倚善题鹦鹉赋，何须不著鵕鸃冠。",
      "腹中书籍幽时晒，肘后医方静处看。",
      "兴发会能驰骏马，应须直到使君滩。"
    ]
  },
  {
    "volume": 261,
    "sequence": 8,
    "title": "酬别杜二",
    "author": "严武",
    "content": [
      "独逢尧典日，再睹汉官时。",
      "未效风霜劲，空惭雨露私。",
      "夜钟清万户，曙漏拂千旗。",
      "并向殊庭谒，俱承别馆追。",
      "斗城怜旧路，涡水惜归期。",
      "峰树还相伴，江云更对垂。",
      "试回沧海棹，莫妒敬亭诗。",
      "只是书应寄，无忘酒共持。",
      "但令心事在，未肯鬓毛衰。",
      "最怅巴山里，清猿醒梦思。"
    ]
  },
  {
    "volume": 261,
    "sequence": 9,
    "title": "题巴州光福寺楠木",
    "author": "严武",
    "content": [
      "楚江长流对楚寺，楠木幽生赤崖背。",
      "临谿插石盘老根，苔色青苍山雨痕。",
      "高枝闹叶鸟不度，半掩白云朝与暮。",
      "香殿萧条转密阴，花龛滴沥垂清露。",
      "闻道偏多越水头，烟生霁敛使人愁。",
      "月明忽忆湘川夜，猿叫还思鄂渚秋。",
      "看君幽霭几千丈，寂寞穷山今遇赏。",
      "亦知钟梵报黄昏，犹卧禅床恋奇响。"
    ]
  },
  {
    "volume": 261,
    "sequence": 10,
    "title": "班婕妤（一作严识玄诗）",
    "author": "严武",
    "content": [
      "贱妾如桃李，君王若岁时。",
      "秋风一已劲，摇落不胜悲。",
      "寂寂苍苔满，沈沈绿草滋。",
      "繁华非此日，指辇竞何辞。"
    ]
  },
  {
    "volume": 261,
    "sequence": 11,
    "title": "巴岭答杜二见忆",
    "author": "严武",
    "content": [
      "卧向巴山落月时，两乡千里梦相思。",
      "可但步兵偏爱酒，也知光禄最能诗。",
      "江头赤叶枫愁客，篱外黄花菊对谁。",
      "跂马望君非一度，冷猿秋雁不胜悲。"
    ]
  },
  {
    "volume": 261,
    "sequence": 12,
    "title": "军城早秋",
    "author": "严武",
    "content": [
      "昨夜秋风入汉关，朔云边月满西山。",
      "更催飞将追骄虏，莫遣沙场匹马还。"
    ]
  },
  {
    "volume": 261,
    "sequence": 13,
    "title": "潭州留别杜员外院长",
    "author": "韦迢",
    "content": [
      "江畔长沙驿，相逢缆客船。",
      "大名诗独步，小郡海西偏。",
      "地湿愁飞鵩，天炎畏跕鸢。",
      "去留俱失意，把臂共潸然。"
    ]
  },
  {
    "volume": 261,
    "sequence": 14,
    "title": "早发湘潭寄杜员外院长",
    "author": "韦迢",
    "content": [
      "北风昨夜雨，江上早来凉。",
      "楚岫千峰翠，湘潭一叶黄。",
      "故人湖外客，白首尚为郎。",
      "相忆无南雁，何时有报章。"
    ]
  },
  {
    "volume": 261,
    "sequence": 15,
    "title": "寄杜员外（员外垂示诗，因作此寄上）",
    "author": "郭受",
    "content": [
      "新诗海内流传久，旧德朝中属望劳。",
      "郡邑地卑饶雾雨，江湖天阔足风涛。",
      "松花酒熟傍看醉，莲叶舟轻自学操。",
      "春兴不知凡几首，衡阳纸价顿能高。"
    ]
  }
]