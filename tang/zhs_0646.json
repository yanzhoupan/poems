[
  {
    "volume": 646,
    "sequence": 1,
    "title": "题陈将军别墅",
    "author": "李咸用",
    "content": [
      "明王猎士犹疏在，岩谷安居最有才。",
      "高虎壮言知鬼伏，葛龙闲卧待时来。",
      "云藏山色晴还媚，风约溪声静又回。",
      "不独春光堪醉客，庭除长见好花开。"
    ]
  },
  {
    "volume": 646,
    "sequence": 2,
    "title": "湘浦有怀",
    "author": "李咸用",
    "content": [
      "鸿雁哀哀背朔方，余霞倒影画潇湘。",
      "长汀细草愁春浪，古渡寒花倚夕阳。",
      "鬼树夜分千炬火，渔舟朝卷一蓬霜。",
      "侬家本是持竿者，为爱明时入帝乡。"
    ]
  },
  {
    "volume": 646,
    "sequence": 3,
    "title": "题陈处士山居",
    "author": "李咸用",
    "content": [
      "莲绕闲亭柳绕池，蝉吟暮色一枝枝。",
      "未逢皇泽搜遗逸，赢得青山避乱离。",
      "花圃春风邀客醉，茅檐秋雨对僧棋。",
      "樵童牧竖劳相问，岩穴从来出帝师。"
    ]
  },
  {
    "volume": 646,
    "sequence": 4,
    "title": "和蒋进士秋日",
    "author": "李咸用",
    "content": [
      "晚雨霏微思杪秋，不堪才子尚羁游。",
      "尘随别骑东西急，波促年华日夜流。",
      "凉月云开光自远，古松风在韵难休。",
      "男儿但得功名立，纵是深恩亦易酬。"
    ]
  },
  {
    "volume": 646,
    "sequence": 5,
    "title": "陈正字山居",
    "author": "李咸用",
    "content": [
      "一叶闲飞斜照里，江南仲蔚在蓬蒿。",
      "天衢云险驽骀蹇，月桂风和梦想劳。",
      "绕枕泉声秋雨细，对门山色古屏高。",
      "此中即是神仙地，引手何妨一钓鳌。"
    ]
  },
  {
    "volume": 646,
    "sequence": 6,
    "title": "与刘三礼陈孝廉言志",
    "author": "李咸用",
    "content": [
      "真宰无私造化均，年年分散月中春。",
      "皆期早蹑青云路，谁肯长为白社人？",
      "宋国高风休敛翼，圣朝公道易酬身。",
      "大须审固穿杨箭，莫遣参差鬓雪新。"
    ]
  },
  {
    "volume": 646,
    "sequence": 7,
    "title": "秋日送严湘侍御归京",
    "author": "李咸用",
    "content": [
      "蟾影珪圆湖始波，楚人相别恨偏多。",
      "知君有路升霄汉，独我无由出薜萝。",
      "虽道危时难进取，到逢清世又如何。",
      "谁听甯戚敲牛角，月落星稀一曲歌。"
    ]
  },
  {
    "volume": 646,
    "sequence": 8,
    "title": "题王处士山居",
    "author": "李咸用",
    "content": [
      "云木沈沈夏亦寒，此中幽隐几经年。",
      "无多别业供王税，大半生涯在钓船。",
      "蜀魄叫回芳草色，鹭鸶飞破夕阳烟。",
      "干戈猬起能高卧，只个逍遥是谪仙。"
    ]
  },
  {
    "volume": 646,
    "sequence": 9,
    "title": "谢所知",
    "author": "李咸用",
    "content": [
      "狂歌狂舞慰风尘，心下多端亦懒言。",
      "早是乱离轻岁月，谁能愁悴过朝昏？",
      "圣朝公道如长在，贱子谋身自有门。",
      "却愧此时叨厚遇，他年何以报深恩？"
    ]
  },
  {
    "volume": 646,
    "sequence": 10,
    "title": "秋望",
    "author": "李咸用",
    "content": [
      "云阴惨澹柳阴稀，游子天涯一望时。",
      "风闪雁行疏又密，地回江势急还迟。",
      "荣枯物理终难测，贵贱人生自不知。",
      "未达谁能多叹息，尘埃争损得男儿。"
    ]
  },
  {
    "volume": 646,
    "sequence": 11,
    "title": "送谭孝廉赴举",
    "author": "李咸用",
    "content": [
      "鼓鼙声里寻诗礼，戈戟林间入镐京。",
      "好事尽从难处得，少年无向易中轻。",
      "也知贵贱皆前定，未见疏慵遂有成。",
      "吾道近来稀后进，善开金口答公卿。"
    ]
  },
  {
    "volume": 646,
    "sequence": 12,
    "title": "途中逢友人",
    "author": "李咸用",
    "content": [
      "大道将穷阮籍哀，红尘深翳步迟回。",
      "皇天有意自寒暑，白日无情空往来。",
      "霄汉何年征赋客，烟花随处作愁媒。",
      "相逢且快眼前事，莫厌狂歌酒百杯。"
    ]
  },
  {
    "volume": 646,
    "sequence": 13,
    "title": "和人湘中作",
    "author": "李咸用",
    "content": [
      "湘川湘岸两荒凉，孤雁号空动旅肠。",
      "一棹寒波思范蠡，满尊醇酒忆陶唐。",
      "年华蒲柳雕衰鬓，身迹萍蓬滞别乡。",
      "不及东流趋广汉，臣心日夜与天长。"
    ]
  },
  {
    "volume": 646,
    "sequence": 14,
    "title": "赠陈望尧",
    "author": "李咸用",
    "content": [
      "若说精通事艺长，词人争及孝廉郎。",
      "秋萤短焰难盈案，邻烛余光不满行。",
      "鹄箭亲疏虽异的，桂花高下一般香。",
      "明时公道还堪信，莫遣锥锋久在囊。"
    ]
  },
  {
    "volume": 646,
    "sequence": 15,
    "title": "宿渔家",
    "author": "李咸用",
    "content": [
      "促杼声繁萤影多，江边秋兴独难过。",
      "云遮月桂几枝恨，烟罩渔舟一曲歌。",
      "难世斯人虽隐遁，明时公道复如何？",
      "陶家壁上精灵物，风雨未来终是梭。"
    ]
  },
  {
    "volume": 646,
    "sequence": 16,
    "title": "旅馆秋夕",
    "author": "李咸用",
    "content": [
      "牢落生涯在水乡，只思归去泛沧浪。",
      "秋风萤影随高柳，夜雨蛩声上短墙。",
      "百岁易为成荏苒，丹霄谁肯借梯航？",
      "若教名路无知己，匹马尘中是自忙。"
    ]
  },
  {
    "volume": 646,
    "sequence": 17,
    "title": "悼范摅处士",
    "author": "李咸用",
    "content": [
      "家在五云溪畔住，身游巫峡作闲人。",
      "安车未至柴关外，片玉已藏坟土新。",
      "虽有公卿闻姓字，惜无知己脱风尘。",
      "到头积善成何事，天地茫茫秋又春。"
    ]
  },
  {
    "volume": 646,
    "sequence": 18,
    "title": "送人",
    "author": "李咸用",
    "content": [
      "一轴烟花满口香，诸侯相见肯相忘。",
      "未闻珪璧为人弃，莫倦江山去路长。",
      "盈耳暮蝉催别骑，数杯浮蚁咽离肠。",
      "眼前多少难甘事，自古男儿当自强。"
    ]
  },
  {
    "volume": 646,
    "sequence": 19,
    "title": "春暮途中",
    "author": "李咸用",
    "content": [
      "细雨如尘散暖空，数峰春色在云中。",
      "须知触目皆成恨，纵道多文争那穷。",
      "飞燕有情依旧阁，垂杨无力受东风。",
      "谁能会得乾坤意，九土枯荣自不同。"
    ]
  },
  {
    "volume": 646,
    "sequence": 20,
    "title": "题陈正字林亭",
    "author": "李咸用",
    "content": [
      "晓烟轻翠拂帘飞，黄叶飘零弄所思。",
      "正是低摧吾道日，不堪惆怅异乡时。",
      "家林蛇豕方群起，宫沼龟龙未有期。",
      "赖有平原怜贱子，满亭山色惜吟诗。"
    ]
  },
  {
    "volume": 646,
    "sequence": 21,
    "title": "送从兄入京",
    "author": "李咸用",
    "content": [
      "柳转春心梅艳香，相看江上恨何长？",
      "多情流水引归思，无赖严风促别觞。",
      "大抵男儿须振奋，近来时事懒思量。",
      "云帆高挂一挥手，目送烟霄雁断行。"
    ]
  },
  {
    "volume": 646,
    "sequence": 22,
    "title": "秋夕书怀寄所知",
    "author": "李咸用",
    "content": [
      "秋萤一点雨中飞，独立黄昏思所知。",
      "三岛路遥身汩没，九天风急羽差池。",
      "年华逐浪催霜发，旅恨和云拂桂枝。",
      "不向故人言此事，异乡谁更念栖迟。"
    ]
  },
  {
    "volume": 646,
    "sequence": 23,
    "title": "酬进士秦颙若",
    "author": "李咸用",
    "content": [
      "莺默平林燕别轩，相逢相笑话生前。",
      "低飞旅恨看霜叶，曲写归情向暮川。",
      "在野孤云终捧日，朝宗高浪本蒙泉。",
      "何劳怅望风雷便，且混鱼龙黩武年。"
    ]
  },
  {
    "volume": 646,
    "sequence": 24,
    "title": "山中夜坐寄故里友生",
    "author": "李咸用",
    "content": [
      "展转檐前睡不成，一床山月竹风清。",
      "虫声促促催乡梦，桂影高高挂旅情。",
      "祸福既能知倚伏，行藏争不要分明。",
      "可怜任永真坚白，净洗双眸看太平。"
    ]
  },
  {
    "volume": 646,
    "sequence": 25,
    "title": "物情",
    "author": "李咸用",
    "content": [
      "谁分万类二仪间，禀性高卑各自然。",
      "野鹤不栖葱蒨树，流莺长喜艳阳天。",
      "李斯溷鼠心应动，庄叟泥龟意已坚。",
      "成是败非如赋命，更教何处认愚贤。"
    ]
  },
  {
    "volume": 646,
    "sequence": 26,
    "title": "金谷园",
    "author": "李咸用",
    "content": [
      "石家旧地聊登望，宠辱从兹信可惊。",
      "鸟度野花迷锦障，蝉吟古树想歌声。",
      "虽将玉貌同时死，却羡苍头此日生。",
      "多积黄金买刑戮，千秋成得绿珠名。"
    ]
  },
  {
    "volume": 646,
    "sequence": 27,
    "title": "投所知",
    "author": "李咸用",
    "content": [
      "手欠东堂桂一枝，家书不敢便言归。",
      "挂檐晚雨思山阁，拂岸烟岚忆钓矶。",
      "公道甚平才自薄，丹霄好上力犹微。",
      "谁能借与抟扶势，万里飘飘试一飞。"
    ]
  },
  {
    "volume": 646,
    "sequence": 28,
    "title": "赠友弟",
    "author": "李咸用",
    "content": [
      "萤焰烧心雪眼劳，未逢佳梦见三刀。",
      "他时讵有盐梅味，今日犹疑腹背毛。",
      "金埒晓羁千里骏，玉轮寒养一枝高。",
      "谁能终岁摇赪尾，唯唯洋洋向碧涛。"
    ]
  },
  {
    "volume": 646,
    "sequence": 29,
    "title": "春日喜逢乡人刘松",
    "author": "李咸用",
    "content": [
      "故人不见五春风，异地相逢岳影中。",
      "旧业久抛耕钓侣，新闻多说战争功。",
      "生民有恨将谁诉，花木无情只自红。",
      "莫把少年愁过日，一尊须对夕阳空。"
    ]
  },
  {
    "volume": 646,
    "sequence": 30,
    "title": "夏日别余秀才",
    "author": "李咸用",
    "content": [
      "岳麓云深麦雨秋，满倾杯酒对湘流。",
      "沙边细柳牵行色，水面轻烟画别愁。",
      "敢待傅岩成好梦，任从磻石挂纤钩。",
      "镜机冲漠非吾事，自要青云识五侯。"
    ]
  },
  {
    "volume": 646,
    "sequence": 31,
    "title": "庐陵九日",
    "author": "李咸用",
    "content": [
      "菊花山在碧江东，冷酒清吟兴莫穷。",
      "四十三年秋里过，几多般事乱来空。",
      "虽惊故国音书绝，犹喜新知语笑同。",
      "竟日开门无客至，笛声迢递夕阳中。"
    ]
  },
  {
    "volume": 646,
    "sequence": 32,
    "title": "和人游东林",
    "author": "李咸用",
    "content": [
      "一从张野卧云林，胜概谁人更解寻？",
      "黄鸟不能言往事，白莲虚发至如今。",
      "年年上国荣华梦，世世高流水石心。",
      "始欲共君重怅望，紫霄峰外日沈沈。"
    ]
  },
  {
    "volume": 646,
    "sequence": 33,
    "title": "和彭进士秋日游靖居山寺",
    "author": "李咸用",
    "content": [
      "秋山入望已无尘，况得闲游谢事频。",
      "问著尽能言祖祖，见时应不是真真。",
      "添瓶野水遮还急，伴塔幽花落又新。",
      "自笑未曾同逸步，终非宗炳社中人。"
    ]
  },
  {
    "volume": 646,
    "sequence": 34,
    "title": "和彭进士感怀",
    "author": "李咸用",
    "content": [
      "人生谁肯便甘休，遇酒逢花且共游。",
      "若向云衢陪骥尾，直须天畔落旄头。",
      "三编大雅曾关兴，一册南华旋解忧。",
      "四海英雄多独断，不知何者是长筹。"
    ]
  },
  {
    "volume": 646,
    "sequence": 35,
    "title": "寄题从兄坤载村居",
    "author": "李咸用",
    "content": [
      "邻并无非樵钓者，庄生物论宛然齐。",
      "雨中寒树愁鸱立，江上残阳瘦马嘶。",
      "说与众佣同版筑，吕将群叟共磻溪。",
      "覆巢破卵方堪惧，取次梧桐凤且栖。"
    ]
  },
  {
    "volume": 646,
    "sequence": 36,
    "title": "送黄宾于赴举",
    "author": "李咸用",
    "content": [
      "秋风昨夜满潇湘，衰柳残蝉思客肠。",
      "早是乱来无胜事，更堪江上揖离觞。",
      "澄潭跃鲤摇轻浪，落日飞凫趁远樯。",
      "渔父不须探去意，一枝春褭月中央。"
    ]
  },
  {
    "volume": 646,
    "sequence": 37,
    "title": "冬日喜逢吴价",
    "author": "李咸用",
    "content": [
      "垂杨烟薄井梧空，千里游人驻断蓬。",
      "志意不因多事改，鬓毛难与别时同。",
      "莺迁犹待销冰日，鹏起还思动海风。",
      "穷达他年如赋命，且陶真性一杯中。"
    ]
  },
  {
    "volume": 646,
    "sequence": 38,
    "title": "题刘处士居",
    "author": "李咸用",
    "content": [
      "压破岚光半亩余，竹轩兰砌共清虚。",
      "泉经小槛声长急，月过修篁影旋疏。",
      "溪鸟时时窥户牖，山云往往宿庭除。",
      "干戈谩道因天意，渭水高人自钓鱼。"
    ]
  },
  {
    "volume": 646,
    "sequence": 39,
    "title": "送李尊师归临川",
    "author": "李咸用",
    "content": [
      "蟠桃一别几千春，谪下人间作至人。",
      "尘外烟霞吟不尽，鼎中龙虎伏初驯。",
      "除存紫府无他意，终向青冥举此身。",
      "辞我麻姑山畔去，蔡经踪迹必相亲。"
    ]
  },
  {
    "volume": 646,
    "sequence": 40,
    "title": "投知",
    "author": "李咸用",
    "content": [
      "西望长安路几千，迟回不为别家难。",
      "酌量才地心虽动，点检囊装意又阑。",
      "自是远人多蹇滞，近来仙榜半孤寒。",
      "嘶风重诉牵盐耻，伯乐何妨转眼看。"
    ]
  },
  {
    "volume": 646,
    "sequence": 41,
    "title": "吴处士寄香兼劝入道",
    "author": "李咸用",
    "content": [
      "谢寄精专一捻香，劝予朝礼仕虚皇。",
      "须知十极皆臣妾，岂止遗生奉混茫。",
      "空挂黄衣宁续寿，曾闻玄教在知常。",
      "但居平易俟天命，便是长生不死乡。"
    ]
  },
  {
    "volume": 646,
    "sequence": 42,
    "title": "草虫",
    "author": "李咸用",
    "content": [
      "如缲如织暮幽幽，应节催年使我愁。",
      "行客语停孤店月，高人梦断一床秋。",
      "风低藓径疑偏急，雨咽槐亭得暂休。",
      "须付画堂兰烛畔，歌怀醉耳两悠悠。"
    ]
  },
  {
    "volume": 646,
    "sequence": 43,
    "title": "咏柳",
    "author": "李咸用",
    "content": [
      "日近烟饶还有意，东垣西掖几千株。",
      "牵仍别恨知难尽，夸衒春光恐更无。",
      "解引人情长婉约，巧随风势强盘纡。",
      "天应绣出繁华景，处处茸丝惹路衢。"
    ]
  },
  {
    "volume": 646,
    "sequence": 44,
    "title": "寄所知",
    "author": "李咸用",
    "content": [
      "曾将俎豆为儿戏，争奈干戈阻素心。",
      "遁去不同秦客逐，病来还作越人吟。",
      "名流古集典衣买，僻寺奇花贳酒寻。",
      "从道趣时身计拙，如非所好肯开襟。"
    ]
  },
  {
    "volume": 646,
    "sequence": 45,
    "title": "雪",
    "author": "李咸用",
    "content": [
      "上帝无私意甚微，欲教霖雨更光辉。",
      "也知出处花相似，可到贫家影便稀。",
      "云汉风多银浪溅，昆山火后玉灰飞。",
      "高楼四望吟魂敛，却忆明皇月殿归。"
    ]
  },
  {
    "volume": 646,
    "sequence": 46,
    "title": "绯桃花",
    "author": "李咸用",
    "content": [
      "茫茫天意为谁留，深染夭桃备胜游。",
      "未醉已知醒后忆，欲开先为落时愁。",
      "痴蛾乱扑灯难灭，跃鲤傍惊电不收。",
      "何事梨花空似雪，也称春色是悠悠。"
    ]
  },
  {
    "volume": 646,
    "sequence": 47,
    "title": "同友人秋日登庾楼",
    "author": "李咸用",
    "content": [
      "兰摧菊暗不胜秋，倚著高楼思莫收。",
      "六代风光无问处，九条烟水但凝愁。",
      "谁能百岁长闲去，只个孤帆岂自由。",
      "欲学仲宣知是否，臂弓腰剑逐时流。"
    ]
  },
  {
    "volume": 646,
    "sequence": 48,
    "title": "和人咏雪",
    "author": "李咸用",
    "content": [
      "轻轻玉叠向风加，襟袖谁能认六葩。",
      "高岫人迷千尺布，平林天与一般花。",
      "横空络绎云遗屑，扑浪翩联蝶寄槎。",
      "公子樽前流远思，不知何处客程赊？"
    ]
  },
  {
    "volume": 646,
    "sequence": 49,
    "title": "和友人喜相遇十首",
    "author": "李咸用",
    "content": [
      "为儒自愧已多年，文赋歌诗路不专。",
      "肯信披沙难见宝，只怜苫草易成编。",
      "燕昭寤寐常求骏，郭隗寻思未是贤。",
      "且固初心希一试，箭穿正鹄岂无缘。",
      "揣情摩意已无功，只把篇章助国风。",
      "宋玉谩夸云雨会，谢连宁许梦魂通。",
      "愁成旅鬓千丝乱，吟得寒缸短焰终。",
      "难世好居郊野地，出门常喜与人同。",
      "惠子休惊学五车，沛公方起斩长蛇。",
      "六雄互欲吞诸国，四海终须作一家。",
      "自古经纶成世务，暂时朱绿比朝霞。",
      "人生心口宜相副，莫使尧阶草势斜。",
      "不傍江烟访所思，更应无处展愁眉。",
      "数杯竹阁花残酒，一局松窗日午棋。",
      "多病却疑天与便，自愚潜喜众相欺。",
      "非穷非达非高尚，冷笑行藏只独知。",
      "闲吟闲坐道相应，远想南华亦自矜。",
      "抛掷家乡轻似梦，寻常心地冷于僧。",
      "和羹使用非胥靡，忆鲙言词小季鹰。",
      "唯仗十篇金玉韵，此中高旨莫阶升。",
      "已向丘门老此躯，可堪空作小人儒。",
      "吟中景象千般有，书外囊装一物无。",
      "润屋必能知早散，辉山应是不轻沽。",
      "短衣宁倦重修谒，谁识高阳旧酒徒。",
      "松桂寒多众木分，轻浮如叶自纷纭。",
      "韶咸古曲教谁爱，山水清音喜独闻。",
      "上国共知传大宝，旧交宁复在青云。",
      "相逢莫厌杯中酒，同醉同醒只有君。",
      "还淳反朴已难期，依德依仁敢暂违。",
      "寡欲自应刚正立，无私翻觉友朋稀。",
      "旄头影莫侵黄道，傅说星终近紫微。",
      "年纪少他蘧伯玉，幸因多难早知非。",
      "麻衣未识帝城尘，四十为儒是病身。",
      "有恨不关衔国耻，无愁直为倚家贫。",
      "齐轻东海二高士，汉重商山四老人。",
      "一种爱闲闲不得，混时行止却应真。",
      "任说天长海影沈，友朋情比未为深。",
      "唯应乐处无虚日，大半危时得道心。",
      "命达夭殇同白首，价高砖瓦即黄金。",
      "他年有要玄珠者，赤水萦纡试一寻。"
    ]
  },
  {
    "volume": 646,
    "sequence": 50,
    "title": "依韵修睦上人山居十首",
    "author": "李咸用",
    "content": [
      "生身便在乱离间，遇柳寻花作麽看。",
      "老去转谙无是事，本来何处有多般。",
      "长怜蠛蠓能随暖，独笑梧桐不耐寒。",
      "覆载我徒争会得，大鹏飞尚未知宽。",
      "云泉日日长松寺，丝管年年细柳营。",
      "静躁殊途知自识，荣枯一贯亦何争。",
      "道傍病树人从老，溪上新苔我独行。",
      "若见净名居士语，逍遥全不让庄生。",
      "莫言天道终难定，须信人心尽自轻。",
      "宣室三千虽有恨，成周八百岂无情？",
      "柏缘执性长时瘦，梅为多知两番生。",
      "不是不同明主意，懒将唇舌与齐烹。",
      "不论轩冕及渔樵，性与情违渐渐遥。",
      "季子祸从怜富贵，颜生道在乐箪瓢。",
      "清闲自可齐三寿，忿恨还须戒一朝。",
      "好学尧民偎舜日，短裁孤竹理云韶。",
      "春风春雨一何频，望极空江觉损神。",
      "莺有来由重入谷，柳无情绪强依人。",
      "汉庭谒者休言事，鲁国诸生莫问津。",
      "赖是水乡樗栎贱，满炉红焰且相亲。",
      "三十年来要自观，履春冰恐未为难。",
      "自于南国同埋剑，谁向东门便挂冠。",
      "早是人情飞絮薄，可堪时令太行寒。",
      "多惭幸住匡山下，偷得秾岚坐卧看。",
      "畹兰未必因香折，湖象多应为齿焚。",
      "兼济直饶同巨楫，自由何似学孤云。",
      "秋深栎菌樵来得，木末山鼯梦断闻。",
      "闲凭竹轩游子过，替他愁见日西曛。",
      "何事深山啸复歌，短弓长剑不如他。",
      "且图青史垂名稳，从道前贤自滞多。",
      "斤鸟鷃敢辞栖短棘，凤凰犹解怯高罗。",
      "人生若得逢尧舜，便是巢由亦易过。",
      "太玄太易小窗明，古义寻来醉复醒。",
      "西伯纵逢头已白，步兵如在眼应青。",
      "寒猿断后云为槛，宿鸟惊时月满庭。",
      "此景得闲闲去得，人间无事不曾经。",
      "壮气虽同德不同，项王何似王江东。",
      "乡歌寂寂荒丘月，渔艇年年古渡风。",
      "难世斯人犹不达，此时吾道岂能通。",
      "吟君十首山中作，方觉多端总是空。"
    ]
  },
  {
    "volume": 646,
    "sequence": 51,
    "title": "同友生春夜闻雨",
    "author": "李咸用",
    "content": [
      "春雨三更洗物华，乱和丝竹响豪家。",
      "滴繁知在长条柳，点重愁看破朵花。",
      "檐静尚疑兼雾细，灯摇应是逐风斜。",
      "此时童叟浑无梦，为喜流膏润谷芽。"
    ]
  },
  {
    "volume": 646,
    "sequence": 52,
    "title": "同友生题僧院杜鹃花（得春字）",
    "author": "李咸用",
    "content": [
      "若比众芳应有在，难同上品是中春。",
      "牡丹为性疏南国，朱槿操心不满旬。",
      "留得却缘真达者，见来宁作独醒人。",
      "鹤林太盛今空地，莫放枝条出四邻。"
    ]
  },
  {
    "volume": 646,
    "sequence": 53,
    "title": "春日题陈正字林亭",
    "author": "李咸用",
    "content": [
      "周回胜异似仙乡，稍减愁人日月长。",
      "幕绕虚檐高岫色，镜临危槛小池光。",
      "丝垂杨柳当风软，玉折含桃倚径香。",
      "南北近来多少事，数声横笛怨斜阳。"
    ]
  },
  {
    "volume": 646,
    "sequence": 54,
    "title": "送河南韦主簿归京",
    "author": "李咸用",
    "content": [
      "岩风爱日泪阑干，去住情途各万端。",
      "世乱敢言离别易，时清犹道路行难。",
      "舟维晚雨湘川暗，袖拂晴岚岘首寒。",
      "见说满朝亲友在，肯教憔悴出长安。"
    ]
  },
  {
    "volume": 646,
    "sequence": 55,
    "title": "喻道",
    "author": "李咸用",
    "content": [
      "汉武秦皇漫苦辛，那思俗骨本含真。",
      "不知流水潜催老，未悟三山也是尘。",
      "牢落沙丘终古恨，寂寥函谷万年春。",
      "长生客待仙桃饵，月里婵娟笑煞人。"
    ]
  },
  {
    "volume": 646,
    "sequence": 56,
    "title": "山中",
    "author": "李咸用",
    "content": [
      "一簇烟霞荣辱外，秋山留得傍檐楹。",
      "朝钟暮鼓不到耳，明月孤云长挂情。",
      "世上路岐何缭绕，水边蓑笠称平生。",
      "寻思阮籍当时意，岂是途穷泣利名。"
    ]
  },
  {
    "volume": 646,
    "sequence": 57,
    "title": "同玄昶上人观山榴",
    "author": "李咸用",
    "content": [
      "病随支遁偶行行，正见榴花独满庭。",
      "瘦竹成林人不看，却应著得强青青。"
    ]
  },
  {
    "volume": 646,
    "sequence": 58,
    "title": "别李将军",
    "author": "李咸用",
    "content": [
      "一拜虬髭便受恩，宫门细柳五摇春。",
      "男儿自古多离别，懒对英雄泪满巾。"
    ]
  },
  {
    "volume": 646,
    "sequence": 59,
    "title": "早鸡",
    "author": "李咸用",
    "content": [
      "锦翅朱冠惊四邻，稻粱恩重职司晨。",
      "不知下土兵难戢，但报明时向国人。"
    ]
  },
  {
    "volume": 646,
    "sequence": 60,
    "title": "别友",
    "author": "李咸用",
    "content": [
      "北吹微微动旅情，不堪分手在平明。",
      "寒鸡不待东方曙，唤起征人蹋月行。"
    ]
  }
]