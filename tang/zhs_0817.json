[
  {
    "volume": 817,
    "sequence": 1,
    "title": "奉和颜使君真卿与陆处士羽登妙喜寺三癸亭",
    "author": "皎然",
    "content": [
      "秋意西山多，列岑萦左次。",
      "缮亭历三癸，疏趾邻什寺。",
      "元化隐灵踪，始君启高诔。",
      "诛榛养翘楚，鞭草理芳穗。",
      "俯砌披水容，逼天扫峰翠。",
      "境新耳目换，物远风烟异。",
      "倚石忘世情，援云得真意。",
      "嘉林幸勿剪，禅侣欣可庇。",
      "卫法大臣过，佐游群英萃。",
      "龙池护清澈，虎节到深邃。",
      "徒想嵊顶期，于今没遗记。"
    ]
  },
  {
    "volume": 817,
    "sequence": 2,
    "title": "奉陪陆使君长源、裴端公枢春游东西武丘寺",
    "author": "皎然",
    "content": [
      "云水夹双刹，遥疑涌平陂。",
      "入门见藏山，元化何由窥。",
      "曳组探诡怪，停骢访幽奇。",
      "情高气为爽，德暖春亦随。",
      "瑶草自的皪，蕙楼争蔽亏。",
      "金精落坏陵，剑彩沈古池。",
      "一览匝天界，中峰步未移。",
      "应嘉生公石，列坐援松枝。"
    ]
  },
  {
    "volume": 817,
    "sequence": 3,
    "title": "奉和陆使君长源夏月游太湖（此时公权领湖州）",
    "author": "皎然",
    "content": [
      "庾公心旷远，府事局耳目。",
      "遂与南湖游，虚襟涤烦燠。",
      "始知皇天意，积水在亭育。",
      "细流信不让，动物欣所蓄。",
      "万顷合天容，洗然无云族。",
      "峭蒨瞩仙岭，超遥随明牧。",
      "知公爱澄清，波静气亦肃。",
      "已见横流极，况闻长鲸戮。",
      "中洲暂采蘋，南郡思剖竹。",
      "向夕分好风，飘然送归舳。"
    ]
  },
  {
    "volume": 817,
    "sequence": 4,
    "title": "奉和崔中丞使君论李侍御萼登烂柯山宿石桥寺效小谢体",
    "author": "皎然",
    "content": [
      "常爱谢公郡，幽期愿相从。",
      "果回青骢臆，共蹑玄仙踪。",
      "灵境若仿佛，烂柯思再逢。",
      "飞梁丹霞接，古局苍苔封。",
      "往想冥昧理，谁亲冰雪容。",
      "蕙楼耸空界，莲宇开中峰。",
      "昔化冲虚鹤，今藏护法龙。",
      "云窥香树沓，月见色天重。",
      "永夜寄岑寂，清言涤心胸。",
      "盛游千年后，书在岩中松。"
    ]
  },
  {
    "volume": 817,
    "sequence": 5,
    "title": "同颜使君真卿、李侍御萼游法华寺登凤翅山望太湖",
    "author": "皎然",
    "content": [
      "双峰开凤翅，秀出南湖州。",
      "地势抱郊树，山威增郡楼。",
      "正逢周柱史，来会鲁诸侯。",
      "缓步凌彩蒨，清铙发飕飗。",
      "披云得灵境，拂石临芳洲。",
      "积翠遥空碧，含风广泽秋。",
      "萧辰资丽思，高论惊精修。",
      "何似钟山集，征文及惠休。"
    ]
  },
  {
    "volume": 817,
    "sequence": 6,
    "title": "奉陪陆使君长源诸公游支硎寺（寺即支公学道处）",
    "author": "皎然",
    "content": [
      "尝览高逸传，山僧有遗踪。",
      "佐游继雅篇，嘉会何由逢。",
      "尘世即下界，色天当上峰。",
      "春晖遍众草，寒色留高松。",
      "缭绕彩云合，参差绮楼重。",
      "琼葩洒巾舄，石瀃清心胸。",
      "灵境若可托，道情知所从。"
    ]
  },
  {
    "volume": 817,
    "sequence": 7,
    "title": "奉陪郑使君谔游太湖至洞庭山登上真观却望湖水",
    "author": "皎然",
    "content": [
      "郡斋得无事，放舟下南湖。",
      "湖中见仙邸，果与心赏俱。",
      "不远风物变，忽如寰宇殊。",
      "背云视层崖，别是登蓬壶。",
      "突兀盘水府，参差沓天衢。",
      "回瞻平芜尽，洪流豁中区。",
      "气吞江山势，色净氛霭无。",
      "灵长习水德，胜势当地枢。",
      "朝宗动归心，万里思鸿途。"
    ]
  },
  {
    "volume": 817,
    "sequence": 8,
    "title": "奉和袁使君高，郡中新亭会张炼师昼会二上人",
    "author": "皎然",
    "content": [
      "置亭隐城堞，事简迹易幽。",
      "公性崇俭素，雅才非广求。",
      "傍檐竹雨清，拂案杉风秋。",
      "不移府中步，登兹如远游。",
      "坐觉诗思高，俯知物役休。",
      "虚寂偶禅子，逍遥亲道流。",
      "更闻临川作，下节安能酬。"
    ]
  },
  {
    "volume": 817,
    "sequence": 9,
    "title": "奉和陆使君长源水堂纳凉效曹刘体",
    "author": "皎然",
    "content": [
      "柳家陶暑亭，意远不可齐。",
      "烦襟荡朱弦，高步援绿荑。",
      "爱公满渟客，来是清风携。",
      "滢渟前溪上，旷望古郡西。",
      "六月正中伏，水轩气常凄。",
      "野香袭荷芰，道性亲凫鹥。",
      "禅子顾惠休，逸民重刘黎。",
      "乃知高世量，不以出处暌。"
    ]
  },
  {
    "volume": 817,
    "sequence": 10,
    "title": "夏日奉陪陆使君长源公堂集",
    "author": "皎然",
    "content": [
      "府中自清远，六月高梧间。",
      "寥亮泛雅瑟，逍遥扣玄关。",
      "岭云与人静，庭鹤随公闲。",
      "动息谅兼遂，兹情即东山。"
    ]
  },
  {
    "volume": 817,
    "sequence": 11,
    "title": "九日和于使君思上京亲故",
    "author": "皎然",
    "content": [
      "霁景满水国，我公望江城。",
      "碧山与黄花，烂熳多秋情。",
      "摇落见松柏，岁寒比忠贞。",
      "欢娱在鸿都，是日思朝英。"
    ]
  },
  {
    "volume": 817,
    "sequence": 12,
    "title": "伏日就汤评事衡湖上避暑",
    "author": "皎然",
    "content": [
      "大火方燥石，停云昼亦收。",
      "将从赏心侣，寸景难远游。",
      "拥几苦炎伏，出门望汀洲。",
      "回溪照轩宇，广陌临梧楸。",
      "释闷命雅瑟，放情思乱流。",
      "更持无生论，可以清烦忧。"
    ]
  },
  {
    "volume": 817,
    "sequence": 13,
    "title": "奉和颜使君真卿修《韵海》毕会诸文士东堂重校",
    "author": "皎然",
    "content": [
      "外学宗硕儒，游焉从后进。",
      "恃以仁恕广，不学门栏峻。",
      "著书裨理化，奉上表诚信。",
      "探讨始河图，纷纶归海韵。",
      "亲承大匠琢，况睹颓波振。",
      "错简记铅椠，阅书移玉镇。",
      "曷由旌不朽，盛美流歌引。"
    ]
  },
  {
    "volume": 817,
    "sequence": 14,
    "title": "喜义兴权明府自君山至，集陆处士羽青塘别业",
    "author": "皎然",
    "content": [
      "应难久辞秩，暂寄君阳隐。",
      "已见县名花，会逢闱是粉。",
      "本自寻人至，宁因看竹引。",
      "身关白云多，门占春山尽。",
      "最赏无事心，篱边钓溪近。"
    ]
  },
  {
    "volume": 817,
    "sequence": 15,
    "title": "夏日集李司直纵溪斋",
    "author": "皎然",
    "content": [
      "修景属良会，远飙生烦襟。",
      "泄云收净绿，众木积芳阴。",
      "疏涤府中务，迢遥湖上心。",
      "习闲得招我，赏夜宜泛琴。",
      "山近资性静，月来寄情深。",
      "澹然若事外，岂藉隳华簪。"
    ]
  },
  {
    "volume": 817,
    "sequence": 16,
    "title": "夏日题桐庐杨明府纳凉山斋",
    "author": "皎然",
    "content": [
      "陶家无炎暑，自有林中峰。",
      "席上落山影，桐梢回水容。",
      "放怀凉风至，缓步清阴重。",
      "何事亲堆案，犹多高世踪。"
    ]
  },
  {
    "volume": 817,
    "sequence": 17,
    "title": "和杨明府早秋游法华寺",
    "author": "皎然",
    "content": [
      "释事出县閤，初闻兹山灵。",
      "寺扉隐天色，影刹遥丁丁。",
      "碧峰委合沓，香蔓垂蓂苓。",
      "清景为公有，放旷云边亭。",
      "秋赏石潭洁，夜嘉杉月清。",
      "诵空性不昧，助道迹又经。",
      "是以于物理，纷然若未形。",
      "移来字人要，全与此道冥。"
    ]
  },
  {
    "volume": 817,
    "sequence": 18,
    "title": "宿道士观",
    "author": "皎然",
    "content": [
      "古观秋木秀，冷然属鲜飙。",
      "琼葩被修蔓，柏实满寒条。",
      "影殿山寂寂，寥天月昭昭。",
      "幽期寄仙侣，习定至中宵。",
      "清佩闻虚步，真官方宿朝。"
    ]
  },
  {
    "volume": 817,
    "sequence": 19,
    "title": "冬日天井西峰张炼师所居",
    "author": "皎然",
    "content": [
      "采薪逢野泉，渐见栖闲所。",
      "坎坎山上声，幽幽林中语。",
      "仙乡何代隐，乡服言亦楚。",
      "开水净药苗，扫雪候山侣。",
      "零叶聚败篱，幽花积寒渚。",
      "冥冥孤鹤性，天外思轻举。"
    ]
  },
  {
    "volume": 817,
    "sequence": 20,
    "title": "奉同颜使君真卿开元寺经藏院会观树文殊碑",
    "author": "皎然",
    "content": [
      "万国布殊私，千年降祖师。",
      "雁门传法至，龙藏立言时。",
      "故实刊周典，新声播鲁诗。",
      "六铢那更拂，劫石尽无期。"
    ]
  },
  {
    "volume": 817,
    "sequence": 21,
    "title": "奉同卢使君幼平游精舍寺",
    "author": "皎然",
    "content": [
      "影刹西方在，虚空翠色分。",
      "人天霁后见，猿鸟定中闻。",
      "真界隐青壁，春山凌白云。",
      "今朝石门会，千古仰斯文。"
    ]
  },
  {
    "volume": 817,
    "sequence": 22,
    "title": "奉同颜使君真卿、袁侍御骆驼桥玩月",
    "author": "皎然",
    "content": [
      "山中常见月，不及共游时。",
      "水上恐将缺，林端爱落迟。",
      "乌惊宪府客，人咏鲍家诗。",
      "永夜南桥望，裴回若有期。"
    ]
  },
  {
    "volume": 817,
    "sequence": 23,
    "title": "和邢端公登台春望句，句有春字之什",
    "author": "皎然",
    "content": [
      "春日绣衣轻，春台别有情。",
      "春烟间草色，春鸟隔花声。",
      "春树乱无次，春山遥得名。",
      "春风正飘荡，春瓮莫须倾。"
    ]
  },
  {
    "volume": 817,
    "sequence": 24,
    "title": "经仙人渚即沈山下古人沈义白日升仙处",
    "author": "皎然",
    "content": [
      "日月人间短，何时此得仙。",
      "古山春已尽，遗渚事空传。",
      "不见腾云驾，徒临洗药泉。",
      "如今成逝水，翻使恨流年。"
    ]
  },
  {
    "volume": 817,
    "sequence": 25,
    "title": "独游二首",
    "author": "皎然",
    "content": [
      "性野趣无端，春晴路又干。",
      "逢泉破石弄，放鹤向云看。",
      "好僻谁相似，从狂我自安。",
      "芳洲亦有意，步上白沙滩。",
      "临水兴不尽，虚舟可同嬉。",
      "还云与归鸟，若共山僧期。",
      "世事吾不预，此心谁得知。",
      "西峰有禅老，应见独游时。"
    ]
  },
  {
    "volume": 817,
    "sequence": 26,
    "title": "游溪待月",
    "author": "皎然",
    "content": [
      "溪色思泛月，沿洄欲未归。",
      "残灯逢水店，疏磬忆山扉。",
      "夜浦鱼惊少，空林鹊绕稀。",
      "可中才望见，撩乱捣寒衣。"
    ]
  },
  {
    "volume": 817,
    "sequence": 27,
    "title": "西溪独泛",
    "author": "皎然",
    "content": [
      "道情何所寄，素舸漫流间。",
      "真性怜高鹤，无名羡野山。",
      "经寒丛竹秀，人静片云闲。",
      "泛泛谁为侣，唯应共月还。"
    ]
  },
  {
    "volume": 817,
    "sequence": 28,
    "title": "早秋陪韩明府泛阮元公溪",
    "author": "皎然",
    "content": [
      "雨信清残暑，萧条古县西。",
      "早凉生浦溆，秋意满高低。",
      "前事虽堆案，闲情得溯溪。",
      "何言战未胜，空寂用还齐。"
    ]
  },
  {
    "volume": 817,
    "sequence": 29,
    "title": "九日陪颜使君真卿登水楼",
    "author": "皎然",
    "content": [
      "重阳荆楚尚，高会此难陪。",
      "偶见登龙客，同游戏马台。",
      "风文向水叠，云态拥歌回。",
      "持菊烦相问，扪襟愧不才。"
    ]
  },
  {
    "volume": 817,
    "sequence": 30,
    "title": "与卢孟明别后宿南湖对月",
    "author": "皎然",
    "content": [
      "五湖生夜月，千里满寒流。",
      "旷望烟霞尽，凄凉天地秋。",
      "相思路渺渺，独梦水悠悠。",
      "何处空江上，裴回送客舟。"
    ]
  },
  {
    "volume": 817,
    "sequence": 31,
    "title": "自义亭驿送李长史纵，夜泊临平东湖",
    "author": "皎然",
    "content": [
      "长亭宾驭散，岐路起悲风。",
      "千里勤王事，驱车明月中。",
      "寒生洞庭水，夜度塞门鸿。",
      "处处堪伤别，归来山又空。"
    ]
  },
  {
    "volume": 817,
    "sequence": 32,
    "title": "出游",
    "author": "皎然",
    "content": [
      "少时不见山，便觉无奇趣。",
      "狂发从乱歌，情来任闲步。",
      "此心谁共证，笑看风吹树。"
    ]
  },
  {
    "volume": 817,
    "sequence": 33,
    "title": "界石守风，望天竺、灵隐二寺",
    "author": "皎然",
    "content": [
      "山顶东西寺，江中旦暮潮。",
      "归心不可到，松路在青霄。"
    ]
  },
  {
    "volume": 817,
    "sequence": 34,
    "title": "奉和颜使君真卿修《韵海》毕，州中重宴",
    "author": "皎然",
    "content": [
      "世学高南郡，身封盛鲁邦。",
      "九流宗韵海，七字揖文江。",
      "借赏云归堞，留欢月在窗。",
      "不知名教乐，千载与谁双。"
    ]
  },
  {
    "volume": 817,
    "sequence": 35,
    "title": "晦日陪颜使君白蘋洲集",
    "author": "皎然",
    "content": [
      "南朝分古郡，山水似湘东。",
      "堤月吴风在，湔裾楚客同。",
      "桂寒初结旆，蘋小欲成丛。",
      "时晦佳游促，高歌听未终。"
    ]
  },
  {
    "volume": 817,
    "sequence": 36,
    "title": "冬至日陪裴端公使君清水堂集",
    "author": "皎然",
    "content": [
      "亚岁崇佳宴，华轩照渌波。",
      "渚芳迎气早，山翠向晴多。",
      "推往知时训，书祥辨政和。",
      "从公惜日短，留赏夜如何。"
    ]
  },
  {
    "volume": 817,
    "sequence": 37,
    "title": "陪卢判官水堂夜宴",
    "author": "皎然",
    "content": [
      "暑气当宵尽，裴回坐月前。",
      "静依山堞近，凉入水扉偏。",
      "久是栖林客，初逢佐幕贤。",
      "爱君高野意，烹茗钓沦涟。"
    ]
  },
  {
    "volume": 817,
    "sequence": 38,
    "title": "新秋同卢侍御、薛员外白蘋洲月夜",
    "author": "皎然",
    "content": [
      "隔暑蘋洲近，迎凉欲泛舟。",
      "荣从宪府至，喜会夕郎游。",
      "气夺沧浪色，风欺汗漫流。",
      "谁言三伏夜，独此月前秋。"
    ]
  },
  {
    "volume": 817,
    "sequence": 39,
    "title": "夏日集裴录事北亭避暑",
    "author": "皎然",
    "content": [
      "前林夏雨歇，为我生凉风。",
      "一室烦暑外，众山清景中。",
      "忘归亲野水，适性许云鸿。",
      "萧散都曹吏，还将静者同。"
    ]
  },
  {
    "volume": 817,
    "sequence": 40,
    "title": "与王录事会张征君姊妹炼师院玩雪兼怀清会上人",
    "author": "皎然",
    "content": [
      "何意廉从事，还来会默仙。",
      "寒空惊雪遍，春意入歌偏。",
      "瑶草三花发，琼林七叶连。",
      "飘飖过柳寺，应满译经前。"
    ]
  },
  {
    "volume": 817,
    "sequence": 41,
    "title": "和李侍御萼岁初夜集处士书阁（书阁即侍御所创）",
    "author": "皎然",
    "content": [
      "迟贤新置阁，高意此郊居。",
      "古径行春早，新窗见月初。",
      "放歌还倚瑟，讲道亦观书。",
      "为我留禅位，来逢此会疏。"
    ]
  },
  {
    "volume": 817,
    "sequence": 42,
    "title": "汤评事衡水亭会觉禅师",
    "author": "皎然",
    "content": [
      "山侣相逢少，清晨会水亭。",
      "雪晴松叶翠，烟暖药苗青。",
      "静对沧洲鹤，闲看古寺经。",
      "应怜叩关子，了义共心冥。"
    ]
  },
  {
    "volume": 817,
    "sequence": 43,
    "title": "与朝阳山人张朝夜集湖亭，赋得各言其志",
    "author": "皎然",
    "content": [
      "洞庭孤月在，秋色望无边。",
      "零露积衰草，寒螀鸣古田。",
      "茫茫区中想，寂寂尘外缘。",
      "从此悟浮世，胡为伤暮年。"
    ]
  },
  {
    "volume": 817,
    "sequence": 44,
    "title": "晦夜李侍御萼宅集招潘述、汤衡、海上人饮茶赋",
    "author": "皎然",
    "content": [
      "晦夜不生月，琴轩犹为开。",
      "墙东隐者在，淇上逸僧来。",
      "茗爱传花饮，诗看卷素裁。",
      "风流高此会，晓景屡裴回。"
    ]
  },
  {
    "volume": 817,
    "sequence": 45,
    "title": "寄昱上人上方居",
    "author": "皎然",
    "content": [
      "厌向人间住，逢山欲懒归。",
      "片云闲似我，日日在禅扉。",
      "地静松阴遍，门空鸟语稀。",
      "夜凉疏磬尽，师友自相依。"
    ]
  },
  {
    "volume": 817,
    "sequence": 46,
    "title": "夏日与綦毋居士、昱上人纳凉",
    "author": "皎然",
    "content": [
      "为依炉峰住，境胜增道情。",
      "凉日暑不变，空门风自清。",
      "坐援香实近，转爱绿芜生。",
      "宗炳青霞士，如何知我名。"
    ]
  },
  {
    "volume": 817,
    "sequence": 47,
    "title": "建元寺集皇甫侍御书阁",
    "author": "皎然",
    "content": [
      "不因居佛里，无事得相逢。",
      "名重朝端望，身高俗外踪。",
      "机闲看净水，境寂听疏钟。",
      "宣室恩长在，知君志未从。"
    ]
  },
  {
    "volume": 817,
    "sequence": 48,
    "title": "郭北寻徐主簿别业",
    "author": "皎然",
    "content": [
      "近依城北住，幽远少人知。",
      "积雪行深巷，闲云绕古篱。",
      "竹花冬更发，橙实晚仍垂。",
      "还共岩中鹤，今朝下渌池。"
    ]
  },
  {
    "volume": 817,
    "sequence": 49,
    "title": "题报德寺清幽上人西峰（寺即陈文帝故乡）",
    "author": "皎然",
    "content": [
      "陈世凋亡后，仁祠识旧山。",
      "帝乡乔木在，空见白云还。",
      "双塔寒林外，三陵暮雨间。",
      "此中难战胜，君独启禅关。"
    ]
  },
  {
    "volume": 817,
    "sequence": 50,
    "title": "题郑谷江畔桐斋（郑生好琴，性达，兼寡欲）",
    "author": "皎然",
    "content": [
      "客斋开别住，坐占绿江濆。",
      "流水非外物，闲云长属君。",
      "浮荣未可累，旷达若为群。",
      "风起高梧下，清弦日日闻。"
    ]
  },
  {
    "volume": 817,
    "sequence": 51,
    "title": "和阎士和李蕙冬夜重集",
    "author": "皎然",
    "content": [
      "郡理日闲旷，洗心宿香峰。",
      "双林秋见月，万壑静闻钟。",
      "珮玉行山翠，交麾动水容。",
      "如何股肱守，尘外得相从。"
    ]
  },
  {
    "volume": 817,
    "sequence": 52,
    "title": "春日陪颜使君真卿、皇甫曾西亭重会《韵海》诸生",
    "author": "皎然",
    "content": [
      "为重南台客，朝朝会鲁儒。",
      "暄风众木变，清景片云无。",
      "峰翠飘檐下，溪光照座隅。",
      "不将簪艾隔，知与道情俱。"
    ]
  },
  {
    "volume": 817,
    "sequence": 53,
    "title": "寒食日同陆处士行报德寺，宿解公房",
    "author": "皎然",
    "content": [
      "古寺章陵下，潜公住几年。",
      "安心生软草，灌顶引春泉。",
      "寂寂传灯地，寥寥禁火天。",
      "世间多暗室，白日为谁悬。"
    ]
  },
  {
    "volume": 817,
    "sequence": 54,
    "title": "兵马曹季良宅夜集",
    "author": "皎然",
    "content": [
      "清景不可失，寻君趣有余。",
      "身高避事后，道长问心初。",
      "出处名则异，游从迹何疏。",
      "吟看刻尽烛，笑卷读残书。",
      "露彩生笔砚，风音入庭除。",
      "平明仙侣散，觳觫动回车。"
    ]
  },
  {
    "volume": 817,
    "sequence": 55,
    "title": "同李侍御萼、李判官集陆处士羽新宅",
    "author": "皎然",
    "content": [
      "素风千户敌，新语陆生能。",
      "借宅心常远，移篱力更弘。",
      "钓丝初种竹，衣带近裁藤。",
      "戎佐推兄弟，诗流得友朋。",
      "柳阴容过客，花径许招僧。",
      "不为墙东隐，人家到未曾。"
    ]
  },
  {
    "volume": 817,
    "sequence": 56,
    "title": "题报恩寺惟照上人房",
    "author": "皎然",
    "content": [
      "上界雨色干，凉宫日迟迟。",
      "水文披菡萏，山翠动罘罳。",
      "中有清真子，愔愔步闲墀。",
      "手萦颇黎缕，愿证黄金姿。",
      "旋草阶下生，看心当此时。"
    ]
  },
  {
    "volume": 817,
    "sequence": 57,
    "title": "寻天目徐君",
    "author": "皎然",
    "content": [
      "常见仙翁变姓名，岂知松子号初平。",
      "逢人不道往来处，卖药还将鸡犬行。",
      "独鹤天边俱得性，浮云世上共无情。",
      "三花落地君犹在，笑抚安期昨日生。"
    ]
  },
  {
    "volume": 817,
    "sequence": 58,
    "title": "同李著作纵题尘外上人院",
    "author": "皎然",
    "content": [
      "百缘唯有什公瓶，万法但看一字经。",
      "从遣鸟喧心不动，任教香醉境常冥。",
      "莲花天昼浮云卷，贝叶宫春好月停。",
      "禅伴欲邀何著作，空音宜向夜中听。"
    ]
  },
  {
    "volume": 817,
    "sequence": 59,
    "title": "题周谏别业（予寺与周生所居俱临苕水）",
    "author": "皎然",
    "content": [
      "隐身苕上欲如何，不著青袍爱绿萝。",
      "柳巷任疏容马入，水篱从破许船过。",
      "昂藏独鹤闲心远，寂历秋花野意多。",
      "若访禅斋遥可见，竹窗书幌共烟波。"
    ]
  },
  {
    "volume": 817,
    "sequence": 60,
    "title": "同李中丞洪水亭夜集",
    "author": "皎然",
    "content": [
      "佳人但莫吹参差，正怜月色生酒卮。",
      "山公取醉不关我，为爱尊前白鹭鹚。"
    ]
  },
  {
    "volume": 817,
    "sequence": 61,
    "title": "题秦系山人丽句亭",
    "author": "皎然",
    "content": [
      "独将诗教领诸生，但看青山不爱名。",
      "满院竹声堪愈疾，乱床花片足忘情。"
    ]
  },
  {
    "volume": 817,
    "sequence": 62,
    "title": "春夜集陆处士居玩月",
    "author": "皎然",
    "content": [
      "欲赏芳菲肯待辰，忘情人访有情人。",
      "西林可是无清景，只为忘情不记春。"
    ]
  },
  {
    "volume": 817,
    "sequence": 63,
    "title": "寄题云门寺梵月无侧房（时人相传是宝月道人后身也）",
    "author": "皎然",
    "content": [
      "越山千万云门绝，西僧貌古还名月。",
      "清朝扫石行道归，林下眠禅看松雪。"
    ]
  },
  {
    "volume": 817,
    "sequence": 64,
    "title": "法华寺上方题江上人禅空",
    "author": "皎然",
    "content": [
      "路入松声远更奇，山光水色共参差。",
      "中峰禅寂一僧在，坐对梁朝老桂枝。"
    ]
  },
  {
    "volume": 817,
    "sequence": 65,
    "title": "冬日山行过薛征君",
    "author": "皎然",
    "content": [
      "我行倦修坂，四顾无平陆。",
      "雨霁鸣鹰鹯，天寒聚麋鹿。",
      "幽人访名士，家在南冈曲。",
      "菜实萦小园，稻花绕山屋。",
      "深居寡忧悔，胜境怡耳目。",
      "徵心尚与我，永言谢浮俗。"
    ]
  },
  {
    "volume": 817,
    "sequence": 66,
    "title": "往丹阳寻陆处士不遇",
    "author": "皎然",
    "content": [
      "远客殊未归，我来几惆怅。",
      "叩关一日不见人，绕屋寒花笑相向。",
      "寒花寂寂遍荒阡，柳色萧萧愁暮蝉。",
      "行人无数不相识，独立云阳古驿边。",
      "凤翅山中思本寺，鱼竿村口望归船。",
      "归船不见见寒烟，离心远水共悠然。",
      "他日相期那可定，闲僧著处即经年。"
    ]
  },
  {
    "volume": 817,
    "sequence": 67,
    "title": "集汤评事衡湖上望微雨",
    "author": "皎然",
    "content": [
      "苍凉远景中，雨色缘山有。",
      "云送满洞庭，风吹绕杨柳。",
      "萧萧解轻袂，尽日随林叟。"
    ]
  },
  {
    "volume": 817,
    "sequence": 68,
    "title": "九日与陆处士羽饮茶",
    "author": "皎然",
    "content": [
      "九日山僧院，东篱菊也黄。",
      "俗人多泛酒，谁解助茶香。"
    ]
  },
  {
    "volume": 817,
    "sequence": 69,
    "title": "夜过康录事造会兄弟",
    "author": "皎然",
    "content": [
      "爱君门馆夜来清，琼树双枝是弟兄。",
      "月在诗家偏足思，风过客位更多情。"
    ]
  },
  {
    "volume": 817,
    "sequence": 70,
    "title": "题沈少府书斋",
    "author": "皎然",
    "content": [
      "不下南昌县，书斋每日闲。",
      "野花当砌落，溪鸟逐人还。",
      "有兴常临水，无时不见山。",
      "千峰数可尽，不出小窗间。"
    ]
  },
  {
    "volume": 817,
    "sequence": 71,
    "title": "春夜与诸公同宴呈陆郎中",
    "author": "皎然",
    "content": [
      "南国宴佳宾，交情老倍亲。",
      "月惭红泪烛，花笑白头人。",
      "宝瑟縆余怨，琼枝不让春。",
      "更闻歌子夜，桃李艳妆新。"
    ]
  },
  {
    "volume": 817,
    "sequence": 72,
    "title": "九日阻雨简高侍御（时与高公近邻）",
    "author": "皎然",
    "content": [
      "江上重云起，何曾裛□尘。",
      "不能成落帽，翻欲更摧巾。",
      "素发闲依枕，黄花暗待人。",
      "且应携下价，芒屦就诸邻。"
    ]
  },
  {
    "volume": 817,
    "sequence": 73,
    "title": "晚春寻桃源观",
    "author": "皎然",
    "content": [
      "武陵何处访仙乡，古观云根路已荒。",
      "细草拥坛人迹绝，落花沈涧水流香。",
      "山深有雨寒犹在，松老无风韵亦长。",
      "全觉此身离俗境，玄机亦可照迷方。"
    ]
  },
  {
    "volume": 817,
    "sequence": 74,
    "title": "同卢使君幼平郊外送阎侍御归台",
    "author": "皎然",
    "content": [
      "留饯飞旌驻，离亭草色间。",
      "柏台今上客，竹使旧朝班。",
      "日落东西水，天寒远近山。",
      "古江分楚望，残柳入隋关。",
      "恋阙心常积，回轩日不闲。",
      "芳辰倚门道，犹得及春还。"
    ]
  }
]