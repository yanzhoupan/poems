[
  {
    "volume": 487,
    "sequence": 1,
    "title": "经旧游",
    "author": "鲍溶",
    "content": [
      "游鱼怀故池，倦鸟怀故窠。",
      "故山系归念，行坐青巍峨。",
      "羸马经旧途，此乡喜重过。",
      "居人无故老，倍感别日多。",
      "但见野中坟，累累如青螺。",
      "凉风日摇落，桑下松婆娑。",
      "叹息追古人，临风伤逝波。",
      "古人无不死，叹息欲如何。",
      "朅来遂远心，默默存天和。"
    ]
  },
  {
    "volume": 487,
    "sequence": 2,
    "title": "过薛舍人旧隐",
    "author": "鲍溶",
    "content": [
      "寝门来哭夜，此月小祥初。",
      "风意犹忆瑟，萤光乍近书。",
      "墙蒿藏宿鸟，池月上钩鱼。",
      "徒引相思泪，涓涓东逝余。"
    ]
  },
  {
    "volume": 487,
    "sequence": 3,
    "title": "山居",
    "author": "鲍溶",
    "content": [
      "窈窕垂涧萝，蒙茸黄葛花。",
      "鸳鸯怜碧水，照影舞金沙。"
    ]
  },
  {
    "volume": 487,
    "sequence": 4,
    "title": "暮秋与裴居晦宴因见采菊花之作（一作暮作秋见菊）",
    "author": "鲍溶",
    "content": [
      "菊花低色过重阳，似忆王孙白玉觞。",
      "今日王孙好收采，高天已下两回霜。"
    ]
  },
  {
    "volume": 487,
    "sequence": 5,
    "title": "望麻姑山",
    "author": "鲍溶",
    "content": [
      "幽人往往怀麻姑，浮世悠悠仙景殊。",
      "自从青鸟不堪使，更得蓬莱消息无。"
    ]
  },
  {
    "volume": 487,
    "sequence": 6,
    "title": "湖上望月",
    "author": "鲍溶",
    "content": [
      "湖上清凉月更好，天边旅人犹未归。",
      "几见金波满还破，草虫声畔露沾衣。"
    ]
  },
  {
    "volume": 487,
    "sequence": 7,
    "title": "襄阳怀古",
    "author": "鲍溶",
    "content": [
      "襄阳太守沈碑意，身后身前几年事。",
      "湘江千岁未为陵，水底鱼龙应识字。"
    ]
  },
  {
    "volume": 487,
    "sequence": 8,
    "title": "秋夜对月寄僧特",
    "author": "鲍溶",
    "content": [
      "忆见特公赏秋处，凉溪看月清光寒。",
      "今夕深溪又相映，特公何处共团圆。"
    ]
  },
  {
    "volume": 487,
    "sequence": 9,
    "title": "望江中金山寺",
    "author": "鲍溶",
    "content": [
      "一朵蓬莱在世间，梵王宫阙翠云间。",
      "近南溪水更清浅，闻道游人未忍还。"
    ]
  },
  {
    "volume": 487,
    "sequence": 10,
    "title": "宿青牛谷梁炼师仙居",
    "author": "鲍溶",
    "content": [
      "随云步入青牛谷，青牛道士留我宿。",
      "可怜夜久月中行，惟有坛边一枝竹。"
    ]
  },
  {
    "volume": 487,
    "sequence": 11,
    "title": "得僧书",
    "author": "鲍溶",
    "content": [
      "身归紫霄岭，书下白云来。",
      "翦笋发寒字，烧花芳夜雷。",
      "想随香驭至，不假定钟催。"
    ]
  },
  {
    "volume": 487,
    "sequence": 12,
    "title": "见袁德师侍御说江南有仙檀花，因以戏赠",
    "author": "鲍溶",
    "content": [
      "闻说天坛花耐凉，笑风含露对秋光。",
      "欲求御史更分别，何似衣花岁岁香。"
    ]
  },
  {
    "volume": 487,
    "sequence": 13,
    "title": "和王璠侍御酬友人赠白角冠",
    "author": "鲍溶",
    "content": [
      "芙蓉寒艳镂冰姿，天朗灯深拔豸时。",
      "好见吹笙伊洛上，紫烟丹凤亦相随。"
    ]
  },
  {
    "volume": 487,
    "sequence": 14,
    "title": "送僧择栖游天台二首",
    "author": "鲍溶",
    "content": [
      "身非居士常多病，心爱空王稍觉闲。",
      "师问寄禅何处所，浙东青翠沃洲山。",
      "金岭雪晴僧独归，水文霞彩衲禅衣。",
      "可怜石室烧香夜，江月对心无是非。"
    ]
  },
  {
    "volume": 487,
    "sequence": 15,
    "title": "上巳日寄樊瓘、樊宗宪，兼呈上浙东孟中丞简",
    "author": "鲍溶",
    "content": [
      "世间禊事风流处，镜里云山若画屏。",
      "今日会稽王内史，好将宾客醉兰亭。"
    ]
  },
  {
    "volume": 487,
    "sequence": 16,
    "title": "暮春戏赠樊宗宪",
    "author": "鲍溶",
    "content": [
      "羌笛胡琴春调长，美人何处乐年芳。",
      "野船弄酒鸳鸯醉，官路攀花騕褭狂。",
      "应和朝云垂手语，肯嫌夜色断刀光。"
    ]
  },
  {
    "volume": 487,
    "sequence": 17,
    "title": "酬王侍御",
    "author": "鲍溶",
    "content": [
      "惭非青玉制，故以赠仙郎。",
      "希冀留书閤，提携在笔床。",
      "讵能辉绣服，安得似芸香。",
      "所报何珍重，清明胜夜光。"
    ]
  },
  {
    "volume": 487,
    "sequence": 18,
    "title": "寄宋申锡评事时从李少师移军回归",
    "author": "鲍溶",
    "content": [
      "君逐元侯静虏归，虎旗龙节驻春晖。",
      "欲求岱岳燔柴礼，已锡鲁人缝掖衣。",
      "长剑一时天外倚，五云多绕日边飞。",
      "心期共贺太平世，去去故乡亲食薇。"
    ]
  },
  {
    "volume": 487,
    "sequence": 19,
    "title": "夏日怀杜悰驸马",
    "author": "鲍溶",
    "content": [
      "五月清凉萧史家，瑶池分水种菱花。",
      "回文地簟龙鳞浪，交锁天窗蝉翼纱。",
      "闲遣青琴飞小雪，自看碧玉破甘瓜。",
      "仍闻圣主知书癖，凤阁烧香对五车。"
    ]
  },
  {
    "volume": 487,
    "sequence": 20,
    "title": "莺雏",
    "author": "鲍溶",
    "content": [
      "双莺衔野蝶，枝上教雏飞。",
      "避日花阴语，愁风竹里啼。",
      "须防美人赏，为尔好毛衣。"
    ]
  },
  {
    "volume": 487,
    "sequence": 21,
    "title": "上阳宫月",
    "author": "鲍溶",
    "content": [
      "水北宫城夜柝严，宫西新月影纤纤。",
      "受环花幌小开镜，移烛瑶房皆卷帘。",
      "学织机边娥影静，拜新衣上露华沾。",
      "合裁班扇思行幸，愿托凉风箧笥嫌。"
    ]
  },
  {
    "volume": 487,
    "sequence": 22,
    "title": "淮南卧病闻李相夷简移军山阳以靖东寇感激之下因抒长句",
    "author": "鲍溶",
    "content": [
      "太白星前龙虎符，元臣出将顺天诛。",
      "教闻清净萧丞相，计立安危范大夫。",
      "玉帐黄昏大刁斗，月营寒晓小单于。",
      "鲁连未必蹈沧海，应见麒麟新画图。"
    ]
  },
  {
    "volume": 487,
    "sequence": 23,
    "title": "读淮南李相行营至楚州诗",
    "author": "鲍溶",
    "content": [
      "阃外建牙威不宾，古来戡难忆忠臣。",
      "已分舟楫归元老，更使熊罴属丈人。",
      "玄象合教沧海晏，青龙喜应太山春。",
      "来年二月登封礼，去望台星扈日轮。"
    ]
  },
  {
    "volume": 487,
    "sequence": 24,
    "title": "读李相心中乐",
    "author": "鲍溶",
    "content": [
      "负海狂鲸纵巨鳞，四朝天子阻时巡。",
      "谁将侯玉乖南面，几使戎车殷左轮。",
      "久作妖星虚费日，终□天洞亦何人。",
      "果闻丞相心中乐，上赞陶唐一万春。"
    ]
  },
  {
    "volume": 487,
    "sequence": 25,
    "title": "闻国家将行封禅聊抒臣情",
    "author": "鲍溶",
    "content": [
      "云雨由来随六龙，玉泥瑶检不乾封。",
      "山知槱柞新烟火，臣望箫韶旧鼓钟。",
      "清跸间过素王庙，翠华高映大夫松。",
      "旅中病客谙尧曲，身贱何由奏九重。"
    ]
  },
  {
    "volume": 487,
    "sequence": 26,
    "title": "和淮南李相公夷简喜平淄青回军之作",
    "author": "鲍溶",
    "content": [
      "横笛临吹发晓军，元戎幢节拂寒云。",
      "搜山羽骑乘风引，下濑楼船背水分。",
      "天际兽旗摇火焰，日前鱼甲动金文。",
      "马毛不汗东方靖，行见萧何第一勋。"
    ]
  },
  {
    "volume": 487,
    "sequence": 27,
    "title": "秋暮八月十五夜与王璠侍御赏月因怆远离聊以奉寄",
    "author": "鲍溶",
    "content": [
      "前月月明夜，美人同远光。",
      "清尘一以间，今夕坐相忘。",
      "风落芙蓉露，凝余绣服香。"
    ]
  },
  {
    "volume": 487,
    "sequence": 28,
    "title": "送萧世秀才",
    "author": "鲍溶",
    "content": [
      "心交别我西京去，愁满春魂不易醒。",
      "从此无人访穷病，马蹄车辙草青青。"
    ]
  },
  {
    "volume": 487,
    "sequence": 29,
    "title": "怀惠明禅师",
    "author": "鲍溶",
    "content": [
      "秋天欲霜夜无风，我意不在天地中。",
      "雪山世界此凉夜，宝月独照琉璃宫。",
      "解空长老莲花手，曾以佛书亲指授。",
      "雪岭无人又问来，十年夏腊平安否。"
    ]
  },
  {
    "volume": 487,
    "sequence": 30,
    "title": "吴中夜别",
    "author": "鲍溶",
    "content": [
      "楚客秋思著黄叶，吴姬夜歌停碧云。",
      "声尽灯前各流泪，水天凉冷雁离群。"
    ]
  },
  {
    "volume": 487,
    "sequence": 31,
    "title": "隋家井",
    "author": "鲍溶",
    "content": [
      "玉钩栏下寒泉水，金辘轳边影照人。",
      "此水今为九泉路，数枝花照数堆尘。"
    ]
  },
  {
    "volume": 487,
    "sequence": 32,
    "title": "寄王璠侍御求蜀笺",
    "author": "鲍溶",
    "content": [
      "蜀川笺纸彩云初，闻说王家最有馀。",
      "野客思将池上学，石楠红叶不堪书。"
    ]
  },
  {
    "volume": 487,
    "sequence": 33,
    "title": "湘妃列女操",
    "author": "鲍溶",
    "content": [
      "有虞夫人哭虞后，淑女何事又伤离。",
      "竹上泪迹生不尽，寄哀云和五十丝。",
      "云和终奏钧天曲，乍听宝琴遥嗣续。",
      "三湘测测流急绿，秋夜露寒蜀帝飞。",
      "枫林月斜楚臣宿，更疑川宫日黄昏。",
      "暗携女手殷勤言，环珮玲珑有无间。",
      "终疑既远双悄悄，苍梧旧云岂难召，老猿心寒不可啸。",
      "目眄眄兮意蹉跎，魂腾腾兮惊秋波。",
      "曲一尽兮忆再奏，众弦不声且如何。"
    ]
  },
  {
    "volume": 487,
    "sequence": 34,
    "title": "羽林行",
    "author": "鲍溶",
    "content": [
      "朝出羽林宫，入参云台议。",
      "独请万里行，不奏和亲事。",
      "君王重年少，深纳开边利。",
      "宝马雕玉鞍，一朝从万骑。",
      "煌煌都门外，祖帐光七贵。",
      "歌钟乐行军，云物惨别地。",
      "箫笳整部曲，幢盖动郊次。",
      "临风亲戚怀，满袖儿女泪。",
      "行行复何赠，长剑报恩字。"
    ]
  },
  {
    "volume": 487,
    "sequence": 35,
    "title": "鸣雁行",
    "author": "鲍溶",
    "content": [
      "七月朔方雁心苦，联影翻空落南土。",
      "八月江南阴复晴，浮云绕天难夜行。",
      "羽翼劳痛心虚惊，一声相呼百处鸣。",
      "楚童夜宿烟波侧，沙上布罗连草色。",
      "月暗风悲欲下天，不知何处容栖息。",
      "楚童胡为伤我神，尔不曾作远行人。",
      "江南羽族本不少，宁得网罗此客鸟。"
    ]
  },
  {
    "volume": 487,
    "sequence": 36,
    "title": "织妇词",
    "author": "鲍溶",
    "content": [
      "百日织彩丝，一朝停杼机。",
      "机中有双凤，化作天边衣。",
      "使人马如风，诚不阻音徽。",
      "影响随羽翼，双双绕君飞。",
      "行人岂愿行，不怨不知归。",
      "所怨天尽处，何人见光辉。"
    ]
  },
  {
    "volume": 487,
    "sequence": 37,
    "title": "塞上行",
    "author": "鲍溶",
    "content": [
      "西风应时筋角坚，承露牧马水草冷。",
      "可怜黄河九曲尽，毡馆牢落胡无影。"
    ]
  },
  {
    "volume": 487,
    "sequence": 38,
    "title": "采珠行",
    "author": "鲍溶",
    "content": [
      "东方暮空海面平，骊龙弄珠烧月明。",
      "海人惊窥水底火，百宝错落随龙行。",
      "浮心一夜生奸见，月质龙躯看几遍。",
      "擘波下去忘此身，迢迢谓海无灵神。",
      "海宫正当龙睡重，昨夜孤光今得弄。",
      "河伯空忧水府贫，天吴不敢相惊动。",
      "一团冰容掌上清，四面人入光中行。",
      "腾华乍摇白日影，铜镜万古羞为灵。",
      "海边老翁怨狂子，抱珠哭向无底水。",
      "一富何须龙颔前，千金几葬鱼腹里。",
      "鳞虫变化为阴阳，填海破山无景光。",
      "拊心仿佛失珠意，此土为尔离农桑。",
      "饮风衣日亦饱暖，老翁掷却荆鸡卵。"
    ]
  },
  {
    "volume": 487,
    "sequence": 39,
    "title": "采葛行",
    "author": "鲍溶",
    "content": [
      "春溪几回葛花黄，黄麝引子山山香。",
      "蛮女不惜手足损，钩刀一一牵柔长。",
      "葛丝茸茸春雪体，深涧择泉清处洗。",
      "殷勤十指蚕吐丝，当窗袅袅声高机。",
      "织成一尺无一两，供进天子五月衣。",
      "水精夏殿开凉户，冰山绕座犹难御。",
      "衣亲玉体又何如，杳然独对秋风曙。",
      "镜湖女儿嫁鲛人，鲛绡逼肖也不分。",
      "吴中角簟泛清水，摇曳胜被三素云。",
      "自兹贡荐无人惜，那敢更争龙手迹。",
      "蛮女将来海市头，卖与岭南贫估客。"
    ]
  },
  {
    "volume": 487,
    "sequence": 40,
    "title": "南塘二首",
    "author": "鲍溶",
    "content": [
      "南塘旅舍秋浅清，夜深绿蘋风不生。",
      "莲花受露重如睡，斜月起动鸳鸯声。",
      "塘东白日驻红雾，早鱼翻光落碧浔。",
      "画舟兰棹欲破浪，恐畏惊动莲花心。"
    ]
  },
  {
    "volume": 487,
    "sequence": 41,
    "title": "东邻女",
    "author": "鲍溶",
    "content": [
      "双飞鹧鸪春影斜，美人盘金衣上花。",
      "身为父母几时客，一生知向何人家。"
    ]
  },
  {
    "volume": 487,
    "sequence": 42,
    "title": "寄李都护",
    "author": "鲍溶",
    "content": [
      "去年河上送行人，万里弓旌一武臣。",
      "闻道玉关烽火灭，犬戎知有外家亲。"
    ]
  },
  {
    "volume": 487,
    "sequence": 43,
    "title": "长安旅舍怀旧山",
    "author": "鲍溶",
    "content": [
      "昨夜清凉梦本山，眠云唤鹤有惭颜。",
      "青莲道士长堪羡，身外无名至老闲。"
    ]
  },
  {
    "volume": 487,
    "sequence": 44,
    "title": "汉宫词二首",
    "author": "鲍溶",
    "content": [
      "柏梁宸居清窈窕，东方先生夜待诏。",
      "夜久月当承露盘，内人吹笙舞凤鸾。",
      "月映东窗似玉轮，未央前殿绝声尘。",
      "宫槐花落西风起，鹦鹉惊寒夜唤人。"
    ]
  },
  {
    "volume": 487,
    "sequence": 45,
    "title": "荐冰",
    "author": "鲍溶",
    "content": [
      "西陆宜先启，春寒寝庙清。",
      "历官分气候，天子荐精诚。",
      "已辨瑶池色，如和玉珮鸣。",
      "礼馀神转肃，曙后月残明。",
      "雅合霜容洁，非同雪体轻。",
      "空怜一掬水，珍重此时情。"
    ]
  },
  {
    "volume": 487,
    "sequence": 46,
    "title": "送薛补阙入朝（一作鲍防诗）",
    "author": "鲍溶",
    "content": [
      "平原门下十余人，独受恩多未杀身。",
      "每叹陆家兄弟少，更怜杨氏子孙贫。",
      "柴门已断施行马，鲁酒那能醉近臣。",
      "赖有军中遗令在，犹将谈笑对风尘。"
    ]
  },
  {
    "volume": 487,
    "sequence": 47,
    "title": "句",
    "author": "鲍溶",
    "content": [
      "万里岐路多，一身天地窄。"
    ]
  }
]