[
  {
    "volume": 277,
    "sequence": 1,
    "title": "和李使君三郎早秋城北亭楼宴崔司士…关中弟张评事时遇",
    "author": "卢纶",
    "content": [
      "黄花古城路，上尽见青山。",
      "桑柘晴川口，牛羊落照间。",
      "野情随卷幔，军士隔重关。",
      "道合偏多赏，官微独不闲。",
      "鹤分琴久罢，书到雁应还。",
      "为谢登龙客，琼枝寄一攀。"
    ]
  },
  {
    "volume": 277,
    "sequence": 2,
    "title": "和赵端公九日登石亭上和州家兄",
    "author": "卢纶",
    "content": [
      "洛浦想江津，悲欢共此辰。",
      "采花湖岸菊，望国旧楼人。",
      "雁别声偏苦，松寒色转新。",
      "传书问渔叟，借寇尔何因。"
    ]
  },
  {
    "volume": 277,
    "sequence": 3,
    "title": "酬赵少尹戏示诸侄元阳等因以见赠",
    "author": "卢纶",
    "content": [
      "八龙三虎俨成行，琼树花开鹤翼张。",
      "且请同观舞鸲鹆，何须竟哂食槟榔。",
      "归时每爱怀朱橘，戏处常闻佩紫囊。",
      "谬入阮家逢庆乐，竹林因得奉壶觞。"
    ]
  },
  {
    "volume": 277,
    "sequence": 4,
    "title": "奉和户曹叔夏夜寓直寄呈同曹诸公并见示",
    "author": "卢纶",
    "content": [
      "敛板捧清词，恭闻侍直时。",
      "暮尘归众骑，邃宇舍诸司。",
      "华月先灯至，清风与簟随。",
      "乱萤光熠熠，行树影离离。",
      "龙卧人宁识，鹏抟鷃岂知。",
      "便因当五夜，敢望竹林期。"
    ]
  },
  {
    "volume": 277,
    "sequence": 5,
    "title": "和金吾裴将军使往河北宣慰…兼寄赵侍郎赵卿拜陵未回",
    "author": "卢纶",
    "content": [
      "飞轩不驻轮，感激汉儒臣。",
      "气慑千夫勇，恩传万里春。",
      "古原收野燎，寒笛怨空邻。",
      "书此达良友，五陵风雨频。"
    ]
  },
  {
    "volume": 277,
    "sequence": 6,
    "title": "和太常李主簿秋中山下别墅即事",
    "author": "卢纶",
    "content": [
      "清秋来几时，宋玉已先知。",
      "旷朗霞映竹，澄明山满池。",
      "葺桥双鹤赴，收果众猿随。",
      "韶乐方今奏，云林徒蔽亏。"
    ]
  },
  {
    "volume": 277,
    "sequence": 7,
    "title": "酬韦渚秋夜有怀见寄",
    "author": "卢纶",
    "content": [
      "萧条良夜永，秋草对衰颜。",
      "露下鸟初定，月明人自闲。",
      "独悲无旧业，共喜出时艰。",
      "为问功成后，同游何处山。"
    ]
  },
  {
    "volume": 277,
    "sequence": 8,
    "title": "同吉中孚梦桃源",
    "author": "卢纶",
    "content": [
      "春雨夜不散，梦中山亦阴。",
      "云中碧潭水，路暗红花林。",
      "花水自深浅，无人知古今。",
      "夜静春梦长，梦逐仙山客。",
      "园林满芝朮，鸡犬傍篱栅。",
      "几处花下人，看予笑头白。"
    ]
  },
  {
    "volume": 277,
    "sequence": 9,
    "title": "同柳侍郎题侯钊侍郎新昌里（一作酬候钊侍郎春日见寄）",
    "author": "卢纶",
    "content": [
      "清源君子居，左右尽图书。",
      "三径春自足，一瓢欢有馀。",
      "庭莎成野席，阑药是家蔬。",
      "幽显岂殊迹，昔贤徒病诸。"
    ]
  },
  {
    "volume": 277,
    "sequence": 10,
    "title": "酬孙侍御春日见寄",
    "author": "卢纶",
    "content": [
      "经过里巷春，同是谢家邻。",
      "顾我觉衰早，荷君留醉频。",
      "松高犹覆草，鹤起暂萦尘。",
      "始悟达人志，患名非患贫。"
    ]
  },
  {
    "volume": 277,
    "sequence": 11,
    "title": "和王员外冬夜寓直",
    "author": "卢纶",
    "content": [
      "高步长裾锦帐郎，居然自是汉贤良。",
      "潘岳叙年因鬓发，扬雄托谏在文章。",
      "九天韶乐飘寒月，万户香尘裛晓霜。",
      "坐见重门俨朝骑，可怜云路独翱翔。"
    ]
  },
  {
    "volume": 277,
    "sequence": 12,
    "title": "酬金部王郎中省中春日见寄",
    "author": "卢纶",
    "content": [
      "南宫树色晓森森，虽有春光未有阴。",
      "鹤侣正疑芳景引，玉人那为簿书沈。",
      "山含瑞气偏当日，莺逐轻风不在林。",
      "更有阮郎迷路处，万株红树一溪深。"
    ]
  },
  {
    "volume": 277,
    "sequence": 13,
    "title": "奉和陕州十四翁中丞寄雷州二十翁司户",
    "author": "卢纶",
    "content": [
      "联飞独不前，迥落海南天。",
      "贾傅竟行矣，邵公唯泫然。",
      "瘴开山更远，路极水无边。",
      "沈劣本多感，况闻原上篇。"
    ]
  },
  {
    "volume": 277,
    "sequence": 14,
    "title": "和李中丞酬万年房署少府过汾州景云观…李早年同居此观",
    "author": "卢纶",
    "content": [
      "显晦澹无迹，贤哉常晏如。",
      "如何警孤鹤，忽乃传双鱼。",
      "叙以泉石旧，怅然风景馀。",
      "低回青油幕，梦寐白云居。",
      "玉洞桂香满，雪坛松影疏。",
      "沈思瞩仙侣，纾组正军书。",
      "积学早成道，感恩难遂初。",
      "梅生谅多感，归止岂吾庐。"
    ]
  },
  {
    "volume": 277,
    "sequence": 15,
    "title": "酬陈翃郎中冬至携柳郎窦郎归河中旧居见寄",
    "author": "卢纶",
    "content": [
      "三旬一休沐，清景满林庐。",
      "南郭群儒从，东床两客居。",
      "烧烟浮雪野，麦陇润冰渠。",
      "班白皆持酒，蓬茅尽有书。",
      "终期买寒渚，同此利蒲鱼。"
    ]
  },
  {
    "volume": 277,
    "sequence": 16,
    "title": "酬李益端公夜宴见赠",
    "author": "卢纶",
    "content": [
      "戚戚一西东，十年今始同。",
      "可怜歌酒夜，相对两衰翁。"
    ]
  },
  {
    "volume": 277,
    "sequence": 17,
    "title": "和陈翃郎中拜本府少尹兼侍御史献上侍中因呈同院诸公",
    "author": "卢纶",
    "content": [
      "金印垂鞍白马肥，不同疏广老方归。",
      "三千士里文章伯，四十年来锦绣衣。",
      "节比青松当涧直，心随黄雀绕檐飞。",
      "乡中贺者唯争路，不识传呼獬豸威。"
    ]
  },
  {
    "volume": 277,
    "sequence": 18,
    "title": "和王仓少尹暇日言怀",
    "author": "卢纶",
    "content": [
      "清秋多暇日，况乃是夫君。",
      "习静通仙事，书空阅篆文。",
      "剑飞终上汉，鹤梦不离云。",
      "无限烟霄路，何嗟迹未分。"
    ]
  },
  {
    "volume": 277,
    "sequence": 19,
    "title": "和崔侍郎游万固寺",
    "author": "卢纶",
    "content": [
      "闻说中方高树林，曙华先照啭春禽。",
      "风云才子冶游思，蒲柳老人惆怅心。",
      "石路青苔花漫漫，雪檐垂溜玉森森。",
      "贺君此去君方至，河水东流西日沉。"
    ]
  },
  {
    "volume": 277,
    "sequence": 20,
    "title": "和裴延龄尚书寄题果州谢舍人仙居",
    "author": "卢纶",
    "content": [
      "飘然去谒八仙翁，自地从天香满空。",
      "紫盖迥标双鹤上，语音犹在五云中。",
      "青溪不接渔樵路，丹井唯传草木风。",
      "歌此因思捧金液，露盘长庆汉皇宫。"
    ]
  },
  {
    "volume": 277,
    "sequence": 21,
    "title": "酬崔侍御早秋卧病书情见寄时君亦抱疾在假中",
    "author": "卢纶",
    "content": [
      "掷地金声信有之，莹然冰玉见清词。",
      "元凯癖成官始贵，相如渴甚貌逾衰。",
      "荒园每觉虫鸣早，华馆常闻客散迟。",
      "寂寞罢琴风满树，几多黄叶落蛛丝。"
    ]
  },
  {
    "volume": 277,
    "sequence": 22,
    "title": "酬灵澈上人（一和口号戏赠灵澈上人时奉事入城）",
    "author": "卢纶",
    "content": [
      "军人奉役本无期，落叶花开总不知。",
      "走马城中头雪白，若为将面见汤师。"
    ]
  },
  {
    "volume": 277,
    "sequence": 23,
    "title": "敬酬大府二十四舅览诗卷因以见示",
    "author": "卢纶",
    "content": [
      "郄公怜戆亦怜愚，忽赐金盘径寸珠。",
      "彻底碧潭滋涸溜。",
      "压枝红艳照枯株。",
      "九门洞启延高论，百辟联行挹大儒。",
      "顾己文章非酷似，敢将幽劣俟洪炉。"
    ]
  },
  {
    "volume": 277,
    "sequence": 24,
    "title": "雨中酬友人",
    "author": "卢纶",
    "content": [
      "看山独行归竹院，水绕前阶草生遍。",
      "空林细雨暗无声，唯有愁心两相见。"
    ]
  },
  {
    "volume": 277,
    "sequence": 25,
    "title": "酬人失题",
    "author": "卢纶",
    "content": [
      "孤鸾将鹤群，晴日丽春云。",
      "何幸晚飞者，清音长此闻。"
    ]
  },
  {
    "volume": 277,
    "sequence": 26,
    "title": "哭司农苗主簿",
    "author": "卢纶",
    "content": [
      "原头殡御绕新茔，原下行人望哭声。",
      "更想秋山连古木，唯应石上见君名。"
    ]
  },
  {
    "volume": 277,
    "sequence": 27,
    "title": "得耿湋司法书因叙长安故友零落兵部…郑仓曹畅参军昆季",
    "author": "卢纶",
    "content": [
      "鬓似衰蓬心似灰，惊悲相集老相催。",
      "故友九泉留语别，逐臣千里寄书来。",
      "尘容带病何堪问，泪眼逢秋不喜开。",
      "幸接野居宜屣步，冀君清夜一申哀。"
    ]
  },
  {
    "volume": 277,
    "sequence": 28,
    "title": "同兵部李纾侍郎刑部包佶侍郎哭皇甫侍御曾",
    "author": "卢纶",
    "content": [
      "攀龙与泣麟，哀乐不同尘。",
      "九陌霄汉侣，一灯冥漠人。",
      "舟沈惊海阔，兰折怨霜频。",
      "已矣复何见，故山应更春。"
    ]
  },
  {
    "volume": 277,
    "sequence": 29,
    "title": "纶与吉侍郎中孚司空郎中曙苗员外发崔补阙峒…侯仓曹钊",
    "author": "卢纶",
    "content": [
      "禀命孤且贱，少为病所婴。",
      "八岁始读书，四方遂有兵。",
      "童心幸不羁，此去负平生。",
      "是月胡入洛，明年天陨星。",
      "夜行登灞陵，惝恍靡所征。",
      "云海一翻荡，鱼龙俱不宁。",
      "因浮襄江流，远寄鄱阳城。",
      "鄱阳富学徒，诮我戆无营。",
      "谕以诗礼义，勖随宾荐名。",
      "舟车更滞留，水陆互阴晴。",
      "晓望怯云阵，夜愁惊鹤声。",
      "凄凄指宋郊，浩浩入秦京。",
      "沴气既风散，皇威如日明。",
      "方逢粟比金，未识公与卿。",
      "十上不可待，三年竟无成。",
      "偶为达者知，扬我于王廷。",
      "素志且不立，青袍徒见萦。",
      "昏孱夙自保，静躁本殊形。",
      "始趋甘棠阴，旋遇密人迎。",
      "考实绩无取，责能才固轻。",
      "新丰古离宫，宫树锁云扃。",
      "中复莅兹邑，往惟曾所经。",
      "缭垣何逶迤，水殿亦峥嵘。",
      "夜雨滴金砌，阴风吹玉楹。",
      "官曹虽检率，国步日夷平。",
      "命蹇固安分，祸来非有萌。",
      "因逢骇浪飘，几落无辜刑。",
      "巍巍登坛臣，独正天柱倾。",
      "悄悄失途子，分将秋草并。",
      "百年甘守素，一顾乃拾青。",
      "相逢十月交，众卉飘已零。",
      "感旧谅戚戚，问孤恳茕茕。",
      "侍郎文章宗，杰出淮楚灵。",
      "掌赋若吹籁，司言如建瓴。",
      "郎中善馀庆，雅韵与琴清。",
      "郁郁松带雪，萧萧鸿入冥。",
      "员外真贵儒，弱冠被华缨。",
      "月香飘桂实，乳溜滴琼英。",
      "补阙思冲融，巾拂艺亦精。",
      "彩蝶戏芳圃，瑞云凝翠屏。",
      "拾遗兴难侔，逸调旷无程。",
      "九酝贮弥洁，三花寒转馨。",
      "校书才智雄，举世一娉婷。",
      "赌墅鬼神变，属词鸾凤惊。",
      "差肩曳长裾，总辔奉和铃。",
      "共赋瑶台雪，同观金谷筝。",
      "倚天方比剑，沈井忽如瓶。",
      "神昧不可问，天高莫尔听。",
      "君持玉盘珠，泻我怀袖盈。",
      "读罢涕交颐，愿言跻百龄。"
    ]
  },
  {
    "volume": 277,
    "sequence": 30,
    "title": "酬李叔度秋夜喜相遇因伤关东僚友丧逝见赠",
    "author": "卢纶",
    "content": [
      "寒月照秋城，秋风泉涧鸣。",
      "过时见兰蕙，独夜感衰荣。",
      "酒散同移疾，心悲似远行。",
      "以愚求作友，何德敢称兄。",
      "谷变波长急，松枯药未成。",
      "恐看新鬓色，怯问故人名。",
      "野泽云阴散，荒原日气生。",
      "羁飞本难定，非是恶弦惊。"
    ]
  },
  {
    "volume": 277,
    "sequence": 31,
    "title": "同李益伤秋",
    "author": "卢纶",
    "content": [
      "岁去人头白，秋来树叶黄。",
      "搔头向黄叶，与尔共悲伤。"
    ]
  },
  {
    "volume": 277,
    "sequence": 32,
    "title": "白发叹",
    "author": "卢纶",
    "content": [
      "发白晓梳头，女惊妻泪流。",
      "不知丝色后，堪得几回秋。"
    ]
  },
  {
    "volume": 277,
    "sequence": 33,
    "title": "逢病军人",
    "author": "卢纶",
    "content": [
      "行多有病住无粮，万里还乡未到乡。",
      "蓬鬓哀吟古城下，不堪秋气入金疮。"
    ]
  },
  {
    "volume": 277,
    "sequence": 34,
    "title": "村南逢病叟",
    "author": "卢纶",
    "content": [
      "双膝过颐顶在肩，四邻知姓不知年。",
      "卧驱鸟雀惜禾黍，犹恐诸孙无社钱。"
    ]
  },
  {
    "volume": 277,
    "sequence": 35,
    "title": "七夕诗（同用秋字，一作他乡七夕）",
    "author": "卢纶",
    "content": [
      "祥光若可求，闺女夜登楼。",
      "月露浩方下，河云凝不流。",
      "铅华潜警曙，机杼暗传秋。",
      "回想敛馀眷，人天俱是愁。"
    ]
  },
  {
    "volume": 277,
    "sequence": 36,
    "title": "七夕诗（同用期字）",
    "author": "卢纶",
    "content": [
      "凉风吹玉露，河汉有幽期。",
      "星彩光仍隐，云容掩复离。",
      "良宵惊曙早，闰岁怨秋迟。",
      "何事金闺子，空传得网丝。"
    ]
  },
  {
    "volume": 277,
    "sequence": 37,
    "title": "长门怨",
    "author": "卢纶",
    "content": [
      "空空古廊殿，寒月落斜晖。",
      "卧听未央曲，满箱歌舞衣。"
    ]
  },
  {
    "volume": 277,
    "sequence": 38,
    "title": "妾薄命",
    "author": "卢纶",
    "content": [
      "妾年初二八，两度嫁狂夫。",
      "薄命今犹在，坚贞扫地无。"
    ]
  },
  {
    "volume": 277,
    "sequence": 39,
    "title": "伦开府席上赋得咏美人名解愁",
    "author": "卢纶",
    "content": [
      "不敢苦相留，明知不自由。",
      "颦眉乍欲语，敛笑又低头。",
      "舞态兼些醉，歌声似带羞。",
      "今朝总见也，只不解人愁。"
    ]
  },
  {
    "volume": 277,
    "sequence": 40,
    "title": "王评事驸马花烛诗",
    "author": "卢纶",
    "content": [
      "万条银烛引天人，十月长安半夜春。",
      "步障三千隘将断，几多珠翠落香尘。",
      "一人女婿万人怜，一夜调疏抵百年。",
      "为报司徒好将息，明珠解转又能圆。",
      "人主人臣是亲家，千秋万岁保荣华。",
      "几时曾向高天上，得见今宵月里花。",
      "比翼和鸣双凤凰，欲栖金帐满城香。",
      "平明却入天泉里，日气曈曨五色光。"
    ]
  },
  {
    "volume": 277,
    "sequence": 41,
    "title": "和赵给事白蝇拂歌",
    "author": "卢纶",
    "content": [
      "华堂多众珍，白拂称殊异。",
      "柄裁沈节香袭人，上结为文下垂穗。",
      "霜缕霏微莹且柔，虎须乍细龙髯稠。",
      "皎然素色不因染，淅尔凉风非为秋。",
      "群蝇青苍恣游息，广庖万品无颜色。",
      "金屏成点玉成瑕，昼眠宛转空咨嗟。",
      "此时满筵看一举，荻花忽旋杨花舞，砉如寒隼惊暮禽，飒若繁埃得轻雨。",
      "主人说是故人留，每诫如新比白头。",
      "若将挥玩闲临水，愿接波中一白鸥。"
    ]
  },
  {
    "volume": 277,
    "sequence": 42,
    "title": "萧常侍瘿柏亭歌",
    "author": "卢纶",
    "content": [
      "柏之异者山中灵，何人断绝为君亭。",
      "云翻浪卷不可识，鸟兽成形花倒植。",
      "莓苔旧点色尚青，霹雳残痕节犹黑。",
      "金貂主人汉三老，构此穷年下朝早。",
      "心规目制不暂疲，匠者受之无一词。",
      "清晨拂匣菱生镜，落日凭阑星满池。",
      "攒甍斗拱无斤迹，根瘿联悬同素壁。",
      "数层乱泻云里峰，万片争呈雪中石，重帘不动自飘香，似到瀛洲白玉堂。",
      "水精如意刁金色，云母屏风透掩光。",
      "四阶绵绵被纤草，草上依微众山道。",
      "松间汲井烟翠寒，洞里围棋天景好。",
      "愚儒敢欲贺成功，鸾凤栖翔固不同。",
      "应念废材今接地，一枝思寄户庭中。"
    ]
  },
  {
    "volume": 277,
    "sequence": 43,
    "title": "慈恩寺石磬歌",
    "author": "卢纶",
    "content": [
      "灵山石磬生海西，海涛平处与山齐。",
      "长眉老僧同佛力，咒使鲛人往求得。",
      "珠穴沈成绿浪痕，天衣拂尽苍苔色。",
      "星汉徘徊山有风，禅翁静扣月明中。",
      "群仙下云龙出水，鸾鹤交飞半空里。",
      "山精木魅不可听，落叶秋砧一时起。",
      "花宫杳杳响泠泠，无数沙门昏梦醒。",
      "古廊灯下见行道，疏林池边闻诵经。",
      "徒壮洪钟秘高阁，万金费尽工雕凿。",
      "岂如全质挂青松，数叶残云一片峰。",
      "吾师宝之寿中国，愿同劫石无终极。"
    ]
  },
  {
    "volume": 277,
    "sequence": 44,
    "title": "送张郎中还蜀歌",
    "author": "卢纶",
    "content": [
      "秦家御史汉家郎，亲专两印征殊方。",
      "功成走马朝天子，伏槛论边若流水。",
      "晓离仙署趋紫微，夜接高儒读青史。",
      "泸南五将望君还，愿以天书示百蛮。",
      "曲栈重江初过雨，前旌后骑不同山。",
      "迎车拜舞多耆老，旧卒新营遍青草。",
      "塞口云生火候迟，烟中鹤唳军行早。",
      "黄花川下水交横，远映孤霞蜀国晴。",
      "邛竹笋长椒瘴起，荔枝花发杜鹃鸣。",
      "回首岷峨半天黑，传觞接膝何由得。",
      "空令豪士仰威名，无复贫交恃颜色。",
      "垂杨不动雨纷纷，锦帐胡瓶争送君。",
      "须臾醉起箫笳发，空见红旌入白云。"
    ]
  },
  {
    "volume": 277,
    "sequence": 45,
    "title": "宴席赋得姚美人拍筝歌（美人曾在禁中）",
    "author": "卢纶",
    "content": [
      "出帘仍有钿筝随，见罢翻令恨识迟。",
      "微收皓腕缠红袖，深遏朱弦低翠眉。",
      "忽然高张应繁节，玉指回旋若飞雪。",
      "凤箫韶管寂不喧，绣幕纱窗俨秋月。",
      "有时轻弄和郎歌，慢处声迟情更多。",
      "已愁红脸能佯醉，又恐朱门难再过，昭阳伴里最聪明，出到人间才长成。",
      "遥知禁曲难翻处，犹是君王说小名。"
    ]
  },
  {
    "volume": 277,
    "sequence": 46,
    "title": "陈翃郎中北亭送侯钊侍御赋得带冰流歌",
    "author": "卢纶",
    "content": [
      "溪中鸟鸣春景旦，一派寒冰忽开散。",
      "璧方镜员流不断，白云鳞鳞满河汉。",
      "叠处浅，旋处深。",
      "撇捩寒鱼上复沉，群鹅鼓舞扬清音。",
      "主人有客簪白笔，玉壶贮水光如一。",
      "持此赠君君饮之，圣君识君冰玉姿。"
    ]
  },
  {
    "volume": 277,
    "sequence": 47,
    "title": "栖岩寺隋文帝马脑盏歌",
    "author": "卢纶",
    "content": [
      "天宫宝器隋朝物，锁在金函比金骨。",
      "开函捧之光乃发，阿修罗王掌中月。",
      "五云如拳轻复浓，昔曾噀酒今藏龙。",
      "规形环影相透彻，乱雪繁花千万重。",
      "可怜贞质无今古，可叹隋陵一抔土。",
      "宫中艳女满宫春，得亲此宝能几人。",
      "一留寒殿殿将坏，唯有幽光通隙尘。",
      "山中老僧眉似雪，忍死相传保扃鐍。"
    ]
  },
  {
    "volume": 277,
    "sequence": 48,
    "title": "难绾刀子歌",
    "author": "卢纶",
    "content": [
      "黄金鞘里青芦叶，丽若剪成铦且翣。",
      "轻冰薄玉状不分，一尺寒光堪决云。",
      "吹毛可试不可触，似有虫搜阙裂文。",
      "淬之几堕前池水，焉知不是蛟龙子。",
      "割鸡刺虎皆若空，愿应君心逐君指。",
      "并州难绾竟何人，每成此物如有神。"
    ]
  },
  {
    "volume": 277,
    "sequence": 49,
    "title": "腊日观咸宁王部曲娑勒擒豹歌",
    "author": "卢纶",
    "content": [
      "山头曈曈日将出，山下猎围照初日。",
      "前林有兽未识名，将军促骑无人声，潜形踠伏草不动，双雕旋转群鸦鸣。",
      "阴方质子才三十，译语受词蕃语揖。",
      "舍鞍解甲疾如风，人忽虎蹲兽人立。",
      "欻然扼颡批其颐，爪牙委地涎淋漓。",
      "既苏复吼拗仍怒，果协英谋生致之。",
      "拖自深丛目如电，万夫失容千马战。",
      "传呼贺拜声相连，杀气腾凌阴满川。",
      "始知缚虎如缚鼠，败虏降羌生眼前。",
      "祝尔嘉词尔无苦，献尔将随犀象舞。",
      "苑中流水禁中山，期尔攫搏开天颜。",
      "非熊之兆庆无极，愿纪雄名传百蛮。"
    ]
  },
  {
    "volume": 277,
    "sequence": 50,
    "title": "赋得白鸥歌送李伯康归使",
    "author": "卢纶",
    "content": [
      "积水深源，白鸥翻翻。",
      "倒影光素，于潭之间。",
      "衔鱼鱼落乱惊鸣，争扑莲丛莲叶倾。",
      "尔不见波中鸥鸟闲无营，何必汲汲劳其生。",
      "柳花冥濛大堤口，悠扬相和乍无有。",
      "轻随去浪杳不分，细舞清风亦何有。",
      "似君换得白鹅时，独凭阑干雪满池。",
      "今日还同看鸥鸟，如何羽翮复参差。",
      "复参差，海涛澜漫何由期。"
    ]
  },
  {
    "volume": 277,
    "sequence": 51,
    "title": "皇帝感词",
    "author": "卢纶",
    "content": [
      "提剑风雷动，垂衣日月明。",
      "禁花呈瑞色，国老见星精。",
      "发棹鱼先跃，窥巢鸟不惊。",
      "山呼一万岁，直入九重城。",
      "天香五凤彩，御马六龙文。",
      "雨露清驰道，风雷翊上军。",
      "高旍花外转，行漏乐前闻。",
      "时见金鞭举，空中指瑞云。",
      "妙算干戈止，神谋宇宙清。",
      "两阶文物盛，七德武功成。",
      "校猎长杨苑，屯军细柳营。",
      "归来献明主，歌舞溢春城。",
      "天乐下天中，云輧俨在空。",
      "铅黄艳河汉，笑语合笙镛。",
      "已见长随凤，仍闻不避熊。",
      "君王亲试舞，阊阖静无风。"
    ]
  }
]