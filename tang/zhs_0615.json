[
  {
    "volume": 615,
    "sequence": 1,
    "title": "伤小女",
    "author": "皮日休",
    "content": [
      "一岁犹未满，九泉何太深。",
      "唯余卷书草，相对共伤心。"
    ]
  },
  {
    "volume": 615,
    "sequence": 2,
    "title": "秋江晓望",
    "author": "皮日休",
    "content": [
      "万顷湖天碧，一星飞鹭白。",
      "此时放怀望，不厌为浮客。"
    ]
  },
  {
    "volume": 615,
    "sequence": 3,
    "title": "闲夜酒醒",
    "author": "皮日休",
    "content": [
      "醒来山月高，孤枕群书里。",
      "酒渴漫思茶，山童呼不起。"
    ]
  },
  {
    "volume": 615,
    "sequence": 4,
    "title": "和鲁望风人诗三首",
    "author": "皮日休",
    "content": [
      "刻石书离恨，因成别后悲。",
      "莫言春茧薄，犹有万重思。",
      "镂出容刀饰，亲逢巧笑难。",
      "日中骚客佩，争奈即阑干。",
      "江上秋声起，从来浪得名。",
      "逆风犹挂席，若不会凡情。"
    ]
  },
  {
    "volume": 615,
    "sequence": 5,
    "title": "古函关",
    "author": "皮日休",
    "content": [
      "破落古关城，犹能扼帝京。",
      "今朝行客过，不待晓鸡鸣。"
    ]
  },
  {
    "volume": 615,
    "sequence": 6,
    "title": "聪明泉",
    "author": "皮日休",
    "content": [
      "一勺如琼液，将愚拟望贤。",
      "欲知心不变，还似饮贪泉。"
    ]
  },
  {
    "volume": 615,
    "sequence": 7,
    "title": "史处士",
    "author": "皮日休",
    "content": [
      "山期须早赴，世累莫迟留。",
      "忽遇狂风起，闲心不自由。"
    ]
  },
  {
    "volume": 615,
    "sequence": 8,
    "title": "芳草渡",
    "author": "皮日休",
    "content": [
      "溪南越乡音，古柳渡江深。",
      "日晚无来客，闲船系绿阴。"
    ]
  },
  {
    "volume": 615,
    "sequence": 9,
    "title": "古宫词三首",
    "author": "皮日休",
    "content": [
      "楼殿倚明月，参差如乱峰。",
      "宫花半夜发，不待景阳钟。",
      "闲骑小步马，独绕万年枝。",
      "尽日看花足，君王自不知。",
      "玉枕寐不足，宫花空触檐。",
      "梁间燕不睡，应怪夜明帘。"
    ]
  },
  {
    "volume": 615,
    "sequence": 10,
    "title": "春日陪崔谏议樱桃园宴",
    "author": "皮日休",
    "content": [
      "万树香飘水麝风，蜡熏花雪尽成红。",
      "夜深欢态状不得，醉客图开明月中。"
    ]
  },
  {
    "volume": 615,
    "sequence": 11,
    "title": "松江早春",
    "author": "皮日休",
    "content": [
      "松陵清净雪消初，见底新安恐未如。",
      "稳凭船舷无一事，分明数得鲙残鱼。"
    ]
  },
  {
    "volume": 615,
    "sequence": 12,
    "title": "女坟湖（即吴王葬女之所）",
    "author": "皮日休",
    "content": [
      "万贵千奢已寂寥，可怜幽愤为谁娇。",
      "须知韩重相思骨，直在芙蓉向下消。"
    ]
  },
  {
    "volume": 615,
    "sequence": 13,
    "title": "泰伯庙",
    "author": "皮日休",
    "content": [
      "一庙争祠两让君，几千年后转清芬。",
      "当时尽解称高义，谁敢教他莽卓闻？"
    ]
  },
  {
    "volume": 615,
    "sequence": 14,
    "title": "宿木兰院",
    "author": "皮日休",
    "content": [
      "木兰院里双栖鹤，长被金钲聒不眠。",
      "今夜宿来还似尔，到明无计梦云泉。"
    ]
  },
  {
    "volume": 615,
    "sequence": 15,
    "title": "重题蔷薇",
    "author": "皮日休",
    "content": [
      "浓似猩猩初染素，轻如燕燕欲凌空。",
      "可怜细丽难胜日，照得深红作浅红。"
    ]
  },
  {
    "volume": 615,
    "sequence": 16,
    "title": "春夕酒醒",
    "author": "皮日休",
    "content": [
      "四弦才罢醉蛮奴，醽醁余香在翠炉。",
      "夜半醒来红蜡短，一枝寒泪作珊瑚。"
    ]
  },
  {
    "volume": 615,
    "sequence": 17,
    "title": "青门闲泛",
    "author": "皮日休",
    "content": [
      "青翰虚徐夏思清，愁烟漠漠荇花平。",
      "醉来欲把田田叶，尽裹当时醒酒鲭。"
    ]
  },
  {
    "volume": 615,
    "sequence": 18,
    "title": "木兰后池三咏·重台莲花",
    "author": "皮日休",
    "content": [
      "欹红婑媠力难任，每叶头边半米金。",
      "可得教他水妃见，两重元是一重心。"
    ]
  },
  {
    "volume": 615,
    "sequence": 19,
    "title": "木兰后池三咏·浮萍",
    "author": "皮日休",
    "content": [
      "嫩似金脂飏似烟，多情浑欲拥红莲。",
      "明朝拟附南风信，寄与湘妃作翠钿。"
    ]
  },
  {
    "volume": 615,
    "sequence": 20,
    "title": "木兰后池三咏·白莲",
    "author": "皮日休",
    "content": [
      "但恐醍醐难并洁，只应薝卜可齐香。",
      "半垂金粉知何似，静婉临溪照额黄。"
    ]
  },
  {
    "volume": 615,
    "sequence": 21,
    "title": "重题后池",
    "author": "皮日休",
    "content": [
      "细雨阑珊眠鹭觉，钿波悠漾并鸳娇。",
      "适来会得荆王意，只为莲茎重细腰。"
    ]
  },
  {
    "volume": 615,
    "sequence": 22,
    "title": "庭中初植松桂，鲁望偶题，奉和次韵",
    "author": "皮日休",
    "content": [
      "毵毵绿发垂轻露，猎猎丹华动细风。",
      "恰似青童君欲会，俨然相向立庭中。"
    ]
  },
  {
    "volume": 615,
    "sequence": 23,
    "title": "鲁望戏题书印囊奉和次韵",
    "author": "皮日休",
    "content": [
      "金篆方圆一寸余，可怜银艾未思渠。",
      "不知夫子将心印，印破人间万卷书。"
    ]
  },
  {
    "volume": 615,
    "sequence": 24,
    "title": "馆娃宫怀古五绝",
    "author": "皮日休",
    "content": [
      "绮閤飘香下太湖，乱兵侵晓上姑苏。",
      "越王大有堪羞处，只把西施赚得吴。",
      "郑妲无言下玉墀，夜来飞箭满罘罳。",
      "越王定指高台笑，却见当时金镂楣。",
      "半夜娃宫作战场，血腥犹杂宴时香。",
      "西施不及烧残蜡，犹为君王泣数行。",
      "素袜虽遮未掩羞，越兵犹怕伍员头。",
      "吴王恨魄今如在，只合西施濑上游。",
      "响屟廊中金玉步，采蘋山上绮罗身。",
      "不知水葬今何处，溪月弯弯欲效颦。"
    ]
  },
  {
    "volume": 615,
    "sequence": 25,
    "title": "虎丘寺西小溪闲泛三绝",
    "author": "皮日休",
    "content": [
      "鼓子花明白石岸，桃枝竹覆翠岚溪。",
      "分明似对天台洞，应厌顽仙不肯迷。",
      "绝壑只怜白羽傲，穷溪唯觉锦鳞痴。",
      "更深尚有通樵处，或是秦人未可知。",
      "高下不惊红翡翠，浅深还碍白蔷薇。",
      "船头系个松根上，欲待逢仙不拟归。"
    ]
  },
  {
    "volume": 615,
    "sequence": 26,
    "title": "天竺寺八月十五日夜桂子",
    "author": "皮日休",
    "content": [
      "玉颗珊珊下月轮，殿前拾得露华新。",
      "至今不会天中事，应是嫦娥掷与人。"
    ]
  },
  {
    "volume": 615,
    "sequence": 27,
    "title": "钓侣二章",
    "author": "皮日休",
    "content": [
      "趁眠无事避风涛，一斗霜鳞换浊醪。",
      "惊怪儿童呼不得，尽冲烟雨漉车螯。",
      "严陵滩势似云崩，钓具归来放石层。",
      "烟浪溅篷寒不睡，更将枯蚌点渔灯。"
    ]
  },
  {
    "volume": 615,
    "sequence": 28,
    "title": "寄同年韦校书",
    "author": "皮日休",
    "content": [
      "二年疏放饱江潭，水物山容尽足耽。",
      "唯有故人怜未替，欲封干鲙寄终南。"
    ]
  },
  {
    "volume": 615,
    "sequence": 29,
    "title": "初冬偶作",
    "author": "皮日休",
    "content": [
      "豹皮茵下百余钱，刘堕闲沽尽醉眠。",
      "酒病校来无一事，鹤亡松老似经年。"
    ]
  },
  {
    "volume": 615,
    "sequence": 30,
    "title": "醉中寄鲁望一壶并一绝",
    "author": "皮日休",
    "content": [
      "门巷寥寥空紫苔，先生应渴解酲杯。",
      "醉中不得亲相倚，故遣青州从事来。"
    ]
  },
  {
    "volume": 615,
    "sequence": 31,
    "title": "更次来韵寄鲁望",
    "author": "皮日休",
    "content": [
      "萧萧红叶掷苍苔，玄晏先生欠一杯。",
      "从此问君还酒债，颜延之送几钱来。"
    ]
  },
  {
    "volume": 615,
    "sequence": 32,
    "title": "重玄寺双矮桧",
    "author": "皮日休",
    "content": [
      "扑地枝回是翠钿，碧丝笼细不成烟。",
      "应如天竺难陀寺，一对狻猊相枕眠。"
    ]
  },
  {
    "volume": 615,
    "sequence": 33,
    "title": "奉酬鲁望醉中戏赠",
    "author": "皮日休",
    "content": [
      "秦吴风俗昔难同，唯有才情事事通。",
      "刚恋水云归不得，前身应是太湖公。"
    ]
  },
  {
    "volume": 615,
    "sequence": 34,
    "title": "皋桥",
    "author": "皮日休",
    "content": [
      "皋桥依旧绿杨中，闾里犹生隐士风。",
      "唯我到来居上馆，不知何道胜梁鸿。"
    ]
  },
  {
    "volume": 615,
    "sequence": 35,
    "title": "军事院霜菊盛开，因书一绝寄上谏议",
    "author": "皮日休",
    "content": [
      "金华千点晓霜凝，独对壶觞又不能。",
      "已过重阳三十日，至今犹自待王弘。"
    ]
  },
  {
    "volume": 615,
    "sequence": 36,
    "title": "悼鹤",
    "author": "皮日休",
    "content": [
      "莫怪朝来泪满衣，坠毛犹傍水花飞。",
      "辽东旧事今千古，却向人间葬令威。"
    ]
  },
  {
    "volume": 615,
    "sequence": 37,
    "title": "醉中先起李縠戏赠走笔奉酬",
    "author": "皮日休",
    "content": [
      "麝烟苒苒生银兔，蜡泪涟涟滴绣闺。",
      "舞袖莫欺先醉去，醒来还解验金泥。"
    ]
  },
  {
    "volume": 615,
    "sequence": 38,
    "title": "奉和鲁望招润卿博士辞以道侣将至之作",
    "author": "皮日休",
    "content": [
      "瘿木樽前地胏图，为君偏辍俗功夫。",
      "灵真散尽光来此，莫恋安妃在后无。"
    ]
  },
  {
    "volume": 615,
    "sequence": 39,
    "title": "奉和再招（一作文燕招润卿）",
    "author": "皮日休",
    "content": [
      "飙御已应归杳眇，博山犹自对氛氲。",
      "不知入夜能来否，红蜡先教刻五分。"
    ]
  },
  {
    "volume": 615,
    "sequence": 40,
    "title": "酒病偶作",
    "author": "皮日休",
    "content": [
      "郁林步障昼遮明，一炷浓香养病酲。",
      "何事晚来还欲饮，隔墙闻卖蛤蜊声。"
    ]
  },
  {
    "volume": 615,
    "sequence": 41,
    "title": "润卿鲁望寒夜见访，各惜其志，遂成一绝",
    "author": "皮日休",
    "content": [
      "世外为交不是亲，醉吟俱岸白纶巾。",
      "清风月白更三点，未放华阳鹤上人。"
    ]
  },
  {
    "volume": 615,
    "sequence": 42,
    "title": "奉和鲁望玩金鸂鶒戏赠",
    "author": "皮日休",
    "content": [
      "镂羽雕毛迥出群，温黁飘出麝脐熏。",
      "夜来曾吐红茵畔，犹似溪边睡不闻。"
    ]
  },
  {
    "volume": 615,
    "sequence": 43,
    "title": "友人许惠酒以诗征之",
    "author": "皮日休",
    "content": [
      "野客萧然访我家，霜威白菊两三花。",
      "子山病起无余事，只望蒲台酒一车。"
    ]
  },
  {
    "volume": 615,
    "sequence": 44,
    "title": "寒夜文宴润卿有期不至",
    "author": "皮日休",
    "content": [
      "草堂虚洒待高真，不意清斋避世尘。",
      "料得焚香无别事，存心应降月夫人。"
    ]
  },
  {
    "volume": 615,
    "sequence": 45,
    "title": "汴河怀古二首",
    "author": "皮日休",
    "content": [
      "万艘龙舸绿丝间，载到扬州尽不还。",
      "应是天教开汴水，一千余里地无山。",
      "尽道隋亡为此河，至今千里赖通波。",
      "若无水殿龙舟事，共禹论功不较多。"
    ]
  },
  {
    "volume": 615,
    "sequence": 46,
    "title": "寄题天台国清寺齐梁体",
    "author": "皮日休",
    "content": [
      "十里松门国清路，饭猿台上菩提树。",
      "怪来烟雨落晴天，元是海风吹瀑布。"
    ]
  },
  {
    "volume": 615,
    "sequence": 47,
    "title": "咏蟹",
    "author": "皮日休",
    "content": [
      "未游沧海早知名，有骨还从肉上生。",
      "莫道无心畏雷电，海龙王处也横行。"
    ]
  },
  {
    "volume": 615,
    "sequence": 48,
    "title": "金钱花",
    "author": "皮日休",
    "content": [
      "阴阳为炭地为炉，铸出金钱不用模。",
      "莫向人间逞颜色，不知还解济贫无。"
    ]
  },
  {
    "volume": 615,
    "sequence": 49,
    "title": "惠山听松庵",
    "author": "皮日休",
    "content": [
      "千叶莲花旧有香，半山金刹照方塘。",
      "殿前日暮高风起，松子声声打石床。"
    ]
  }
]