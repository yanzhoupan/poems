[
  {
    "volume": 532,
    "sequence": 1,
    "title": "江上燕别（一作赵嘏诗，题作汾上宴别）",
    "author": "许浑",
    "content": [
      "云物如故乡，山川异岐路。",
      "年来未归客，马上春欲暮。",
      "一樽花下酒，残日水西树。",
      "不待管弦终，摇鞭背花去。"
    ]
  },
  {
    "volume": 532,
    "sequence": 2,
    "title": "卜居招书侣",
    "author": "许浑",
    "content": [
      "忆昨未知道，临川每羡鱼。",
      "世途行处见，人事病来疏。",
      "微雨秋栽竹，孤灯夜读书。",
      "怜君亦同志，晚岁傍山居。"
    ]
  },
  {
    "volume": 532,
    "sequence": 3,
    "title": "西山草堂",
    "author": "许浑",
    "content": [
      "何处少人事，西山旧草堂。",
      "晒书秋日晚，洗药石泉香。",
      "浚岭有朝雨，北窗生夜凉。",
      "从劳问归路，峰叠绕家乡。"
    ]
  },
  {
    "volume": 532,
    "sequence": 4,
    "title": "赠隐者",
    "author": "许浑",
    "content": [
      "回报隐居士，莫愁山兴阑。",
      "求人颜色尽，知道性情宽。",
      "信谱弹琴误，缘崖劚药难。",
      "东皋亦自给，殊愧远相安。"
    ]
  },
  {
    "volume": 532,
    "sequence": 5,
    "title": "舟次武陵寄天竺僧无昼",
    "author": "许浑",
    "content": [
      "谿长山几重，十里万株松。",
      "秋日下丹槛，暮云归碧峰。",
      "树栖新放鹤，潭隐旧降龙。",
      "还在孤舟宿，卧闻初夜钟。"
    ]
  },
  {
    "volume": 532,
    "sequence": 6,
    "title": "寄小弟",
    "author": "许浑",
    "content": [
      "江城红叶尽，旅思复凄伤。",
      "孤梦家山远，独眠秋夜长。",
      "道存空倚命，身贱未归乡。",
      "南望空垂泪，天边雁一行。"
    ]
  },
  {
    "volume": 532,
    "sequence": 7,
    "title": "秋日",
    "author": "许浑",
    "content": [
      "有计自安业，秋风罢苦吟。",
      "买山兼种竹，对客更弹琴。",
      "烟起药园晚，杵声松院深。",
      "闲眠得真性，惆怅旧时心。"
    ]
  },
  {
    "volume": 532,
    "sequence": 8,
    "title": "石池",
    "author": "许浑",
    "content": [
      "通竹引泉脉，泓澄潋石盆。",
      "惊鱼翻藻叶，浴鸟上松根。",
      "残月留山影，高风耗水痕。",
      "谁家秋洗药，来往自开门。"
    ]
  },
  {
    "volume": 532,
    "sequence": 9,
    "title": "留题李侍御书斋",
    "author": "许浑",
    "content": [
      "昔话平生志，高斋曾见留。",
      "道孤心易感，恩重力难酬。",
      "独立千峰晓，频来一叶秋。",
      "鸡鸣应有处，不觉泪空流。"
    ]
  },
  {
    "volume": 532,
    "sequence": 10,
    "title": "行次白沙馆，先寄上河南王侍御",
    "author": "许浑",
    "content": [
      "夜程何处宿，山叠树层层。",
      "孤馆闭秋雨，空堂停曙灯。",
      "歌惭渔浦客，诗学雁门僧。",
      "此意无人识，明朝见李膺。"
    ]
  },
  {
    "volume": 532,
    "sequence": 11,
    "title": "紫藤",
    "author": "许浑",
    "content": [
      "绿萝萦数匝，本在草堂间。",
      "秋色寄高树，昼阴笼远山。",
      "移花疏处种，劚药困时攀。",
      "日暮微风起，难寻旧径还。"
    ]
  },
  {
    "volume": 532,
    "sequence": 12,
    "title": "暝投灵智寺渡谿不得，却取沿江路往",
    "author": "许浑",
    "content": [
      "双岩泻一川，回马断桥前。",
      "古庙阴风地，寒钟暮雨天。",
      "沙虚留虎迹，水滑带龙涎。",
      "却下临江路，潮深无渡船。"
    ]
  },
  {
    "volume": 532,
    "sequence": 13,
    "title": "下第归蒲城墅居",
    "author": "许浑",
    "content": [
      "失意归三径，伤春别九门。",
      "薄烟杨柳路，微雨杏花村。",
      "牧竖还呼犊，邻翁亦抱孙。",
      "不知余正苦，迎马问寒温。"
    ]
  },
  {
    "volume": 532,
    "sequence": 14,
    "title": "重赋鹭鸶",
    "author": "许浑",
    "content": [
      "何年去此地，南浦满凫雏。",
      "云汉知心远，林塘觉思孤。",
      "低飞下晚树，独睡映新蒲。",
      "为尔多归兴，前年在五湖。"
    ]
  },
  {
    "volume": 532,
    "sequence": 15,
    "title": "途中寒食",
    "author": "许浑",
    "content": [
      "处处哭声悲，行人马亦迟。",
      "店闲无火日，村暖斫桑时。",
      "泣路同杨子，烧山忆介推。",
      "清明明日是，甘负故园期。"
    ]
  },
  {
    "volume": 532,
    "sequence": 16,
    "title": "深春",
    "author": "许浑",
    "content": [
      "故里千帆外，深春一雁飞。",
      "干名频恸哭，将老欲何归。",
      "未谷抛还忆，交亲晚更稀。",
      "空持望乡泪，沾洒寄来衣。"
    ]
  },
  {
    "volume": 532,
    "sequence": 17,
    "title": "岁首怀甘露寺自省上人（上人尝有战功）",
    "author": "许浑",
    "content": [
      "心悟觉身劳，云中弃宝刀。",
      "久闲生髀肉，多寿长眉毫。",
      "客棹春潮急，禅斋暮雪高。",
      "南濡一回首，山碧水滔滔。"
    ]
  },
  {
    "volume": 532,
    "sequence": 18,
    "title": "寻周炼师不遇留赠",
    "author": "许浑",
    "content": [
      "闭门池馆静，云访紫芝翁。",
      "零落槿花雨，参差荷叶风。",
      "夜棋全局在，春酒半壶空。",
      "长啸倚西阁，悠悠名利中。"
    ]
  },
  {
    "volume": 532,
    "sequence": 19,
    "title": "题灞西骆隐居",
    "author": "许浑",
    "content": [
      "志凌三蜀客，心爱五湖人。",
      "拚死酒中老，谋生书外贫。",
      "扫花眠石榻，捣药转溪轮。",
      "往往乘黄牸，鹿裘乌角巾。"
    ]
  },
  {
    "volume": 532,
    "sequence": 20,
    "title": "旅夜怀远客",
    "author": "许浑",
    "content": [
      "异乡多远情，梦断落江城。",
      "病起惭书癖，贫家负酒名。",
      "过春花自落，竟晓月空明。",
      "独此一长啸，故人天际行。"
    ]
  },
  {
    "volume": 532,
    "sequence": 21,
    "title": "秋夜棹舟访李隐君",
    "author": "许浑",
    "content": [
      "望月忆披襟，长溪柳半阴。",
      "高斋初酿酒，孤棹远携琴。",
      "犬吠秋山迥，鸡鸣晓树深。",
      "开门更欹枕，谁识野人心。"
    ]
  },
  {
    "volume": 532,
    "sequence": 22,
    "title": "卧病寄诸公",
    "author": "许浑",
    "content": [
      "飞盖集兰堂，清歌递柏觞。",
      "高城榆柳荫，虚阁芰荷香。",
      "海月秋偏静，山风夜更凉。",
      "自怜书万卷，扶病对萤光。"
    ]
  },
  {
    "volume": 532,
    "sequence": 23,
    "title": "寓崇圣寺怀李校书",
    "author": "许浑",
    "content": [
      "几日卧南亭，卷帘秋月清。",
      "河关初罢梦，池阁更含情。",
      "寒露润金井，高风飘玉筝。",
      "前年共游客，刀笔事戎旌。"
    ]
  },
  {
    "volume": 532,
    "sequence": 24,
    "title": "秋日行次关西",
    "author": "许浑",
    "content": [
      "金风荡天地，关西群木凋。",
      "早霜鸡喔喔，残月马萧萧。",
      "紫陌秦山近，青枫楚树遥。",
      "还同长卿志，题字满河桥。"
    ]
  },
  {
    "volume": 532,
    "sequence": 25,
    "title": "山居冬夜喜魏扶见访因赠",
    "author": "许浑",
    "content": [
      "霜风露叶下，远思独裴回。",
      "夜久草堂静，月明山客来。",
      "遣贫相劝酒，忆字共书灰。",
      "何事清平世，干名待有媒。"
    ]
  },
  {
    "volume": 532,
    "sequence": 26,
    "title": "喜李诩秀才见访因赠",
    "author": "许浑",
    "content": [
      "浙南分首日，谁谓别经时。",
      "路远遥相访，家贫喜见知。",
      "不须辞不酌，更请续新诗。",
      "但得心中剑，酬恩会有期。"
    ]
  },
  {
    "volume": 532,
    "sequence": 27,
    "title": "晚投慈恩寺呈俊上人",
    "author": "许浑",
    "content": [
      "双岩泻一川，十里绝人烟。",
      "古庙阴风地，寒钟暮雨天。",
      "沙虚留虎迹，水滑带龙涎。",
      "不及曹溪侣，空林已夜禅。"
    ]
  },
  {
    "volume": 532,
    "sequence": 28,
    "title": "行次虎头岩酬寄路中丞",
    "author": "许浑",
    "content": [
      "樟亭去已远，来上虎头岩。",
      "滩急水移棹，山回风满帆。",
      "石梯迎雨滑，沙井落潮醎。",
      "何以慰行旅，如公书一缄。"
    ]
  },
  {
    "volume": 532,
    "sequence": 29,
    "title": "送荔浦蒋明府赴任",
    "author": "许浑",
    "content": [
      "路长春欲尽，歌怨酒初酣。",
      "白社莲宫北，青袍桂水南。",
      "驿行盘鸟道，船宿避龙潭。",
      "真得诗人趣，烟霞处处谙。"
    ]
  },
  {
    "volume": 532,
    "sequence": 30,
    "title": "怀政禅师院",
    "author": "许浑",
    "content": [
      "山斋路几层，败衲学真乘。",
      "寒暑移双树，光阴尽一灯。",
      "风飘高竹雪，泉涨小池冰。",
      "莫讶频来此，修身欲到僧。"
    ]
  },
  {
    "volume": 532,
    "sequence": 31,
    "title": "秋夕有怀",
    "author": "许浑",
    "content": [
      "念远坐西阁，华池涵月凉。",
      "书回秋欲尽，酒醒夜初长。",
      "露白莲衣浅，风清蕙带香。",
      "前年此佳景，兰棹醉横塘。"
    ]
  },
  {
    "volume": 532,
    "sequence": 32,
    "title": "秋霁寄远",
    "author": "许浑",
    "content": [
      "初霁独登赏，西楼多远风。",
      "横烟秋水上，疏雨夕阳中。",
      "高树下山鸟，平芜飞草虫。",
      "唯应待明月，千里与君同。"
    ]
  },
  {
    "volume": 532,
    "sequence": 33,
    "title": "闻范秀才自蜀游江湖",
    "author": "许浑",
    "content": [
      "蜀道下湘渚，客帆应不迷。",
      "江分三峡响，山并九华齐。",
      "秋泊雁初宿，夜吟猿乍啼。",
      "归时慎行李，莫到石城西。"
    ]
  },
  {
    "volume": 532,
    "sequence": 34,
    "title": "惜春",
    "author": "许浑",
    "content": [
      "花开又花落，时节暗中迁。",
      "无计延春日，可能留少年。",
      "小丛初散蝶，高柳即闻蝉。",
      "繁艳归何处，满山啼杜鹃。"
    ]
  },
  {
    "volume": 532,
    "sequence": 35,
    "title": "题愁",
    "author": "许浑",
    "content": [
      "聚散竟无形，回肠百结成。",
      "古今销不得，离别觉潜生。",
      "降虏将军思，穷秋远客情。",
      "何人更憔悴，落第泣秦京。"
    ]
  },
  {
    "volume": 532,
    "sequence": 36,
    "title": "鸳鸯",
    "author": "许浑",
    "content": [
      "两两戏沙汀，长疑画不成。",
      "锦机争织样，歌曲爱呼名。",
      "好□顾栖息，堪怜泛浅清。",
      "凫鸥皆尔类，唯羡独含情。"
    ]
  },
  {
    "volume": 532,
    "sequence": 37,
    "title": "闻雁",
    "author": "许浑",
    "content": [
      "带霜南去雁，夜好宿汀沙。",
      "惊起向何处，高飞极海涯。",
      "入云声渐远，离岳路犹赊。",
      "归梦当时断，参差欲到家。"
    ]
  },
  {
    "volume": 532,
    "sequence": 38,
    "title": "不寝",
    "author": "许浑",
    "content": [
      "到晓不成梦，思量堪白头。",
      "多无百年命，长有万般愁。",
      "世事应难尽，营生卒未休。",
      "莫言名与利，名利是身仇。"
    ]
  },
  {
    "volume": 532,
    "sequence": 39,
    "title": "宿东横山（一作东横小濑）",
    "author": "许浑",
    "content": [
      "孤舟路渐赊，时见碧桃花。",
      "溪雨滩声急，岩风树势斜。",
      "猕猴垂弱蔓，鹳鹤睡横槎。",
      "谩向仙林宿，无人识阮家。"
    ]
  },
  {
    "volume": 532,
    "sequence": 40,
    "title": "早行",
    "author": "许浑",
    "content": [
      "失枕惊先起，人家半梦中。",
      "闻鸡凭早晏，占斗认西东。",
      "辔湿知行露，衣单觉晓风。",
      "秋阳弄光影，忽吐半林红。"
    ]
  },
  {
    "volume": 532,
    "sequence": 41,
    "title": "陪郑史君泛舟晚归",
    "author": "许浑",
    "content": [
      "南郭望归处，郡楼高卷帘。",
      "平桥低皂盖，曲岸转彤襜。",
      "江晚笙歌促，山晴鼓角严。",
      "羊公莫先醉，清晓月纤纤。"
    ]
  },
  {
    "volume": 532,
    "sequence": 42,
    "title": "酬殷尧藩",
    "author": "许浑",
    "content": [
      "相如愧许询，寥落向溪滨。",
      "竹马儿犹小，荆钗妇惯贫。",
      "独愁忧过日，多病不如人。",
      "莫怪青袍选，长安隐旧春。"
    ]
  },
  {
    "volume": 532,
    "sequence": 43,
    "title": "赠迁客",
    "author": "许浑",
    "content": [
      "无机还得罪，直道不伤情。",
      "微雨昏山色，疏笼闭鹤声。",
      "闲居多野客，高枕见江城。",
      "门外长溪水，怜君又濯缨。"
    ]
  },
  {
    "volume": 532,
    "sequence": 44,
    "title": "征西旧卒",
    "author": "许浑",
    "content": [
      "少年乘勇气，百战过乌孙。",
      "力尽边城难，功加上将恩。",
      "晓风听戍角，残月倚营门。",
      "自说轻生处，金疮有旧痕。"
    ]
  },
  {
    "volume": 532,
    "sequence": 45,
    "title": "南陵留别段氏兄弟",
    "author": "许浑",
    "content": [
      "不知身老大，犹似旧时狂。",
      "为酒游山县，留诗遍草堂。",
      "归期秋未尽，离恨日偏长。",
      "更羡君兄弟，参差雁一行。"
    ]
  },
  {
    "volume": 532,
    "sequence": 46,
    "title": "旅中别侄暐",
    "author": "许浑",
    "content": [
      "相见又南北，中宵泪满襟。",
      "旅游知世薄，贫别觉情深。",
      "歌管一尊酒，山川万里心。",
      "此身多在路，休诵异乡吟。"
    ]
  },
  {
    "volume": 532,
    "sequence": 47,
    "title": "松江渡送人（一作松江怀古）",
    "author": "许浑",
    "content": [
      "故国今何在，扁舟竟不归。",
      "云移山漠漠，江阔树依依。",
      "晚色千帆落，秋声一雁飞。",
      "此时兼送客，凭槛欲沾衣。"
    ]
  },
  {
    "volume": 532,
    "sequence": 48,
    "title": "过鲍溶宅有感",
    "author": "许浑",
    "content": [
      "寥落故人宅，重来身已亡。",
      "古苔残墨沼，深竹旧书堂。",
      "秋色馆池静，雨声云木凉。",
      "无因展交道，日暮倍心伤。"
    ]
  }
]