[
  {
    "volume": 35,
    "sequence": 1,
    "title": "奉和执契静三边应诏",
    "author": "许敬宗",
    "content": [
      "玄塞隔阴戎，朱光分昧谷。",
      "地游穷北际，云崖尽西陆。",
      "星次绝轩台，风衢乖禹服。",
      "寰区无所外，天覆今咸育。",
      "窜苗犹有孽，戮负自贻辜。",
      "疏网妖鲵漏，盘薮怪禽逋。",
      "髯飞尚假息，乳视暂稽诛。",
      "干灵振玉弩，神略运璇枢。",
      "日羽廓游气，天阵清华野。",
      "升晅光西夜，驰恩溢东泻。",
      "挥袂静昆炎，开关纳流赭。",
      "锦轺凌右地，华缨羁大夏。",
      "清台映罗叶，玄沚控瑶池。",
      "驼鹿输珍贶，树羽飨来仪。",
      "辍肴观化宇，栖籞萃条支。",
      "熏风交阆阙，就日泛蒙漪。",
      "充庭延饮至，绚简敷春藻。",
      "迎姜已创图，命力方论道。",
      "昔托游河乘，再备商山皓。",
      "欣逢德化流，思效登封草。"
    ]
  },
  {
    "volume": 35,
    "sequence": 2,
    "title": "奉和行经破薛举战地应制",
    "author": "许敬宗",
    "content": [
      "混元分大象，长策挫修鲸。",
      "于斯建宸极，由此创鸿名。",
      "一戎干宇泰，千祀德流清。",
      "垂衣凝庶绩，端拱铸群生。",
      "复整瑶池驾，还临官渡营。",
      "周游寻曩迹，旷望动天情。",
      "帷宫面丹浦，帐殿瞩宛城。",
      "虏场栖九穗，前歌被六英。",
      "战地甘泉涌，阵处景云生。",
      "普天沾凯泽，相携欣颂平。"
    ]
  },
  {
    "volume": 35,
    "sequence": 3,
    "title": "奉和入潼关",
    "author": "许敬宗",
    "content": [
      "曦驭循黄道，星陈引翠旗。",
      "济潼纡万乘，临河耀六师。",
      "前旌弥陆海，后骑发通伊。",
      "势逾回地轴，威盛转天机。",
      "是节岁穷纪，关树荡凉飔。",
      "仙露含灵掌，瑞鼎照川湄。",
      "冲襟赏临睨，高咏入京畿。"
    ]
  },
  {
    "volume": 35,
    "sequence": 4,
    "title": "奉和春日望海",
    "author": "许敬宗",
    "content": [
      "韩夷愆奉赆，凭险乱天常。",
      "乃神弘庙略，横海剪吞航。",
      "电野清玄菟，腾笳振白狼。",
      "连云飞巨舰，编石架浮梁。",
      "周游临大壑，降望极遐荒。",
      "桃门通山抃，蓬渚降霓裳。",
      "惊涛含蜃阙，骇浪掩晨光。",
      "青丘绚春组，丹谷耀华桑。",
      "长驱七萃卒，成功百战场。",
      "俄且旋戎路，饮至肃岩廊。"
    ]
  },
  {
    "volume": 35,
    "sequence": 5,
    "title": "奉和元日应制",
    "author": "许敬宗",
    "content": [
      "天正开初节，日观上重轮。",
      "百灵滋景祚，万玉庆惟新。",
      "待旦敷玄造，韬旒御紫宸。",
      "武帐临光宅，文卫象钩陈。",
      "广庭扬九奏，大帛丽三辰。",
      "发生同化育，播物体陶钧。",
      "霜空澄晓气，霞景莹芳春。",
      "德辉覃率土，相贺奉还淳。"
    ]
  },
  {
    "volume": 35,
    "sequence": 6,
    "title": "奉和初春登楼即目应诏",
    "author": "许敬宗",
    "content": [
      "旭日临重壁，天眷极中京。",
      "春晖发芳甸，佳气满层城。",
      "去鸟随看没，来云逐望生。",
      "歌里非烟飏，琴上凯风清。",
      "文波浮镂槛，扌离景焕雕楹。",
      "璇玑体宽政，隆栋象端衡。",
      "创规虽有作，凝拱遂无营。",
      "沐恩空改鬓，将何谢夏成。"
    ]
  },
  {
    "volume": 35,
    "sequence": 7,
    "title": "奉和秋日即目应制",
    "author": "许敬宗",
    "content": [
      "玉露交珠网，金风度绮钱。",
      "昆明秋景淡，岐岫落霞然。",
      "辞燕归寒海，来鸿出远天。",
      "叶动罗帷飏，花映绣裳鲜。",
      "规空升暗魄，笼野散轻烟。",
      "鹊度林光起，凫没水文圆。",
      "无机络秋纬，如管奏寒蝉。",
      "乃眷情何极，宸襟豫有旃。"
    ]
  },
  {
    "volume": 35,
    "sequence": 8,
    "title": "奉和秋暮言志应制",
    "author": "许敬宗",
    "content": [
      "秋深桂初发，寒窗菊馀菲。",
      "波拥群凫至，秋飘朔雁归。",
      "月荚生还落，云枝似复非。",
      "凝宸阅栖亩，观文伫少微。",
      "圣敬韬前哲，先天谅不违。"
    ]
  },
  {
    "volume": 35,
    "sequence": 9,
    "title": "奉和喜雪应制",
    "author": "许敬宗",
    "content": [
      "山兼州表奇贶，閟竹应遐巡。",
      "何如御京洛，流霰下天津。",
      "忽若琼林曙，俄同李径春。",
      "姑峰映仙质，郢路杂歌尘。",
      "伏槛观花瑞，称觞庆冬积。",
      "飘河共泻银，委树还重璧。",
      "连山分掩翠，绵霄远韬碧。",
      "千里遍浮空，五轫咸沦迹。",
      "机前辉裂素，池上伴凌波。",
      "腾华承玉宇，凝照混金娥。",
      "是日松筠性，欣奉柏梁歌。"
    ]
  },
  {
    "volume": 35,
    "sequence": 10,
    "title": "奉和登陕州城楼应制",
    "author": "许敬宗",
    "content": [
      "挹河澄绿宇，御沟映朱宫。",
      "辰旂翻丽景，星盖曳雕虹。",
      "学嚬齐柳嫩，妍笑发春丛。",
      "锦鳞文碧浪，绣羽绚青空。",
      "眷念三阶静，遥想二南风。"
    ]
  },
  {
    "volume": 35,
    "sequence": 11,
    "title": "游清都观寻沈道士得清字",
    "author": "许敬宗",
    "content": [
      "幽人蹈箕颍，方士访蓬瀛。",
      "岂若逢真气，齐契体无名。",
      "既诠众妙理，聊畅远游情。",
      "纵心驰贝阙，怡神想玉京。",
      "或命馀杭酒，时听洛滨笙。",
      "风衢通阆苑，星使下层城。",
      "蕙帐晨飙动，芝房夕露清。",
      "方叶栖迟趣，于此听钟声。"
    ]
  },
  {
    "volume": 35,
    "sequence": 12,
    "title": "奉和七夕宴悬圃应制二首",
    "author": "许敬宗",
    "content": [
      "牛闺临浅汉，鸾驷涉秋河。",
      "两怀萦别绪，一宿庆停梭。",
      "星模铅里靥，月写黛中蛾。",
      "奈许今宵度，长婴离恨多。",
      "婺闺期今夕，蛾轮泛浅潢。",
      "迎秋伴暮雨，待暝合神光。",
      "荐寝低云鬓，呈态解霓裳。",
      "喜中愁漏促，别后怨天长。"
    ]
  },
  {
    "volume": 35,
    "sequence": 13,
    "title": "奉和仪鸾殿早秋应制",
    "author": "许敬宗",
    "content": [
      "睿想追嘉豫，临轩御早秋。",
      "斜晖丽粉壁，清吹肃朱楼。",
      "高殿凝阴满，雕窗艳曲流。",
      "小臣参广宴，大造谅难酬。"
    ]
  },
  {
    "volume": 35,
    "sequence": 14,
    "title": "奉和咏雨应诏",
    "author": "许敬宗",
    "content": [
      "舞商初赴节，湘燕远迎秋。",
      "飘丝交殿网，乱滴起池沤。",
      "激溜分龙阙，斜飞洒凤楼。",
      "崇朝方浃宇，宸盼俯凝旒。"
    ]
  },
  {
    "volume": 35,
    "sequence": 15,
    "title": "奉和过慈恩寺应制",
    "author": "许敬宗",
    "content": [
      "凤阙邻金地，龙旂拂宝台。",
      "云楣将叶并，风牖送花来。",
      "月宫清晚桂，虹梁绚早梅。",
      "梵境留宸瞩，掞发丽天才。"
    ]
  },
  {
    "volume": 35,
    "sequence": 16,
    "title": "冬日宴于庶子宅各赋一字得归",
    "author": "许敬宗",
    "content": [
      "倦游嗟落拓，短翮慕追飞。",
      "周醪忽同醉，牙弦乃共挥。",
      "油云澹寒色，落景霭霜霏。",
      "累日方投分，兹夕谅无归。"
    ]
  },
  {
    "volume": 35,
    "sequence": 17,
    "title": "送刘散员同赋得陈思王诗山树郁苍苍",
    "author": "许敬宗",
    "content": [
      "乔木托危岫，积翠绕连冈。",
      "叶疏犹漏影，花少未流芳。",
      "风来闻肃肃，雾罢见苍苍。",
      "此中饯行迈，不异上河梁。"
    ]
  },
  {
    "volume": 35,
    "sequence": 18,
    "title": "侍宴莎册宫应制得情字",
    "author": "许敬宗",
    "content": [
      "三星希曙景，万骑翊天行。",
      "葆羽翻风队，腾吹掩山楹。",
      "暖日晨光浅，飞烟旦彩轻。",
      "塞寒桃变色，冰断箭流声。",
      "渐奏长安道，神皋动睿情。"
    ]
  },
  {
    "volume": 35,
    "sequence": 19,
    "title": "奉和过旧宅应制",
    "author": "许敬宗",
    "content": [
      "飞云临紫极，出震表青光。",
      "自尔家寰海，今兹返帝乡。",
      "情深感代国，乐甚宴谯方。",
      "白水浮佳气，黄星聚太常。",
      "岐凤鸣层阁，酆雀贺雕梁。",
      "桂山犹总翠，蘅薄尚流芳。",
      "攀鳞有遗皓，沐德抃称觞。"
    ]
  },
  {
    "volume": 35,
    "sequence": 20,
    "title": "奉和宴中山应制",
    "author": "许敬宗",
    "content": [
      "飞云旋碧海，解网宥青丘。",
      "养贤停八骏，观风驻五牛。",
      "张乐临尧野，扬麾历舜州。",
      "中山献仙酤，赵媛发清讴。",
      "塞门朱雁入，郊薮紫麟游。",
      "一举氛霓静，千龄德化流。"
    ]
  },
  {
    "volume": 35,
    "sequence": 21,
    "title": "奉和圣制登三台言志应制",
    "author": "许敬宗",
    "content": [
      "中天表云榭，载极耸昆楼。",
      "圣作规玄造，轩阿复聿修。",
      "高门符令节，形胜总神州。",
      "企翼抟禽萃，飞甍燕雀游。",
      "缀星罗百拱，缘汉转三休。",
      "旦云生玉舄，初月上银钩。",
      "妙管含秦凤，仙姿丽斗牛。",
      "形言防处逸，粹藻发嘉猷。",
      "荷生无以谢，尽瘁竟何酬。"
    ]
  },
  {
    "volume": 35,
    "sequence": 22,
    "title": "安德山池宴集",
    "author": "许敬宗",
    "content": [
      "戚里欢娱地，园林瞩望新。",
      "山庭带芳杜，歌吹叶阳春。",
      "台榭疑巫峡，荷蕖似洛滨。",
      "风花萦少女，虹梁聚美人。",
      "宴游穷至乐，谈笑毕良辰。",
      "独叹高阳晚，归路不知津。"
    ]
  },
  {
    "volume": 35,
    "sequence": 23,
    "title": "奉和圣制送来济应制",
    "author": "许敬宗",
    "content": [
      "万乘腾镳警岐路，百壶供帐饯离宫。",
      "御沟分水声难绝，广宴当歌曲易终。",
      "兴言共伤千里道，俯迹聊示五情同。",
      "良哉既深留帝念，沃化方有赞天聪。"
    ]
  },
  {
    "volume": 35,
    "sequence": 24,
    "title": "七夕赋咏成篇",
    "author": "许敬宗",
    "content": [
      "一年抱怨嗟长别，七夕含态始言归。",
      "飘飘罗袜光天步，灼灼新妆鉴月辉。",
      "情催巧笑开星靥，不惜呈露解云衣。",
      "所叹却随更漏尽，掩泣还弄昨宵机。"
    ]
  },
  {
    "volume": 35,
    "sequence": 25,
    "title": "拟江令于长安归扬州九日赋",
    "author": "许敬宗",
    "content": [
      "本逐征鸿去，还随落叶来。",
      "菊花应未满，请待诗人开。"
    ]
  },
  {
    "volume": 35,
    "sequence": 26,
    "title": "同前拟",
    "author": "许敬宗",
    "content": [
      "游人倦蓬转，乡思逐雁来。",
      "偏想临潭菊，芳蕊对谁开。"
    ]
  },
  {
    "volume": 35,
    "sequence": 27,
    "title": "和边城秋气早",
    "author": "李义府",
    "content": [
      "金微凝素节，玉律应清葭。",
      "边马秋声急，征鸿晓阵斜。",
      "关树凋凉叶，塞草落寒花。",
      "雾暗长川景，云昏大漠沙。",
      "溪深路难越，川平望超忽。",
      "极望断烟飘，遥落惊蓬没。",
      "霜结龙城吹，水照龟林月。",
      "日色夏犹冷，霜华春未歇。",
      "睿作高紫宸，分明映玄阙"
    ]
  },
  {
    "volume": 35,
    "sequence": 28,
    "title": "招谕有怀赠同行人（一作李乂诗）",
    "author": "李义府",
    "content": [
      "远游冒艰阻，深入劳存谕。",
      "春去辞国门，秋还在边戍。",
      "轩车行未返，节序催难驻。",
      "陌上悲转蓬，园中想芳树。",
      "蜀山自纷纠，岷水恒奔注。",
      "临泛多苦怀，登攀寡欢趣。",
      "永夕飞淫雨，崇朝蒸毒雾。",
      "不求绥岭桃，宁美邛乡蒟。",
      "白狼行欲静，骢马何常驱。",
      "愿接轺旆尘，联翩东北骛。"
    ]
  },
  {
    "volume": 35,
    "sequence": 29,
    "title": "宣正殿芝草",
    "author": "李义府",
    "content": [
      "明王敦孝感，宝殿秀灵芝。",
      "色带朝阳净，光涵雨露滋。",
      "且标宣德重，更引国恩施。",
      "圣祚今无限，微臣乐未移。"
    ]
  },
  {
    "volume": 35,
    "sequence": 30,
    "title": "咏鹦鹉",
    "author": "李义府",
    "content": [
      "牵弋辞重海，触网去层峦。",
      "戢翼雕笼际，延思彩霞端。",
      "慕侣朝声切，离群夜影寒。",
      "能言殊可贵，相助忆长安。"
    ]
  },
  {
    "volume": 35,
    "sequence": 31,
    "title": "在巂州遥叙封禅",
    "author": "李义府",
    "content": [
      "天齐标巨镇，日观启崇期。",
      "岧峣临渤澥，隐嶙控河沂。",
      "眺迥分吴乘，凌高属汉祠。",
      "建岳诚为长，升功谅在兹。",
      "帝猷符广运，玄范畅文思。",
      "飞声总地络，腾化抚干维。",
      "瑞策开珍凤，祯图荐宝龟。",
      "创封超昔夏，修禅掩前姬。",
      "东后方肆觐，西都导六师。",
      "肃驾移星苑，扬罕驭风司。",
      "沸鼓喧平陆，凝跸静通逵。",
      "汶阳驰月羽，蒙阴警电麾。",
      "岩花飘曙辇，峰叶荡春旗。",
      "石闾环藻卫，金坛映黼帷。",
      "仙阶溢秘秬，灵检耀祥芝。",
      "张乐分韶濩，观礼纵华夷。",
      "佳气浮丹谷，荣光泛绿坻。",
      "三始贻遐贶，万岁受重釐。",
      "菲质陶恩奖，趋迹奉轩墀。",
      "触网沦幽裔，乘徼限明时。",
      "周南昔已叹，邛西今复悲。"
    ]
  },
  {
    "volume": 35,
    "sequence": 32,
    "title": "堂堂词二首（一作题美人）",
    "author": "李义府",
    "content": [
      "镂月成歌扇，裁云作舞衣。",
      "自怜回雪影，好取洛川归。",
      "懒整鸳鸯被，羞褰玳瑁床。",
      "春风别有意，密处也寻香。"
    ]
  },
  {
    "volume": 35,
    "sequence": 33,
    "title": "咏乌",
    "author": "李义府",
    "content": [
      "日里飏朝彩，琴中伴夜啼。",
      "上林如许树，不借一枝栖。"
    ]
  }
]