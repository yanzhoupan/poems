[
  {
    "volume": 79,
    "sequence": 1,
    "title": "棹歌行",
    "author": "骆宾王",
    "content": [
      "写月涂黄罢，凌波拾翠通。",
      "镜花摇芰日，衣麝入荷风。",
      "叶密舟难荡，莲疏浦易空。",
      "凤媒羞自托，鸳翼恨难穷。",
      "秋帐灯华翠，倡楼粉色红。",
      "相思无别曲，并在棹歌中。"
    ]
  },
  {
    "volume": 79,
    "sequence": 2,
    "title": "海曲书情",
    "author": "骆宾王",
    "content": [
      "薄游倦千里，劳生负百年。",
      "未能槎上汉，讵肯剑游燕。",
      "白云照春海，青山横曙天。",
      "江涛让双璧，渭水掷三钱。",
      "坐惜风光晚，长歌独块然。"
    ]
  },
  {
    "volume": 79,
    "sequence": 3,
    "title": "蓬莱镇",
    "author": "骆宾王",
    "content": [
      "旅客春心断，边城夜望高。",
      "野楼疑海气，白鹭似江涛。",
      "结绶疲三入，承冠泣二毛。",
      "将飞怜弱羽，欲济乏轻舠。",
      "赖有阳春曲，穷愁且代劳。"
    ]
  },
  {
    "volume": 79,
    "sequence": 4,
    "title": "和李明府",
    "author": "骆宾王",
    "content": [
      "传闻叶悬履，飞向洛阳城。",
      "驰道临层掖，津门对小平。",
      "霞残疑制锦，云度似飘缨。",
      "藻掞潘江澈，尘虚范甑清。",
      "讵怜冲斗气，犹向匣中鸣。"
    ]
  },
  {
    "volume": 79,
    "sequence": 5,
    "title": "春晚从李长史游开道林故山",
    "author": "骆宾王",
    "content": [
      "幽寻极幽壑，春望陟春台。",
      "云光栖断树，灵影入仙杯。",
      "古藤依格上，野径约山隈。",
      "落蕊翻风去，流莺满树来。",
      "兴兰荀御动，归路起浮埃。"
    ]
  },
  {
    "volume": 79,
    "sequence": 6,
    "title": "冬日野望",
    "author": "骆宾王",
    "content": [
      "故人无与晤，安步陟山椒。",
      "野静连云卷，川明断雾销。",
      "灵岩闻晓籁，洞浦涨秋潮。",
      "三江归望断，千里故乡遥。",
      "劳歌徒自奏，客魂谁为招。"
    ]
  },
  {
    "volume": 79,
    "sequence": 7,
    "title": "晚渡黄河",
    "author": "骆宾王",
    "content": [
      "千里寻归路，一苇乱平源。",
      "通波连马颊，迸水急龙门。",
      "照日荣光净，惊风瑞浪翻。",
      "棹唱临风断，樵讴入听喧。",
      "岸迥秋霞落，潭深夕雾繁。",
      "谁堪逝川上，日暮不归魂。"
    ]
  },
  {
    "volume": 79,
    "sequence": 8,
    "title": "宿山庄",
    "author": "骆宾王",
    "content": [
      "金陵一超忽，玉烛几还周。",
      "露积吴台草，风入郢门楸。",
      "林虚宿断雾，磴险挂悬流。",
      "拾青非汉策，化缁类秦裘。",
      "牵迹犹多蹇，劳生未寡尤。",
      "独此他乡梦，空山明月秋。"
    ]
  },
  {
    "volume": 79,
    "sequence": 9,
    "title": "晚度天山有怀京邑",
    "author": "骆宾王",
    "content": [
      "忽上天山路，依然想物华。",
      "云疑上苑叶，雪似御沟花。",
      "行叹戎麾远，坐怜衣带赊。",
      "交河浮绝塞，弱水浸流沙。",
      "旅思徒漂梗，归期未及瓜。",
      "宁知心断绝，夜夜泣胡笳。"
    ]
  },
  {
    "volume": 79,
    "sequence": 10,
    "title": "夕次蒲类津（一作晚泊蒲类）",
    "author": "骆宾王",
    "content": [
      "二庭归望断，万里客心愁。",
      "山路犹南属，河源自北流。",
      "晚风连朔气，新月照边秋。",
      "灶火通军壁，烽烟上戍楼。",
      "龙庭但苦战，燕颔会封侯。",
      "莫作兰山下，空令汉国羞。"
    ]
  },
  {
    "volume": 79,
    "sequence": 11,
    "title": "远使海曲春夜多怀",
    "author": "骆宾王",
    "content": [
      "长啸三春晚，端居百虑盈。",
      "未安胡蝶梦，遽切鲁禽情。",
      "别岛连寰海，离魂断戍城。",
      "流星疑伴使，低月似依营。",
      "怀禄宁期达，牵时匪徇名。",
      "艰虞行已远，时迹自相惊。"
    ]
  },
  {
    "volume": 79,
    "sequence": 12,
    "title": "早发诸暨",
    "author": "骆宾王",
    "content": [
      "征夫怀远路，夙驾上危峦。",
      "薄烟横绝巘，轻冻涩回湍。",
      "野雾连空暗，山风入曙寒。",
      "帝城临灞涘，禹穴枕江干。",
      "橘性行应化，蓬心去不安。",
      "独掩穷途泪，长歌行路难。"
    ]
  },
  {
    "volume": 79,
    "sequence": 13,
    "title": "望月有所思",
    "author": "骆宾王",
    "content": [
      "九秋凉风肃，千里月华开。",
      "圆光随露湛，碎影逐波来。",
      "似霜明玉砌，如镜写珠胎。",
      "晚色依关近，边声杂吹哀。",
      "离居分照耀，怨绪共裴徊。",
      "自绕南飞羽，空忝北堂才。"
    ]
  },
  {
    "volume": 79,
    "sequence": 14,
    "title": "送吴七游蜀",
    "author": "骆宾王",
    "content": [
      "日观分齐壤，星桥接蜀门。",
      "桃花嘶别路，竹叶泻离樽。",
      "夏老兰犹茂，秋深柳尚繁。",
      "雾销山望迥，风高野听喧。",
      "劳歌徒欲奏，赠别竟无言。",
      "唯有当秋月，空照野人园。"
    ]
  },
  {
    "volume": 79,
    "sequence": 15,
    "title": "西行别东台详正学士",
    "author": "骆宾王",
    "content": [
      "意气坐相亲，关河别故人。",
      "客似秦川上，歌疑易水滨。",
      "塞荒行辨玉，台远尚名轮。",
      "泄井怀边将，寻源重汉臣。",
      "上苑梅花早，御沟杨柳新。",
      "只应持此曲，别作边城春。"
    ]
  },
  {
    "volume": 79,
    "sequence": 16,
    "title": "和王记室从赵王春日游陀山寺",
    "author": "骆宾王",
    "content": [
      "鸟旟陪访道，鹫岭狎栖真。",
      "四禅明静业，三空广胜因。",
      "祥河疏叠涧，慧日皎重轮。",
      "叶暗龙宫密，花明鹿苑春。",
      "雕谈筌奥旨，妙辩漱玄津。",
      "雅曲终难和，徒自奏巴人。"
    ]
  },
  {
    "volume": 79,
    "sequence": 17,
    "title": "夏日夜忆张二",
    "author": "骆宾王",
    "content": [
      "伏枕忧思深，拥膝独长吟。",
      "烹鲤无尺素，筌鱼劳寸心。",
      "疏麻空有折，芳桂湛无斟。",
      "广庭含夕气，闲宇澹虚阴。",
      "织虫垂夜砌，惊鸟栖暝林。",
      "欢娱百年促，羁病一生侵。",
      "讵堪孤月夜，流水入鸣琴。"
    ]
  },
  {
    "volume": 79,
    "sequence": 18,
    "title": "寒夜独坐游子多怀简知己",
    "author": "骆宾王",
    "content": [
      "故乡眇千里，离忧积万端。",
      "鹑服长悲碎，蜗庐未卜安。",
      "富钩徒有想，贫铗为谁弹。",
      "柳秋风叶脆，荷晓露文团。",
      "晚金丛岸菊，馀佩下幽兰。",
      "伐木伤心易，维桑归去难。",
      "独有孤明月，时照客庭寒。"
    ]
  },
  {
    "volume": 79,
    "sequence": 19,
    "title": "在军中赠先还知己",
    "author": "骆宾王",
    "content": [
      "蓬转俱行役，瓜时独未还。",
      "魂迷金阙路，望断玉门关。",
      "献凯多惭霍，论封几谢班。",
      "风尘催白首，岁月损红颜。",
      "落雁低秋塞，惊凫起暝湾。",
      "胡霜如剑锷，汉月似刀环。",
      "别后边庭树，相思几度攀。"
    ]
  },
  {
    "volume": 79,
    "sequence": 20,
    "title": "秋日山行简梁大官",
    "author": "骆宾王",
    "content": [
      "乘马陟层阜，回首睇山川。",
      "攒峰衔宿雾，叠巘架寒烟。",
      "百重含翠色，一道落飞泉。",
      "香吹分岩桂，鲜云抱石莲。",
      "地偏心易远，致默体逾玄。",
      "得性虚游刃，忘言已弃筌。",
      "弹冠劳巧拙，结绶倦牵缠。",
      "不如从四皓，丘中鸣一弦。"
    ]
  },
  {
    "volume": 79,
    "sequence": 21,
    "title": "晚泊江镇",
    "author": "骆宾王",
    "content": [
      "四运移阴律，三翼泛阳侯。",
      "荷香销晚夏，菊气入新秋。",
      "夜乌喧粉堞，宿雁下芦洲。",
      "海雾笼边徼，江风绕戍楼。",
      "转蓬惊别渚，徙橘怆离忧。",
      "魂飞灞陵岸，泪尽洞庭流。",
      "振影希鸿陆，逃名谢蚁丘。",
      "还嗟帝乡远，空望白云浮。"
    ]
  },
  {
    "volume": 79,
    "sequence": 22,
    "title": "浮槎",
    "author": "骆宾王",
    "content": [
      "昔负千寻质，高临九仞峰。",
      "真心凌晚桂，劲节掩寒松。",
      "忽值风飙折，坐为波浪冲。",
      "摧残空有恨，拥肿遂无庸。",
      "渤海三千里，泥沙几万重。",
      "似舟飘不定，如梗泛何从。",
      "仙客终难托，良工岂易逢。",
      "徒怀万乘器，谁为一先容。"
    ]
  },
  {
    "volume": 79,
    "sequence": 23,
    "title": "晚泊河曲",
    "author": "骆宾王",
    "content": [
      "三秋倦行役，千里泛归潮。",
      "通波竹箭水，轻舸木兰桡。",
      "金堤连曲岸，贝阙影浮桥。",
      "水净千年近，星飞五老遥。",
      "叠花开宿浪，浮叶下凉飙。",
      "浦荷疏晚菂，津柳渍寒条。",
      "恓惶劳梗泛，凄断倦蓬飘。",
      "仙槎不可托，河上独长谣。"
    ]
  },
  {
    "volume": 79,
    "sequence": 24,
    "title": "早发淮口望盱眙",
    "author": "骆宾王",
    "content": [
      "养蒙分四渎，习坎奠三荆。",
      "徙帝留馀地，封王表旧城。",
      "岸昏涵蜃气，潮满应鸡声。",
      "洲迥连沙静，川虚积溜明。",
      "一朝从捧檄，千里倦悬旌。",
      "背流桐柏远，逗浦木兰轻。",
      "小山迷隐路，大块切劳生。",
      "唯有贞心在，独映寒潭清。"
    ]
  },
  {
    "volume": 79,
    "sequence": 25,
    "title": "边城落日",
    "author": "骆宾王",
    "content": [
      "紫塞流沙北，黄图灞水东。",
      "一朝辞俎豆，万里逐沙蓬。",
      "候月恒持满，寻源屡凿空。",
      "野昏边气合，烽迥戍烟通。",
      "膂力风尘倦，疆场岁月穷。",
      "河流控积石，山路远崆峒。",
      "壮志凌苍兕，精诚贯白虹。",
      "君恩如可报，龙剑有雌雄。"
    ]
  },
  {
    "volume": 79,
    "sequence": 26,
    "title": "宿温城望军营",
    "author": "骆宾王",
    "content": [
      "虏地寒胶折，边城夜柝闻。",
      "兵符关帝阙，天策动将军。",
      "塞静胡笳彻，沙明楚练分。",
      "风旗翻翼影，霜剑转龙文。",
      "白羽摇如月，青山断若云。",
      "烟疏疑卷幔，尘灭似销氛。",
      "投笔怀班业，临戎想顾勋。",
      "还应雪汉耻，持此报明君。"
    ]
  },
  {
    "volume": 79,
    "sequence": 27,
    "title": "过故宋",
    "author": "骆宾王",
    "content": [
      "旧国千年尽，荒城四望通。",
      "云浮非隐帝，日举类游童。",
      "绮琴朝化洽，祥石夜论空。",
      "马去遥奔郑，蛇分近带丰。",
      "池文敛束水，竹影漏寒丛。",
      "园兔承行月，川禽避断风。",
      "故宋诚难定，从梁事未工。",
      "唯当过周客，独愧吴台空。"
    ]
  },
  {
    "volume": 79,
    "sequence": 28,
    "title": "边夜有怀",
    "author": "骆宾王",
    "content": [
      "汉地行逾远，燕山去不穷。",
      "城荒犹筑怨，碣毁尚铭功。",
      "古戍烟尘满，边庭人事空。",
      "夜关明陇月，秋塞急胡风。",
      "倚伏良难定，荣枯岂易通。",
      "旅魂劳泛梗，离恨断征蓬。",
      "苏武封犹薄，崔駰宦不工。",
      "惟馀北叟意，欲寄南飞鸿。"
    ]
  },
  {
    "volume": 79,
    "sequence": 29,
    "title": "伤祝阿王明府",
    "author": "骆宾王",
    "content": [
      "洛川真气上，重泉惠政融。",
      "含章光后烈，继武嗣前雄。",
      "与善良难验，生涯忽易穷。",
      "翔凫犹化履，狎雉尚驯童。",
      "钱满荒阶绿，尘浮虚帐红。",
      "夏馀将宿草，秋近未惊蓬。",
      "烟晦泉门闭，日尽夜台空。",
      "谁堪孤陇外，独听白杨风。"
    ]
  },
  {
    "volume": 79,
    "sequence": 30,
    "title": "四月八日题七级",
    "author": "骆宾王",
    "content": [
      "化城分鸟堞，香阁俯龙川。",
      "复栋侵黄道，重檐架紫烟。",
      "铭书非晋代，壁画是梁年。",
      "霸略今何在，王宫尚岿然。",
      "二帝曾游圣，三卿是偶贤。",
      "因兹游胜侣，超彼托良缘。",
      "我出有为界，君登非想天。",
      "悠悠青旷里，荡荡白云前。",
      "今日经行处，曲音号盖烟。"
    ]
  },
  {
    "volume": 79,
    "sequence": 31,
    "title": "和孙长史秋日卧病",
    "author": "骆宾王",
    "content": [
      "霍第疏天府，潘园近帝台。",
      "调弦三妇至，置驿五侯来。",
      "尚想欢娱洽，吁嗟岁月催。",
      "金坛分上将，玉帐引环材。",
      "决胜鲸波静，腾谋鸟谷开。",
      "白云淮水外，紫陌灞陵隈。",
      "节变惊衰柳，笳繁思落梅。",
      "调神和玉烛，掞藻握珠胎。",
      "怅矣欣怀土，居然欲死灰。",
      "还因承雅曲，暂喜跃沈鳃。"
    ]
  },
  {
    "volume": 79,
    "sequence": 32,
    "title": "饯郑安阳入蜀",
    "author": "骆宾王",
    "content": [
      "彭山折坂外，井络少城隈。",
      "地是三巴俗，人非百里材。",
      "畏途君怅望，岐路我裴徊。",
      "心赏风烟隔，容华岁月催。",
      "遥遥分凤野，去去转龙媒。",
      "遗锦非前邑，鸣琴即旧台。",
      "剑门千仞起，石路五丁开。",
      "海客乘槎渡，仙童驭竹回。",
      "魂将离鹤远，思逐断猿哀。",
      "唯有双凫舄，飞去复飞来。"
    ]
  },
  {
    "volume": 79,
    "sequence": 33,
    "title": "咏怀",
    "author": "骆宾王",
    "content": [
      "少年识事浅，不知交道难。",
      "一言芬若桂，四海臭如兰。",
      "宝剑思存楚，金锤许报韩。",
      "虚心徒有托，循迹谅无端。",
      "太息关山险，吁嗟岁月阑。",
      "忘机殊会俗，守拙异怀安。",
      "阮籍空长啸，刘琨独未欢。",
      "十步庭芳敛，三秋陇月团。",
      "槐疏非尽意，松晚夜凌寒。",
      "悲调弦中急，穷愁醉里宽。",
      "莫将流水引，空向俗人弹。"
    ]
  },
  {
    "volume": 79,
    "sequence": 34,
    "title": "春日离长安客中言怀（一作春霁早行）",
    "author": "骆宾王",
    "content": [
      "年华开早律，霁色荡芳晨。",
      "城阙千门晓，山河四望春。",
      "御沟通太液，戚里对平津。",
      "宝瑟调中妇，金罍引上宾。",
      "剧谈推曼倩，惊坐揖陈遵。",
      "意气一言合，风期万里亲。",
      "自惟安直道，守拙忌因人。",
      "谈器非先木，图荣异后薪。",
      "揶揄惭路鬼，憔悴切波臣。",
      "玄草终疲汉，乌裘几滞秦。",
      "生涯无岁月，岐路有风尘。",
      "还嗟太行道，处处白头新。"
    ]
  },
  {
    "volume": 79,
    "sequence": 35,
    "title": "夕次旧吴",
    "author": "骆宾王",
    "content": [
      "维舟背楚服，振策下吴畿。",
      "盛德弘三让，雄图枕九围。",
      "黄池通霸迹，赤壁畅戎威。",
      "文物俄迁谢，英灵有盛衰。",
      "行叹鸱夷没，遽惜湛卢飞。",
      "地古烟尘暗，年深馆宇稀。",
      "山川四望是，人事一朝非。",
      "悬剑空留信，亡珠尚识机。",
      "郑风遥可托，关月眇难依。",
      "西北云逾滞，东南气转微。",
      "徒怀伯通隐，多谢买臣归。",
      "唯有荒台露，薄暮湿征衣。"
    ]
  },
  {
    "volume": 79,
    "sequence": 36,
    "title": "早秋出塞寄东台详正学士",
    "author": "骆宾王",
    "content": [
      "促驾逾三水，长驱望五原。",
      "天阶分斗极，地理接楼烦。",
      "溪月明关陇，戎云聚塞垣。",
      "山川殊物候，风壤异凉暄。",
      "戍古秋尘合，沙寒宿雾繁。",
      "昔余迷学步，投迹忝词源。",
      "兰渚浮延阁，蓬山款禁园。",
      "彯缨陪绂冕，载笔偶玙璠。",
      "汲冢宁详蠹，秦牢讵辨冤。",
      "一朝从篚服，千里骛轻轩。",
      "乡梦随魂断，边声入听喧。",
      "南图终铩翮，北上遽催辕。",
      "吊影惭连茹，浮生倦触藩。",
      "数奇何以托，桃李自无言。"
    ]
  },
  {
    "volume": 79,
    "sequence": 37,
    "title": "幽絷书情通简知己",
    "author": "骆宾王",
    "content": [
      "昔岁逢杨意，观光贵楚材。",
      "穴疑丹凤起，场似白驹来。",
      "一命沦骄饵，三缄慎祸胎。",
      "不言劳倚伏，忽此遘邅回。",
      "骢马刑章峻，苍鹰狱吏猜。",
      "绝缣非易辨，疑璧果难裁。",
      "揆画惭周道，端忧滞夏台。",
      "生涯一灭裂，岐路几裴徊。",
      "青陆春芳动，黄沙旅思催。",
      "圆扉长寂寂，疏网尚恢恢。",
      "入阱先摇尾，迷津正曝腮。",
      "覆盆徒望日，蛰户未经雷。",
      "霜歇兰犹败，风多木屡摧。",
      "地幽蚕室闭，门静雀罗开。",
      "自悯秦冤痛，谁怜楚奏哀。",
      "汉阳穷鸟客，梁甫卧龙才。",
      "有气还冲斗，无时会凿坏。",
      "莫言韩长孺，长作不然灰。"
    ]
  },
  {
    "volume": 79,
    "sequence": 38,
    "title": "久戍边城有怀京邑",
    "author": "骆宾王",
    "content": [
      "扰扰风尘地，遑遑名利途。",
      "盈虚一易舛，心迹两难俱。",
      "弱龄小山志，宁期大丈夫。",
      "九微光贲玉，千仞忽弹珠。",
      "棘寺游三礼，蓬山簉八儒。",
      "怀铅惭后进，投笔愿前驱。",
      "北走非通赵，西之似化胡。",
      "锦车朝促候，刁斗夜传呼。",
      "战士青丝络，将军黄石符。",
      "连星入宝剑，半月上雕弧。",
      "拜井开疏勒，鸣桴动密须。",
      "戎机习短蔗，祆祲静长榆。",
      "季月炎初尽，边亭草早枯。",
      "层阴笼古木，穷色变寒芜。",
      "海鹤声嘹唳，城乌尾毕逋。",
      "葭繁秋色引，桂满夕轮虚。",
      "行役风霜久，乡园梦想孤。",
      "灞池遥夏国，秦海望阳纡。",
      "沙塞三千里，京城十二衢。",
      "杨沟连凤阙，槐路拟鸿都。",
      "璧殿规宸象，金堤法斗枢。",
      "云浮西北盖，月照东南隅。",
      "宝帐垂连理，银床转辘轳。",
      "广筵留上客，丰馔引中厨。",
      "漏缓金徒箭，娇繁玉女壶。",
      "秋涛飞喻马，秋水泛仙舻。",
      "意气风云合，言忘道术趋。",
      "共矜名已泰，讵肯沫相濡。",
      "有志惭雕朽，无庸类散樗。",
      "关山暂超忽，形影叹艰虞。",
      "结网空知羡，图荣岂自诬。",
      "忘情同塞马，比德类宛驹。",
      "陇坂肝肠绝，阳关亭候迂。",
      "迷魂惊落雁，离恨断飞凫。",
      "春去荣华尽，年来岁月芜。",
      "边愁伤郢调，乡思绕吴歈。",
      "河气通中国，山途限外区。",
      "相思若可寄，冰泮有衔芦。"
    ]
  },
  {
    "volume": 79,
    "sequence": 39,
    "title": "在军登城楼",
    "author": "骆宾王",
    "content": [
      "城上风威冷，江中水气寒。",
      "戎衣何日定，歌舞入长安。"
    ]
  },
  {
    "volume": 79,
    "sequence": 40,
    "title": "于易水送人",
    "author": "骆宾王",
    "content": [
      "此地别燕丹，壮士发冲冠。",
      "昔时人已没，今日水犹寒。"
    ]
  },
  {
    "volume": 79,
    "sequence": 41,
    "title": "咏镜",
    "author": "骆宾王",
    "content": [
      "写月无芳桂，照日有花菱。",
      "不持光谢水，翻将影学冰。"
    ]
  },
  {
    "volume": 79,
    "sequence": 42,
    "title": "挑灯杖",
    "author": "骆宾王",
    "content": [
      "禀质非贪热，焦心岂惮熬。",
      "终知不自润，何处用脂膏。"
    ]
  },
  {
    "volume": 79,
    "sequence": 43,
    "title": "咏尘",
    "author": "骆宾王",
    "content": [
      "凌波起罗袜，含风染素衣。",
      "别有知音调，闻歌应自飞。"
    ]
  },
  {
    "volume": 79,
    "sequence": 44,
    "title": "玩初月（一作沈佺期诗）",
    "author": "骆宾王",
    "content": [
      "忌满光先缺，乘昏影暂流。",
      "既能明似镜，何用曲如钩。"
    ]
  },
  {
    "volume": 79,
    "sequence": 45,
    "title": "送别",
    "author": "骆宾王",
    "content": [
      "寒更承夜永，凉夕向秋澄。",
      "离心何以赠，自有玉壶冰。"
    ]
  },
  {
    "volume": 79,
    "sequence": 46,
    "title": "忆蜀地佳人",
    "author": "骆宾王",
    "content": [
      "东西吴蜀关山远，鱼来雁去两难闻。",
      "莫怪常有千行泪，只为阳台一片云。"
    ]
  },
  {
    "volume": 79,
    "sequence": 47,
    "title": "咏鹅（七岁时作）",
    "author": "骆宾王",
    "content": [
      "鹅鹅鹅，曲项向天歌。",
      "白毛浮绿水，红掌拨清波。"
    ]
  }
]