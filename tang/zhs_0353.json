[
  {
    "volume": 353,
    "sequence": 1,
    "title": "茅檐下始栽竹",
    "author": "柳宗元",
    "content": [
      "瘴茅葺为宇，溽暑常侵肌。",
      "适有重膇疾，蒸郁宁所宜。",
      "东邻幸导我，树竹邀凉飔。",
      "欣然惬吾志，荷锸西岩垂。",
      "楚壤多怪石，垦凿力已疲。",
      "江风忽云暮，舆曳还相追。",
      "萧瑟过极浦，旖旎附幽墀。",
      "贞根期永固，贻尔寒泉滋。",
      "夜窗遂不掩，羽扇宁复持。",
      "清泠集浓露，枕簟凄已知。",
      "网虫依密叶，晓禽栖迥枝。",
      "岂伊纷嚣间，重以心虑怡。",
      "嘉尔亭亭质，自远弃幽期。",
      "不见野蔓草，蓊蔚有华姿。",
      "谅无凌寒色，岂与青山辞。"
    ]
  },
  {
    "volume": 353,
    "sequence": 2,
    "title": "种仙灵毗（《本草》：\\n淫羊蕾，即仙灵毗也）",
    "author": "柳宗元",
    "content": [
      "穷陋阙自养，疠气剧嚣烦。",
      "隆冬乏霜霰，日夕南风温。",
      "杖藜下庭际，曳踵不及门。",
      "门有野田吏，慰我飘零魂。",
      "及言有灵药，近在湘西原。",
      "服之不盈旬，蹩躠皆腾鶱。",
      "笑忭前即吏，为我擢其根。",
      "蔚蔚遂充庭，英翘忽已繁。",
      "晨起自采曝，杵臼通夜喧。",
      "灵和理内藏，攻疾贵自源。",
      "拥覆逃积雾，伸舒委馀暄。",
      "奇功苟可征，宁复资兰荪。",
      "我闻畸人术，一气中夜存。",
      "能令深深息，呼吸还归跟。",
      "疏放固难效，且以药饵论。",
      "痿者不忘起，穷者宁复言。",
      "神哉辅吾足，幸及儿女奔。"
    ]
  },
  {
    "volume": 353,
    "sequence": 3,
    "title": "种朮",
    "author": "柳宗元",
    "content": [
      "守闲事服饵，采朮东山阿。",
      "东山幽且阻，疲苶烦经过。",
      "戒徒劚灵根，封植閟天和。",
      "违尔涧底石，彻我庭中莎。",
      "土膏滋玄液，松露坠繁柯。",
      "南东自成亩，缭绕纷相罗。",
      "晨步佳色媚，夜眠幽气多。",
      "离忧苟可怡，孰能知其他。",
      "爨竹茹芳叶，宁虑瘵与瘥。",
      "留连树蕙辞，婉娩采薇歌。",
      "悟拙甘自足，激清愧同波。",
      "单豹且理内，高门复如何。"
    ]
  },
  {
    "volume": 353,
    "sequence": 4,
    "title": "种白蘘荷",
    "author": "柳宗元",
    "content": [
      "血虫化为疠，夷俗多所神。",
      "衔猜每腊毒，谋富不为仁。",
      "蔬果自远至，杯酒盈肆陈。",
      "言甘中必苦，何用知其真。",
      "华洁事外饰，尤病中州人。",
      "钱刀恐贾害，饥至益逡巡。",
      "窜伏常战栗，怀故逾悲辛。",
      "庶氏有嘉草，攻禬事久泯。",
      "炎帝垂灵编，言此殊足珍。",
      "崎岖乃有得，托以全余身。",
      "纷敷碧树阴，眄睐心所亲。"
    ]
  },
  {
    "volume": 353,
    "sequence": 5,
    "title": "新植海石榴",
    "author": "柳宗元",
    "content": [
      "弱植不盈尺，远意驻蓬瀛。",
      "月寒空阶曙，幽梦彩云生。",
      "粪壤擢珠树，莓苔插琼英。",
      "芳根閟颜色，徂岁为谁荣。"
    ]
  },
  {
    "volume": 353,
    "sequence": 6,
    "title": "戏题阶前芍药",
    "author": "柳宗元",
    "content": [
      "凡卉与时谢，妍华丽兹晨。",
      "欹红醉浓露，窈窕留馀春。",
      "孤赏白日暮，暄风动摇频。",
      "夜窗蔼芳气，幽卧知相亲。",
      "愿致溱洧赠，悠悠南国人。"
    ]
  },
  {
    "volume": 353,
    "sequence": 7,
    "title": "始见白发题所植海石榴",
    "author": "柳宗元",
    "content": [
      "几年封植爱芳丛，韵艳朱颜竟不同。",
      "从此休论上春事，看成古木对衰翁。"
    ]
  },
  {
    "volume": 353,
    "sequence": 8,
    "title": "植灵寿木",
    "author": "柳宗元",
    "content": [
      "白华照寒水，怡我适野情。",
      "前趋问长老，重复欣嘉名。",
      "蹇连易衰朽，方刚谢经营。",
      "敢期齿杖赐，聊且移孤茎。",
      "丛萼中竞秀，分房外舒英。",
      "柔条乍反植，劲节常对生。",
      "循玩足忘疲，稍觉步武轻。",
      "安能事翦伐，持用资徒行。"
    ]
  },
  {
    "volume": 353,
    "sequence": 9,
    "title": "自衡阳移桂十馀本植零陵所住精舍",
    "author": "柳宗元",
    "content": [
      "谪官去南裔，清湘绕灵岳。",
      "晨登蒹葭岸，霜景霁纷浊。",
      "离披得幽桂，芳本欣盈握。",
      "火耕困烟烬，薪采久摧剥。",
      "道旁且不愿，岑岭况悠邈。",
      "倾筐壅故壤，栖息期鸾鷟。",
      "路远清凉宫，一雨悟无学。",
      "南人始珍重，微我谁先觉。",
      "芳意不可传，丹心徒自渥。"
    ]
  },
  {
    "volume": 353,
    "sequence": 10,
    "title": "湘岸移木芙蓉植龙兴精舍",
    "author": "柳宗元",
    "content": [
      "有美不自蔽，安能守孤根。",
      "盈盈湘西岸，秋至风露繁。",
      "丽影别寒水，秾芳委前轩。",
      "芰荷谅难杂，反此生高原。"
    ]
  },
  {
    "volume": 353,
    "sequence": 11,
    "title": "早梅",
    "author": "柳宗元",
    "content": [
      "早梅发高树，迥映楚天碧。",
      "朔吹飘夜香，繁霜滋晓白。",
      "欲为万里赠，杳杳山水隔。",
      "寒英坐销落，何用慰远客。"
    ]
  },
  {
    "volume": 353,
    "sequence": 12,
    "title": "南中荣橘柚",
    "author": "柳宗元",
    "content": [
      "橘柚怀贞质，受命此炎方。",
      "密林耀朱绿，晚岁有馀芳。",
      "殊风限清汉，飞雪滞故乡。",
      "攀条何所叹，北望熊与湘。"
    ]
  },
  {
    "volume": 353,
    "sequence": 13,
    "title": "红蕉",
    "author": "柳宗元",
    "content": [
      "晚英值穷节，绿润含朱光。",
      "以兹正阳色，窈窕凌清霜。",
      "远物世所重，旅人心独伤。",
      "回晖眺林际，摵摵无遗芳。"
    ]
  },
  {
    "volume": 353,
    "sequence": 14,
    "title": "巽公院五咏·净土堂",
    "author": "柳宗元",
    "content": [
      "结习自无始，沦溺穷苦源。",
      "流形及兹世，始悟三空门。",
      "华堂开净域，图像焕且繁。",
      "清泠焚众香，微妙歌法言。",
      "稽首愧导师，超遥谢尘昏。"
    ]
  },
  {
    "volume": 353,
    "sequence": 15,
    "title": "巽公院五咏·曲讲堂",
    "author": "柳宗元",
    "content": [
      "寂灭本非断，文字安可离。",
      "曲堂何为设，高士方在斯。",
      "圣默寄言宣，分别乃无知。",
      "趣中即空假，名相与谁期。",
      "愿言绝闻得，忘意聊思惟。"
    ]
  },
  {
    "volume": 353,
    "sequence": 16,
    "title": "巽公院五咏·禅堂",
    "author": "柳宗元",
    "content": [
      "发地结菁茅，团团抱虚白。",
      "山花落幽户，中有忘机客。",
      "涉有本非取，照空不待析。",
      "万籁俱缘生，窅然喧中寂。",
      "心境本洞如，鸟飞无遗迹。"
    ]
  },
  {
    "volume": 353,
    "sequence": 17,
    "title": "巽公院五咏·芙蓉亭",
    "author": "柳宗元",
    "content": [
      "新亭俯朱槛，嘉木开芙蓉。",
      "清香晨风远，溽彩寒露浓。",
      "潇洒出人世，低昂多异容。",
      "尝闻色空喻，造物谁为工。",
      "留连秋月晏，迢递来山钟。"
    ]
  },
  {
    "volume": 353,
    "sequence": 18,
    "title": "巽公院五咏·苦竹桥",
    "author": "柳宗元",
    "content": [
      "危桥属幽径，缭绕穿疏林。",
      "迸箨分苦节，轻筠抱虚心。",
      "俯瞰涓涓流，仰聆萧萧吟。",
      "差池下烟日，嘲哳鸣山禽。",
      "谅无要津用，栖息有余阴。"
    ]
  },
  {
    "volume": 353,
    "sequence": 19,
    "title": "梅雨",
    "author": "柳宗元",
    "content": [
      "梅实迎时雨，苍茫值晚春。",
      "愁深楚猿夜，梦断越鸡晨。",
      "海雾连南极，江云暗北津。",
      "素衣今尽化，非为帝京尘。"
    ]
  },
  {
    "volume": 353,
    "sequence": 20,
    "title": "零陵早春",
    "author": "柳宗元",
    "content": [
      "问春从此去，几日到秦原。",
      "凭寄还乡梦，殷勤入故园。"
    ]
  },
  {
    "volume": 353,
    "sequence": 21,
    "title": "田家三首",
    "author": "柳宗元",
    "content": [
      "蓐食徇所务，驱牛向东阡。",
      "鸡鸣村巷白，夜色归暮田。",
      "札札耒耜声，飞飞来乌鸢。",
      "竭兹筋力事，持用穷岁年。",
      "尽输助徭役，聊就空自眠。",
      "子孙日已长，世世还复然。",
      "篱落隔烟火，农谈四邻夕。",
      "庭际秋虫鸣，疏麻方寂历。",
      "蚕丝尽输税，机杼空倚壁。",
      "里胥夜经过，鸡黍事筵席。",
      "各言官长峻，文字多督责。",
      "东乡后租期，车毂陷泥泽。",
      "公门少推恕，鞭朴恣狼藉。",
      "努力慎经营，肌肤真可惜。",
      "迎新在此岁，唯恐踵前迹。",
      "古道饶蒺藜，萦回古城曲。",
      "蓼花被堤岸，陂水寒更绿。",
      "是时收获竟，落日多樵牧。",
      "风高榆柳疏，霜重梨枣熟。",
      "行人迷去住，野鸟竞栖宿。",
      "田翁笑相念，昏黑慎原陆。",
      "今年幸少丰，无厌饘与粥。"
    ]
  },
  {
    "volume": 353,
    "sequence": 22,
    "title": "行路难三首",
    "author": "柳宗元",
    "content": [
      "君不见夸父逐日窥虞渊，跳踉北海超昆仑。",
      "披霄决汉出沆漭，瞥裂左右遗星辰。",
      "须臾力尽道渴死。",
      "狐鼠蜂蚁争噬吞。",
      "北方竫人长九寸，开口抵掌更笑喧。",
      "啾啾饮食滴与粒，生死亦足终天年。",
      "睢盱大志小成遂，坐使儿女相悲怜。",
      "虞衡斤斧罗千山，工命采斫杙与椽。",
      "深林土剪十取一，百牛连鞅摧双辕。",
      "万围千寻妨道路，东西蹶倒山火焚。",
      "遗馀毫末不见保，躏跞涧壑何当存。",
      "群材未成质已夭，突兀哮豁空岩峦。",
      "柏梁天灾武库火，匠石狼顾相愁冤。",
      "君不见南山栋梁益稀少，爱材养育谁复论。",
      "飞雪断道冰成梁，侯家炽炭雕玉房。",
      "蟠龙吐耀虎喙张，熊蹲豹踯争低昂。",
      "攒峦丛崿射朱光，丹霞翠雾飘奇香。",
      "美人四向回明珰，雪山冰谷晞太阳。",
      "星躔奔走不得止，奄忽双燕栖虹梁。",
      "风台露榭生光饰，死灰弃置参与商。",
      "盛时一去贵反贱，桃笙葵扇安可当。"
    ]
  },
  {
    "volume": 353,
    "sequence": 23,
    "title": "闻籍田有感",
    "author": "柳宗元",
    "content": [
      "天田不日降皇舆，留滞长沙岁又除。",
      "宣室无由问釐事，周南何处托成书。"
    ]
  },
  {
    "volume": 353,
    "sequence": 24,
    "title": "跂乌词",
    "author": "柳宗元",
    "content": [
      "城上日出群乌飞，鸦鸦争赴朝阳枝。",
      "刷毛伸翼和且乐，尔独落魄今何为，无乃慕高近白日，三足妒尔令尔疾。",
      "无乃饥啼走道旁，贪鲜攫肉人所伤。",
      "翘肖独足下丛薄，口衔低枝始能跃。",
      "还顾泥涂备蝼蚁，仰看栋梁防燕雀。",
      "左右六翮利如刀，踊身失势不得高。",
      "支离无趾犹自免，努力低飞逃后患。"
    ]
  },
  {
    "volume": 353,
    "sequence": 25,
    "title": "笼鹰词",
    "author": "柳宗元",
    "content": [
      "凄风淅沥飞严霜，苍鹰上击翻曙光。",
      "云披雾裂虹蜺断，霹雳掣电捎平冈。",
      "砉然劲翮翦荆棘，下攫狐兔腾苍茫。",
      "爪毛吻血百鸟逝，独立四顾时激昂。",
      "炎风溽暑忽然至，羽翼脱落自摧藏。",
      "草中狸鼠足为患，一夕十顾惊且伤。",
      "但愿清商复为假，拔去万累云间翔。"
    ]
  },
  {
    "volume": 353,
    "sequence": 26,
    "title": "放鹧鸪词",
    "author": "柳宗元",
    "content": [
      "楚越有鸟甘且腴，嘲嘲自名为鹧鸪。",
      "徇媒得食不复虑，机械潜发罹罝罦。",
      "羽毛摧折触笼籞，烟火煽赫惊庖厨。",
      "鼎前芍药调五味，膳夫攘腕左右视。",
      "齐王不忍觳觫牛，简子亦放邯郸鸠。",
      "二子得意犹念此，况我万里为孤囚。",
      "破笼展翅当远去，同类相呼莫相顾。"
    ]
  },
  {
    "volume": 353,
    "sequence": 27,
    "title": "龟背戏",
    "author": "柳宗元",
    "content": [
      "长安新技出宫掖，喧喧初遍王侯宅。",
      "玉盘滴沥黄金钱，皎如文龟丽秋天。",
      "八方定位开神卦，六甲离离齐上下。",
      "投变转动玄机卑，星流霞破相参差。",
      "四分五裂势未已，出无入有谁能知。",
      "乍惊散漫无处所，须臾罗列已如故。",
      "徒言万事有盈虚，终朝一掷知胜负。",
      "修门象棋不复贵，魏宫妆奁世所弃。",
      "岂如瑞质耀奇文，愿持千岁寿吾君。",
      "庙堂巾笥非余慕，钱刀儿女徒纷纷。"
    ]
  },
  {
    "volume": 353,
    "sequence": 28,
    "title": "闻黄鹂",
    "author": "柳宗元",
    "content": [
      "倦闻子规朝暮声，不意忽有黄鹂鸣。",
      "一声梦断楚江曲，满眼故园春意生。",
      "目极千里无山河，麦芒际天摇清波。",
      "王畿优本少赋役，务闲酒熟饶经过。",
      "此时晴烟最深处，舍南巷北遥相语。",
      "翻日迥度昆明飞，凌风邪看细柳翥。",
      "我今误落千万山，身同伧人不思还。",
      "乡禽何事亦来此，令我生心忆桑梓。",
      "闭声回翅归务速，西林紫椹行当熟。"
    ]
  },
  {
    "volume": 353,
    "sequence": 29,
    "title": "浑鸿胪宅闻歌效白纻",
    "author": "柳宗元",
    "content": [
      "翠帷双卷出倾城，龙剑破匣霜月明。",
      "朱唇掩抑悄无声，金簧玉磬宫中生。",
      "下沉秋火激太清，天高地迥凝日晶，羽觞荡漾何事倾。"
    ]
  },
  {
    "volume": 353,
    "sequence": 30,
    "title": "杨白花",
    "author": "柳宗元",
    "content": [
      "杨白花，风吹渡江水。",
      "坐令宫树无颜色，摇荡春光千万里。",
      "茫茫晓日下长秋，哀歌未断城鸦起。"
    ]
  },
  {
    "volume": 353,
    "sequence": 31,
    "title": "渔翁",
    "author": "柳宗元",
    "content": [
      "渔翁夜傍西岩宿，晓汲清湘燃楚竹。",
      "烟销日出不见人，欸乃一声山水绿。",
      "回看天际下中流，岩上无心云相逐。"
    ]
  },
  {
    "volume": 353,
    "sequence": 32,
    "title": "饮酒",
    "author": "柳宗元",
    "content": [
      "今夕少愉乐，起坐开清尊。",
      "举觞酹先酒，为我驱忧烦。",
      "须臾心自殊，顿觉天地暄。",
      "连山变幽晦，绿水函晏温。",
      "蔼蔼南郭门，树木一何繁。",
      "清阴可自庇，竟夕闻佳言。",
      "尽醉无复辞，偃卧有芳荪。",
      "彼哉晋楚富，此道未必存。"
    ]
  },
  {
    "volume": 353,
    "sequence": 33,
    "title": "读书",
    "author": "柳宗元",
    "content": [
      "幽沉谢世事，俯默窥唐虞。",
      "上下观古今，起伏千万途。",
      "遇欣或自笑，感戚亦以吁。",
      "缥帙各舒散，前后互相逾。",
      "瘴痾扰灵府，日与往昔殊。",
      "临文乍了了，彻卷兀若无。",
      "竟夕谁与言，但与竹素俱。",
      "倦极便倒卧，熟寐乃一苏。",
      "欠伸展肢体，吟咏心自愉。",
      "得意适其适，非愿为世儒。",
      "道尽即闭口，萧散捐囚拘。",
      "巧者为我拙，智者为我愚。",
      "书史足自悦，安用勤与劬。",
      "贵尔六尺躯，勿为名所驱。"
    ]
  },
  {
    "volume": 353,
    "sequence": 34,
    "title": "感遇二首（永州作）",
    "author": "柳宗元",
    "content": [
      "西陆动凉气，惊乌号北林。",
      "栖息岂殊性，集枯安可任。",
      "鸿鹄去不返，勾吴阻且深。",
      "徒嗟日沉湎，丸鼓骛奇音。",
      "东海久摇荡，南风已駸駸。",
      "坐使青天暮，小星愁太阴。",
      "众情嗜奸利，居货捐千金。",
      "危根一以振，齐斧来相寻。",
      "揽衣中夜起，感物涕盈襟。",
      "微霜众所践，谁念岁寒心。",
      "旭日照寒野，鸟斯起蒿莱。",
      "啁啾有余乐，飞舞西陵隈。",
      "回风旦夕至，零叶委陈荄。",
      "所栖不足恃，鹰隼纵横来。"
    ]
  },
  {
    "volume": 353,
    "sequence": 35,
    "title": "咏史",
    "author": "柳宗元",
    "content": [
      "燕有黄金台，远致望诸君。",
      "嗛嗛事强怨，三岁有奇勋。",
      "悠哉辟疆理，东海漫浮云。",
      "宁知世情异，嘉谷坐熇焚。",
      "致令委金石，谁顾蠢蠕群。",
      "风波欻潜构，遗恨意纷纭。",
      "岂不善图后，交私非所闻。",
      "为忠不顾内，晏子亦垂文。"
    ]
  },
  {
    "volume": 353,
    "sequence": 36,
    "title": "咏三良",
    "author": "柳宗元",
    "content": [
      "束带值明后，顾盼流辉光。",
      "一心在陈力，鼎列夸四方。",
      "款款效忠信，恩义皎如霜。",
      "生时亮同体，死没宁分张。",
      "壮躯闭幽隧，猛志填黄肠。",
      "殉死礼所非，况乃用其良。",
      "霸基弊不振，晋楚更张皇。",
      "疾病命固乱，魏氏言有章。",
      "从邪陷厥父，吾欲讨彼狂。"
    ]
  },
  {
    "volume": 353,
    "sequence": 37,
    "title": "咏荆轲",
    "author": "柳宗元",
    "content": [
      "燕秦不两立，太子已为虞。",
      "千金奉短计，匕首荆卿趋。",
      "穷年徇所欲，兵势且见屠。",
      "微言激幽愤，怒目辞燕都。",
      "朔风动易水，挥爵前长驱。",
      "函首致宿怨，献田开版图。",
      "炯然耀电光，掌握罔正夫。",
      "造端何其锐，临事竟趑趄。",
      "长虹吐白日，仓卒反受诛。",
      "按剑赫凭怒，风雷助号呼。",
      "慈父断子首，狂走无容躯。",
      "夷城芟七族，台观皆焚污。",
      "始期忧患弭，卒动灾祸枢。",
      "秦皇本诈力，事与桓公殊。",
      "奈何效曹子，实谓勇且愚。",
      "世传故多谬，太史征无且。"
    ]
  },
  {
    "volume": 353,
    "sequence": 38,
    "title": "掩役夫张进骸",
    "author": "柳宗元",
    "content": [
      "生死悠悠尔，一气聚散之。",
      "偶来纷喜怒，奄忽已复辞。",
      "为役孰贱辱，为贵非神奇。",
      "一朝纩息定，枯朽无妍媸。",
      "生平勤皂枥，剉秣不告疲。",
      "既死给槥椟，葬之东山基。",
      "奈何值崩湍，荡析临路垂。",
      "髐然暴百骸，散乱不复支。",
      "从者幸告余，眷之涓然悲。",
      "猫虎获迎祭，犬马有盖帷。",
      "伫立唁尔魂，岂复识此为。",
      "畚锸载埋瘗，沟渎护其危。",
      "我心得所安，不谓尔有知。",
      "掩骼著春令，兹焉适其时。",
      "及物非吾事，聊且顾尔私。"
    ]
  },
  {
    "volume": 353,
    "sequence": 39,
    "title": "省试观庆云图诗",
    "author": "柳宗元",
    "content": [
      "设色既成象，卿云示国都。",
      "九天开秘祉，百辟赞嘉谟。",
      "抱日依龙衮，非烟近御炉。",
      "高标连汗漫，迥望接虚无。",
      "裂素荣光发，舒华瑞色敷。",
      "恒将配尧德，垂庆代河图。"
    ]
  },
  {
    "volume": 353,
    "sequence": 40,
    "title": "春怀故园",
    "author": "柳宗元",
    "content": [
      "九扈鸣已晚，楚乡农事春。",
      "悠悠故池水，空待灌园人。"
    ]
  }
]