[
  {
    "volume": 526,
    "sequence": 1,
    "title": "冬日五湖馆水亭怀别",
    "author": "杜牧",
    "content": [
      "芦荻花多触处飞，独凭虚槛雨微微。",
      "寒林叶落鸟巢出，古渡风高渔艇稀。",
      "云抱四山终日在，草荒三径几时归。",
      "江城向晚西流急，无限乡心闻捣衣。"
    ]
  },
  {
    "volume": 526,
    "sequence": 2,
    "title": "不寝",
    "author": "杜牧",
    "content": [
      "到晓不成梦，思量堪白头。",
      "多无百年命，长有万般愁。",
      "世路应难尽，营生卒未休。",
      "莫言名与利，名利是身仇。"
    ]
  },
  {
    "volume": 526,
    "sequence": 3,
    "title": "泊松江（一作许浑诗，题作夜泊松江渡寄友人）",
    "author": "杜牧",
    "content": [
      "清露白云明月天，与君齐棹木兰船。",
      "南湖风雨一相失，夜泊横塘心渺然。"
    ]
  },
  {
    "volume": 526,
    "sequence": 4,
    "title": "题水西寺",
    "author": "杜牧",
    "content": [
      "三日去还住，一生焉再游。",
      "含情碧溪水，重上粲公楼。"
    ]
  },
  {
    "volume": 526,
    "sequence": 5,
    "title": "赠别宣州崔群相公",
    "author": "杜牧",
    "content": [
      "衰散相逢洛水边，却思同在紫薇天。",
      "尽将舟楫板桥去，早晚归来更济川。"
    ]
  },
  {
    "volume": 526,
    "sequence": 6,
    "title": "闻开江相国宋（一作宋相公申锡）下世二首",
    "author": "杜牧",
    "content": [
      "权门阴进夺移才，驿骑如星堕峡来。",
      "晁氏有恩忠作祸，贾生无罪直为灾。",
      "贞魂误向崇山没，冤气疑从湘水回。",
      "毕竟成功何处是，五湖云月一帆开。",
      "月落清湘棹不喧，玉杯瑶瑟奠蘋蘩。",
      "谁令力制乘轩鹤，自取机沉在槛猿。",
      "位极乾坤三事贵，谤兴华夏一夫冤。",
      "宵衣旰食明天子，日伏青蒲不为言。"
    ]
  },
  {
    "volume": 526,
    "sequence": 7,
    "title": "出关",
    "author": "杜牧",
    "content": [
      "朝缨初解佐江濆，麋鹿心知自有群。",
      "汉囿猎稀慵献赋，楚山耕早任移文。",
      "卧归渔浦月连海，行望凤城花隔云。",
      "关吏不须迎马笑，去时无意学终军。"
    ]
  },
  {
    "volume": 526,
    "sequence": 8,
    "title": "暝投云智寺渡溪不得，却取沿江路往",
    "author": "杜牧",
    "content": [
      "双岩泻一川，回马断桥前。",
      "古庙阴风地，寒钟暮雨天。",
      "沙虚留虎迹，水滑带龙涎。",
      "却下临江路，潮深无渡船。"
    ]
  },
  {
    "volume": 526,
    "sequence": 9,
    "title": "宣城赠萧兵曹（一作许浑诗）",
    "author": "杜牧",
    "content": [
      "桂楫谪湘渚，三年波上春。",
      "舟寒句溪雪，衣故洛城尘。",
      "客道耻摇尾，皇恩宽犯鳞。",
      "花时去国远，月夕上楼频。",
      "赊酒不辞病，佣书非为贫。",
      "行吟值渔父，坐隐对樵人。",
      "紫陌罢双辙，碧潭穷一纶。",
      "高秋更南去，烟水是通津。"
    ]
  },
  {
    "volume": 526,
    "sequence": 10,
    "title": "过鲍溶宅有感",
    "author": "杜牧",
    "content": [
      "寥落故人宅，重来身已亡。",
      "古苔残墨沼，深竹旧书堂。",
      "秋色池馆静，雨声云木凉。",
      "无因展交道，日暮倍心伤。"
    ]
  },
  {
    "volume": 526,
    "sequence": 11,
    "title": "寄兄弟（又见《许浑集》，题作寄小弟）",
    "author": "杜牧",
    "content": [
      "江城红叶尽，旅思倍凄凉。",
      "孤梦家山远，独眠秋夜长。",
      "道存空倚命，身贱未归乡。",
      "南望仍垂泪，天边雁一行。"
    ]
  },
  {
    "volume": 526,
    "sequence": 12,
    "title": "秋日",
    "author": "杜牧",
    "content": [
      "有计自安业，秋风罢远吟。",
      "买山惟种竹，对客更弹琴。",
      "烟起药厨晚，杵声松院深。",
      "闲眠得真性，惆怅旧时心。"
    ]
  },
  {
    "volume": 526,
    "sequence": 13,
    "title": "卜居招书侣",
    "author": "杜牧",
    "content": [
      "忆昨未知道，临川每羡鱼。",
      "世途行处见，人事病来疏。",
      "微雨秋栽竹，孤灯夜读书。",
      "怜君亦同志，晚岁傍山居。"
    ]
  },
  {
    "volume": 526,
    "sequence": 14,
    "title": "西山草堂",
    "author": "杜牧",
    "content": [
      "何处人事少，西峰旧草堂。",
      "晒书秋日晚，洗药石泉香。",
      "后岭有微雨，北窗生晓凉。",
      "徒劳问归路，峰叠绕家乡。"
    ]
  },
  {
    "volume": 526,
    "sequence": 15,
    "title": "贻隐者",
    "author": "杜牧",
    "content": [
      "回报隐居山，莫忧山兴阑。",
      "求人颜色尽，知道性情宽。",
      "信谱弹琴误，缘崖劚药难。",
      "东皋亦自给，殊愧远相安。"
    ]
  },
  {
    "volume": 526,
    "sequence": 16,
    "title": "石池",
    "author": "杜牧",
    "content": [
      "通竹引泉脉，泓澄深石盆。",
      "惊鱼翻藻叶，浴鸟上松根。",
      "残月留山影，高风耗水痕。",
      "谁家洗秋药，来往自开门。"
    ]
  },
  {
    "volume": 526,
    "sequence": 17,
    "title": "送苏协律从事振武",
    "author": "杜牧",
    "content": [
      "琴尊诗思劳，更欲学龙韬。",
      "王粲暂投笔，吕虔初佩刀。",
      "夜吟关月苦，秋望塞云高。",
      "去去从军乐，雕飞岱马豪。"
    ]
  },
  {
    "volume": 526,
    "sequence": 18,
    "title": "怀政禅师院",
    "author": "杜牧",
    "content": [
      "山斋路几层，败衲学真乘。",
      "寒暑移双树，光阴尽一灯。",
      "风飘高竹雪，泉涨小池冰。",
      "莫讶频来此，修身欲到僧。"
    ]
  },
  {
    "volume": 526,
    "sequence": 19,
    "title": "送荔浦蒋明府赴任",
    "author": "杜牧",
    "content": [
      "路长春欲尽，歌怨酒多酣。",
      "白社莲塘北，青袍桂水南。",
      "驿行盘鸟道，船宿避龙潭。",
      "真得诗人趣，烟霞处处谙。"
    ]
  },
  {
    "volume": 526,
    "sequence": 20,
    "title": "秋夕有怀",
    "author": "杜牧",
    "content": [
      "念远坐西阁，华池涵月凉。",
      "书回秋欲尽，酒醒夜初长。",
      "露白莲衣浅，风清蕙带香。",
      "前年此佳景，兰棹醉横塘。"
    ]
  },
  {
    "volume": 526,
    "sequence": 21,
    "title": "秋霁寄远",
    "author": "杜牧",
    "content": [
      "初霁独登赏，西楼多远风。",
      "横烟秋水上，疏雨夕阳中。",
      "高树下山鸟，平芜飞草虫。",
      "唯应待明月，千里与君同。"
    ]
  },
  {
    "volume": 526,
    "sequence": 22,
    "title": "经古行宫（一作经华清宫）",
    "author": "杜牧",
    "content": [
      "台阁参差倚太阳，年年花发满山香。",
      "重门勘锁青春晚，深殿垂帘白日长。",
      "草色芊绵侵御路，泉声呜咽绕宫墙。",
      "先皇一去无回驾，红粉云环空断肠。"
    ]
  },
  {
    "volume": 526,
    "sequence": 23,
    "title": "宣州开元寺赠惟真上人",
    "author": "杜牧",
    "content": [
      "曾与径山为小师，千年僧行众人知。",
      "夜深月色当禅处，斋后钟声到讲时。",
      "经雨绿苔侵古画，过秋红叶落新诗。",
      "劝君莫厌江城客，虽在风尘别有期。"
    ]
  },
  {
    "volume": 526,
    "sequence": 24,
    "title": "秋晚怀茅山石涵村舍",
    "author": "杜牧",
    "content": [
      "十亩山田近石涵，村居风俗旧曾谙。",
      "帘前白艾惊春燕，篱上青桑待晚蚕。",
      "云暖采茶来岭北，月明沽酒过溪南。",
      "陵阳秋尽多归思，红树萧萧覆碧潭。"
    ]
  },
  {
    "volume": 526,
    "sequence": 25,
    "title": "留题李侍御书斋",
    "author": "杜牧",
    "content": [
      "曾话平生志，书斋几见留。",
      "道孤心易感，恩重力难酬。",
      "独立千峰晚，频来一叶秋。",
      "鸡鸣应有处，不学泪空流。"
    ]
  },
  {
    "volume": 526,
    "sequence": 26,
    "title": "行次白沙馆，先寄上河南王侍郎",
    "author": "杜牧",
    "content": [
      "夜程何处宿，山叠树层层。",
      "孤馆闲秋雨，空堂停曙灯。",
      "歌惭渔浦客，诗学雁门僧。",
      "此意无人识，明朝见李膺。"
    ]
  },
  {
    "volume": 526,
    "sequence": 27,
    "title": "贵游",
    "author": "杜牧",
    "content": [
      "朝回珮马草萋萋，年少恩深卫霍齐。",
      "斧钺旧威龙塞北，池台新赐凤城西。",
      "门通碧树开金锁，楼对青山倚玉梯。",
      "南陌行人尽回首，笙歌一曲暮云低。"
    ]
  },
  {
    "volume": 526,
    "sequence": 28,
    "title": "越中",
    "author": "杜牧",
    "content": [
      "石城花暖鹧鸪飞，征客春帆秋不归。",
      "犹自保郎心似石，绫梭夜夜织寒衣。"
    ]
  },
  {
    "volume": 526,
    "sequence": 29,
    "title": "闻范秀才自蜀游江湖",
    "author": "杜牧",
    "content": [
      "蜀道下湘渚，客帆应不迷。",
      "江分三峡响，山并九华齐。",
      "秋泊雁初宿，夜吟猿乍啼。",
      "归时慎行李，莫到石城西。"
    ]
  },
  {
    "volume": 526,
    "sequence": 30,
    "title": "绿萝",
    "author": "杜牧",
    "content": [
      "绿萝萦数匝，本在草堂间。",
      "秋色寄高树，昼阴笼近山。",
      "移花疏处过，劚药困时攀。",
      "日暮微风起，难寻旧径还。"
    ]
  },
  {
    "volume": 526,
    "sequence": 31,
    "title": "宿东横山濑",
    "author": "杜牧",
    "content": [
      "孤舟路渐赊，时见碧桃花。",
      "溪雨滩声急，岩风树势斜。",
      "猕猴悬弱柳，鸂鶒睡横楂。",
      "谩向仙林宿，无人识阮家。"
    ]
  },
  {
    "volume": 526,
    "sequence": 32,
    "title": "贻迁客",
    "author": "杜牧",
    "content": [
      "无机还得罪，直道不伤情。",
      "微雨昏山色，疏笼闭鹤声。",
      "闲居多野客，高枕见江城。",
      "门外长溪水，怜君又濯缨。"
    ]
  },
  {
    "volume": 526,
    "sequence": 33,
    "title": "陵阳送客",
    "author": "杜牧",
    "content": [
      "南楼送郢客，西郭望荆门。",
      "凫鹄下寒渚，牛羊归远村。",
      "兰舟倚行棹，桂酒掩馀樽。",
      "重此一留宿，前汀烟月昏。"
    ]
  },
  {
    "volume": 526,
    "sequence": 34,
    "title": "寄桐江隐者（一作许浑诗）",
    "author": "杜牧",
    "content": [
      "潮去潮来洲渚春，山花如绣草如茵。",
      "严陵台下桐江水，解钓鲈鱼能几人。"
    ]
  },
  {
    "volume": 526,
    "sequence": 35,
    "title": "长兴里夏日寄南邻避暑",
    "author": "杜牧",
    "content": [
      "侯家大道傍，蝉噪树苍苍。",
      "开锁洞门远，卷帘官舍凉。",
      "栏围红药盛，架引绿萝长。",
      "永日一欹枕，故山云水乡。"
    ]
  },
  {
    "volume": 526,
    "sequence": 36,
    "title": "送太昱禅师（一作许浑诗）",
    "author": "杜牧",
    "content": [
      "禅床深竹里，心与径山期。",
      "结社多高客，登坛尽小师。",
      "早秋归寺远，新雨上滩迟。",
      "别后江云碧，南斋一首诗。"
    ]
  },
  {
    "volume": 526,
    "sequence": 37,
    "title": "梁秀才以早春旅次大梁将归郊扉言怀兼别示…走笔依韵",
    "author": "杜牧",
    "content": [
      "玉塞功犹阻，金门事已陈。",
      "世途皆扰扰，乡党尽循循。",
      "客道难投足，家声易发身。",
      "松篁标节晚，兰蕙吐词春。",
      "处困羞摇尾，怀忠壮犯鳞。",
      "宅临三楚水，衣带二京尘。",
      "敛迹愁山鬼，遗形慕谷神。",
      "采芝先避贵，栽橘早防贫。",
      "弦泛桐材响，杯澄糯醁醇。",
      "但寻陶令集，休献楚王珍。",
      "林密闻风远，池平见月匀。",
      "藤龛红婀娜，苔磴绿嶙峋。",
      "雪树交梁苑，冰河涨孟津。",
      "面邀文作友，心许德为邻。",
      "旅馆将分被，婴儿共洒巾。",
      "渭阳连汉曲，京口接漳滨。",
      "通塞时应定，荣枯理会均。",
      "儒流当自勉，妻族更谁亲。",
      "照瞩三光政，生成四气仁。",
      "磻溪有心者，垂白肯湮沦。"
    ]
  },
  {
    "volume": 526,
    "sequence": 38,
    "title": "川守大夫刘公早岁寓居敦行里肆有题壁十韵…辄献此诗",
    "author": "杜牧",
    "content": [
      "旅馆当年葺，公才此日论。",
      "林繁轻竹祖，树暗惜桐孙。",
      "炼药藏金鼎，疏泉陷石盆。",
      "散科松有节，深薙草无根。",
      "龙卧池犹在，莺迁谷尚存。",
      "昔为扬子宅，今是李膺门。",
      "积学萤尝聚，微词凤早吞。",
      "百年明素志，三顾起新恩。",
      "雪耀冰霜冷，尘飞水墨昏。",
      "莫教垂露迹，岁晚杂苔痕。"
    ]
  },
  {
    "volume": 526,
    "sequence": 39,
    "title": "中秋日拜起居表晨渡天津桥即事十六韵献…兼呈工部刘公",
    "author": "杜牧",
    "content": [
      "碧树康庄内，清川巩洛间。",
      "坛分中岳顶，城缭大河湾。",
      "广殿含凉静，深宫积翠闲。",
      "楼齐云漠漠，桥束水潺潺。",
      "过雨柽枝润，迎霜柿叶殷。",
      "紫鳞冲晚浪，白鸟背秋山。",
      "月拜西归表，晨趋北向班，鸳鸿随半仗，貔虎护重关。",
      "玉帐才容足，金樽暂解颜。",
      "迹留伤堕屦，恩在乐衔环。",
      "南省兰先握，东堂桂早攀。",
      "龙门君夭矫，莺谷我绵蛮。",
      "分薄嵇心懒，哀多庾鬓班。",
      "人惭公幹卧，频送子牟还。",
      "自睹宸居壮，谁忧国步艰。",
      "只应时与醉，因病纵疏顽。"
    ]
  },
  {
    "volume": 526,
    "sequence": 40,
    "title": "分司东都寓居履道叨承川尹刘侍郎大夫恩知上四十韵",
    "author": "杜牧",
    "content": [
      "命世须人瑞，匡君在岳灵。",
      "气和薰北陆，襟旷纳东溟。",
      "赋妙排鹦鹉，诗能继鶺鴒。",
      "蒲亲香案色，兰动粉闱馨。",
      "周孔传文教，萧曹授武经。",
      "家僮谙禁掖，厩马识金铃。",
      "性与奸邪背，心因启沃冥。",
      "进贤光日月，诛恶助雷霆。",
      "阊阖开时召，箫韶奏处听。",
      "水精悬御幄，云母展宫屏。",
      "捧诏巡汧陇，飞书护井陉。",
      "先声威虎兕，馀力活蟭螟。",
      "荣重秦军箭，功高汉将铭。",
      "戈鋋回紫塞，干戚散彤庭。",
      "顺美皇恩洽，扶颠国步宁。",
      "禹谟推掌诰，汤网属司刑。",
      "稚榻蓬莱掩，膺舟巩洛停。",
      "马群先去害，民籍更添丁。",
      "猾吏门长塞，豪家户不扃。",
      "四知台上镜，三惑井中瓶。",
      "雅韵凭开匣，雄铓待发硎。",
      "火中胶绿树，泉下劚青萍。",
      "五岳期双节，三台空一星。",
      "凤池方注意，麟阁会图形。",
      "寒暑逾流电，光阴甚建瓴。",
      "散曹分已白，崇直眼由青。",
      "赐第成官舍，佣居起客亭。",
      "松筠侵巷陌，禾黍接郊坰。",
      "宿雨回为沼。",
      "春沙淀作汀。",
      "鱼罾栖翡翠，蛛网挂蜻蜓。",
      "迟晓河初转，伤秋露已零。",
      "梦馀钟杳杳，吟罢烛荧荧。",
      "字小书难写，杯迟酒易醒。",
      "久贫惊早雁，多病放残萤。",
      "雪劲孤根竹，风凋数荚蓂。",
      "转喉空婀娜，垂手自娉婷。",
      "胫细摧新履，腰羸减旧鞓。",
      "海边慵逐臭，尘外怯吞腥。",
      "隐豹窥重巘，潜虬避浊泾。",
      "商歌如不顾，归棹越南濡。"
    ]
  },
  {
    "volume": 526,
    "sequence": 41,
    "title": "题白云楼（一作许浑诗，题作汉水伤稼）",
    "author": "杜牧",
    "content": [
      "西北楼开四望通，残霞成绮月悬弓。",
      "江村夜涨浮天水，泽国秋生动地风。",
      "高下绿苗千顷尽，新陈红粟万箱空。",
      "才微分薄忧何益，却欲回心学塞翁。"
    ]
  },
  {
    "volume": 526,
    "sequence": 42,
    "title": "赠别",
    "author": "杜牧",
    "content": [
      "眼前迎送不曾休，相续轮蹄似水流。",
      "门外若无南北路，人间应免别离愁。",
      "苏秦六印归何日，潘岳双毛去值秋。",
      "莫怪分襟衔泪语，十年耕钓忆沧洲。"
    ]
  },
  {
    "volume": 526,
    "sequence": 43,
    "title": "秋夜与友人宿",
    "author": "杜牧",
    "content": [
      "楚国同游过十霜，万重心事几堪伤。",
      "蒹葭露白莲塘浅，砧杵夜清河汉凉。",
      "云外山川归梦远，天涯岐路客愁长。",
      "寒城欲晓闻吹笛，犹卧东轩月满床。"
    ]
  },
  {
    "volume": 526,
    "sequence": 44,
    "title": "将赴京留赠僧院",
    "author": "杜牧",
    "content": [
      "九衢尘土递追攀，马迹轩车日暮间。",
      "玄发尽惊为客换，白头曾见几人闲。",
      "空悲浮世云无定，多感流年水不还。",
      "谢却从前受恩地，归来依止叩禅关。"
    ]
  },
  {
    "volume": 526,
    "sequence": 45,
    "title": "寄湘中友人",
    "author": "杜牧",
    "content": [
      "莫恋醉乡迷酒杯，流年长怕少年催。",
      "西陵水阔鱼难到，南回路遥书未回。",
      "匹马计程愁日尽，一蝉何事引秋来。",
      "相如已定题桥志，江上无由梦钓台。"
    ]
  },
  {
    "volume": 526,
    "sequence": 46,
    "title": "江上逢友人",
    "author": "杜牧",
    "content": [
      "故国归人酒一杯，暂停兰棹共裴回。",
      "村连三峡暮云起，潮送九江寒雨来。",
      "已作相如投赋计，还凭殷浩寄书回。",
      "到时若见东篱菊，为问经霜几度开。"
    ]
  },
  {
    "volume": 526,
    "sequence": 47,
    "title": "金谷怀古",
    "author": "杜牧",
    "content": [
      "凄凉遗迹洛川东，浮世荣枯万古同。",
      "桃李香消金谷在，绮罗魂断玉楼空。",
      "往年人事伤心外，今日风光属梦中。",
      "徒想夜泉流客恨，夜泉流恨恨无穷。"
    ]
  },
  {
    "volume": 526,
    "sequence": 48,
    "title": "寄卢先辈",
    "author": "杜牧",
    "content": [
      "一从分首剑江滨，南国相思寄梦频。",
      "书去又逢商岭雪，信回应过洞庭春。",
      "关河日日悲长路，霄汉年年望后尘。",
      "愿指丹梯曾到处，莫教犹作独迷人。"
    ]
  },
  {
    "volume": 526,
    "sequence": 49,
    "title": "南楼夜",
    "author": "杜牧",
    "content": [
      "玉管金樽夜不休，如悲昼短惜年流。",
      "歌声袅袅彻清夜，月色娟娟当翠楼。",
      "枕上暗惊垂钓梦，灯前偏起别家愁。",
      "思量今日英雄事，身到簪裾已白头。"
    ]
  },
  {
    "volume": 526,
    "sequence": 50,
    "title": "行经庐山东林寺",
    "author": "杜牧",
    "content": [
      "离魂断续楚江壖，叶坠初红十月天。",
      "紫陌事多难暂息，青山长在好闲眠。",
      "方趋上国期干禄，未得空堂学坐禅。",
      "他岁若教如范蠡，也应须入五湖烟。"
    ]
  },
  {
    "volume": 526,
    "sequence": 51,
    "title": "途中逢故人，话西山读书早曾游览",
    "author": "杜牧",
    "content": [
      "西岩曾到读书堂，穿竹行莎十里强。",
      "湖上梦馀波滟滟，岭头愁断路茫茫。",
      "经过事寄烟霞远，名利尘随日月长。",
      "莫道少年头不白，君看潘岳几茎霜。"
    ]
  },
  {
    "volume": 526,
    "sequence": 52,
    "title": "将赴京题陵阳王氏水居",
    "author": "杜牧",
    "content": [
      "帘卷平芜接远天，暂宽行役到樽前。",
      "是非境里有闲日，荣辱尘中无了年。",
      "山簇暮云千野雨，江分秋水九条烟。",
      "马蹄不道贪西去，争向一声高树蝉。"
    ]
  },
  {
    "volume": 526,
    "sequence": 53,
    "title": "送别",
    "author": "杜牧",
    "content": [
      "溪边杨柳色参差，攀折年年赠别离。",
      "一片风帆望已极，三湘烟水返何时。",
      "多缘去棹将愁远，犹倚危亭欲下迟。",
      "莫殢酒杯闲过日，碧云深处是佳期。"
    ]
  },
  {
    "volume": 526,
    "sequence": 54,
    "title": "寄远",
    "author": "杜牧",
    "content": [
      "两叶愁眉愁不开，独含惆怅上层台。",
      "碧云空断雁行处，红叶已凋人未来。",
      "塞外音书无信息，道傍车马起尘埃。",
      "功名待寄凌烟阁，力尽辽城不肯回。"
    ]
  },
  {
    "volume": 526,
    "sequence": 55,
    "title": "新柳",
    "author": "杜牧",
    "content": [
      "无力摇风晓色新，细腰争妒看来频。",
      "绿阴未覆长堤水，金穗先迎上苑春。",
      "几处伤心怀远路，一枝和雨送行尘。",
      "东门门外多离别，愁杀朝朝暮暮人。"
    ]
  },
  {
    "volume": 526,
    "sequence": 56,
    "title": "旅怀作",
    "author": "杜牧",
    "content": [
      "促促因吟昼短诗，朝惊秾色暮空枝。",
      "无情春色不长久，有限年光多盛衰。",
      "往事只应随梦里，劳生何处是闲时。",
      "眼前扰扰日一日，暗送白头人不知。"
    ]
  },
  {
    "volume": 526,
    "sequence": 57,
    "title": "雁",
    "author": "杜牧",
    "content": [
      "万里衔芦别故乡，云飞雨宿向潇湘。",
      "数声孤枕堪垂泪，几处高楼欲断肠。",
      "度日翩翩斜避影，临风一一直成行，年年辛苦来衡岳，羽翼摧残陇塞霜。"
    ]
  },
  {
    "volume": 526,
    "sequence": 58,
    "title": "惜春",
    "author": "杜牧",
    "content": [
      "花开又花落，时节暗中迁。",
      "无计延春日，何能驻少年。",
      "小丛初散蝶，高柳即闻蝉。",
      "繁艳归何处，满山啼杜鹃。"
    ]
  },
  {
    "volume": 526,
    "sequence": 59,
    "title": "鸳鸯",
    "author": "杜牧",
    "content": [
      "两两戏沙汀，长疑画不成。",
      "锦机争织样，歌曲爱呼名。",
      "好育顾栖息，堪怜泛浅清。",
      "凫鸥皆尔类，惟羡独含情。"
    ]
  },
  {
    "volume": 526,
    "sequence": 60,
    "title": "闻雁",
    "author": "杜牧",
    "content": [
      "带霜南去雁，夜好宿汀沙。",
      "惊起向何处，高飞极海涯。",
      "入云声渐远，离岳路由赊。",
      "归梦当时断，参差欲到家。"
    ]
  },
  {
    "volume": 526,
    "sequence": 61,
    "title": "江楼晚望",
    "author": "杜牧",
    "content": [
      "湖山翠欲结蒙笼，汗漫谁游夕照中。",
      "初语燕雏知社日，习飞鹰隼识秋风。",
      "波摇珠树千寻拔，山凿金陵万仞空。",
      "不欲登楼更怀古，斜阳江上正飞鸿。"
    ]
  }
]