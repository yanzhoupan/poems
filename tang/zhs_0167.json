[
  {
    "volume": 167,
    "sequence": 1,
    "title": "秋浦歌十七首",
    "author": "李白",
    "content": [
      "秋浦长似秋，萧条使人愁。",
      "客愁不可度，行上东大楼。",
      "正西望长安，下见江水流。",
      "寄言向江水，汝意忆侬不。",
      "遥传一掬泪，为我达扬州。",
      "秋浦猿夜愁，黄山堪白头。",
      "清溪非陇水，翻作断肠流。",
      "欲去不得去，薄游成久游。",
      "何年是归日，雨泪下孤舟。",
      "秋浦锦驼鸟，人间天上稀。",
      "山鸡羞渌水，不敢照毛衣。",
      "两鬓入秋浦，一朝飒已衰。",
      "猿声催白发，长短尽成丝。",
      "秋浦多白猿，超腾若飞雪。",
      "牵引条上儿，饮弄水中月。",
      "愁作秋浦客，强看秋浦花。",
      "山川如剡县，风日似长沙。",
      "醉上山公马，寒歌甯戚牛。",
      "空吟白石烂，泪满黑貂裘。",
      "秋浦千重岭，水车岭最奇。",
      "天倾欲堕石，水拂寄生枝。",
      "江祖一片石，青天扫画屏。",
      "题诗留万古，绿字锦苔生。",
      "千千石楠树，万万女贞林。",
      "山山白鹭满，涧涧白猿吟。",
      "君莫向秋浦，猿声碎客心。",
      "逻人横鸟道，江祖出鱼梁。",
      "水急客舟疾，山花拂面香。",
      "水如一匹练，此地即平天。",
      "耐可乘明月，看花上酒船。",
      "渌水净素月，月明白鹭飞。",
      "郎听采菱女，一道夜歌归。",
      "炉火照天地，红星乱紫烟。",
      "赧郎明月夜，歌曲动寒川。",
      "白发三千丈，缘愁似个长。",
      "不知明镜里，何处得秋霜。",
      "秋浦田舍翁，采鱼水中宿。",
      "妻子张白鹇，结罝映深竹。",
      "桃波一步地，了了语声闻。",
      "暗与山僧别，低头礼白云。"
    ]
  },
  {
    "volume": 167,
    "sequence": 2,
    "title": "当涂赵炎少府粉图山水歌",
    "author": "李白",
    "content": [
      "峨眉高出西极天，罗浮直与南溟连。",
      "名公绎思挥彩笔，驱山走海置眼前。",
      "满堂空翠如可扫，赤城霞气苍梧烟。",
      "洞庭潇湘意渺绵，三江七泽情洄沿。",
      "惊涛汹涌向何处，孤舟一去迷归年。",
      "征帆不动亦不旋，飘如随风落天边。",
      "心摇目断兴难尽，几时可到三山巅。",
      "西峰峥嵘喷流泉，横石蹙水波潺湲。",
      "东崖合沓蔽轻雾，深林杂树空芊绵。",
      "此中冥昧失昼夜，隐几寂听无鸣蝉。",
      "长松之下列羽客，对坐不语南昌仙。",
      "南昌仙人赵夫子，妙年历落青云士。",
      "讼庭无事罗众宾，杳然如在丹青里。",
      "五色粉图安足珍，真仙可以全吾身。",
      "若待功成拂衣去，武陵桃花笑杀人。"
    ]
  },
  {
    "volume": 167,
    "sequence": 3,
    "title": "永王东巡歌十一首",
    "author": "李白",
    "content": [
      "永王正月东出师，天子遥分龙虎旗。",
      "楼船一举风波静，江汉翻为雁鹜池。",
      "三川北虏乱如麻，四海南奔似永嘉。",
      "但用东山谢安石，为君谈笑静胡沙。",
      "雷鼓嘈嘈喧武昌，云旗猎猎过寻阳。",
      "秋毫不犯三吴悦，春日遥看五色光。",
      "龙蟠虎踞帝王州，帝子金陵访古丘。",
      "春风试暖昭阳殿，明月还过鳷鹊楼。",
      "二帝巡游俱未回，五陵松柏使人哀。",
      "诸侯不救河南地，更喜贤王远道来。",
      "丹阳北固是吴关，画出楼台云水间。",
      "千岩烽火连沧海，两岸旌旗绕碧山。",
      "王出三山按五湖，楼船跨海次陪都。",
      "战舰森森罗虎士，征帆一一引龙驹。",
      "长风挂席势难回，海动山倾古月摧。",
      "君看帝子浮江日，何似龙骧出峡来。",
      "祖龙浮海不成桥，汉武寻阳空射蛟。",
      "我王楼舰轻秦汉，却似文皇欲渡辽。",
      "帝宠贤王入楚关，扫清江汉始应还。",
      "初从云梦开朱邸，更取金陵作小山。",
      "试借君王玉马鞭，指挥戎虏坐琼筵。",
      "南风一扫胡尘静，西入长安到日边。"
    ]
  },
  {
    "volume": 167,
    "sequence": 4,
    "title": "上皇西巡南京歌十首",
    "author": "李白",
    "content": [
      "胡尘轻拂建章台，圣主西巡蜀道来。",
      "剑壁门高五千尺，石为楼阁九天开。",
      "九天开出一成都，万户千门入画图。",
      "草树云山如锦绣，秦川得及此间无。",
      "华阳春树号新丰，行入新都若旧宫。",
      "柳色未饶秦地绿，花光不减上阳红。",
      "谁道君王行路难，六龙西幸万人欢。",
      "地转锦江成渭水，天回玉垒作长安。",
      "万国同风共一时，锦江何谢曲江池。",
      "石镜更明天上月，后宫亲得照蛾眉。",
      "濯锦清江万里流，云帆龙舸下扬州。",
      "北地虽夸上林苑，南京还有散花楼。",
      "锦水东流绕锦城，星桥北挂象天星。",
      "四海此中朝圣主，峨眉山下列仙庭。",
      "秦开蜀道置金牛，汉水元通星汉流。",
      "天子一行遗圣迹，锦城长作帝王州。",
      "水绿天青不起尘，风光和暖胜三秦。",
      "万国烟花随玉辇，西来添作锦江春。",
      "剑阁重关蜀北门，上皇归马若云屯。",
      "少帝长安开紫极，双悬日月照乾坤。"
    ]
  },
  {
    "volume": 167,
    "sequence": 5,
    "title": "峨眉山月歌",
    "author": "李白",
    "content": [
      "峨眉山月半轮秋，影入平羌江水流。",
      "夜发清溪向三峡，思君不见下渝州。"
    ]
  },
  {
    "volume": 167,
    "sequence": 6,
    "title": "峨眉山月歌，送蜀僧晏入中京",
    "author": "李白",
    "content": [
      "我在巴东三峡时，西看明月忆峨眉。",
      "月出峨眉照沧海，与人万里长相随。",
      "黄鹤楼前月华白，此中忽见峨眉客。",
      "峨眉山月还送君，风吹西到长安陌。",
      "长安大道横九天，峨眉山月照秦川。",
      "黄金狮子乘高座，白玉麈尾谈重玄。",
      "我似浮云殢吴越，君逢圣主游丹阙。",
      "一振高名满帝都，归时还弄峨眉月。"
    ]
  },
  {
    "volume": 167,
    "sequence": 7,
    "title": "赤壁歌送别",
    "author": "李白",
    "content": [
      "二龙争战决雌雄，赤壁楼船扫地空。",
      "烈火张天照云海，周瑜于此破曹公。",
      "君去沧江望澄碧，鲸鲵唐突留馀迹。",
      "一一书来报故人，我欲因之壮心魄。"
    ]
  },
  {
    "volume": 167,
    "sequence": 8,
    "title": "江夏行",
    "author": "李白",
    "content": [
      "忆昔娇小姿，春心亦自持。",
      "为言嫁夫婿，得免长相思。",
      "谁知嫁商贾，令人却愁苦。",
      "自从为夫妻，何曾在乡土。",
      "去年下扬州，相送黄鹤楼。",
      "眼看帆去远，心逐江水流。",
      "只言期一载，谁谓历三秋。",
      "使妾肠欲断，恨君情悠悠。",
      "东家西舍同时发，北去南来不逾月。",
      "未知行李游何方，作个音书能断绝。",
      "适来往南浦，欲问西江船。",
      "正见当垆女，红妆二八年。",
      "一种为人妻，独自多悲凄。",
      "对镜便垂泪，逢人只欲啼。",
      "不如轻薄儿，旦暮长相随。",
      "悔作商人妇，青春长别离。",
      "如今正好同欢乐，君去容华谁得知。"
    ]
  },
  {
    "volume": 167,
    "sequence": 9,
    "title": "怀仙歌",
    "author": "李白",
    "content": [
      "一鹤东飞过沧海，放心散漫知何在。",
      "仙人浩歌望我来，应攀玉树长相待。",
      "尧舜之事不足惊，自馀嚣嚣直可轻。",
      "巨鳌莫戴三山去，我欲蓬莱顶上行。"
    ]
  },
  {
    "volume": 167,
    "sequence": 10,
    "title": "玉真仙人词",
    "author": "李白",
    "content": [
      "玉真之仙人，时往太华峰。",
      "清晨鸣天鼓，飙欻腾双龙。",
      "弄电不辍手，行云本无踪。",
      "几时入少室，王母应相逢。"
    ]
  },
  {
    "volume": 167,
    "sequence": 11,
    "title": "清溪行（一作宣州清溪）",
    "author": "李白",
    "content": [
      "清溪清我心，水色异诸水。",
      "借问新安江，见底何如此。",
      "人行明镜中，鸟度屏风里。",
      "向晚猩猩啼，空悲远游子。"
    ]
  },
  {
    "volume": 167,
    "sequence": 12,
    "title": "酬殷明佐见赠五云裘歌",
    "author": "李白",
    "content": [
      "我吟谢脁诗上语，朔风飒飒吹飞雨。",
      "谢脁已没青山空，后来继之有殷公。",
      "粉图珍裘五云色，晔如晴天散彩虹。",
      "文章彪炳光陆离，应是素娥玉女之所为。",
      "轻如松花落金粉，浓似苔锦含碧滋。",
      "远山积翠横海岛，残霞飞丹映江草。",
      "凝毫采掇花露容，几年功成夺天造。",
      "故人赠我我不违，著令山水含清晖。",
      "顿惊谢康乐，诗兴生我衣。",
      "襟前林壑敛暝色，袖上云霞收夕霏。",
      "群仙长叹惊此物，千崖万岭相萦郁。",
      "身骑白鹿行飘飖，手翳紫芝笑披拂。",
      "相如不足跨鹔鹴，王恭鹤氅安可方。",
      "瑶台雪花数千点，片片吹落春风香。",
      "为君持此凌苍苍，上朝三十六玉皇。",
      "下窥夫子不可及，矫首相思空断肠。"
    ]
  },
  {
    "volume": 167,
    "sequence": 13,
    "title": "临路歌",
    "author": "李白",
    "content": [
      "大鹏飞兮振八裔，中天摧兮力不济。",
      "馀风激兮万世，游扶桑兮挂石袂。",
      "后人得之传此，仲尼亡兮谁为出涕。"
    ]
  },
  {
    "volume": 167,
    "sequence": 14,
    "title": "古意",
    "author": "李白",
    "content": [
      "君为女萝草，妾作兔丝花。",
      "轻条不自引，为逐春风斜。",
      "百丈托远松，缠绵成一家。",
      "谁言会面易，各在青山崖。",
      "女萝发馨香，兔丝断人肠。",
      "枝枝相纠结，叶叶竞飘扬。",
      "生子不知根，因谁共芬芳。",
      "中巢双翡翠，上宿紫鸳鸯。",
      "若识二草心，海潮亦可量。"
    ]
  },
  {
    "volume": 167,
    "sequence": 15,
    "title": "山鹧鸪词",
    "author": "李白",
    "content": [
      "苦竹岭头秋月辉，苦竹南枝鹧鸪飞。",
      "嫁得燕山胡雁婿，欲衔我向雁门归。",
      "山鸡翟雉来相劝，南禽多被北禽欺。",
      "紫塞严霜如剑戟，苍梧欲巢难背违。",
      "我今誓死不能去，哀鸣惊叫泪沾衣。"
    ]
  },
  {
    "volume": 167,
    "sequence": 16,
    "title": "历阳壮士勤将军名思齐歌",
    "author": "李白",
    "content": [
      "太古历阳郡，化为洪川在。",
      "江山犹郁盘，龙虎秘光彩。",
      "蓄泄数千载，风云何霮雨对。",
      "特生勤将军，神力百夫倍。"
    ]
  },
  {
    "volume": 167,
    "sequence": 17,
    "title": "草书歌行",
    "author": "李白",
    "content": [
      "少年上人号怀素，草书天下称独步。",
      "墨池飞出北溟鱼，笔锋杀尽中山兔。",
      "八月九月天气凉，酒徒词客满高堂。",
      "笺麻素绢排数厢，宣州石砚墨色光。",
      "吾师醉后倚绳床，须臾扫尽数千张。",
      "飘风骤雨惊飒飒，落花飞雪何茫茫。",
      "起来向壁不停手，一行数字大如斗。",
      "怳怳如闻神鬼惊，时时只见龙蛇走。",
      "左盘右蹙如惊电，状同楚汉相攻战。",
      "湖南七郡凡几家，家家屏障书题遍。",
      "王逸少，张伯英，古来几许浪得名。",
      "张颠老死不足数，我师此义不师古。",
      "古来万事贵天生，何必要公孙大娘浑脱舞。"
    ]
  },
  {
    "volume": 167,
    "sequence": 18,
    "title": "和卢侍御通塘曲",
    "author": "李白",
    "content": [
      "君夸通塘好，通塘胜耶溪。",
      "通塘在何处，远在寻阳西。",
      "青萝袅袅挂烟树，白鹇处处聚沙堤。",
      "石门中断平湖出，百丈金潭照云日。",
      "何处沧浪垂钓翁，鼓棹渔歌趣非一。",
      "相逢不相识，出没绕通塘。",
      "浦边清水明素足，别有浣沙吴女郎。",
      "行尽绿潭潭转幽，疑是武陵春碧流。",
      "秦人鸡犬桃花里，将比通塘渠见羞。",
      "通塘不忍别，十去九迟回。",
      "偶逢佳境心已醉，忽有一鸟从天来。",
      "月出青山送行子，四边苦竹秋声起。",
      "长吟白雪望星河，双垂两足扬素波。",
      "梁鸿德耀会稽日，宁知此中乐事多。"
    ]
  }
]