[
  {
    "volume": 254,
    "sequence": 1,
    "title": "奉和圣制麟德殿燕百僚应制",
    "author": "常衮",
    "content": [
      "云辟御筵张，山呼圣寿长。",
      "玉阑丰瑞草，金陛立神羊。",
      "台鼎资庖膳，天星奉酒浆。",
      "蛮夷陪作位，犀象舞成行。",
      "网已祛三面，歌因守四方。",
      "千秋不可极，花发满宫香。"
    ]
  },
  {
    "volume": 254,
    "sequence": 2,
    "title": "晚秋集贤院即事寄徐薛二侍郎",
    "author": "常衮",
    "content": [
      "穆穆上清居，沈沈中秘书。",
      "金铺深内殿，石甃净寒渠。",
      "花树台斜倚，空烟阁半虚。",
      "缥囊披锦绣，翠轴卷琼琚。",
      "墨润冰文茧，香销蠹字鱼。",
      "翻黄桐叶老，吐白桂花初。",
      "旧德双游处，联芳十载馀。",
      "北朝荣庾薛，西汉盛严徐。",
      "侍讲亲花扆，征吟步绮疏。",
      "缀帘金翡翠，赐砚玉蟾蜍。",
      "序秩东南远，离忧岁月除。",
      "承明期重入，江海意何如。"
    ]
  },
  {
    "volume": 254,
    "sequence": 3,
    "title": "早秋望华清宫树因以成咏（一作卢纶诗）",
    "author": "常衮",
    "content": [
      "可怜云木丛，满禁碧濛濛。",
      "色润灵泉近，阴清辇路通。",
      "玉坛标八桂，金井识双桐。",
      "交映凝寒露，相和起夜风。",
      "数枝盘石上，几叶落云中。",
      "燕拂宜秋霁，蝉鸣觉昼空。",
      "翠屏更隐见，珠缀共玲珑。",
      "雷雨生成早，樵苏禁令雄。",
      "野藤高助绿，仙果迥呈红。",
      "惆怅缭坦暮，兹山闻暗虫。"
    ]
  },
  {
    "volume": 254,
    "sequence": 4,
    "title": "和考功员外杪秋忆终南旧宅之作（以下六首一作卢纶诗）",
    "author": "常衮",
    "content": [
      "静忆溪边宅，知君许谢公。",
      "晓霜凝耒耜，初日照梧桐。",
      "涧鼠喧藤蔓，山禽窜石丛。",
      "白云当岭雨，黄叶绕阶风。",
      "野果垂桥上，高泉落水中。",
      "欢荣来自间，羸贱赏曾通。",
      "月满珠藏海，天晴鹤在笼。",
      "馀阴如可寄，愿得隐墙东。"
    ]
  },
  {
    "volume": 254,
    "sequence": 5,
    "title": "题金吾郭将军石洑茅堂",
    "author": "常衮",
    "content": [
      "云戟曙沈沈，轩墀清且深。",
      "家传成栋美，尧宠结茅心。",
      "玉佩多依石，油幢亦在林。",
      "炉香诸洞暖，殿影众山阴。",
      "草奏风生笔，筵开雪满琴。",
      "客从龙阙至，僧自虎溪寻。",
      "潇洒延清赏，周流会素襟。",
      "终朝惜尘步，一醉见华簪。"
    ]
  },
  {
    "volume": 254,
    "sequence": 6,
    "title": "登栖霞寺（一作奉和李益游栖岩寺）",
    "author": "常衮",
    "content": [
      "林香雨气新，山寺绿无尘。",
      "遂结云外侣，共游天上春。",
      "鹤鸣金阁丽，僧语竹房邻。",
      "待月水流急，惜花风起频。",
      "何方非坏境，此地有归人。",
      "回首空门外，皤然一幻身。"
    ]
  },
  {
    "volume": 254,
    "sequence": 7,
    "title": "逢南中使寄岭外故人",
    "author": "常衮",
    "content": [
      "见说南来处，苍梧指桂林。",
      "过秋天更暖，边海日长阴。",
      "巴路缘云出，蛮乡入洞深。",
      "信回人自老，梦到月应沈。",
      "碧水通春色，青山寄远心。",
      "炎方难久客，为尔一沾襟。"
    ]
  },
  {
    "volume": 254,
    "sequence": 8,
    "title": "代员将军罢战后归故里",
    "author": "常衮",
    "content": [
      "结发事疆场，全生到海乡。",
      "连云防铁岭，同日破渔阳。",
      "牧马胡天晚，移军碛路长。",
      "枕戈眠古戍，吹角立繁霜。",
      "归老勋仍在，酬恩虏未忘。",
      "独行过邑里，多病对农桑。",
      "雄剑依尘橐，兵符寄药囊。",
      "空馀麾下将，犹逐羽林郎。"
    ]
  },
  {
    "volume": 254,
    "sequence": 9,
    "title": "咏冬瑰花（奉和中书李舍人昆季咏寄徐郎中之作）",
    "author": "常衮",
    "content": [
      "独鹤寄烟霜，双鸾思晚芳。",
      "旧阴依谢宅，新艳出萧墙。",
      "蝶散摇轻露，莺衔入夕阳。",
      "雨朝胜濯锦，风夜剧焚香。",
      "丽日千层艳，孤霞一片光。",
      "密来惊叶少，动处觉枝长。",
      "布影期高赏，留春为远方。",
      "尝闻赠琼玖，叨和愧升堂。"
    ]
  },
  {
    "volume": 254,
    "sequence": 10,
    "title": "句",
    "author": "常衮",
    "content": [
      "风候已应同岭北，云山仍喜似终南。",
      "（《题漳浦驿》。",
      "《方舆胜览》）"
    ]
  },
  {
    "volume": 254,
    "sequence": 11,
    "title": "登圣善寺阁（一题作登少室山）",
    "author": "褚朝阳",
    "content": [
      "飞阁青霞里，先秋独早凉。",
      "天花映窗近，月桂拂檐香。",
      "华岳三峰小，黄河一带长。",
      "空间指归路，烟际有垂杨。"
    ]
  },
  {
    "volume": 254,
    "sequence": 12,
    "title": "五丝",
    "author": "褚朝阳",
    "content": [
      "越人传楚俗，截竹竞萦丝。",
      "水底深休也，日中还贺之。",
      "章施文胜质，列匹美于姬。",
      "锦绣侔新段，羔羊寝旧诗。",
      "但夸端午节，谁荐屈原祠。",
      "把酒时伸奠，汨罗空远而。"
    ]
  },
  {
    "volume": 254,
    "sequence": 13,
    "title": "奉上徐中书",
    "author": "褚朝阳",
    "content": [
      "中禁仙池越凤凰，池边词客紫薇郎。",
      "既能作颂雄风起，何不时吹兰蕙香。"
    ]
  }
]