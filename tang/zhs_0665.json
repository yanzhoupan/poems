[
  {
    "volume": 665,
    "sequence": 1,
    "title": "秋虫赋（以下补遗）",
    "author": "罗隐",
    "content": [
      "物之小兮，迎网而毙；",
      "物之大兮，兼网而逝。",
      "网也者，绳其小而不绳其大。",
      "吾不知尔身之危兮，腹之馁兮，吁！"
    ]
  },
  {
    "volume": 665,
    "sequence": 2,
    "title": "蟋蟀诗",
    "author": "罗隐",
    "content": [
      "顽飔毙芳，吹愁夕长。",
      "屑戍有动，歌离吊梦。",
      "如诉如言，绪引虚宽。",
      "周隙伺榻，繁咽夤缘。",
      "范睡蝉老，冠峨緌好。",
      "不冠不緌，尔奚以悲。",
      "蚊蚋有毒，食人肌肉。",
      "苍蝇多端，黑白偷安。",
      "尔也出处，物兮莫累。",
      "坏舍啼衰，虚堂泣曙。",
      "勿徇喧哗，鼠岂无牙。",
      "勿学萋菲，垣亦有耳。",
      "危条槁飞，抽恨咿咿。",
      "别帐缸冷，柔魂不定。",
      "美人在何，夜影流波。",
      "与子伫立，裴回思多。"
    ]
  },
  {
    "volume": 665,
    "sequence": 3,
    "title": "西川与蔡十九同别子超",
    "author": "罗隐",
    "content": [
      "相欢虽则不多时，相别那能不敛眉。",
      "蜀客赋高君解爱，楚宫腰细我还知。",
      "百年恩爱无终始，万里因缘有梦思。",
      "肠断门前旧行处，不堪全属五陵儿。"
    ]
  },
  {
    "volume": 665,
    "sequence": 4,
    "title": "龙泉东下却寄孙员外",
    "author": "罗隐",
    "content": [
      "縠江东下几多程，每泊孤舟即有情。",
      "山色已随游子远，水纹犹认主人清。",
      "恩如海岳何时报，恨似烟花触处生。",
      "百尺风帆两行泪，不堪回首望峥嵘。"
    ]
  },
  {
    "volume": 665,
    "sequence": 5,
    "title": "牡丹",
    "author": "罗隐",
    "content": [
      "艳多烟重欲开难，红蕊当心一抹檀。",
      "公子醉归灯下见，美人朝插镜中看。",
      "当庭始觉春风贵，带雨方知国色寒。",
      "日晚更将何所似，太真无力凭阑干。"
    ]
  },
  {
    "volume": 665,
    "sequence": 6,
    "title": "巫山高",
    "author": "罗隐",
    "content": [
      "下压重泉上千仞，香云结梦西风紧。",
      "纵有精灵得往来，狖轭鼯轩亦颠陨。",
      "岚光双双雷隐隐，愁为衣裳恨为鬓。",
      "暮洒朝行何所之，江边日月情无尽。",
      "珠零冷露丹堕枫，细腰长脸愁满宫。",
      "人生对面犹异同，况在千岩万壑中。"
    ]
  },
  {
    "volume": 665,
    "sequence": 7,
    "title": "江南行",
    "author": "罗隐",
    "content": [
      "江烟湿雨蛟绡软，漠漠小山眉黛浅。",
      "水国多愁又有情，夜槽压酒银船满。",
      "细丝摇柳凝晓空，吴王台榭春梦中。",
      "鸳鸯鸂鶒唤不起，平铺绿水眠东风。",
      "西陵路边月悄悄，油碧轻车苏小小。"
    ]
  },
  {
    "volume": 665,
    "sequence": 8,
    "title": "空城雀",
    "author": "罗隐",
    "content": [
      "雀入官仓中，所食能损几。",
      "所恨往复频，官仓乃害尔。",
      "鱼网不在天，鸟网不张水。",
      "饮啄要自然，何必空城里。"
    ]
  },
  {
    "volume": 665,
    "sequence": 9,
    "title": "芳树",
    "author": "罗隐",
    "content": [
      "细萼慢逐风，暖香闲破鼻。",
      "青帝固有心，时时漏天意。",
      "去年高枝犹堕地，今年低枝已憔悴。",
      "吾所以见造化之权，变通之理，春夏作头，秋冬为尾，循环反覆无终已。",
      "人生长短同一轨，若使威可以制，力可以止，则秦皇不肯敛手下沙丘，孟贲不合低头入蒿里。",
      "伊人强猛犹如此，顾我劳生何足恃。",
      "但愿我开素袍，倾绿蚁，陶陶兀兀大醉于清宵白昼间，任他上是天，下是地。"
    ]
  },
  {
    "volume": 665,
    "sequence": 10,
    "title": "听琴",
    "author": "罗隐",
    "content": [
      "寒雨萧萧落井梧，夜深何处怨啼乌。",
      "不知一盏临邛酒，救得相如渴病无。"
    ]
  },
  {
    "volume": 665,
    "sequence": 11,
    "title": "大梁见乔诩",
    "author": "罗隐",
    "content": [
      "湘水春浮岸，淮灯夜满桥。",
      "六年悲梗断，两地各萍漂。",
      "刀笔依三事，篇章奏珥貂。",
      "迹卑甘汩没，名散称逍遥。",
      "好寺松为径，空江桂作桡。",
      "野香花伴落，缸暖酒和烧。",
      "晋沼寻游凤，秦冠竟叹鸮。",
      "骨凡鸡犬薄，魂断蕙兰招。",
      "怅望添燕琯，蹉跎厌鲁瓢。",
      "败桐方委爨，冤匣正冲霄。",
      "战代安釐国，封崇孝景朝。",
      "千年非有限，一醉解无聊。",
      "漏永灯花暗，炉红雪片销。",
      "久游家共远，相对鬓俱凋。",
      "运命从难合，光阴奈不饶。",
      "到头蓑笠契，两信钓鱼潮。"
    ]
  },
  {
    "volume": 665,
    "sequence": 12,
    "title": "寄洪正师",
    "author": "罗隐",
    "content": [
      "寄蹇浑成迹，经年滞杜南。",
      "价轻犹有二，足刖已过三。",
      "鸡肋曹公忿，猪肝仲叔惭。",
      "会应谋避地，依约近禅庵。"
    ]
  },
  {
    "volume": 665,
    "sequence": 13,
    "title": "圣真观刘真师院十韵",
    "author": "罗隐",
    "content": [
      "帘下严君卜，窗间少室峰。",
      "摄生门已尽，混迹世犹逢。",
      "山薮师王烈，簪缨友戴颙。",
      "鱼跳介象鲙，饭吐葛玄蜂。",
      "紫饱垂新椹，黄轻堕小松。",
      "尘埃金谷路，楼阁上阳钟。",
      "野耗鸢肩寄，仙书鸟爪封。",
      "支床龟纵老，取箭鹤何慵。",
      "别久曾牵念，闲来肯压重。",
      "尚余青竹在，试为剪成龙。"
    ]
  },
  {
    "volume": 665,
    "sequence": 14,
    "title": "寄聂尊师",
    "author": "罗隐",
    "content": [
      "欲芟荆棘种交梨，指画城中日恐迟。",
      "安得紫青磨镜石，与君闲处看荣衰。"
    ]
  },
  {
    "volume": 665,
    "sequence": 15,
    "title": "金山僧院",
    "author": "罗隐",
    "content": [
      "根盘蛟蜃路藤萝，四面无尘辍棹过。",
      "得似吾师始惆怅，眼前终日有风波。"
    ]
  },
  {
    "volume": 665,
    "sequence": 16,
    "title": "酬高崇节",
    "author": "罗隐",
    "content": [
      "旧游虽一梦，别绪忽千般。",
      "败草汤陵晚，衰槐楚寺寒。",
      "数奇常自愧，时薄欲何干。",
      "犹赖君相勉，殷勤贡禹冠。"
    ]
  },
  {
    "volume": 665,
    "sequence": 17,
    "title": "送汝州李中丞十二韵",
    "author": "罗隐",
    "content": [
      "群盗方为梗，分符奏未宁。",
      "黄巾攻郡邑，白梃掠生灵。",
      "尘土周畿暗，疮痍汝水腥。",
      "一凶虽剪灭，数县尚凋零。",
      "理必资宽猛，谋须藉典刑。",
      "与能才物论，慎选忽天庭。",
      "官品尊台秩，山河拥福星。",
      "虎知应去境，牛在肯全形。",
      "旧政穷人瘼，新衔展武经。",
      "关防秋草白，城壁晚峰青。",
      "破胆期来复，迷魂想待醒。",
      "鲁山行县后，聊为奠惟馨。"
    ]
  },
  {
    "volume": 665,
    "sequence": 18,
    "title": "淮南送节度卢端公将命之汴州端公常为汴州相公从事",
    "author": "罗隐",
    "content": [
      "吹台高倚圃田东，此去轺车事不同。",
      "珠履旧参萧相国，彩衣今佐晋司空。",
      "醉离淮甸寒星下，吟指梁园密雪中。",
      "到彼的知宣室语，几时征拜黑头公。"
    ]
  },
  {
    "volume": 665,
    "sequence": 19,
    "title": "送卢端公归台卢校书之夏县",
    "author": "罗隐",
    "content": [
      "绵绵堤草拂征轮，龙虎俱辞楚水滨。",
      "只见胜之为御史，不知梅福是仙人。",
      "地推八米源流盛，才笑三张事业贫。",
      "一种西归一般达，柏台霜冷夏城春。"
    ]
  },
  {
    "volume": 665,
    "sequence": 20,
    "title": "送朗州张员外",
    "author": "罗隐",
    "content": [
      "圣朝纶阁最延才，须牧生民始入来。",
      "凤藻已期他日用，隼旟应是隔年回。",
      "旗飘岘首岚光重，酒奠湘江杜魄哀。",
      "肠断秦原二三月，好花全为使君开。"
    ]
  },
  {
    "volume": 665,
    "sequence": 21,
    "title": "淮南送工部卢员外赴阙",
    "author": "罗隐",
    "content": [
      "始从豸角曳长裾，又吐鸡香奏玉除。",
      "隋邸旧僚推谢掾，汉廷高议得相如。",
      "贵分赤笔升兰署，荣著绯衣从板舆。",
      "遥想到时秋欲尽，禁城凉冷露槐疏。"
    ]
  },
  {
    "volume": 665,
    "sequence": 22,
    "title": "淮南送司勋李郎中赴阙",
    "author": "罗隐",
    "content": [
      "中朝品秩重文章，双笔依前赐望郎。",
      "五夜星辰归帝座，半年樽俎奉梁王。",
      "南都水暖莲分影，北极天寒雁著行。",
      "不必恋恩多感激，过淮应合见徵黄。"
    ]
  },
  {
    "volume": 665,
    "sequence": 23,
    "title": "送陆郎中赴阙",
    "author": "罗隐",
    "content": [
      "幕下留连两月强，炉边侍史旧焚香。",
      "不关雨露偏垂意，自是鸳鸾合著行。",
      "三署履声通建礼，九霄星彩映明光。",
      "少瑜镂管丘迟锦，从此西垣使凤凰。"
    ]
  },
  {
    "volume": 665,
    "sequence": 24,
    "title": "途中送人东游有寄",
    "author": "罗隐",
    "content": [
      "离骖莫惜暂逡巡，君向池阳我入秦。",
      "岁月易抛非曩日，酒杯难得是同人。",
      "路经隋苑桥灯夜，江转台城岸草春。",
      "此处故交谁见问，为言霜鬓压风尘。"
    ]
  },
  {
    "volume": 665,
    "sequence": 25,
    "title": "过废江宁县（王昌龄曾尉此县）",
    "author": "罗隐",
    "content": [
      "县前水色细鳞鳞，一为夫君吊水滨。",
      "漫把文章矜后代，可知荣贵是他人。",
      "莺偷旧韵还成曲，草赖余吟尽解春。",
      "我亦有心无处说，等闲停棹似迷津。"
    ]
  },
  {
    "volume": 665,
    "sequence": 26,
    "title": "边夜",
    "author": "罗隐",
    "content": [
      "光景漂如水，生涯转似萍。",
      "雁门穷朔路，牛斗故乡星。",
      "句尽人谁切，歌终泪自零。",
      "夜阑回首算，何处不长亭。"
    ]
  },
  {
    "volume": 665,
    "sequence": 27,
    "title": "哭张博士太常",
    "author": "罗隐",
    "content": [
      "前辈倏云殁，愧君曾比方。",
      "格卑虽不称，言重亦难忘。",
      "谏草犹青琐，悲风已白杨。",
      "只应移理窟，泉下对真长。"
    ]
  },
  {
    "volume": 665,
    "sequence": 28,
    "title": "淮口军葬",
    "author": "罗隐",
    "content": [
      "一阵孤军不复回，更无分别只荒堆。",
      "莫言赋分须如此，曾作文皇赤子来。"
    ]
  },
  {
    "volume": 665,
    "sequence": 29,
    "title": "燕昭王墓",
    "author": "罗隐",
    "content": [
      "战国苍茫难重寻，此中踪迹想知音。",
      "强停别骑山花晓，欲吊遗魂野草深。",
      "浮世近来轻骏骨，高台何处有黄金？",
      "思量郭隗平生事，不殉昭王是负心。"
    ]
  },
  {
    "volume": 665,
    "sequence": 30,
    "title": "江南",
    "author": "罗隐",
    "content": [
      "玉树歌声泽国春，累累辎重忆亡陈。",
      "垂衣端拱浑闲事，忍把江山乞与人。"
    ]
  },
  {
    "volume": 665,
    "sequence": 31,
    "title": "江北",
    "author": "罗隐",
    "content": [
      "废宫荒苑莫闲愁，成败终须要彻头。",
      "一种风流一种死，朝歌争得似扬州。"
    ]
  },
  {
    "volume": 665,
    "sequence": 32,
    "title": "早登新安县楼",
    "author": "罗隐",
    "content": [
      "关城树色齐，往事未全迷。",
      "塞路真人气，封门壮士泥。",
      "草浓延蝶舞，花密教莺啼。",
      "若以鸣为德，鸾皇不及鸡。"
    ]
  },
  {
    "volume": 665,
    "sequence": 33,
    "title": "干越亭",
    "author": "罗隐",
    "content": [
      "楚水萧萧多病身，强凭危槛送残春。",
      "高城自有陵兼谷，流水那知越与秦？",
      "岸下藤萝阴作怪，桥边蛟蜃夜欺人。",
      "琵琶洲远江村阔，回首征途泪满巾。"
    ]
  },
  {
    "volume": 665,
    "sequence": 34,
    "title": "南园题",
    "author": "罗隐",
    "content": [
      "搏击路终迷，南园且灌畦。",
      "敢言逃俗态，自是乐幽栖。",
      "叶长春松阔，科圆早薤齐。",
      "雨沾虚槛冷，雪压远山低。",
      "竹好还成径，桃夭亦有蹊。",
      "小窗奔野马，闲瓮养醯鸡。",
      "水石心逾切，烟霄分已暌。",
      "病怜王猛畚，愚笑隗嚣泥。",
      "泽国潮平岸，江村柳覆堤。",
      "到头乘兴是，谁手好提携。"
    ]
  },
  {
    "volume": 665,
    "sequence": 35,
    "title": "人日新安道中见梅花（其年以徐寇停举）",
    "author": "罗隐",
    "content": [
      "长途酒醒腊春寒，嫩蕊香英扑马鞍。",
      "不上寿阳公主面，怜君开得却无端。"
    ]
  },
  {
    "volume": 665,
    "sequence": 36,
    "title": "许由庙",
    "author": "罗隐",
    "content": [
      "高挂风瓢濯汉滨，土阶三尺愧清尘。",
      "可怜比屋堪封日，若到人间是众人。"
    ]
  },
  {
    "volume": 665,
    "sequence": 37,
    "title": "题段太尉庙",
    "author": "罗隐",
    "content": [
      "近甸蒙尘日，南梁反正年。",
      "飘流茂陵碗，零落太官椽。",
      "建纛非降楚，披图异录燕。",
      "堪嗟侍中血，不及御衣前。"
    ]
  },
  {
    "volume": 665,
    "sequence": 38,
    "title": "湘妃庙",
    "author": "罗隐",
    "content": [
      "刘表荒碑断水滨，庙前幽草闭残春。",
      "已将怨泪流斑竹，又感悲风入白蘋。",
      "八族未来谁北拱，四凶犹在莫南巡。",
      "九峰相似堪疑处，望见苍梧不见人。"
    ]
  },
  {
    "volume": 665,
    "sequence": 39,
    "title": "八骏图",
    "author": "罗隐",
    "content": [
      "穆满当年物外程，电腰风脚一何轻。",
      "如今纵有骅骝在，不得长鞭不肯行。"
    ]
  },
  {
    "volume": 665,
    "sequence": 40,
    "title": "庭花",
    "author": "罗隐",
    "content": [
      "昨日芳艳浓，开尊几同醉。",
      "今朝风雨恶，惆怅人生事。",
      "南威病不起，西子老兼至。",
      "向晚寂无人，相偎堕红泪。"
    ]
  },
  {
    "volume": 665,
    "sequence": 41,
    "title": "病中题主人庭鹤",
    "author": "罗隐",
    "content": [
      "辽水华亭旧所闻，病中毛羽最怜君。",
      "稻粱且足身兼健，何必青云与白云？"
    ]
  },
  {
    "volume": 665,
    "sequence": 42,
    "title": "蝉",
    "author": "罗隐",
    "content": [
      "天地工夫一不遗，与君声调借君緌。",
      "风栖露饱今如此，应忘当年滓浊时。"
    ]
  },
  {
    "volume": 665,
    "sequence": 43,
    "title": "薛阳陶觱篥歌",
    "author": "罗隐",
    "content": [
      "平泉上相东征日，曾为阳陶歌觱篥。",
      "乌江太守会稽侯，相次三篇皆俊逸。",
      "桥山殡葬衣冠后，金印苍黄南去疾。",
      "龙楼冷落夏口寒，从此风流为废物。",
      "人间至艺难得主，怀抱差池恨星律。",
      "邗沟仆射戎政闲，试渡瓜洲吐伊郁。",
      "西风九月草树秋，万喧沈寂登高楼。",
      "左篁揭指徵羽吼，炀帝起坐淮王愁。",
      "高飘咽灭出滞气，下感知己时横流。",
      "穿空激远不可遏，仿佛似向伊水头。",
      "伊水林泉今已矣，因取遗编认前事。",
      "武宗皇帝御宇时，四海恬然知所自。",
      "扫除桀黠似提帚，制压群豪若穿鼻。",
      "九鼎调和各有门，谢安空俭真儿戏。",
      "功高近代竟谁知，艺小似君犹不弃。",
      "勿惜喑呜更一吹，与君共下难逢泪。"
    ]
  },
  {
    "volume": 665,
    "sequence": 44,
    "title": "酬丘光庭",
    "author": "罗隐",
    "content": [
      "正月十一日书札，五月十六日到来。",
      "柳吟秦望咫尺地，鲤鱼何处闲裴回。",
      "故人情意未疏索，次第序述眉眼开。",
      "上言二年隔烟水，下有数幅真琼瑰。",
      "行吟坐读口不倦，瀑泉激射琅玕摧。",
      "壁池兰蕙日已老，村酒蘸甲时几杯。",
      "鹤龄鸿算不复见，雨后蓑笠空莓苔。",
      "自从黄寇扰中土，人心波荡犹未回。",
      "道殷合眼拜九列，张濬掉舌升三台。",
      "朝廷济济百揆序，宁将对面容奸回。",
      "祸生有基妖有渐，翠华西幸蒙尘埃。",
      "三川梗塞两河闭，大明宫殿生蒿莱。",
      "懦夫早岁不量力，策蹇仰北高崔嵬。",
      "千门万户扃锁密，良匠不肯雕散材。",
      "君今得意尚如此，况我麋鹿悠悠哉！",
      "荣衰贵贱目所睹，莫嫌头白黄金台。"
    ]
  },
  {
    "volume": 665,
    "sequence": 45,
    "title": "投宣武郑尚书二十韵",
    "author": "罗隐",
    "content": [
      "汉代簪缨盛，梁园雉堞雄。",
      "物情须重德，时论在明公。",
      "族大逾开魏，神高本降嵩。",
      "世家惟蹇谔，官业即清通。",
      "翰苑论思外，纶闱啸傲中。",
      "健豪惊彩凤，高步出冥鸿。",
      "履历虽吾道，行藏必圣聪。",
      "绛霄无系滞，浙水忽西东。",
      "庾监高楼月，袁郎满扇风。",
      "四年将故事，两地有全功。",
      "去去才须展，行行道益隆。",
      "避权辞宪署，仗节出南宫。",
      "雁影相承接，龙图共始终。",
      "自然须作砺，不必恨临戎。",
      "幕下莲花盛，竿头犭单佩红。",
      "骑儿逢郭伋，战士得文翁。",
      "人地应无比，簟瓢奈屡空。",
      "因思一枝桂，已作断根蓬。",
      "往事应归捷，劳歌且责躬。",
      "殷勤信陵馆，今日自途穷。"
    ]
  },
  {
    "volume": 665,
    "sequence": 46,
    "title": "投浙东王大夫二十韵",
    "author": "罗隐",
    "content": [
      "越岭千峰秀，淮流一派长。",
      "暂凭开物手，来展济时方。",
      "旧迹兰亭在，高风桂树香。",
      "地清无等级，天阔任徊翔。",
      "麈尾谈何胜，螭头笔更狂。",
      "直曾批凤诏，高已冠鹓行。",
      "啸傲辞民部，雍容出帝乡。",
      "赵尧推印绶，句践与封疆。",
      "水占仙人吹，城留御史床。",
      "嘉宾邹润甫，百姓贺知章。",
      "席暖飞鹦鹉，尘轻驻骕骦。",
      "夜歌珠断续，晴舞雪悠扬。",
      "化向棠阴布，春随棣萼芳。",
      "盛名韬不得，雄略晦弥彰。",
      "自愧三冬学，来窥数仞墙。",
      "感深惟刻骨，时去欲沾裳。",
      "想望鱼烧尾，咨嗟鼠啮肠。",
      "可能因蹇拙，便合老沧浪。",
      "题柱心犹壮，移山志不忘。",
      "深惭百般病，今日问医王。"
    ]
  },
  {
    "volume": 665,
    "sequence": 47,
    "title": "寄剡县主簿",
    "author": "罗隐",
    "content": [
      "金庭养真地，珠篆会稽官。",
      "境胜堪长往，时危喜暂安。",
      "洞连沧海阔，山拥赤城寒。",
      "他日抛尘土，因君拟炼丹。"
    ]
  },
  {
    "volume": 665,
    "sequence": 48,
    "title": "中秋不见月",
    "author": "罗隐",
    "content": [
      "风帘淅淅漏灯痕，一半秋光此夕分。",
      "天为素娥孀怨苦，并教西北起浮云。"
    ]
  },
  {
    "volume": 665,
    "sequence": 49,
    "title": "答宗人衮",
    "author": "罗隐",
    "content": [
      "昆仑水色九般流，饮即神仙憩即休。",
      "敢恨守株曾失意，始知缘木更难求。",
      "鴒原谩欲均余力，鹤发那堪问旧游。",
      "遥望北辰当上国，羡君归棹五诸侯。"
    ]
  },
  {
    "volume": 665,
    "sequence": 50,
    "title": "早行",
    "author": "罗隐",
    "content": [
      "雨洒江声风又吹，扁舟正与睡相宜。",
      "无端戍鼓催前去，别却青山向晓时。"
    ]
  },
  {
    "volume": 665,
    "sequence": 51,
    "title": "咏白菊（一作罗绍威诗）",
    "author": "罗隐",
    "content": [
      "虽被风霜竞欲催，皎然颜色不低摧。",
      "已疑素手能妆出，又似金钱未染来。",
      "香散自宜飘渌酒，叶交仍得荫香苔。",
      "寻思闭户中宵见，应认寒窗雪一堆。"
    ]
  },
  {
    "volume": 665,
    "sequence": 52,
    "title": "晚泊宿松",
    "author": "罗隐",
    "content": [
      "解缆随江流，晚泊古淮岸。",
      "归云送春和，繁星丽云汉。",
      "春深胡雁飞，人喧水禽散。",
      "仰君邈难亲，沈思夜将旦。"
    ]
  },
  {
    "volume": 665,
    "sequence": 53,
    "title": "钱塘遇默师忆润州旧游",
    "author": "罗隐",
    "content": [
      "歌敲玉唾壶，醉击珊瑚枝。",
      "石羊妙善街，甘露平泉碑。",
      "扪苔想豪杰，剔藓看文词。",
      "归来北固山，水槛光参差。"
    ]
  },
  {
    "volume": 665,
    "sequence": 54,
    "title": "江南别",
    "author": "罗隐",
    "content": [
      "去年今夜江南别，鸳鸯翅冷飞蓬爇。",
      "今年今夜江北边，鲤鱼肠断音书绝。",
      "男儿心事无了时，出门上马不自知。"
    ]
  },
  {
    "volume": 665,
    "sequence": 55,
    "title": "四顶山",
    "author": "罗隐",
    "content": [
      "胜景天然别，精神入画图。",
      "一山分四顶，三面瞰平湖。",
      "过夏僧无热，凌冬草不枯。",
      "游人来至此，愿剃发和须。"
    ]
  },
  {
    "volume": 665,
    "sequence": 56,
    "title": "姥山",
    "author": "罗隐",
    "content": [
      "临塘古庙一神仙，绣幌花容色俨然。",
      "为逐朝云来此地，因随暮雨不归天。",
      "眉分初月湖中鉴，香散余风竹上烟。",
      "借问邑人沈水事，已经秦汉几千年。"
    ]
  },
  {
    "volume": 665,
    "sequence": 57,
    "title": "岐王宅",
    "author": "罗隐",
    "content": [
      "朱邸平台隔禁闱，贵游陈迹尚依稀。",
      "云低雍畤祈年去，雨细长杨从猎归。",
      "申白宾朋传道义，应刘文彩寄音徽。",
      "承平旧物惟君尽，犹写雕鞍伴六飞。"
    ]
  },
  {
    "volume": 665,
    "sequence": 58,
    "title": "长明灯",
    "author": "罗隐",
    "content": [
      "破暗长明世代深，烟和香气两沈沈。",
      "不知初点人何在，只见当年火至今。",
      "晓似红莲开沼面，夜如寒月镇潭心。",
      "孤光自有龙神护，雀戏蛾飞不敢侵。"
    ]
  },
  {
    "volume": 665,
    "sequence": 59,
    "title": "堋口逢人",
    "author": "罗隐",
    "content": [
      "艰难别离久，中外往还深。",
      "已改当时发，空余旧日心。"
    ]
  },
  {
    "volume": 665,
    "sequence": 60,
    "title": "遇边使",
    "author": "罗隐",
    "content": [
      "累年无的信，每夜望边城。",
      "袖掩千行泪，书封一尺金。"
    ]
  },
  {
    "volume": 665,
    "sequence": 61,
    "title": "移住别友",
    "author": "罗隐",
    "content": [
      "自到西川住，惟君别有情。",
      "常逢对门远，又隔一重城。"
    ]
  },
  {
    "volume": 665,
    "sequence": 62,
    "title": "宫词",
    "author": "罗隐",
    "content": [
      "巧画蛾眉独出群，当时人道便承恩。",
      "经年不见君王面，落日黄昏空掩门。"
    ]
  },
  {
    "volume": 665,
    "sequence": 63,
    "title": "泾溪",
    "author": "罗隐",
    "content": [
      "泾溪石险人竞惧，终岁不闻倾覆人。",
      "却是平流无石处，时时闻说有沈沦。"
    ]
  },
  {
    "volume": 665,
    "sequence": 64,
    "title": "题杜甫集",
    "author": "罗隐",
    "content": [
      "楚水悠悠浸楚亭，楚南天地两无情。",
      "忍交孙武重泉下，不见时人说用兵。"
    ]
  },
  {
    "volume": 665,
    "sequence": 65,
    "title": "感弄猴人赐朱绂",
    "author": "罗隐",
    "content": [
      "十二三年就试期，五湖烟月奈相违。",
      "何如买取胡孙弄，一笑君王便著绯。"
    ]
  },
  {
    "volume": 665,
    "sequence": 66,
    "title": "题磻溪垂钓图",
    "author": "罗隐",
    "content": [
      "吕望当年展庙谟，直钩钓国更谁如。",
      "若教生在西湖上，也是须供使宅鱼。"
    ]
  },
  {
    "volume": 665,
    "sequence": 67,
    "title": "春风",
    "author": "罗隐",
    "content": [
      "也知有意吹嘘切，争奈人间善恶分。",
      "但是秕糠微细物，等闲抬举到青云。"
    ]
  },
  {
    "volume": 665,
    "sequence": 68,
    "title": "竹下残雪",
    "author": "罗隐",
    "content": [
      "墙下浓阴对此君，小山尖险玉为群。",
      "夜来解冻风虽急，不向寒城减一分。"
    ]
  },
  {
    "volume": 665,
    "sequence": 69,
    "title": "杏花",
    "author": "罗隐",
    "content": [
      "暖气潜催次第春，梅花已谢杏花新。",
      "半开半落闲园里，何异荣枯世上人？"
    ]
  },
  {
    "volume": 665,
    "sequence": 70,
    "title": "镇海军所贡（题不全）",
    "author": "罗隐",
    "content": [
      "檐前飞雪扇前尘，千里移添上苑春。",
      "他日丁宁柿林院，莫宣恩泽与闲人。"
    ]
  },
  {
    "volume": 665,
    "sequence": 71,
    "title": "席上歌水调",
    "author": "罗隐",
    "content": [
      "余声宛宛拂庭梅，通济渠边去又回。",
      "若使炀皇魂魄在，为君应合过江来。"
    ]
  },
  {
    "volume": 665,
    "sequence": 72,
    "title": "题新榜（在浙幕，沈崧得新榜示题其末）",
    "author": "罗隐",
    "content": [
      "黄土原边狡兔肥，犬如流电马如飞。",
      "灞陵老将无功业，犹忆当时夜猎归。"
    ]
  },
  {
    "volume": 665,
    "sequence": 73,
    "title": "句",
    "author": "罗隐",
    "content": [
      "夏窗七叶连阴暗。",
      "，赖家桥上潏河边。",
      "细看月轮真有意，已知青桂近嫦娥。",
      "一个祢衡容不得，思量黄祖谩英雄。",
      "张华谩出如丹语，不及刘侯一纸书。",
      "山雨霏微宿上亭，雨中因想雨淋铃。",
      "老僧斋罢关门睡，不管波涛四面生。"
    ]
  }
]