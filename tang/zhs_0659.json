[
  {
    "volume": 659,
    "sequence": 1,
    "title": "省试秋风生桂枝",
    "author": "罗隐",
    "content": [
      "凉吹从何起，中宵景象清。",
      "漫随云叶动，高傍桂枝生。",
      "漠漠看无际，萧萧别有声。",
      "远吹斜汉转，低拂白榆轻。",
      "寥泬工夫大，乾坤岁序更。",
      "因悲远归客，长望一枝荣。"
    ]
  },
  {
    "volume": 659,
    "sequence": 2,
    "title": "思故人",
    "author": "罗隐",
    "content": [
      "故人不可见，聊复拂鸣琴。",
      "鹊绕风枝急，萤藏露草深。",
      "平生四方志，此夜五湖心。",
      "惆怅友朋尽，洋洋漫好音。"
    ]
  },
  {
    "volume": 659,
    "sequence": 3,
    "title": "寄陆龟蒙（李相公在淮南征陆龟蒙诗）",
    "author": "罗隐",
    "content": [
      "龙楼李丞相，昔岁仰高文。",
      "黄阁寻无主，青山竟未焚。",
      "夜船乘海月，秋寺伴江云。",
      "却恐尘埃里，浮名点污君。"
    ]
  },
  {
    "volume": 659,
    "sequence": 4,
    "title": "题方干诗",
    "author": "罗隐",
    "content": [
      "中间李建州，夏汭偶同游。",
      "顾我论佳句，推君最上流。",
      "九霄无鹤板，双鬓老渔舟。",
      "世难方如此，何当浣旅愁。"
    ]
  },
  {
    "volume": 659,
    "sequence": 5,
    "title": "秋江",
    "author": "罗隐",
    "content": [
      "秋江待晚潮，客思旆旌摇。",
      "细雨翻芦叶，高风却柳条。",
      "兵戈村落破，饥俭虎狼骄。",
      "吾土兼连此，离魂望里消。"
    ]
  },
  {
    "volume": 659,
    "sequence": 6,
    "title": "寄制诰李舍人",
    "author": "罗隐",
    "content": [
      "梁王握豹韬，雪里见枚皋。",
      "上客趋丹陛，游人叹二毛。",
      "门闲知待诏，星动想濡毫。",
      "一首长杨赋，应嫌索价高。"
    ]
  },
  {
    "volume": 659,
    "sequence": 7,
    "title": "秋日怀孟夷庚",
    "author": "罗隐",
    "content": [
      "秋日黄陂下，孤舟忆共谁。",
      "江山三楚分，风雨二妃祠。",
      "知己秦貂没，流年贾鵩悲。",
      "中原正兵马，相见是何时。"
    ]
  },
  {
    "volume": 659,
    "sequence": 8,
    "title": "送李右丞分司",
    "author": "罗隐",
    "content": [
      "分漕得洛川，谠议更昭然。",
      "在省曾批敕，中台肯避权。",
      "所悲时渐薄，共贺道由全。",
      "卖与清平代，相兼直几钱。"
    ]
  },
  {
    "volume": 659,
    "sequence": 9,
    "title": "郴江迁客",
    "author": "罗隐",
    "content": [
      "不是逢清世，何由见皂囊。",
      "事虽危虎尾，名胜泊鹓行。",
      "毒雾郴江阔，愁云楚驿长。",
      "归时有诗赋，一为吊沉湘。"
    ]
  },
  {
    "volume": 659,
    "sequence": 10,
    "title": "感旧",
    "author": "罗隐",
    "content": [
      "剑佩孙弘阁，戈鋋太尉营。",
      "重言虚有位，孤立竟无成。",
      "丘陇笳箫咽，池台岁月平。",
      "此恩何以报，归处是柴荆。"
    ]
  },
  {
    "volume": 659,
    "sequence": 11,
    "title": "鹰",
    "author": "罗隐",
    "content": [
      "越海霜天暮，辞韬野草干。",
      "俊通司隶职，严奉武夫官。",
      "眼恶藏蜂在，心粗逐物殚。",
      "近来脂腻足，驱遣不妨难。"
    ]
  },
  {
    "volume": 659,
    "sequence": 12,
    "title": "秋日寄狄补阙",
    "author": "罗隐",
    "content": [
      "红尘扰扰间，立马看南山。",
      "谩道经年往，何妨逐日闲。",
      "病中霜叶赤，愁里鬓毛斑。",
      "不为良知在，驱车已出关。"
    ]
  },
  {
    "volume": 659,
    "sequence": 13,
    "title": "寄易定公乘亿侍郎",
    "author": "罗隐",
    "content": [
      "谢舞仍宫柳，高奇世少双。",
      "侍中生不到，园令死须降。",
      "班秩通乌府，樽罍奉碧幢。",
      "昭王有馀烈，试为祷迷邦。"
    ]
  },
  {
    "volume": 659,
    "sequence": 14,
    "title": "寄大理徐郎中（一本大理下有寺字）",
    "author": "罗隐",
    "content": [
      "佐棘竟谁同，因思证圣中。",
      "事虽忘显报，理合有阴功。",
      "官序诜枝老，幽尘范甑空。",
      "几时潘好礼，重与话清风。"
    ]
  },
  {
    "volume": 659,
    "sequence": 15,
    "title": "寄苏拾遗（拾遗，许公之后，今犹居开元中旧第）",
    "author": "罗隐",
    "content": [
      "早岁长杨赋，当年谏猎书。",
      "格高时辈伏，言数宦情疏。",
      "慷慨传丹桂，艰难保旧居。",
      "退朝观藁草，能望马相如。"
    ]
  },
  {
    "volume": 659,
    "sequence": 16,
    "title": "寄许融（一题作与于韫玉话别）",
    "author": "罗隐",
    "content": [
      "多病仍疏拙，唯君与我同。",
      "帝乡年共老，江徼业俱空。",
      "燕冷辞华屋，蛩凉恨晓丛。",
      "白云高几许，全属采芝翁。"
    ]
  },
  {
    "volume": 659,
    "sequence": 17,
    "title": "寄礼部郑员外",
    "author": "罗隐",
    "content": [
      "栾郄门风大，裴王礼乐优。",
      "班资冠鸡舌，人品压龙头。",
      "夜直炉香细，晴编疏草稠。",
      "近闻潘散骑，三十二悲秋。"
    ]
  },
  {
    "volume": 659,
    "sequence": 18,
    "title": "菊",
    "author": "罗隐",
    "content": [
      "篱落岁云暮，数枝聊自芳。",
      "雪裁纤蕊密，金拆小苞香。",
      "千载白衣酒，一生青女霜。",
      "春丛莫轻薄，彼此有行藏。"
    ]
  },
  {
    "volume": 659,
    "sequence": 19,
    "title": "台城",
    "author": "罗隐",
    "content": [
      "水国春常在，台城夜未寒。",
      "丽华承宠渥，江令捧杯盘。",
      "宴罢明堂烂，诗成宝炬残。",
      "兵来吾有计，金井玉钩栏。"
    ]
  },
  {
    "volume": 659,
    "sequence": 20,
    "title": "旧游",
    "author": "罗隐",
    "content": [
      "良时不复再，渐老更难言。",
      "远水犹经眼，高楼似断魂。",
      "依依宋玉宅，历历长卿村。",
      "今日空江畔，相于只酒樽。"
    ]
  },
  {
    "volume": 659,
    "sequence": 21,
    "title": "寄虔州薛大夫",
    "author": "罗隐",
    "content": [
      "祝融峰下别，三载梦魂劳。",
      "地转南康重，官兼亚相高。",
      "海鹏终负日，神马背眠槽。",
      "会得窥成绩，幽窗染兔毫。"
    ]
  },
  {
    "volume": 659,
    "sequence": 22,
    "title": "苏小小墓",
    "author": "罗隐",
    "content": [
      "魂兮檇李城，犹未有人耕。",
      "好月当年事，残花触处情。",
      "向谁曾艳冶，随分得声名。",
      "应侍吴王宴，兰桡暗送迎。"
    ]
  },
  {
    "volume": 659,
    "sequence": 23,
    "title": "寒食日早出城东",
    "author": "罗隐",
    "content": [
      "青门欲曙天，车马已喧阗。",
      "禁柳疏风雨，墙花拆露鲜。",
      "向谁夸丽景，只是叹流年。",
      "不得高飞便，回头望纸鸢。"
    ]
  },
  {
    "volume": 659,
    "sequence": 24,
    "title": "秋日怀贾随进士",
    "author": "罗隐",
    "content": [
      "边寇日骚动，故人音信稀。",
      "长缨惭贾谊，孤愤忆韩非。",
      "晓匣鱼肠冷，春园鸭掌肥。",
      "知君安未得，聊且示忘机。"
    ]
  },
  {
    "volume": 659,
    "sequence": 25,
    "title": "乱后逢友人",
    "author": "罗隐",
    "content": [
      "沧海去未得，倚舟聊问津。",
      "生灵寇盗尽，方镇改更贫。",
      "梦里旧行处，眼前新贵人。",
      "从来事如此，君莫独沾巾。"
    ]
  },
  {
    "volume": 659,
    "sequence": 26,
    "title": "残花（一作杨发诗）",
    "author": "罗隐",
    "content": [
      "已叹良时晚，仍悲别酒催。",
      "暖芳随日薄，轻片逐风回。",
      "黛敛愁歌扇，妆残泣镜台。",
      "繁阴莫矜衒，终是共尘埃。"
    ]
  },
  {
    "volume": 659,
    "sequence": 27,
    "title": "秋日富春江行",
    "author": "罗隐",
    "content": [
      "远岸平如剪，澄江静似铺。",
      "紫鳞仙客驭，金颗李衡奴。",
      "冷叠群山阔，清涵万象殊。",
      "严陵亦高见，归卧是良图。"
    ]
  },
  {
    "volume": 659,
    "sequence": 28,
    "title": "寄侯博士",
    "author": "罗隐",
    "content": [
      "规谏扬雄赋，邅回贾谊官。",
      "久贫还往少，孤立转迁难。",
      "清镜流年急，高槐旅舍寒。",
      "侏儒亦何有，饱食向长安。"
    ]
  },
  {
    "volume": 659,
    "sequence": 29,
    "title": "送沈光侍御赴职闽中",
    "author": "罗隐",
    "content": [
      "未至应居右，全家出帝乡。",
      "礼优逢苑雪，官重带台霜。",
      "夜浦吴潮吼，春滩建水狂。",
      "延平有风雨，从此是腾骧。"
    ]
  },
  {
    "volume": 659,
    "sequence": 30,
    "title": "寄袁皓侍郎",
    "author": "罗隐",
    "content": [
      "东台失路岐，荣辱事堪悲。",
      "我寝牛衣敝，君居豸角危。",
      "风尘惭上品，才业愧明时。",
      "千里芙蓉幕，何由话所思。"
    ]
  },
  {
    "volume": 659,
    "sequence": 31,
    "title": "寄金吾李荪常侍",
    "author": "罗隐",
    "content": [
      "西班掌禁兵，兰锜最分明。",
      "晓色严天仗，春寒避火城。",
      "安危虽已任，韬略即嘉声。",
      "请问何功德，壶关寇始平。"
    ]
  },
  {
    "volume": 659,
    "sequence": 32,
    "title": "商於驿与于蕴玉话别",
    "author": "罗隐",
    "content": [
      "南朝徐庾流，洛下忆同游。",
      "酒采闲坊菊，山登远寺楼。",
      "相思劳寄梦，偶别已经秋。",
      "还被青青桂，催君不自由。"
    ]
  },
  {
    "volume": 659,
    "sequence": 33,
    "title": "封禅寺居",
    "author": "罗隐",
    "content": [
      "盛礼何由睹，嘉名偶寄居。",
      "周南太史泪，蛮徼长卿书。",
      "砌竹摇风直，庭花泣露疏。",
      "谁能赋秋兴，千里隔吾庐。"
    ]
  },
  {
    "volume": 659,
    "sequence": 34,
    "title": "钱",
    "author": "罗隐",
    "content": [
      "志士不敢道，贮之成祸胎。",
      "小人无事艺，假尔作梯媒。",
      "解释愁肠结，能分睡眼开。",
      "朱门狼虎性，一半逐君回。"
    ]
  },
  {
    "volume": 659,
    "sequence": 35,
    "title": "投寄韦右丞",
    "author": "罗隐",
    "content": [
      "赤壁征文聘，中台拜郄诜。",
      "官资参令仆，曹署辖星辰。",
      "幞被从谁起，持纲自此新。",
      "举朝明典教，封纳诏书频。",
      "禁树曾摛藻，台乌旧避尘。",
      "便应酬倚注，何处话穷鳞。"
    ]
  },
  {
    "volume": 659,
    "sequence": 36,
    "title": "红叶",
    "author": "罗隐",
    "content": [
      "不奈荒城畔，那堪晚照中。",
      "野晴霜浥绿，山冷雨催红。",
      "游子灞陵道，美人长信宫。",
      "等闲居岁暮，摇落意无穷。"
    ]
  },
  {
    "volume": 659,
    "sequence": 37,
    "title": "期徐道者不至",
    "author": "罗隐",
    "content": [
      "辽鹤虚空语，冥鸿未易亲。",
      "偶然来即是，必拟见无因。",
      "霜霰穷冬令，杯盘旅舍贫。",
      "只应蓟子训，醉后懒分身。"
    ]
  },
  {
    "volume": 659,
    "sequence": 38,
    "title": "岁除夜",
    "author": "罗隐",
    "content": [
      "官历行将尽，村醪强自倾。",
      "厌寒思暖律，畏老惜残更。",
      "岁月已如此，寇戎犹未平。",
      "儿童不谙事，歌吹待天明。"
    ]
  },
  {
    "volume": 659,
    "sequence": 39,
    "title": "雪",
    "author": "罗隐",
    "content": [
      "尽道丰年瑞，丰年事若何。",
      "长安有贫者，为瑞不宜多。"
    ]
  },
  {
    "volume": 659,
    "sequence": 40,
    "title": "旅梦",
    "author": "罗隐",
    "content": [
      "旅梦思迁次，穷愁有叹嗟。",
      "子鹅京口远，粳米会稽赊。",
      "漏涩才成滴，灯寒不作花。",
      "出门聊一望，蟾桂向人斜。"
    ]
  },
  {
    "volume": 659,
    "sequence": 41,
    "title": "秋寄张坤",
    "author": "罗隐",
    "content": [
      "庭树已黄落，闭门俱寂寥。",
      "未知栖托处，空羡圣明朝。",
      "酒醒乡心阔，云晴客思遥。",
      "吾徒自多感，颜子只箪瓢。"
    ]
  },
  {
    "volume": 659,
    "sequence": 42,
    "title": "伤华发",
    "author": "罗隐",
    "content": [
      "旧国迢迢远，清秋种种新。",
      "已衰曾轸虑，初见忽沾巾。",
      "日薄梳兼懒，根危镊恐频。",
      "青铜不自见，只拟老他人。"
    ]
  },
  {
    "volume": 659,
    "sequence": 43,
    "title": "九江早秋",
    "author": "罗隐",
    "content": [
      "雨过晚凉生，楼中枕簟清。",
      "海风吹乱木，岩磬落孤城。",
      "百岁几多日，四蹄无限程。",
      "西邻莫高唱，俱是别离情。"
    ]
  },
  {
    "volume": 659,
    "sequence": 44,
    "title": "初秋寄友人",
    "author": "罗隐",
    "content": [
      "九华曾屏迹，罹乱与心违。",
      "是处堪终老，新秋又未归。",
      "病中芳草歇，愁里白云飞。",
      "樵侣兼同志，音书近亦稀。"
    ]
  },
  {
    "volume": 659,
    "sequence": 45,
    "title": "秋居有寄",
    "author": "罗隐",
    "content": [
      "端居湖岸东，生计有无中。",
      "魇处千般鬼，寒时百种风。",
      "性灵从道拙，心事奈成空。",
      "多谢金台客，何当一笑同。"
    ]
  },
  {
    "volume": 659,
    "sequence": 46,
    "title": "雪霁",
    "author": "罗隐",
    "content": [
      "南山雪乍晴，寒气转峥嵘。",
      "锁却闲门出，随他骏马行。",
      "一竿如有计，五鼎岂须烹。",
      "愁见天街草，青青又欲生。"
    ]
  },
  {
    "volume": 659,
    "sequence": 47,
    "title": "堠子",
    "author": "罗隐",
    "content": [
      "终日路岐旁，前程亦可量。",
      "未能惭面黑，只是恨头方。",
      "雅旨逾千里，高文近两行。",
      "君知不识字，第一莫形相。"
    ]
  },
  {
    "volume": 659,
    "sequence": 48,
    "title": "初夏寄顾绍宗",
    "author": "罗隐",
    "content": [
      "江上偶分袂，四回寒暑更。",
      "青山无路入，白发满头生。",
      "郢浦雁寻过，镜湖蝉又鸣。",
      "怜君未归日，杯酒若为情。"
    ]
  },
  {
    "volume": 659,
    "sequence": 49,
    "title": "寄第五尊师",
    "author": "罗隐",
    "content": [
      "苕溪烟月久因循，野鹤衣裘独茧纶。",
      "只说泊船无定处，不知携手是何人。",
      "朱黄拣日囚尸鬼，青白临时注脑神。",
      "欲访先生问经诀，世间难得不由身。"
    ]
  },
  {
    "volume": 659,
    "sequence": 50,
    "title": "寄西华黄炼师",
    "author": "罗隐",
    "content": [
      "西华有路入中华，依约山川认永嘉。",
      "羽客昔时留筱簜，故人今又种烟霞。",
      "坛高已降三清鹤，海近应通八月槎。",
      "盛事两般君总得，老莱衣服戴颙家。"
    ]
  },
  {
    "volume": 659,
    "sequence": 51,
    "title": "所思（一作西上）",
    "author": "罗隐",
    "content": [
      "西上青云未有期，东归沧海一何迟。",
      "酒阑梦觉不称意，花落月明空所思。",
      "长恐病侵多事日，可堪贫过少年时。",
      "斗鸡走狗五陵道，惆怅输他轻薄儿。",
      "卷六百六十"
    ]
  }
]