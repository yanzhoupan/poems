[
  {
    "volume": 604,
    "sequence": 1,
    "title": "送前汝州李侍御罢归宣城",
    "author": "许棠",
    "content": [
      "吟诗早得名，戴豸又加荣。",
      "下国闲归去，他人少此情。",
      "云移寒峤出，烧夹夜江明。",
      "重引池塘思，还登谢脁城。"
    ]
  },
  {
    "volume": 604,
    "sequence": 2,
    "title": "失题（一作送前汝州李侍御罢归宣城第二首）",
    "author": "许棠",
    "content": [
      "独夜长城下，孤吟近北辰。",
      "半天初去雁，穷碛远来人。",
      "月黯氛埃积，风膻帐幕邻。",
      "惟闻防虏寇，不语暗伤神。"
    ]
  },
  {
    "volume": 604,
    "sequence": 3,
    "title": "送裴拾遗宰下邽（一作赴畿令）",
    "author": "许棠",
    "content": [
      "受谪因廷谏，兹行不出关。",
      "直庐辞玉陛，上马向仙山。",
      "地古桑麻广，城偏仆御闲。",
      "县斋高枕卧，犹梦犯天颜。"
    ]
  },
  {
    "volume": 604,
    "sequence": 4,
    "title": "隗嚣宫晚望",
    "author": "许棠",
    "content": [
      "西顾伊兰近，方惊滞极边。",
      "水随空谷转，山向夕阳偏。",
      "碛鸟多依地，胡云不满天。",
      "秋风动衰草，只觉犬羊膻。"
    ]
  },
  {
    "volume": 604,
    "sequence": 5,
    "title": "江上行",
    "author": "许棠",
    "content": [
      "片席随高鸟，连天积浪间。",
      "苇宽云不匝，风广雨无闲。",
      "戍影临孤浦，潮痕在半山。",
      "东原归未得，荏苒滞江关。"
    ]
  },
  {
    "volume": 604,
    "sequence": 6,
    "title": "登山",
    "author": "许棠",
    "content": [
      "信步上鸟道，不知身忽高。",
      "近空无世界，当楚见波涛。",
      "顶峭松多瘦，崖悬石尽牢。",
      "猕猴呼独散，隔水向人号。"
    ]
  },
  {
    "volume": 604,
    "sequence": 7,
    "title": "哭宣城元征君",
    "author": "许棠",
    "content": [
      "高眠终不起，远趣固难知。",
      "琴剑今无主，园林旧许谁？",
      "苔封僧坐石，苇涨鹤翘池。",
      "后代传青史，方钦道德垂。"
    ]
  },
  {
    "volume": 604,
    "sequence": 8,
    "title": "寄建州姚员外",
    "author": "许棠",
    "content": [
      "诬谮遭遐谪，明君即自知。",
      "乡遥辞剑外，身独向天涯。",
      "岭堠蛮云积，闽空瘴雨垂。",
      "南来终不遂，日探北归期。"
    ]
  },
  {
    "volume": 604,
    "sequence": 9,
    "title": "送厉校书从事凤翔",
    "author": "许棠",
    "content": [
      "赴辟依丞相，超荣事岂同。",
      "城池当陇右，山水是关中。",
      "日有来巴使，秋高出塞鸿。",
      "旬休随大旆，应到九成宫。"
    ]
  },
  {
    "volume": 604,
    "sequence": 10,
    "title": "春夜同厉文学先辈会宿",
    "author": "许棠",
    "content": [
      "江汉久分路，京关重聚吟。",
      "更为他夜约，方尽昔年心。",
      "月隔明河远，花藏宿鸟深。",
      "无眠将及曙，多是说山阴。"
    ]
  },
  {
    "volume": 604,
    "sequence": 11,
    "title": "长安书情",
    "author": "许棠",
    "content": [
      "疏散过闲人，同人不在秦。",
      "近来惊白发，方解惜青春。",
      "僻寺居将遍，权门到绝因。",
      "行藏如此辈，何以谓谋身？"
    ]
  },
  {
    "volume": 604,
    "sequence": 12,
    "title": "过故洛城",
    "author": "许棠",
    "content": [
      "七百数还穷，城池一旦空。",
      "夕阳唯照草，危堞不胜风。",
      "岸断河声别，田荒野色同。",
      "去来皆过客，何处问遗宫。"
    ]
  },
  {
    "volume": 604,
    "sequence": 13,
    "title": "寄庐山贾处士",
    "author": "许棠",
    "content": [
      "时泰亦高眠，人皆谓不然。",
      "穷经休望辟，饵术止期仙。",
      "彭蠡波涵月，炉峰雪照天。",
      "常闻风雨夜，到晓在渔船。"
    ]
  },
  {
    "volume": 604,
    "sequence": 14,
    "title": "下第东归留别郑侍郎",
    "author": "许棠",
    "content": [
      "无才副至公，岂是命难通？",
      "分合吟诗老，家宜逐浪空。",
      "别心悬阙下，归念极吴东。",
      "唯畏重回日，初情恐不同。"
    ]
  },
  {
    "volume": 604,
    "sequence": 15,
    "title": "泗上早发",
    "author": "许棠",
    "content": [
      "独起无人见，长河夜泛时。",
      "平芜疑自动，落月似相随。",
      "楚外离空早，关西去已迟。",
      "渔歌闻不绝，却轸洞庭思。"
    ]
  },
  {
    "volume": 604,
    "sequence": 16,
    "title": "赠天台僧",
    "author": "许棠",
    "content": [
      "赤城霞外寺，不忘旧登年。",
      "石上吟分海，楼中语近天。",
      "重游空有梦，再隐定无缘。",
      "独夜休行道，星辰静照禅。"
    ]
  },
  {
    "volume": 604,
    "sequence": 17,
    "title": "冬夜与友人会宿",
    "author": "许棠",
    "content": [
      "君初离雁塞，我久滞雕阴。",
      "隔闰俱劳梦，通宵各话心。",
      "禁风吹漏出，原树映星沉。",
      "白昼常多事，无妨到晓吟。"
    ]
  },
  {
    "volume": 604,
    "sequence": 18,
    "title": "送元遂上人归吴中",
    "author": "许棠",
    "content": [
      "落发在王畿，承恩著紫衣。",
      "印心谁受请，讲疏自携归。",
      "泛浦龙惊锡，禅云虎绕扉。",
      "吴中知久别，庵树想成围。"
    ]
  },
  {
    "volume": 604,
    "sequence": 19,
    "title": "赠志空上人",
    "author": "许棠",
    "content": [
      "了了在心中，南宗与北宗。",
      "行高无外染，骨瘦是真容。",
      "饭野盂埋雪，禅云杖倚松。",
      "常修不住性，必拟老何峰。"
    ]
  },
  {
    "volume": 604,
    "sequence": 20,
    "title": "边城晚望",
    "author": "许棠",
    "content": [
      "广漠杳无穷，孤城四面空。",
      "马行高碛上，日堕迥沙中。",
      "逼晓人移帐，当川树列风。",
      "迢迢河外路，知直去崆峒。"
    ]
  },
  {
    "volume": 604,
    "sequence": 21,
    "title": "汴上暮秋",
    "author": "许棠",
    "content": [
      "独立长堤上，西风满客衣。",
      "日临秋草广，山接远天微。",
      "岸叶随波尽，沙云与鸟飞。",
      "秦人宁有素，去意自知归。"
    ]
  },
  {
    "volume": 604,
    "sequence": 22,
    "title": "春日言怀",
    "author": "许棠",
    "content": [
      "东风万物新，独未到幽人。",
      "赋命自多蹇，阳和非不均。",
      "五陵三月暮，百越一家贫。",
      "早误闲眠处，无愁异此身。"
    ]
  },
  {
    "volume": 604,
    "sequence": 23,
    "title": "奉天寒食书事",
    "author": "许棠",
    "content": [
      "处处无烟火，人家似暂空。",
      "晓林花落雨，寒谷鸟啼风。",
      "故里芳洲外，残春甸服中。",
      "谁知独西去，步步泣途穷。"
    ]
  },
  {
    "volume": 604,
    "sequence": 24,
    "title": "长安寓居",
    "author": "许棠",
    "content": [
      "贫寄帝城居，交朋日自疏。",
      "愁迎离碛雁，梦逐出关书。",
      "经雨蝉声尽，兼风杵韵余。",
      "谁知江徼塞，所忆在樵渔。"
    ]
  },
  {
    "volume": 604,
    "sequence": 25,
    "title": "写怀",
    "author": "许棠",
    "content": [
      "此生居此世，堪笑复堪悲。",
      "在处有岐路，何人无别离？",
      "长当多难日，愁过少年时。",
      "穷达都判了，休闲镊白髭。"
    ]
  },
  {
    "volume": 604,
    "sequence": 26,
    "title": "白菊",
    "author": "许棠",
    "content": [
      "所尚雪霜姿，非关落帽期。",
      "香飘风外别，影到月中疑。",
      "发在林凋后，繁当露冷时。",
      "人间稀有此，自古乃无诗。"
    ]
  },
  {
    "volume": 604,
    "sequence": 27,
    "title": "中秋夜对月",
    "author": "许棠",
    "content": [
      "月月势皆圆，中秋朗最偏。",
      "万方期一夕，到晓是经年。",
      "影蔽星芒尽，光分物状全。",
      "惟应苦吟者，目断向遥天。"
    ]
  },
  {
    "volume": 604,
    "sequence": 28,
    "title": "陪郢州张员外宴白雪楼",
    "author": "许棠",
    "content": [
      "高情日日闲，多宴雪楼间。",
      "洒槛江干雨，当筵天际山。",
      "带帆分浪色，驻乐话朝班。",
      "岂料羁浮者，樽前得解颜。"
    ]
  },
  {
    "volume": 604,
    "sequence": 29,
    "title": "和薛侍御题兴善寺松",
    "author": "许棠",
    "content": [
      "何年劚到城，满国响高名。",
      "半寺阴常匝，邻坊景亦清。",
      "代多无朽势，风定有余声。",
      "自得天然状，非同涧底生。"
    ]
  },
  {
    "volume": 604,
    "sequence": 30,
    "title": "题郑侍郎岩隐十韵",
    "author": "许棠",
    "content": [
      "朝退常归隐，真修大隐情。",
      "园林应得趣，岩谷自为名。",
      "野步难寻寺，闲吟少在城。",
      "树藏幽洞黑，花照远村明。",
      "海石分湖路，风泉递雨声。",
      "性高怜散逸，官达厌公卿。",
      "架引藤重长，阶延笋迸生。",
      "青门无到客，紫阁有来莺。",
      "物外身虽隐，区中望本清。",
      "终难依此境，坐卧避钧衡。"
    ]
  },
  {
    "volume": 604,
    "sequence": 31,
    "title": "宿灵山兰若",
    "author": "许棠",
    "content": [
      "江心天半寺，一夕万缘空。",
      "地出浮云上，星摇积浪中。",
      "滴沤垂阁雨，吹桧送帆风。",
      "旦夕闻清磬，唯应是钓翁。"
    ]
  },
  {
    "volume": 604,
    "sequence": 32,
    "title": "亲仁里双鹭",
    "author": "许棠",
    "content": [
      "双去双来日已频，只应知我是江人。",
      "对欹雪顶思寻水，更振霜翎恐染尘。",
      "三楚几时初失侣，五陵何树又栖身。",
      "天然不与凡禽类，傍砌听吟性自驯。"
    ]
  },
  {
    "volume": 604,
    "sequence": 33,
    "title": "成纪书事二首",
    "author": "许棠",
    "content": [
      "东吴远别客西秦，怀旧伤时暗洒巾。",
      "满野多成无主冢，防边半是异乡人。",
      "山河再阔千余里，城市曾经一百春。",
      "闲与将军议戎事，伊兰犹未绝胡尘。",
      "蹉跎远入犬羊中，荏苒将成白首翁。",
      "三楚田园归未得，五原岐路去无穷。",
      "天垂大野雕盘草，月落孤城角啸风。",
      "难问开元向前事，依稀犹认隗嚣宫。"
    ]
  },
  {
    "volume": 604,
    "sequence": 34,
    "title": "秦中遇友人",
    "author": "许棠",
    "content": [
      "半生南走复西驰，愁过杨朱罢泣岐。",
      "远梦亦羞归海徼，贫游多是滞边陲。",
      "胡云不聚风无定，陇路难行栈更危。",
      "旦暮唯闻语征战，看看已欲废吟诗。"
    ]
  },
  {
    "volume": 604,
    "sequence": 35,
    "title": "过分水岭",
    "author": "许棠",
    "content": [
      "陇山高共鸟行齐，瞰险盘空甚蹑梯。",
      "云势崩腾时向背，水声呜咽若东西。",
      "风兼雨气吹人面，石带冰棱碍马蹄。",
      "此去秦川无别路，隔崖穷谷却难迷。"
    ]
  },
  {
    "volume": 604,
    "sequence": 36,
    "title": "讲德陈情上淮南李仆射八首",
    "author": "许棠",
    "content": [
      "天降贤人佐圣时，自然声教满华夷。",
      "英明不独中朝仰，清重兼闻外国知。",
      "凉夜酒醒多对月，晓庭公退半吟诗。",
      "梁城东下虽经战，风俗犹传守旧规。",
      "多朝轩冕冠乾坤，四海皆推圣最尊。",
      "楚玉已曾分卞玉，膺门依旧是龙门。",
      "筵开乐振高云动，城掩鼙收落日昏。",
      "尝念苍生如赤子，九州无处不沾恩。",
      "未领春闱望早清，况联戎阃控强兵。",
      "风威遍布江山静，教化高同日月明。",
      "九郡竟歌兼煮海，四方皆得共和羹。",
      "东南自此全无事，只为期年政已成。",
      "帝念淮壖疫疹频，牢笼山海委名臣。",
      "古来比德由无侣，当代同途岂有人。",
      "夜宴独吟梁苑月，朝游重见广陵春。",
      "多年疲瘵全苏息，须到讴谣日满秦。",
      "三纪吟诗望一名，丹霄待得白头成。",
      "已期到老还沾禄，无复偷闲却养生。",
      "当宴每垂听乐泪，望云长起忆山情。",
      "朱门旧是登龙客，初脱鱼鳞胆尚惊。",
      "东来淮海拜旌旟，不把公卿一字书。",
      "曾侍晚斋吟对雪，又容华馆食兼鱼。",
      "孤微自省恩非次，际会谁知分有余。",
      "唯耻旧桥题处在，荣归无计似相如。",
      "平生南北逐蓬飘，待得名成鬓已凋。",
      "寒浦一从抛钓艇，旧林无处认风飙。",
      "程途虽喜关河尽，时节犹惊骨肉遥。",
      "愁策羸蹄更归去，乱山流水满翻潮。",
      "丹霄空把桂枝归，白首依前着布衣。",
      "当路公卿谁见待，故乡亲爱自疑非。",
      "东风乍喜还沧海，栖旅终愁出翠微。",
      "应念无媒居选限，二年须更守渔矶。"
    ]
  },
  {
    "volume": 604,
    "sequence": 37,
    "title": "献独孤尚书",
    "author": "许棠",
    "content": [
      "虚抛南楚滞西秦，白首依前衣白身。",
      "退鹢已经三十载，登龙曾见一千人。",
      "魂离为役诗篇苦，泪竭缘嗟骨相贫。",
      "今日鞠躬高旆下，欲倾肝胆杳无因。"
    ]
  },
  {
    "volume": 604,
    "sequence": 38,
    "title": "将过单于",
    "author": "许棠",
    "content": [
      "荒碛连天堡戍稀，日忧蕃寇却忘机。",
      "江山不到处皆到，陇雁已归时未归。",
      "行李亦须携战器，趋迎当便著戎衣。",
      "并州去路殊迢递，风雨何当达近畿。"
    ]
  },
  {
    "volume": 604,
    "sequence": 39,
    "title": "贞女祠",
    "author": "许棠",
    "content": [
      "何穴藏贞骨，荒祠见旧颜。",
      "精灵应自在，云雨不相关。",
      "落石泉多咽，无风树尽闲。",
      "唯疑千古后，为瑞向人间。"
    ]
  },
  {
    "volume": 604,
    "sequence": 40,
    "title": "宿华山",
    "author": "许棠",
    "content": [
      "异境良难测，非仙岂合游。",
      "星辰方满岳，风雨忽移舟。",
      "喷月泉垂壁，栖松鹤在楼。",
      "因知修养处，不必在嵩丘。"
    ]
  },
  {
    "volume": 604,
    "sequence": 41,
    "title": "送张员外西川从事",
    "author": "许棠",
    "content": [
      "为郎不入朝，自是赴嘉招。",
      "豸角初离首，金章已在腰。",
      "剑横阴绿野，栈响近丹霄。",
      "迎驿应相续，悬愁去路遥。"
    ]
  },
  {
    "volume": 604,
    "sequence": 42,
    "title": "题慈恩寺元遂上人院",
    "author": "许棠",
    "content": [
      "竹槛匝回廊，城中似外方。",
      "月云开作片，枝鸟立成行。",
      "径接河源润，庭容塔影凉。",
      "天台频去说，谁占最高房。"
    ]
  },
  {
    "volume": 604,
    "sequence": 43,
    "title": "送杜仓曹往沧洲觐叔常侍",
    "author": "许棠",
    "content": [
      "浮阳横巨浸，南巷拥旌旃。",
      "别带秦城雨，行闻魏国蝉。",
      "碛鸿来每后，朝日见常先。",
      "东鄙云霞广，高林间水天。"
    ]
  },
  {
    "volume": 604,
    "sequence": 44,
    "title": "雕阴道中作",
    "author": "许棠",
    "content": [
      "五月绥州北，途程少郁蒸。",
      "马依膻草聚，人抱浊河澄。",
      "迹固长城垒，冤深太子陵。",
      "往来经此地，悲苦有谁能。"
    ]
  },
  {
    "volume": 604,
    "sequence": 45,
    "title": "留别从弟郴",
    "author": "许棠",
    "content": [
      "同承太岳胤，俱值太平时。",
      "丹陛怀趋计，沧洲负去期。",
      "久贫成蹭蹬，多病惜支离。",
      "宗分兼交分，吾知汝亦知。"
    ]
  },
  {
    "volume": 604,
    "sequence": 46,
    "title": "寻山",
    "author": "许棠",
    "content": [
      "蹑履复支筇，深山草木中。",
      "隔溪遥避虎，当坞忽闻钟。",
      "落叶多相似，幽禽半不同。",
      "群猱呼却散，如此异林翁。"
    ]
  },
  {
    "volume": 604,
    "sequence": 47,
    "title": "送徐侍御充南诏判官",
    "author": "许棠",
    "content": [
      "西去安夷落，乘轺从节行。",
      "彤庭传圣旨，异域化戎情。",
      "瘴路穷巴徼，蛮川过峤城。",
      "地偏风自杂，天漏月稀明。",
      "危栈连空动，长江到底清。",
      "笑宜防狒狒，言好听猩猩。",
      "抚论如敦行，归情自合盟。",
      "回期佩印绶，何更见新正。"
    ]
  },
  {
    "volume": 604,
    "sequence": 48,
    "title": "送省玄上人归江东",
    "author": "许棠",
    "content": [
      "释律周儒礼，严持用戒身。",
      "安禅思剡石，留偈别都人。",
      "雨合吴江黑，潮移海路新。",
      "瓶盂自此去，应不更还秦。"
    ]
  },
  {
    "volume": 604,
    "sequence": 49,
    "title": "送刘校书游东鲁",
    "author": "许棠",
    "content": [
      "内阁劳雠校，东邦忽纵游。",
      "才偏精二雅，分合遇诸侯。",
      "暗海龟蒙雨，连空赵魏秋。",
      "如经麟见处，驻马瞰荒丘。"
    ]
  },
  {
    "volume": 604,
    "sequence": 50,
    "title": "送金吾侍御奉使日东",
    "author": "许棠",
    "content": [
      "还乡兼作使，到日倍荣亲。",
      "向化虽多国，如公有几人。",
      "孤山无返照，积水合苍旻。",
      "膝下知难住，金章已系身。"
    ]
  },
  {
    "volume": 604,
    "sequence": 51,
    "title": "题甘露寺",
    "author": "许棠",
    "content": [
      "丹槛拂丹霄，人寰下瞰遥。",
      "何年增造化，万古出尘嚣。",
      "地势盘三楚，江声换几朝。",
      "满栏皆异药，到顶尽飞桥。",
      "泽广方云梦，山孤数沃焦。",
      "中宵霞始散，经腊木稀凋。",
      "铎动天风度，窗明海气消。",
      "带鼙分迥堞，当日辨翻潮。",
      "鸟去沉葭菼，帆来映泬氵寥。",
      "浮生自多事，无计免回镳。"
    ]
  },
  {
    "volume": 604,
    "sequence": 52,
    "title": "冬夜怀真里友人会宿",
    "author": "许棠",
    "content": [
      "静语与高吟，搜神又爽心。",
      "各来依帝里，相对似山阴。",
      "漏永星河没，堂寒月彩深。",
      "从容不易到，莫惜曙钟侵。"
    ]
  },
  {
    "volume": 604,
    "sequence": 53,
    "title": "陪友人夏夜对月",
    "author": "许棠",
    "content": [
      "后伏中宵月，高秋满魄齐。",
      "轮移仙掌外，影下玉绳西。",
      "蝉雀飞多误，星萤出自迷。",
      "烦蒸惊顿绝，吟玩畏闻鸡。"
    ]
  },
  {
    "volume": 604,
    "sequence": 54,
    "title": "送从弟筹任告成尉",
    "author": "许棠",
    "content": [
      "海上从戎罢，嵩阳佐县初。",
      "故人皆羡去，吾祖旧曾居。",
      "地古多生药，溪灵不聚鱼。",
      "唯应寻隐者，闲寺讲仙书。"
    ]
  },
  {
    "volume": 604,
    "sequence": 55,
    "title": "秋日陪陆校书游玉泉",
    "author": "许棠",
    "content": [
      "共爱泉源异，频来不觉劳。",
      "散光垂草细，繁响出风高。",
      "沫滞潭花片，沙遗浴鸟毛。",
      "尘间喧与闷，须向此中逃。"
    ]
  },
  {
    "volume": 604,
    "sequence": 56,
    "title": "送防州邬员外",
    "author": "许棠",
    "content": [
      "千溪与万嶂，缭绕复峥嵘。",
      "太守劳车马，何从驻旆旌。",
      "椒香近满郭，漆货远通京。",
      "唯涤双尘耳，东南听政声。"
    ]
  },
  {
    "volume": 604,
    "sequence": 57,
    "title": "过穆陵关",
    "author": "许棠",
    "content": [
      "荒关无守吏，亦耻白衣过。",
      "地广人耕绝，天寒雁下多。",
      "东西方自感，雨雪更相和。",
      "日暮聊摅思，摇鞭一放歌。"
    ]
  },
  {
    "volume": 604,
    "sequence": 58,
    "title": "江上遇友人",
    "author": "许棠",
    "content": [
      "阙下分离日，杏园花半开。",
      "江边相值夜，榆塞雁初来。",
      "坐久河沉斗，吟长月浸杯。",
      "鲈鱼非不恋，共有客程催。"
    ]
  },
  {
    "volume": 604,
    "sequence": 59,
    "title": "忆宛陵旧居",
    "author": "许棠",
    "content": [
      "旧忆陵阳北，林园近板桥。",
      "江晴帆影满，野迥鹤声遥。",
      "岛径通山市，汀扉上海潮。",
      "秦城归去梦，夜夜到渔樵。"
    ]
  },
  {
    "volume": 604,
    "sequence": 60,
    "title": "题闻琴馆",
    "author": "许棠",
    "content": [
      "城非宓贱邑，馆亦号闻琴。",
      "乃是前贤意，常留化俗心。",
      "代公存绿绮，谁更寄清音。",
      "此迹应无改，寥寥毕古今。"
    ]
  },
  {
    "volume": 604,
    "sequence": 61,
    "title": "寄江上弟妹",
    "author": "许棠",
    "content": [
      "无成归未得，不是不谋归。",
      "垂老登云路，犹胜守钓矶。",
      "大荒身去数，穷海信来稀。",
      "孤立皆难进，非关命独违。"
    ]
  },
  {
    "volume": 604,
    "sequence": 62,
    "title": "题李昌符丰乐幽居",
    "author": "许棠",
    "content": [
      "诗家依阙下，野景似山中。",
      "兰菊俱含露，杉梧为奏风。",
      "破门韦曲对，浅岸御沟通。",
      "莫叹连年屈，君须遇至公。"
    ]
  },
  {
    "volume": 604,
    "sequence": 63,
    "title": "青山晚望",
    "author": "许棠",
    "content": [
      "昔人怀感处，此地倍魂消。",
      "四海经摇落，三吴正寂寥。",
      "风移残烧远，帆带夕阳遥。",
      "欲继前贤迹，谁能似隐招。"
    ]
  },
  {
    "volume": 604,
    "sequence": 64,
    "title": "宣城送进士郑徽赴举",
    "author": "许棠",
    "content": [
      "长安去是归，上马肯沾衣。",
      "水国车通少，秦人楚荐稀。",
      "鸿方离北鄙，叶下已西畿。",
      "好整丹霄步，知音在紫微。"
    ]
  },
  {
    "volume": 604,
    "sequence": 65,
    "title": "言怀",
    "author": "许棠",
    "content": [
      "万事不关心，终朝但苦吟。",
      "久贫惭负债，渐老爱山深。",
      "日月销天外，帆樯弃海阴。",
      "荣枯应已定，无复系浮沉。"
    ]
  },
  {
    "volume": 604,
    "sequence": 66,
    "title": "汴河十二韵",
    "author": "许棠",
    "content": [
      "昔年开汴水，元应别有由。",
      "或兼通楚塞，宁独为扬州。",
      "直断平芜色，横分积石流。",
      "所思千里便，岂计万方忧。",
      "首甚资功济，终难弭宴游。",
      "空怀龙舸下，不见锦帆收。",
      "浪倒长汀柳，风欹远岸楼。",
      "奔逾怀许竭，澄彻泗滨休。",
      "路要多行客，鱼稀少钓舟。",
      "日开天际晚，雁合碛西秋。",
      "一派注沧海，几人生白头。",
      "常期身事毕，于此泳东浮。"
    ]
  },
  {
    "volume": 604,
    "sequence": 67,
    "title": "旅中送人归九华",
    "author": "许棠",
    "content": [
      "分与仙山背，多年负翠微。",
      "无因随鹿去，只是送人归。",
      "顶木晴摩日，根岚晓润衣。",
      "会于猿鸟外，相对掩高扉。"
    ]
  },
  {
    "volume": 604,
    "sequence": 68,
    "title": "送友人归江南",
    "author": "许棠",
    "content": [
      "皇州五更鼓，月落西南维。",
      "此时有行客，别我孤舟归。",
      "上国身无主，下第诚可悲。"
    ]
  },
  {
    "volume": 604,
    "sequence": 69,
    "title": "洞庭湖",
    "author": "许棠",
    "content": [
      "空江浩荡景萧然，尽日菰蒲泊钓船。",
      "青草浪高三月渡，绿杨花扑一溪烟。",
      "情多莫举伤春目，愁极兼无买酒钱。",
      "犹有渔人数家住，不成村落夕阳边。"
    ]
  },
  {
    "volume": 604,
    "sequence": 70,
    "title": "句",
    "author": "许棠",
    "content": [
      "晓嶂猿开户，寒湫鹿舐冰。",
      "当空吟待月，到晚坐看山。",
      "一年三领郡，领郡管仙山。",
      "卷六百零五"
    ]
  }
]