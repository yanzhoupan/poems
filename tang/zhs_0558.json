[
  {
    "volume": 558,
    "sequence": 1,
    "title": "新雪八韵（一作闲居新雪）",
    "author": "薛能",
    "content": [
      "大雪满初晨，开门万象新。",
      "龙钟鸡未起，萧索我何贫。",
      "耀若花前境，清如物外身。",
      "细飞斑户牖，干洒乱松筠。",
      "正色凝高岭，随流助要津。",
      "鼎消微是滓，车碾半和尘。",
      "茶兴留诗客，瓜情想戍人。",
      "终篇本无字，谁别胜阳春。"
    ]
  },
  {
    "volume": 558,
    "sequence": 2,
    "title": "国学试风化下",
    "author": "薛能",
    "content": [
      "霁阙露穹崇，含生仰圣聪。",
      "英明高比日，声教下如风。",
      "静发宸居内，低来品物中。",
      "南薰歌自溥，北极响皆通。",
      "蘋末看无状，人间觉有功。",
      "因今委泥者，睹此忘途穷。"
    ]
  },
  {
    "volume": 558,
    "sequence": 3,
    "title": "升平词十首（乐府作升平乐）",
    "author": "薛能",
    "content": [
      "瑞气绕宫楼，皇居信上游。",
      "远冈连圣祚，平地载神州。",
      "会合皆重译，潺湲近八流。",
      "中兴岂假问，据此自千秋。",
      "寥泬敞延英，朝班立位横。",
      "宣传无草动，拜舞有衣声。",
      "鸳瓦霜消湿，虫丝日照明。",
      "辛勤自不到，遥见似前程。",
      "处处是欢心，时康岁已深。",
      "不同三尺剑，应似五弦琴。",
      "寿笑山犹尽，明嫌日有阴。",
      "何当怜一物，亦遣断愁吟。",
      "曙质绝埃氛，彤庭列禁军。",
      "圣颜初对日，龙尾竞缘云。",
      "佩响交成韵，帘阴暖带纹。",
      "逍遥岂有事，于此咏南薰。",
      "一物至周天，洪纤尽晏然。",
      "车书无异俗，甲子并丰年。",
      "奇技皆归朴，征夫亦服田。",
      "君王故不有，台鼎合韦弦。",
      "日日听歌谣，区中尽祝尧。",
      "虫蝗初不害，夷狄近全销。",
      "史笔惟书瑞，天台绝见妖。",
      "因令匹夫志，转欲事清朝。",
      "品物尽昭苏，神功复帝谟。",
      "他时应有寿，当代且无虞。",
      "赐历通遐俗，移关入半胡。",
      "鹪鹩一何幸，于此寄微躯。",
      "无战复无私，尧时即此时。",
      "焚香临极早，待月卷帘迟。",
      "端拱乾坤内，何言黈纩垂。",
      "君看圣明验，只此是神龟。",
      "旭日上清穹，明堂坐圣聪。",
      "衣裳承瑞气，冠冕盖重瞳。",
      "花木经宵露，旌旗入仗风。",
      "何期于此地，见说是神工。",
      "五帝三皇主，萧曹魏邴臣。",
      "文章惟返朴，戈甲尽生尘。",
      "谏纸应无用，朝纲自有伦。",
      "升平不可记，所见是闲人。"
    ]
  },
  {
    "volume": 558,
    "sequence": 4,
    "title": "送冯温往河外",
    "author": "薛能",
    "content": [
      "琴剑事行装，河关出北方。",
      "秦音尽河内，魏画自黎阳。",
      "野日村苗熟，秋霜馆叶黄。",
      "风沙问船处，应得立清漳。"
    ]
  },
  {
    "volume": 558,
    "sequence": 5,
    "title": "送从兄之太原副使",
    "author": "薛能",
    "content": [
      "少载琴书去，须知暂佐军。",
      "初程见西岳，尽室渡横汾。",
      "元日何州住，枯风宿馆闻。",
      "都门送行处，青紫骑纷纷。"
    ]
  },
  {
    "volume": 558,
    "sequence": 6,
    "title": "送马戴书记之太原",
    "author": "薛能",
    "content": [
      "一曲大河声，全家几日行。",
      "从容长约夜，差互忽离城。",
      "镇北胡沙浅，途中霍岳横。",
      "相逢莫已讯，诗雅负雄名。"
    ]
  },
  {
    "volume": 558,
    "sequence": 7,
    "title": "送友人出塞",
    "author": "薛能",
    "content": [
      "榆关到不可，何况出榆关。",
      "春草临岐断，边楼带日闲。",
      "人归穹帐外，鸟乱废营间。",
      "此地堪愁想，霜前作意还。"
    ]
  },
  {
    "volume": 558,
    "sequence": 8,
    "title": "送李溟出塞",
    "author": "薛能",
    "content": [
      "边城官尚恶，况乃是羁游。",
      "别路应相忆，离亭更少留。",
      "黄沙人外阔，飞雪马前稠。",
      "甚险穹庐宿，无为过代州。"
    ]
  },
  {
    "volume": 558,
    "sequence": 9,
    "title": "寄终南隐者",
    "author": "薛能",
    "content": [
      "海日东南出，应开岭上扉。",
      "扫坛花入篲，科竹露沾衣。",
      "饭后嫌身重，茶中见鸟归。",
      "相思爱民者，难说与亲违。"
    ]
  },
  {
    "volume": 558,
    "sequence": 10,
    "title": "赠隐者",
    "author": "薛能",
    "content": [
      "自得高闲性，平生向北栖。",
      "月潭云影断，山叶雨声齐。",
      "庭树人书匝，栏花鸟坐低。",
      "相留永不忘，经宿话丹梯。"
    ]
  },
  {
    "volume": 558,
    "sequence": 11,
    "title": "惜春",
    "author": "薛能",
    "content": [
      "花开亦花落，时节暗中迁。",
      "无计延春日，可能留少年。",
      "小丛初散蝶，高柳即闻蝉。",
      "繁艳归何处，满山啼杜鹃。"
    ]
  },
  {
    "volume": 558,
    "sequence": 12,
    "title": "送人自苏州之长沙县官",
    "author": "薛能",
    "content": [
      "驱马复乘流，何时发虎丘。",
      "全家上南岳，一尉事诸侯。",
      "茶煮朝宗水，船停调角州。",
      "炎方好将息，卑湿旧堪忧。"
    ]
  },
  {
    "volume": 558,
    "sequence": 13,
    "title": "早春归山中旧居",
    "author": "薛能",
    "content": [
      "茫茫驱匹马，归处是荒榛。",
      "猿迹破庭雪，鼠踪生甑尘。",
      "开门冲网断，扫叶放苔匀。",
      "为惜诗情错，应难致此身。"
    ]
  },
  {
    "volume": 558,
    "sequence": 14,
    "title": "麟中寓居寄蒲中友人",
    "author": "薛能",
    "content": [
      "萧条秋雨地，独院阻同群。",
      "一夜惊为客，多年不见君。",
      "边心生落日，乡思羡归云。",
      "更在相思处，子规灯下闻。"
    ]
  },
  {
    "volume": 558,
    "sequence": 15,
    "title": "关中送别",
    "author": "薛能",
    "content": [
      "一行千里外，几事寸心间。",
      "才子贫堪叹，男儿别是闲。",
      "黄河淹华岳，白日照潼关。",
      "若值乡人问，终军贱不还。"
    ]
  },
  {
    "volume": 558,
    "sequence": 16,
    "title": "中秋夜寄李溟",
    "author": "薛能",
    "content": [
      "满魄断埃氛，牵吟并舍闻。",
      "一年唯此夜，到晚愿无云。",
      "待赏从初出，看行过二分。",
      "严城亦已闭，悔不预期君。"
    ]
  },
  {
    "volume": 558,
    "sequence": 17,
    "title": "赠禅师",
    "author": "薛能",
    "content": [
      "梦想青山寺，前年住此中。",
      "夜堂吹竹雨，春地落花风。",
      "旧句师曾见，清斋我亦同。",
      "浮生蹇莫问，辛苦未成功。"
    ]
  },
  {
    "volume": 558,
    "sequence": 18,
    "title": "送禅僧",
    "author": "薛能",
    "content": [
      "寒空孤鸟度，落日一僧归。",
      "近寺路闻梵，出郊风满衣。",
      "步摇瓶浪起，盂戛磬声微。",
      "还坐栖禅所，荒山月照扉。"
    ]
  },
  {
    "volume": 558,
    "sequence": 19,
    "title": "赠隐者",
    "author": "薛能",
    "content": [
      "门前虽有径，绝向世间行。",
      "薙草因逢药，移花便得莺。",
      "甘贫原是道，苦学不为名。",
      "莫怪苍髭晚，无机任世情。"
    ]
  },
  {
    "volume": 558,
    "sequence": 20,
    "title": "冬日送僧归吴中旧居",
    "author": "薛能",
    "content": [
      "去扫冬林下，闲持未遍经。",
      "为山低凿牖，容月广开庭。",
      "旧业云千里，生涯水一瓶。",
      "还应觅新句，看雪倚禅扃。"
    ]
  },
  {
    "volume": 558,
    "sequence": 21,
    "title": "恭禧皇太后挽歌词三首",
    "author": "薛能",
    "content": [
      "八月曾殊选，三星固异仪。",
      "袝陵经灞浐，归赗杂华夷。",
      "旌去题新谥，宫存锁素帏。",
      "重泉应不恨，生见太平时。",
      "月落娥兼隐，宫空后岂还。",
      "衔哀穷地界，亲莅泣天颜。",
      "旧住留丹药，新陵在碧山。",
      "国人伤莫及，应只咏关关。",
      "配圣三朝隔，灵仪万姓哀。",
      "多年好黄老，旧日荐贤才。",
      "道著标彤管，宫闲闭绿苔。",
      "平生六衣在，曾著祀高禖。"
    ]
  },
  {
    "volume": 558,
    "sequence": 22,
    "title": "送胡澳下第归蒲津",
    "author": "薛能",
    "content": [
      "无媒甘下飞，君子尚麻衣。",
      "岁月终荣在，家园近且归。",
      "山光临舜庙，河气隔王畿。",
      "甚积汤原思，青青宿麦肥。"
    ]
  },
  {
    "volume": 558,
    "sequence": 23,
    "title": "春日闲居",
    "author": "薛能",
    "content": [
      "权门多见薄，吾道岂终行。",
      "散地徒忧国，良时不在城。",
      "花繁春正王，茶美梦初惊。",
      "赖有兹文在，犹堪畅此生。"
    ]
  },
  {
    "volume": 558,
    "sequence": 24,
    "title": "题逃户",
    "author": "薛能",
    "content": [
      "几界瞢农桑，凶年竟失乡。",
      "朽关生湿菌，倾屋照斜阳。",
      "雨水淹残臼，葵花压倒墙。",
      "明时岂致此，应自负苍苍。"
    ]
  },
  {
    "volume": 558,
    "sequence": 25,
    "title": "郊居答客",
    "author": "薛能",
    "content": [
      "傍舍虫声满，残秋宿雨村。",
      "远劳才子骑，光顾野人门。",
      "败叶盘空蔓，雕丛露暗根。",
      "相携未尽语，川月照黄昏。"
    ]
  },
  {
    "volume": 558,
    "sequence": 26,
    "title": "早春归山中旧居（一作寓居有怀呈旧知）",
    "author": "薛能",
    "content": [
      "绿草闭闲院，悄然花正开。",
      "新年人未去，戊日燕还来。",
      "雨地残枯沫，灯窗积旧煤。",
      "归田语不忘，樗散料非才。"
    ]
  },
  {
    "volume": 558,
    "sequence": 27,
    "title": "下第后春日长安寓居三首",
    "author": "薛能",
    "content": [
      "一榜尽精选，此身犹陆沉。",
      "自无功谠分，敢抱怨尤心。",
      "暖陌开花气，春居闭日阴。",
      "相知岂不有，知浅未知深。",
      "暂屈固何恨，所忧无此时。",
      "隔年空仰望，临日又参差。",
      "劳力且成病，壮心能不衰。",
      "犹将琢磨意，更欲候宗师。",
      "关东归不得，岂是爱他乡。",
      "草碧余花落，春闲白日长。",
      "全家期圣泽，半路敢农桑。",
      "独立应无侣，浮生欲自伤。"
    ]
  },
  {
    "volume": 558,
    "sequence": 28,
    "title": "春早选寓长安二首",
    "author": "薛能",
    "content": [
      "疏拙自沉昏，长安岂是村。",
      "春非闲客事，花在五侯门。",
      "道僻惟忧祸，诗深不敢论。",
      "扬雄若有荐，君圣合承恩。",
      "旧论已浮海，此心犹滞秦。",
      "上僚如报国，公道岂无人。",
      "岩隐悬溪瀑，城居入榻尘。",
      "渔舟即拟去，不待晚年身。"
    ]
  },
  {
    "volume": 558,
    "sequence": 29,
    "title": "送进士许棠下第东归",
    "author": "薛能",
    "content": [
      "长安那不住，西笑又东行。",
      "若以贫无计，何因事有成。",
      "云峰天外出，江色草中明。",
      "谩忝相于分，吾言世甚轻。"
    ]
  },
  {
    "volume": 558,
    "sequence": 30,
    "title": "咏岛",
    "author": "薛能",
    "content": [
      "孤岛如江上，诗家犹闭门。",
      "一池分倒影，空舸系荒根。",
      "烟湿高吟石，云生偶坐痕。",
      "登临有新句，公退与谁论。"
    ]
  },
  {
    "volume": 558,
    "sequence": 31,
    "title": "冬日写怀",
    "author": "薛能",
    "content": [
      "幕府尽平蛮，客留戎阃间。",
      "急流霜夹水，轻霭日连山。",
      "设醴徒惭楚，为郎未姓颜。",
      "斯文苦不胜，会拟老民闲。"
    ]
  },
  {
    "volume": 558,
    "sequence": 32,
    "title": "和杨中丞早春即事",
    "author": "薛能",
    "content": [
      "贵宅登临地，春来见物华。",
      "远江桥外色，繁杏竹边花。",
      "戍客烽楼迥，文君酒幔斜。",
      "新题好不极，珠府未穷奢。"
    ]
  },
  {
    "volume": 558,
    "sequence": 33,
    "title": "闻官军破吉浪戎小而固虑史氏遗忽因记为二章",
    "author": "薛能",
    "content": [
      "一战便抽兵，蛮孤吉浪平。",
      "通连无旧穴，要害有新城。",
      "昼卒烽前寝，春农界上耕。",
      "高楼一拟望，新雨剑南清。",
      "泸水断嚣氛，妖巢已自焚。",
      "汉江无敌国，蛮物在回军。",
      "越巂通游国，苴咩闭聚蚊。",
      "空余罗凤曲，哀思满边云。"
    ]
  },
  {
    "volume": 558,
    "sequence": 34,
    "title": "寒食有怀",
    "author": "薛能",
    "content": [
      "流落伤寒食，登临望岁华。",
      "村球高过索，坟树绿和花。",
      "晋聚应搜火，秦喧定走车。",
      "谁知恨榆柳，风景似吾家。"
    ]
  },
  {
    "volume": 558,
    "sequence": 35,
    "title": "绵楼",
    "author": "薛能",
    "content": [
      "溪边人浣纱，楼下海棠花。",
      "极望虽怀土，多情拟置家。",
      "前山应象外，此地已天涯。",
      "未有销忧赋，梁王礼欲奢。"
    ]
  },
  {
    "volume": 558,
    "sequence": 36,
    "title": "雕堂",
    "author": "薛能",
    "content": [
      "丈室久多病，小园晴独游。",
      "鸣蛩孤烛雨，啅雀一篱秋。",
      "圣主恩难谢，生灵志亦忧。",
      "他年谁识我，心迹在徐州。"
    ]
  },
  {
    "volume": 558,
    "sequence": 37,
    "title": "赠歌人",
    "author": "薛能",
    "content": [
      "温燠坐相侵，罗襦一水沉。",
      "拜深知有意，令背不无心。",
      "近住应名玉，前生约姓阴。",
      "东山期已定，相许便抽簪。"
    ]
  },
  {
    "volume": 558,
    "sequence": 38,
    "title": "柘枝词三首（乐府诗集题作柘枝调）",
    "author": "薛能",
    "content": [
      "同营三十万，震鼓伐西羌。",
      "战血粘秋草，征尘搅夕阳。",
      "归来人不识，帝里独戎装。",
      "悬军征拓羯，内地隔萧关。",
      "日色昆仑上，风声朔漠间。",
      "何当千万骑，飒飒贰师还。",
      "意气成功日，春风起絮天。",
      "楼台新邸第，歌舞小婵娟。",
      "急破催摇曳，罗衫半脱肩。"
    ]
  },
  {
    "volume": 558,
    "sequence": 39,
    "title": "咏柳花",
    "author": "薛能",
    "content": [
      "浮生失意频，起絮又飘沦。",
      "发自谁家树，飞来独院春。",
      "朝容萦断砌，晴影过诸邻。",
      "乱掩宫中蝶，繁冲陌上人。",
      "随波应到海，沾雨或依尘。",
      "会向慈恩日，轻轻对此身。"
    ]
  },
  {
    "volume": 558,
    "sequence": 40,
    "title": "一叶落",
    "author": "薛能",
    "content": [
      "轻叶独悠悠，天高片影流。",
      "随风来此地，何树落先秋。",
      "变色黄应近，辞林绿尚稠。",
      "无双浮水面，孤绝落关头。",
      "乍减诚难觉，将凋势未休。",
      "客心空自比，谁肯问新愁。"
    ]
  },
  {
    "volume": 558,
    "sequence": 41,
    "title": "行路难",
    "author": "薛能",
    "content": [
      "何处力堪殚，人心险万端。",
      "藏山难测度，暗水自波澜。",
      "对面如千里，回肠似七盘。",
      "已经吴坂困，欲向雁门难。",
      "南北诚须泣，高深不可干。",
      "无因善行止，车辙得平安。"
    ]
  },
  {
    "volume": 558,
    "sequence": 42,
    "title": "蔡州蒋亭",
    "author": "薛能",
    "content": [
      "草径彻林间，过桥如入山。",
      "蔡侯添水榭，蒋氏本柴关。",
      "静泛穷幽趣，惊飞湿醉颜。",
      "恨无优俸买，来得暂时闲。",
      "步与招提接，舟临夕照还。",
      "春风应不到，前想负花湾。"
    ]
  },
  {
    "volume": 558,
    "sequence": 43,
    "title": "戏题",
    "author": "薛能",
    "content": [
      "闪闪动鸣珰，初来烛影傍。",
      "拥头珠翠重，萦步绮罗长。",
      "静发歌如磬，连飘气觉香。",
      "不言微有笑，多媚总无妆。",
      "坐缺初离席，帘垂却入房。",
      "思惟不是梦，此会胜高唐。"
    ]
  },
  {
    "volume": 558,
    "sequence": 44,
    "title": "酬曹侍御见寄",
    "author": "薛能",
    "content": [
      "儒道苦不胜，迩来惟慕禅。",
      "触途非巧者，于世分沉然。",
      "要地羞难入，闲居钝更便。",
      "清和挑菜食，闷寂闭花眠。",
      "累遣期抛俸，机忘怕与权。",
      "妨春愁筦榷，响夜忆林泉。",
      "匪石从遭刖，珠膏枉被煎。",
      "讨论唯子厚，藏退合吾先。",
      "旧制群英伏，来章六义全。",
      "休旬一拟和，乡思乱情田。"
    ]
  },
  {
    "volume": 558,
    "sequence": 45,
    "title": "送赵道士归天目旧山",
    "author": "薛能",
    "content": [
      "愚朴尚公平，此心邻道情。",
      "有缘终自鄙，何计逐师行。",
      "日者闻高躅，时人盖强名。",
      "口无滋味入，身有羽仪生。",
      "奏乞还乡远，诗曾对御成。",
      "土毛珍到越，尘发倦离京。",
      "符叱风雷恶，朝修月露清。",
      "观临天目顶，家住海潮声。",
      "道引图看足，参同注解精。",
      "休粮一拟问，窗草俟回程。"
    ]
  },
  {
    "volume": 558,
    "sequence": 46,
    "title": "除夜作",
    "author": "薛能",
    "content": [
      "和吹度穹旻，虚徐接建寅。",
      "不辞加一岁，唯喜到三春。",
      "燎照云烟好，幡悬井邑新。",
      "祯祥应北极，调燮验平津。",
      "树欲含迟日，山将退旧尘。",
      "兰萎残此夜，竹爆和诸邻。",
      "祝寿思明圣，驱傩看鬼神。",
      "团圆多少辈，眠寝独劳筋。",
      "茜旆犹双节，雕盘又五辛。",
      "何当平贼后，归作自由身。"
    ]
  },
  {
    "volume": 558,
    "sequence": 47,
    "title": "桃花",
    "author": "薛能",
    "content": [
      "香色自天种，千年岂易逢。",
      "开齐全未落，繁极欲相重。",
      "冷湿朝如淡，晴干午更浓。",
      "风光新社燕，时节旧春农。",
      "篱落欹临竹，亭台盛间松。",
      "乱缘堪羡蚁，深入不如蜂。",
      "有影宜暄煦，无言自冶容。",
      "洞连非俗世，溪静接仙踪。",
      "子熟河应变，根盘土已封。",
      "西王潜爱惜，东朔盗过从。",
      "醉席眠英好，题诗恋景慵。",
      "芳菲聊一望，何必在临邛。"
    ]
  },
  {
    "volume": 558,
    "sequence": 48,
    "title": "黄河",
    "author": "薛能",
    "content": [
      "何处发昆仑，连乾复浸坤。",
      "波浑经雁塞，声振自龙门。",
      "岸裂新冲势，滩余旧落痕。",
      "横沟通海上，远色尽山根。",
      "勇逗三峰坼，雄标四渎尊。",
      "湾中秋景树，阔外夕阳村。",
      "沫乱知鱼呴，槎来见鸟蹲。",
      "飞沙当白日，凝雾接黄昏。",
      "润可资农亩，清能表帝恩。",
      "雨吟堪极目，风度想惊魂。",
      "显瑞龟曾出，阴灵伯固存。",
      "盘涡寒渐急，浅濑暑微温。",
      "九曲终柔胜，常流可暗吞。",
      "人间无博望，谁复到穷源。"
    ]
  },
  {
    "volume": 558,
    "sequence": 49,
    "title": "华岳",
    "author": "薛能",
    "content": [
      "簇簇复亭亭，三峰卓杳冥。",
      "每思穷本末，应合记图经。",
      "发地连宫观，冲天接井星。",
      "河微临巨势，秦重载奇形。",
      "太古朝群后，中央擘巨灵。",
      "邻州犹映槛，几县恰当庭。",
      "鹤毳坛风乱，龙漦洞水腥。",
      "望遥通北极，上彻见东溟。",
      "客玩晴难偶，农祈雨必零。",
      "度关无暑气，过路得愁醒。",
      "羽客时应见，霜猿夜可听。",
      "顶悬飞瀑峻，崦合白云青。",
      "混石猜良玉，寻苗得茯苓。",
      "从官知侧近，悉俸致岩扃。"
    ]
  },
  {
    "volume": 558,
    "sequence": 50,
    "title": "秋雨",
    "author": "薛能",
    "content": [
      "宿雨觉才初，亭林忽复徐。",
      "簇声诸树密，悬滴四檐疏。",
      "省漏疑方丈，愁炊问斗储。",
      "步难多入屐，窗浅欲飘书。",
      "动蠖苍苔静，藏蚕落叶虚。",
      "吹交来翕习，雷慢歇踌躇。",
      "滞已妨行路，晴应好荷锄。",
      "醉楼思蜀客，鯹市想淮鱼。",
      "径草因缘合，栏花自此除。",
      "有形皆霢霂，无地不污潴。",
      "境晦宜甘寝，风清□退居。",
      "我魂惊晓簟，邻话喜秋蔬。",
      "既用功成岁，旋应惨变舒。",
      "仓箱足可恃，归去傲吾庐。"
    ]
  },
  {
    "volume": 558,
    "sequence": 51,
    "title": "春色满皇州（一作滕迈诗）",
    "author": "薛能",
    "content": [
      "蔼蔼复悠悠，春归十二楼。",
      "最明云里阙，先满日边州。",
      "色媚青门外，光摇紫陌头。",
      "上林荣旧树，太液镜新流。",
      "暖带祥烟起，清添瑞景浮。",
      "阳和如启蛰，从此事芳游。"
    ]
  },
  {
    "volume": 558,
    "sequence": 52,
    "title": "寄唁张乔喻坦之",
    "author": "薛能",
    "content": [
      "何事尽参差，惜哉吾子诗。",
      "日令销此道，天亦负明时。",
      "有路当重振，无门即不知。",
      "何当见尧日，相与啜浇漓。"
    ]
  },
  {
    "volume": 558,
    "sequence": 53,
    "title": "赠僧",
    "author": "薛能",
    "content": [
      "尽日行方到，何年独此林。",
      "客归惟鹤伴，人少似师心。",
      "坐石落松子，禅床摇竹阴。",
      "山灵怕惊定，不遣夜猿吟。"
    ]
  }
]