[
  {
    "volume": 657,
    "sequence": 1,
    "title": "钱尚父生日",
    "author": "罗隐",
    "content": [
      "大昴分光降斗牛，兴唐宗社作诸侯。",
      "伊夔事业扶千载，韩白机谋冠九州。",
      "贵盛上持龙节钺，延长应续鹤春秋。",
      "锦衣玉食将何报，更俟庄椿一举头。"
    ]
  },
  {
    "volume": 657,
    "sequence": 2,
    "title": "寄前户部陆郎中",
    "author": "罗隐",
    "content": [
      "出驯桑雉入朝簪，箫洒清名映士林。",
      "近日篇章欺白雪，早年词赋得黄金。",
      "桂堂纵道探龙颔，兰省何曾驻鹤心。",
      "离乱事多人不会，酒浓花暖且闲吟。"
    ]
  },
  {
    "volume": 657,
    "sequence": 3,
    "title": "登瓦棺寺阁",
    "author": "罗隐",
    "content": [
      "下盘空迹上云浮，偶逐僧行步步愁。",
      "暂憩已知须用意，渐来争忍不回头。",
      "烟中树老重江晚，铎外风轻四境秋。",
      "懒指台城更东望，鹊飞龙斗尽荒丘。"
    ]
  },
  {
    "volume": 657,
    "sequence": 4,
    "title": "九华山费征君所居",
    "author": "罗隐",
    "content": [
      "草堂何处试徘徊，见说遗踪向此开。",
      "蟾桂自归三径后，鹤书曾降九天来。",
      "白云事迹依前在，青琐光阴竟不回。",
      "尽夕为君思曩日，野泉呜咽路莓苔。"
    ]
  },
  {
    "volume": 657,
    "sequence": 5,
    "title": "途中寄怀",
    "author": "罗隐",
    "content": [
      "不知何处是前程，合眼腾腾信马行。",
      "两鬓已衰时未遇，数峰虽在病相撄。",
      "尘埃巩洛虚光景，诗酒江湖漫姓名。",
      "试哭军门看谁问，旧来还似祢先生。"
    ]
  },
  {
    "volume": 657,
    "sequence": 6,
    "title": "京口见李侍郎",
    "author": "罗隐",
    "content": [
      "傞傞江柳欲矜春，铁瓮城边见故人。",
      "屈指不堪言甲子，披风常记是庚申。",
      "别来且喜身俱健，乱后休悲业尽贫。",
      "还有杖头沽酒物，待寻山寺话逡巡。"
    ]
  },
  {
    "volume": 657,
    "sequence": 7,
    "title": "秋日酬张特玄",
    "author": "罗隐",
    "content": [
      "病寄南徐两度秋，故人依约亦扬州。",
      "偶因雁足思闲事，拟棹孤舟访旧游。",
      "风急几闻江上笛，月高谁共酒家楼。",
      "平生意气消磨尽，甘露轩前看水流。"
    ]
  },
  {
    "volume": 657,
    "sequence": 8,
    "title": "登高咏菊尽（一作李山甫诗）",
    "author": "罗隐",
    "content": [
      "篱畔霜前偶得存，苦教迟晚避兰荪。",
      "能销造化几多力，不受阳和一点恩。",
      "生处岂容依玉砌，要时还许上金樽。",
      "陶公没后无知己，露滴幽丛见泪痕。"
    ]
  },
  {
    "volume": 657,
    "sequence": 9,
    "title": "登夏州城楼",
    "author": "罗隐",
    "content": [
      "寒城猎猎戍旗风，独倚危楼怅望中。",
      "万里山河唐土地，千年魂魄晋英雄。",
      "离心不忍听边马，往事应须问塞鸿。",
      "好脱儒冠从校尉，一枝长戟六钧弓。"
    ]
  },
  {
    "volume": 657,
    "sequence": 10,
    "title": "水边偶题",
    "author": "罗隐",
    "content": [
      "野水无情去不回，水边花好为谁开。",
      "只知事逐眼前去，不觉老从头上来。",
      "穷似丘轲休叹息，达如周召亦尘埃。",
      "思量此理何人会，蒙邑先生最有才。"
    ]
  },
  {
    "volume": 657,
    "sequence": 11,
    "title": "故洛阳公镇大梁时隐得游门下今之经历事往…以伤以谢",
    "author": "罗隐",
    "content": [
      "孤舟欲泊思何穷，曾忆西来值雪中。",
      "珠履少年初满座，白衣游子也从公。",
      "狂抛赋笔琉璃冷，醉倚歌筵玳瑁红。",
      "今日斯文向谁说，泪碑棠树两成空。"
    ]
  },
  {
    "volume": 657,
    "sequence": 12,
    "title": "杜陵秋思",
    "author": "罗隐",
    "content": [
      "南望商於北帝都，两堪栖托两无图。",
      "只闻斥逐张公子，不觉悲同楚大夫。",
      "岩畔早凉生紫桂，井边疏影落高梧。",
      "一杯渌酒他年忆，沥向清波寄五湖。"
    ]
  },
  {
    "volume": 657,
    "sequence": 13,
    "title": "隐尝在江陵忝故中令白公叨蒙知遇…遂成长句",
    "author": "罗隐",
    "content": [
      "往岁酂侯镇渚宫，曾将清律暖孤蓬。",
      "才怜曼倩三冬后，艺许由基一箭中。",
      "言重不能轻薄命，地寒终是泣春风。",
      "凤凰池涸台星拆，回首岐山忆至公。"
    ]
  },
  {
    "volume": 657,
    "sequence": 14,
    "title": "夜泊毗陵无锡县有寄",
    "author": "罗隐",
    "content": [
      "草虫幽咽树初团，独系孤舟夜已阑。",
      "浊浪势奔吴苑急，疏钟声彻惠山寒。",
      "愁催鬓发凋何易，贫恋家乡别渐难。",
      "他日亲朋应大笑，始知书剑是无端。"
    ]
  },
  {
    "volume": 657,
    "sequence": 15,
    "title": "桃花",
    "author": "罗隐",
    "content": [
      "暖触衣襟漠漠香，间梅遮柳不胜芳。",
      "数枝艳拂文君酒，半里红欹宋玉墙。",
      "尽日无人疑怅望，有时经雨乍凄凉。",
      "旧山山下还如此，回首东风一断肠。"
    ]
  },
  {
    "volume": 657,
    "sequence": 16,
    "title": "筹笔驿",
    "author": "罗隐",
    "content": [
      "抛掷南阳为主忧，北征东讨尽良筹。",
      "时来天地皆同力，运去英雄不自由。",
      "千里山河轻孺子，两朝冠剑恨谯周。",
      "唯馀岩下多情水，犹解年年傍驿流。"
    ]
  },
  {
    "volume": 657,
    "sequence": 17,
    "title": "重过随州故兵部李侍郎恩知因抒长句",
    "author": "罗隐",
    "content": [
      "庄周高论伯牙琴，闲夜思量泪满襟。",
      "四海共谁言近事，九原从此负初心。",
      "鸥翻汉浦风波急，雁下郧溪雾雨深。",
      "惭愧苍生还有意，解歌襦袴至如今。"
    ]
  },
  {
    "volume": 657,
    "sequence": 18,
    "title": "商於驿楼东望有感",
    "author": "罗隐",
    "content": [
      "山川去接汉江东，曾伴隋侯醉此中。",
      "歌绕夜梁珠宛转，舞娇春席雪朦胧。",
      "棠遗善政阴犹在，薤送哀声事已空。",
      "惆怅知音竟难得，两行清泪白杨风。"
    ]
  },
  {
    "volume": 657,
    "sequence": 19,
    "title": "寄南城韦逸人",
    "author": "罗隐",
    "content": [
      "杜甫诗中韦曲花，至今无赖尚豪家。",
      "美人晓折露沾袖，公子醉时香满车。",
      "万里丹青传不得，二年风雨恨无涯。",
      "羡他南涧高眠客，春去春来任物华。"
    ]
  },
  {
    "volume": 657,
    "sequence": 20,
    "title": "梅花",
    "author": "罗隐",
    "content": [
      "吴王醉处十馀里，照野拂衣今正繁。",
      "经雨不随山鸟散，倚风疑共路人言。",
      "愁怜粉艳飘歌席，静爱寒香扑酒樽。",
      "欲寄所思无好信，为人惆怅又黄昏。"
    ]
  },
  {
    "volume": 657,
    "sequence": 21,
    "title": "淮南高骈所造迎仙楼",
    "author": "罗隐",
    "content": [
      "鸾音鹤信杳难回，凤驾龙车早晚来。",
      "仙境是谁知处所，人间空自造楼台。",
      "云侵朱槛应难到，虫网闲窗永不开。",
      "子细思量成底事，露凝风摆作尘埃。"
    ]
  },
  {
    "volume": 657,
    "sequence": 22,
    "title": "和禅月大师见赠",
    "author": "罗隐",
    "content": [
      "高僧惠我七言诗，顿豁尘心展白眉。",
      "秀似谷中花媚日，清如潭底月圆时。",
      "应观法界莲千叶，肯折人间桂一支。",
      "漂荡秦吴十馀载，因循犹恨识师迟。"
    ]
  },
  {
    "volume": 657,
    "sequence": 23,
    "title": "谒文宣王庙",
    "author": "罗隐",
    "content": [
      "晚来乘兴谒先师，松柏凄凄人不知。",
      "九仞萧墙堆瓦砾，三间茅殿走狐狸。",
      "雨淋状似悲麟泣，露滴还同叹凤悲。",
      "傥使小儒名稍立，岂教吾道受栖迟。"
    ]
  },
  {
    "volume": 657,
    "sequence": 24,
    "title": "代文宣王答",
    "author": "罗隐",
    "content": [
      "三教之中儒最尊，止戈为武武尊文。",
      "吾今尚自披蓑笠，你等何须读典坟。",
      "释氏宝楼侵碧汉，道家宫殿拂青云。",
      "若教颜闵英灵在，终不羞他李老君。"
    ]
  },
  {
    "volume": 657,
    "sequence": 25,
    "title": "重送朗州张员外",
    "author": "罗隐",
    "content": [
      "朱轮此去正春风，且驻青云听断蓬。",
      "一榻早年容孺子，双旌今日别文翁。",
      "诚知汲善心长在，争奈干时迹转穷。",
      "酬德酬恩两无路，谩劳惆怅凤城东。"
    ]
  },
  {
    "volume": 657,
    "sequence": 26,
    "title": "广陵秋夜读进士常修三篇因题",
    "author": "罗隐",
    "content": [
      "入蜀归吴三首诗，藏于笥箧重于师。",
      "剑关夜读相如听，瓜步秋吟炀帝悲。",
      "景物也知输健笔，时情谁不许高枝。",
      "明年二月春风里，江岛闲人慰所思。"
    ]
  },
  {
    "volume": 657,
    "sequence": 27,
    "title": "逼试投所知",
    "author": "罗隐",
    "content": [
      "桃在仙翁旧苑傍，暖烟轻霭扑人香。",
      "十年此地频偷眼，二月春风最断肠。",
      "曾恨梦中无好事，也知囊里有仙方。",
      "寻思仙骨终难得，始与回头问玉皇。"
    ]
  },
  {
    "volume": 657,
    "sequence": 28,
    "title": "汉江上作",
    "author": "罗隐",
    "content": [
      "汉江波浪渌于苔，每到江边病眼开。",
      "半雨半风终日恨，无名无迹几时回。",
      "云生岸谷秋阴合，树接帆樯晚思来。",
      "对此空惭圣明代，忍教缨上有尘埃。"
    ]
  },
  {
    "volume": 657,
    "sequence": 29,
    "title": "秋夜寄进士顾荣",
    "author": "罗隐",
    "content": [
      "秋河耿耿夜沈沈，往事三更尽到心。",
      "多病谩劳窥圣代，薄才终是费知音。",
      "家山梦后帆千尺，尘土搔来发一簪。",
      "空羡良朋尽高价，可怜东箭与南金。"
    ]
  },
  {
    "volume": 657,
    "sequence": 30,
    "title": "寄渭北徐从事",
    "author": "罗隐",
    "content": [
      "暖云慵堕柳垂条，骢马徐郎过渭桥。",
      "官秩旧参荀秘监，樽罍今伴霍嫖姚。",
      "科随鹄箭频曾中，礼向侯弓以重招。",
      "莫恨东风促行李，不多时节却归朝。"
    ]
  },
  {
    "volume": 657,
    "sequence": 31,
    "title": "徐寇南逼感事献江南知己次韵",
    "author": "罗隐",
    "content": [
      "酒阑离思浩无穷，西望维扬忆数公。",
      "万里飘零身未了，一家知奖意曾同。",
      "云横晋国尘应暗，路转吴江信不通。",
      "今日便成卢子谅，满襟珠泪堕霜风。"
    ]
  },
  {
    "volume": 657,
    "sequence": 32,
    "title": "寄三衢孙员外",
    "author": "罗隐",
    "content": [
      "小敷文伯见何时，南望三衢渴复饥。",
      "天子未能崇典诰，诸生徒欲恋旌旗。",
      "风高绿野苗千顷，露冷平楼酒满卮。",
      "尽是数旬陪奉处，使君争肯不相思。"
    ]
  },
  {
    "volume": 657,
    "sequence": 33,
    "title": "淮南送卢端公归台",
    "author": "罗隐",
    "content": [
      "凤鸾势逸九霄宽，北去南来任羽翰。",
      "朱绂两参王俭府，绣衣三领杜林官。",
      "道从上国曾匡济，才向牢盆始重难。",
      "应笑张纲谩生事，埋轮不得在长安。"
    ]
  },
  {
    "volume": 657,
    "sequence": 34,
    "title": "炀帝陵",
    "author": "罗隐",
    "content": [
      "入郭登桥出郭船，红楼日日柳年年。",
      "君王忍把平陈业，只博雷塘数亩田。"
    ]
  },
  {
    "volume": 657,
    "sequence": 35,
    "title": "马嵬坡",
    "author": "罗隐",
    "content": [
      "佛屋前头野草春，贵妃轻骨此为尘。",
      "从来绝色知难得，不破中原未是人。"
    ]
  },
  {
    "volume": 657,
    "sequence": 36,
    "title": "柳",
    "author": "罗隐",
    "content": [
      "灞岸晴来送别频，相偎相倚不胜春。",
      "自家飞絮犹无定，争解垂丝绊路人。"
    ]
  },
  {
    "volume": 657,
    "sequence": 37,
    "title": "隋堤柳",
    "author": "罗隐",
    "content": [
      "夹路依依千里遥，路人回首认隋朝。",
      "春风未借宣华意，犹费工夫长绿条。"
    ]
  },
  {
    "volume": 657,
    "sequence": 38,
    "title": "孟浩然墓",
    "author": "罗隐",
    "content": [
      "数步荒榛接旧蹊，寒江漠漠草凄凄。",
      "鹿门黄土无多少，恰到书生冢便低。"
    ]
  },
  {
    "volume": 657,
    "sequence": 39,
    "title": "秦纪",
    "author": "罗隐",
    "content": [
      "长策东鞭及海隅，鼋鼍奔走鬼神趋。",
      "怜君未到沙丘日，肯信人间有死无。"
    ]
  },
  {
    "volume": 657,
    "sequence": 40,
    "title": "仙掌",
    "author": "罗隐",
    "content": [
      "掌前流水驻无尘，掌下轩车日日新。",
      "谩向山头高举手，何曾招得路行人。",
      "卷六百五十八"
    ]
  }
]