[
  {
    "volume": 42,
    "sequence": 1,
    "title": "酬杨比部员外暮宿琴堂朝跻书阁率尔见赠之作（作王维）",
    "author": "卢照邻",
    "content": [
      "闲拂檐尘看，鸣琴候月弹。",
      "桃源迷汉姓，松径有秦官。",
      "空谷归人少，青山背日寒。",
      "羡君栖隐处，遥望在云端。"
    ]
  },
  {
    "volume": 42,
    "sequence": 2,
    "title": "刘生",
    "author": "卢照邻",
    "content": [
      "刘生气不平，抱剑欲专征。",
      "报恩为豪侠，死难在横行。",
      "翠羽装刀鞘，黄金饰马铃。",
      "但令一顾重，不吝百身轻。"
    ]
  },
  {
    "volume": 42,
    "sequence": 3,
    "title": "陇头水",
    "author": "卢照邻",
    "content": [
      "陇阪高无极，征人一望乡。",
      "关河别去水，沙寨断归肠。",
      "马系千年树，旌悬九月霜。",
      "从来共呜咽，皆是为勤王。"
    ]
  },
  {
    "volume": 42,
    "sequence": 4,
    "title": "巫山高",
    "author": "卢照邻",
    "content": [
      "巫山望不极，望望下朝氛。",
      "莫辨啼猿树，徒看神女云。",
      "惊涛乱水脉，骤雨暗峰文。",
      "沾裳即此地，况复远思君。"
    ]
  },
  {
    "volume": 42,
    "sequence": 5,
    "title": "芳树",
    "author": "卢照邻",
    "content": [
      "芳树本多奇，年华复在斯。",
      "结翠成新幄，开江满故枝。",
      "风归花历乱，日度影参差。",
      "容色朝朝落，思君君不知。"
    ]
  },
  {
    "volume": 42,
    "sequence": 6,
    "title": "雨雪曲",
    "author": "卢照邻",
    "content": [
      "虏骑三秋入，关云万里平。",
      "雪似胡沙暗，冰如汉月明。",
      "高阙银为阙，长城玉作城。",
      "节旄零落尽，天子不知名。"
    ]
  },
  {
    "volume": 42,
    "sequence": 7,
    "title": "昭君怨",
    "author": "卢照邻",
    "content": [
      "合殿恩中绝，交河使渐稀。",
      "肝肠辞玉辇，形影向金微。",
      "汉地草应绿，胡庭沙正飞。",
      "愿逐三秋雁，年年一度归。"
    ]
  },
  {
    "volume": 42,
    "sequence": 8,
    "title": "折杨柳",
    "author": "卢照邻",
    "content": [
      "倡楼启曙扉，杨柳正依依。",
      "莺啼知岁隔，条变识春归。",
      "露叶凝愁黛，风花乱舞衣。",
      "攀折聊将寄，军中音信稀。"
    ]
  },
  {
    "volume": 42,
    "sequence": 9,
    "title": "十五夜观灯",
    "author": "卢照邻",
    "content": [
      "锦里开芳宴，兰缸艳早年。",
      "缛彩遥分地，繁光远缀天。",
      "接汉疑星落，依楼似月悬。",
      "别有千金笑，来映九枝前。"
    ]
  },
  {
    "volume": 42,
    "sequence": 10,
    "title": "入秦川界",
    "author": "卢照邻",
    "content": [
      "陇阪长无极，苍山望不穷。",
      "石径萦疑断，回流映似空。",
      "花开绿野雾，莺啭紫岩风。",
      "春芳勿遽尽，留赏故人同。"
    ]
  },
  {
    "volume": 42,
    "sequence": 11,
    "title": "文翁讲堂",
    "author": "卢照邻",
    "content": [
      "锦里淹中馆，岷山稷下亭。",
      "空梁无燕雀，古壁有丹青。",
      "槐落犹疑市，苔深不辨铭。",
      "良哉二千石，江汉表遗灵。"
    ]
  },
  {
    "volume": 42,
    "sequence": 12,
    "title": "相如琴台",
    "author": "卢照邻",
    "content": [
      "闻有雍容地，千年无四邻。",
      "园院风烟古，池台松槚春。",
      "云疑作赋客，月似听琴人。",
      "寂寂啼莺处，空伤游子神。"
    ]
  },
  {
    "volume": 42,
    "sequence": 13,
    "title": "石镜寺",
    "author": "卢照邻",
    "content": [
      "古墓芙蓉塔，神铭松柏烟。",
      "鸾沉仙镜底，花没梵轮前。",
      "铢衣千古佛，宝月两重圆。",
      "隐隐香台夜，钟声彻九天。"
    ]
  },
  {
    "volume": 42,
    "sequence": 14,
    "title": "辛法司宅观妓",
    "author": "卢照邻",
    "content": [
      "南国佳人至，北堂罗荐开。",
      "长裙随凤管，促柱送鸾杯。",
      "云光身后落，雪态掌中回。",
      "到愁金谷晚，不怪玉山颓。"
    ]
  },
  {
    "volume": 42,
    "sequence": 15,
    "title": "春晚山庄率题二首",
    "author": "卢照邻",
    "content": [
      "顾步三春晚，田园四望通。",
      "游丝横惹树，戏蝶乱依丛。",
      "竹懒偏宜水，花狂不待风。",
      "唯馀诗酒意，当了一生中。",
      "田家无四邻，独坐一园春。",
      "莺啼非选树，鱼戏不惊纶。",
      "山水弹琴尽，风花酌酒频。",
      "年华已可乐，高兴复留人。"
    ]
  },
  {
    "volume": 42,
    "sequence": 16,
    "title": "江中望月",
    "author": "卢照邻",
    "content": [
      "江水向涔阳，澄澄写月光。",
      "镜圆珠溜彻，弦满箭波长。",
      "沉钩摇兔影，浮桂动丹芳。",
      "延照相思夕，千里共沾裳。"
    ]
  },
  {
    "volume": 42,
    "sequence": 17,
    "title": "元日述怀（一作明月引）",
    "author": "卢照邻",
    "content": [
      "筮仕无中秩，归耕有外臣。",
      "人歌小岁酒，花舞大唐春。",
      "草色迷三径，风光动四邻。",
      "愿得长如此，年年物候新。"
    ]
  },
  {
    "volume": 42,
    "sequence": 18,
    "title": "益州城西张超亭观妓",
    "author": "卢照邻",
    "content": [
      "落日明歌席，行云逐舞人。",
      "江前飞暮雨，梁上下轻尘。",
      "冶服看疑画，妆楼望似春。",
      "高车勿遽返，长袖欲相亲。"
    ]
  },
  {
    "volume": 42,
    "sequence": 19,
    "title": "还京赠别",
    "author": "卢照邻",
    "content": [
      "风月清江夜，山水白云朝。",
      "万里同为客，三秋契不凋。",
      "戏凫分断岸，归骑别高标。",
      "一去仙桥道，还望锦城遥。"
    ]
  },
  {
    "volume": 42,
    "sequence": 20,
    "title": "至陈仓晓晴望京邑",
    "author": "卢照邻",
    "content": [
      "拂曙驱飞传，初晴带晓凉。",
      "雾敛长安树，云归仙帝乡。",
      "涧流漂素沫，岩景霭朱光。",
      "今朝好风色，延瞰极天庄。"
    ]
  },
  {
    "volume": 42,
    "sequence": 21,
    "title": "晚渡滹沱敬赠魏大",
    "author": "卢照邻",
    "content": [
      "津谷朝行远，冰川夕望曛。",
      "霞明深浅浪，风卷去来云。",
      "澄波泛月影，激浪聚沙文。",
      "谁忍仙舟上，携手独思君。"
    ]
  },
  {
    "volume": 42,
    "sequence": 22,
    "title": "和吴侍御被使燕然",
    "author": "卢照邻",
    "content": [
      "春归龙塞北，骑指雁门垂。",
      "胡笳折杨柳，汉使采燕支。",
      "戍城聊一望，花雪几参差。",
      "关山有新曲，应向笛中吹。"
    ]
  },
  {
    "volume": 42,
    "sequence": 23,
    "title": "七夕泛舟二首",
    "author": "卢照邻",
    "content": [
      "汀葭肃徂暑，江树起初凉。",
      "水疑通织室，舟似泛仙潢。",
      "连桡渡急响，鸣棹下浮光。",
      "日晚菱歌唱，风烟满夕阳。",
      "凤杼秋期至，凫舟野望开。",
      "微吟翠塘侧，延想白云隈。",
      "石似支机罢，槎疑犯宿来。",
      "天潢殊漫漫，日暮独悠哉。"
    ]
  },
  {
    "volume": 42,
    "sequence": 24,
    "title": "西使兼送孟学士南游",
    "author": "卢照邻",
    "content": [
      "地道巴陵北，天山弱水东。",
      "相看万馀里，共倚一征蓬。",
      "零雨悲王粲，清尊别孔融。",
      "裴回闻夜鹤，怅望待秋鸿。",
      "骨肉胡秦外，风尘关塞中。",
      "唯馀剑锋在，耿耿气成虹。"
    ]
  },
  {
    "volume": 42,
    "sequence": 25,
    "title": "送郑司仓入蜀",
    "author": "卢照邻",
    "content": [
      "离人丹水北，游客锦城东。",
      "别意还无已，离忧自不穷。",
      "陇云朝结阵，江月夜临空。",
      "关塞疲征马，霜氛落早鸿。",
      "潘年三十外，蜀道五千中。",
      "送君秋水曲，酌酒对清风。"
    ]
  },
  {
    "volume": 42,
    "sequence": 26,
    "title": "绵州官池赠别同赋湾字",
    "author": "卢照邻",
    "content": [
      "輶轩遵上国，仙佩下灵关。",
      "尊酒方无地，联绻喜暂攀。",
      "离言欲赠策，高辨正连环。",
      "野径浮云断，荒池春草斑。",
      "残花落古树，度鸟入澄湾。",
      "欲叙他乡别，幽谷有绵蛮。"
    ]
  },
  {
    "volume": 42,
    "sequence": 27,
    "title": "还赴蜀中贻示京邑游好",
    "author": "卢照邻",
    "content": [
      "籞宿花初满，章台柳向飞。",
      "如何正此日，还望昔多违。",
      "怅别风期阻，将乖云会稀。",
      "敛衽辞丹阙，悬旗陟翠微。",
      "野禽喧戍鼓，春草变征衣。",
      "回顾长安道，关山起夕霏。"
    ]
  },
  {
    "volume": 42,
    "sequence": 28,
    "title": "初夏日幽庄",
    "author": "卢照邻",
    "content": [
      "闻有高踪客，耿介坐幽庄。",
      "林壑人事少，风烟鸟路长。",
      "瀑水含秋气，垂藤引夏凉。",
      "苗深全覆陇，荷上半侵塘。",
      "钓渚青凫没，村田白鹭翔。",
      "知君振奇藻，还嗣海隅芳。"
    ]
  },
  {
    "volume": 42,
    "sequence": 29,
    "title": "山庄休沐（一作和夏日山庄）",
    "author": "卢照邻",
    "content": [
      "兰署乘闲日，蓬扉狎遁栖。",
      "龙柯疏玉井，凤叶下金堤。",
      "川光摇水箭，山气上云梯。",
      "亭幽闻唳鹤，窗晓听鸣鸡。",
      "玉轸临风奏，琼浆映月携。",
      "田家自有乐，谁肯谢青溪。"
    ]
  },
  {
    "volume": 42,
    "sequence": 30,
    "title": "山林休日田家",
    "author": "卢照邻",
    "content": [
      "归休乘暇日，饁稼返秋场。",
      "径草疏王彗，岩枝落帝桑。",
      "耕田虞讼寝，凿井汉机忘。",
      "戎葵朝委露，齐枣夜含霜。",
      "南涧泉初冽，东篱菊正芳。",
      "还思北窗下，高卧偃羲皇。"
    ]
  },
  {
    "volume": 42,
    "sequence": 31,
    "title": "宴梓州南亭得池字",
    "author": "卢照邻",
    "content": [
      "二条开胜迹，大隐叶冲规。",
      "亭阁分危岫，楼台绕曲池。",
      "长薄秋烟起，飞梁古蔓垂。",
      "水鸟翻荷叶，山虫咬桂枝。",
      "游人惜将晚，公子爱忘疲。",
      "愿得回三舍，琴尊长若斯。"
    ]
  },
  {
    "volume": 42,
    "sequence": 32,
    "title": "山行寄刘李二参军",
    "author": "卢照邻",
    "content": [
      "万里烟尘客，三春桃李时。",
      "事去纷无限，愁来不自持。",
      "狂歌欲叹凤，失路反占龟。",
      "草碍人行缓，花繁鸟度迟。",
      "彼美参卿事，留连求友诗。",
      "安知倦游子，两鬓渐如丝。"
    ]
  },
  {
    "volume": 42,
    "sequence": 33,
    "title": "首春贻京邑文士",
    "author": "卢照邻",
    "content": [
      "寂寂罢将迎，门无车马声。",
      "横琴答山水，披卷阅公卿。",
      "忽闻岁云晏，倚仗出檐楹。",
      "寒辞杨柳陌，春满凤凰城。",
      "梅花扶院吐，兰叶绕阶生。",
      "览镜改容色，藏书留姓名。",
      "时来不假问，生死任交情。"
    ]
  },
  {
    "volume": 42,
    "sequence": 34,
    "title": "赠许左丞从驾万年宫",
    "author": "卢照邻",
    "content": [
      "闻道上之回，诏跸下蓬莱。",
      "中枢移北斗，左辖去南台。",
      "黄山闻凤笛，清跸侍龙媒。",
      "曳日朱旗卷，参云金障开。",
      "朝参五城柳，夕宴柏梁杯。",
      "汉畤光如月，秦祠听似雷。",
      "寂寂芸香阁，离思独悠哉。"
    ]
  },
  {
    "volume": 42,
    "sequence": 35,
    "title": "晚渡渭桥寄示京邑游好",
    "author": "卢照邻",
    "content": [
      "我行背城阙，驱马独悠悠。",
      "寥落百年事，裴回万里忧。",
      "途遥日向夕，时晚鬓将秋。",
      "滔滔俯东逝，耿耿泣西浮。",
      "长虹掩钓浦，落雁下星洲。",
      "草变黄山曲，花飞清渭流。",
      "迸水惊愁鹭，腾沙起狎鸥。",
      "一赴清泥道，空思玄灞游。"
    ]
  },
  {
    "volume": 42,
    "sequence": 36,
    "title": "羁卧山中",
    "author": "卢照邻",
    "content": [
      "卧壑迷时代，行歌任死生。",
      "红颜意气尽，白璧故交轻。",
      "涧户无人迹，山窗听鸟声。",
      "春色缘岩上，寒光入溜平。",
      "雪尽松帷暗，云开石路明。",
      "夜伴饥鼯宿，朝随驯雉行。",
      "度溪犹忆处，寻洞不知名。",
      "紫书常日阅，丹药几年成。",
      "扣钟鸣天鼓，烧香厌地精。",
      "倘遇浮丘鹤，飘飖凌太清。"
    ]
  },
  {
    "volume": 42,
    "sequence": 37,
    "title": "酬张少府柬之",
    "author": "卢照邻",
    "content": [
      "昔余与夫子，相遇汉川阴。",
      "珠浦龙犹卧，檀溪马正沉。",
      "价重瑶山曲，词惊丹凤林。",
      "十年睽赏慰，万里隔招寻。",
      "毫翰风期阻，荆衡云路深。",
      "鹏飞俱望昔，蠖屈共悲今。",
      "谁谓青衣道，还叹白头吟。",
      "地接神仙涧，江连云雨岑。",
      "飞泉如散玉，落日似悬金。",
      "重以瑶华赠，空怀舞咏心。"
    ]
  },
  {
    "volume": 42,
    "sequence": 38,
    "title": "过东山谷口",
    "author": "卢照邻",
    "content": [
      "不知名利险，辛苦滞皇州。",
      "始觉飞尘倦，归来事绿畴。",
      "桃源迷处所，桂树可淹留。",
      "迹异人间俗，禽同海上鸥。",
      "古苔依井被，新乳傍崖流。",
      "野老堪成鹤，山神或化鸠。",
      "泉鸣碧涧底，花落紫岩幽。",
      "日暮餐龟壳，开寒御鹿裘。",
      "不辨秦将汉，宁知春与秋。",
      "多谢青溪客，去去赤松游。"
    ]
  },
  {
    "volume": 42,
    "sequence": 39,
    "title": "送幽州陈参军赴任寄呈乡曲父老",
    "author": "卢照邻",
    "content": [
      "蓟北三千里，关西二十年。",
      "冯唐犹在汉，乐毅不归燕。",
      "人同黄鹤远，乡共白云连。",
      "郭隗池台处，昭王尊酒前。",
      "故人当已老，旧壑几成田。",
      "红颜如昨日，衰鬓似秋天。",
      "西蜀桥应毁，东周石尚全。",
      "灞池水犹绿，榆关月早圆。",
      "塞云初上雁，庭树欲销蝉。",
      "送君之旧国，挥泪独潸然。"
    ]
  },
  {
    "volume": 42,
    "sequence": 40,
    "title": "哭金部韦郎中",
    "author": "卢照邻",
    "content": [
      "金曹初受拜，玉地始含香。",
      "翻同五日尹，遽见一星亡。",
      "贺客犹扶路，哀人遂上堂。",
      "歌筵长寂寂，哭位自苍苍。",
      "岁时宾径断，朝暮雀罗张。",
      "书留魏主阙，魂掩汉家床。",
      "徒令永平帝，千载罢撞郎。"
    ]
  },
  {
    "volume": 42,
    "sequence": 41,
    "title": "哭明堂裴主簿",
    "author": "卢照邻",
    "content": [
      "缔欢三十载，通家数百年。",
      "潘杨称代穆，秦晋忝姻连。",
      "风云洛阳道，花月茂陵田。",
      "相悲共相乐，交骑复交筵。",
      "始谓调金鼎，如何掩玉泉。",
      "黄公酒炉处，青眼竹林前。",
      "故琴无复雪，新树但生烟。",
      "遽痛兰襟断，徒今宝剑悬。",
      "客散同秋叶，人亡似夜川。",
      "送君一长恸，松台路几千。"
    ]
  },
  {
    "volume": 42,
    "sequence": 42,
    "title": "同崔录事哭郑员外",
    "author": "卢照邻",
    "content": [
      "文学秋天远，郎官星位尊。",
      "伊人表时彦，飞誉满司存。",
      "楚席光文雅，瑶山侍讨论。",
      "凤词凌汉阁，龟辩罩周园。",
      "已陪东岳驾，将逝北溟鲲。",
      "如何万化尽，空叹九飞魂。",
      "白马西京驿，青松北海门。",
      "夜台无晓箭，朝奠有虚尊。",
      "一代儒风没，千年陇雾昏。",
      "梁山送夫子，湘水吊王孙。",
      "仆本多悲泪，沾裳不待猿。",
      "闻君绝弦曲，吞恨更无言。"
    ]
  },
  {
    "volume": 42,
    "sequence": 43,
    "title": "登玉清",
    "author": "卢照邻",
    "content": [
      "绝顶横临日，孤峰半倚天。",
      "裴回拜真老，万里见风烟。"
    ]
  },
  {
    "volume": 42,
    "sequence": 44,
    "title": "曲池荷",
    "author": "卢照邻",
    "content": [
      "浮香绕曲岸，圆影覆华池。",
      "常恐秋风早，飘零君不知。"
    ]
  },
  {
    "volume": 42,
    "sequence": 45,
    "title": "浴浪鸟",
    "author": "卢照邻",
    "content": [
      "独舞依磐石，群飞动轻浪。",
      "奋迅碧沙前，长怀白云上。"
    ]
  },
  {
    "volume": 42,
    "sequence": 46,
    "title": "临阶竹",
    "author": "卢照邻",
    "content": [
      "封霜连锦砌，防露拂瑶阶。",
      "聊将仪凤质，暂与俗人谐。"
    ]
  },
  {
    "volume": 42,
    "sequence": 47,
    "title": "含风蝉",
    "author": "卢照邻",
    "content": [
      "高情临爽月，急响送秋风。",
      "独有危冠意，还将衰鬓同。"
    ]
  },
  {
    "volume": 42,
    "sequence": 48,
    "title": "葮川独泛",
    "author": "卢照邻",
    "content": [
      "倚棹春江上，横舟石岸前。",
      "山暝行人断，迢迢独泛仙。"
    ]
  },
  {
    "volume": 42,
    "sequence": 49,
    "title": "送二兄入蜀",
    "author": "卢照邻",
    "content": [
      "关山客子路，花柳帝王城。",
      "此中一分手，相顾怜无声。"
    ]
  },
  {
    "volume": 42,
    "sequence": 50,
    "title": "宿玄武二首",
    "author": "卢照邻",
    "content": [
      "方池开晓色，圆月下秋阴。",
      "已乘千里兴，还抚一弦琴。",
      "庭摇北风柳，院绕南溟禽。",
      "累宿恩方重，穷秋叹不深。"
    ]
  },
  {
    "volume": 42,
    "sequence": 51,
    "title": "九陇津集",
    "author": "卢照邻",
    "content": [
      "落落树阴紫，澄澄水华碧。",
      "复有翻飞禽，裴回疑曳舄。"
    ]
  },
  {
    "volume": 42,
    "sequence": 52,
    "title": "游昌化山精舍",
    "author": "卢照邻",
    "content": [
      "宝地乘峰出，香台接汉高。",
      "稍觉真途近，方知人事劳。"
    ]
  },
  {
    "volume": 42,
    "sequence": 53,
    "title": "登封大酺歌四首",
    "author": "卢照邻",
    "content": [
      "明君封禅日重光，天子垂衣历数长。",
      "九州四海常无事，万岁千秋乐未央。",
      "日观仙云随凤辇，天门瑞雪照龙衣。",
      "繁弦绮席方终夜，妙舞清歌欢未归。",
      "翠凤逶迤登介丘，仙鹤裴回天上游。",
      "借问乾封何所乐，人皆寿命得千秋。",
      "千年圣主应昌期，万国淳风王化基。",
      "请比上古无为代，何如今日太平时。"
    ]
  },
  {
    "volume": 42,
    "sequence": 54,
    "title": "九月九日登玄武山",
    "author": "卢照邻",
    "content": [
      "九月九日眺山川，归心归望积风烟。",
      "他乡共酌金花酒，万里同悲鸿雁天。"
    ]
  },
  {
    "volume": 42,
    "sequence": 55,
    "title": "句",
    "author": "卢照邻",
    "content": [
      "城狐尾独束，山鬼面参覃。",
      "（《诗式》）"
    ]
  }
]