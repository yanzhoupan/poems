[
  {
    "volume": 882,
    "sequence": 1,
    "title": "宗庙九德之歌辞",
    "author": "褚亮",
    "content": [
      "皇祖诞庆，于昭于天。",
      "积德斯远，茂攸绪先。",
      "维文应历，神武弘宣。",
      "肇迹□水，成功坂泉。",
      "道光覆载，声穆吉先。",
      "式备牺象，用□牲牷。",
      "礼终九献，乐展四悬。",
      "神贶景福，遐哉永年。"
    ]
  },
  {
    "volume": 882,
    "sequence": 2,
    "title": "太庙祼地歌辞",
    "author": "陈叔达",
    "content": [
      "清庙既祼，郁鬯推礼。",
      "大哉孝思，严恭祖祢。",
      "龙衮以祭，鸾刀思启。",
      "发德朱弦，升歌丹陛。",
      "遥享粢盛，堂斟况齐。",
      "降福穰穰，来仪济济。"
    ]
  },
  {
    "volume": 882,
    "sequence": 3,
    "title": "阶前石竹",
    "author": "王绩",
    "content": [
      "上天布甘雨，万物咸均平。",
      "自顾微且贱，亦得蒙滋荣。",
      "萋萋结绿枝，晔晔垂朱英。",
      "常恐零露降，不得全其生。",
      "叹息聊自思，此生岂我情。",
      "昔我未生时，谁者令我萌。",
      "弃置勿重陈，委化何所营。"
    ]
  },
  {
    "volume": 882,
    "sequence": 4,
    "title": "九月九日",
    "author": "崔善为",
    "content": [
      "九日重阳节，三秋季月残。",
      "菊花催晚气，萸房辟早寒。",
      "霜浓鹰击远，雾重雁飞难。",
      "谁忆龙山外，萧条边兴阑。"
    ]
  },
  {
    "volume": 882,
    "sequence": 5,
    "title": "奉和九月九日应制",
    "author": "许敬宗",
    "content": [
      "爽气申时豫，临秋肆武功。",
      "太液荣光发，曾城佳气融。",
      "紫霄寒暑丽，黄山极望通。",
      "讲艺遵先车丸，睹德畅宸衷。",
      "鹫岭飞夏服，娥魄乱雕弓。",
      "汗浃镳流赭，尘生埒散红。",
      "饮羽惊开石，中叶遽凋丛。",
      "雁殚云路静，乌坠日轮空。",
      "九流参广宴，万宇抃恩隆。"
    ]
  },
  {
    "volume": 882,
    "sequence": 6,
    "title": "奉和守岁应制",
    "author": "许敬宗",
    "content": [
      "玉琯移玄序，金奏赏彤闱。",
      "祥鸾歌里转，春燕舞前归。",
      "寿爵传三礼，灯枝丽九微。",
      "运广薰风积，恩深湛露晞。",
      "送寒终此夜，延宴待晨晖。"
    ]
  },
  {
    "volume": 882,
    "sequence": 7,
    "title": "凌晨",
    "author": "卢照邻",
    "content": [
      "日掩鸿都夕，河低乱箭移。",
      "虫飞明月户，鹊绕落花枝。",
      "兰襟帐北壑，玉匣鼓文漪。",
      "闻有啼莺处，暗幄晓云披。"
    ]
  },
  {
    "volume": 882,
    "sequence": 8,
    "title": "登北固山",
    "author": "宋之问",
    "content": [
      "京镇周天险，东南作北关。",
      "埭横江曲路，戍入海中山。",
      "望越心初切，思秦鬓已斑。",
      "空怜上林雁，朝夕待春还。"
    ]
  },
  {
    "volume": 882,
    "sequence": 9,
    "title": "陪群公登箕山赋得群字",
    "author": "宋之问",
    "content": [
      "许由去已远，冥莫见幽坟。",
      "世薄人不贵，兹山唯白云。",
      "宁知三千岁，复有尧为君。",
      "时佐激颓俗，登箕挹清芬。",
      "高节虽旦暮，邈与洪崖群。"
    ]
  },
  {
    "volume": 882,
    "sequence": 10,
    "title": "人日兼立春小园宴",
    "author": "苏颋",
    "content": [
      "黄山积高次，表里望京邑。",
      "白日最灵朝，登攀尽原隰。",
      "年灰律象动，阳气开迎入。",
      "烟霭长薄含，临流小溪涩。",
      "宾朋莫我弃，词赋当春立。",
      "更与韶物期，不孤东园集。"
    ]
  },
  {
    "volume": 882,
    "sequence": 11,
    "title": "和黄门舅十五夜作",
    "author": "苏颋",
    "content": [
      "闻君陌上来，歌管沸相催。",
      "孤月连明照，千灯合暗开。",
      "宝装游骑出，香绕看车回。",
      "独有归闲意，春庭伴落梅。"
    ]
  },
  {
    "volume": 882,
    "sequence": 12,
    "title": "登绵州富乐山别李道士策",
    "author": "薛曜",
    "content": [
      "珠阙昆山远，银宫涨海悬。",
      "送君从此路，城郭几千年。",
      "云雾含丹景，桑麻覆细田。",
      "笙歌未尽曲，风驭独泠然。"
    ]
  },
  {
    "volume": 882,
    "sequence": 13,
    "title": "九城寻山水",
    "author": "薛曜",
    "content": [
      "菊浦桃源瞰九城，鸾歌凤啸忽将迎。",
      "千岩杂树云霞色，百道流泉风雨声。",
      "上客由来轩盖重，幽人自觉薜萝轻。",
      "疑是昔年栖息地，山中日暮有余情。"
    ]
  },
  {
    "volume": 882,
    "sequence": 14,
    "title": "邙山古意",
    "author": "薛曜",
    "content": [
      "昔掩佳城路，曾惊壑易迁。",
      "今接宜都里，翻疑海作田。",
      "镂鼎名应大，生金字不传。",
      "风飙吹白日，罗绮拭黄泉。",
      "象凤笙留国，成龙剑上天。",
      "长乐移新垄，咸阳失旧阡。",
      "川流徒漫漫，神理竟绵绵。",
      "伫见飞来鹤，沈嗟不学仙。"
    ]
  },
  {
    "volume": 882,
    "sequence": 15,
    "title": "凤阁南厅槐树半生死虽遇阳和终呈枯朽…缘情率尔为咏",
    "author": "李怀远",
    "content": [
      "庭槐岁月深，半死尚抽心。",
      "叶少宁障日，枝疏不碍禽。",
      "帷幄谅无取，栋梁非所任。",
      "愧在龙楼侧，羞处凤池阴。",
      "未能辞雨露，犹得款衣簪。",
      "惜悲生意尽，空余古木吟。"
    ]
  },
  {
    "volume": 882,
    "sequence": 16,
    "title": "和九月九日登慈恩寺浮图应制",
    "author": "赵彦伯",
    "content": [
      "出豫垂佳节，凭高陟梵宫。",
      "皇心满尘界，佛迹现虚空。",
      "日月宜长寿，天人得大通。",
      "喜闻题宝偈，受记莫由同。"
    ]
  },
  {
    "volume": 882,
    "sequence": 17,
    "title": "秋夜巫山",
    "author": "乔备",
    "content": [
      "巫峡裴回雨，阳台淡荡云。",
      "江山空窈窕，朝暮自纷氲。",
      "萤色寒秋露，猿啼清夜闻。",
      "谁怜梦魂远，肠断思纷纷。"
    ]
  },
  {
    "volume": 882,
    "sequence": 18,
    "title": "晦日与卢舍人同诣补阙城南林园",
    "author": "孙逖",
    "content": [
      "芳年正月晦，假日早朝回。",
      "欲尽三春赏，还钦二阮才。",
      "柳迎郊骑入，花近□庭开。",
      "宛是人寰外，真情寓物来。"
    ]
  },
  {
    "volume": 882,
    "sequence": 19,
    "title": "赠刘蓝田（一作王维诗）",
    "author": "卢象",
    "content": [
      "篱中犬迎吠，出屋候柴扉。",
      "岁晏输井税，山村人暮归。",
      "晚田始家食，余布成我衣。",
      "对此能无事，劳君问是非。"
    ]
  },
  {
    "volume": 882,
    "sequence": 20,
    "title": "清明日青龙寺上方（得多字）",
    "author": "刘长卿",
    "content": [
      "上方偏可适，季月况堪过。",
      "远近人都至，东西山色多。",
      "夕阳留径草，新叶变庭柯。",
      "已度清明节，春愁如客何。"
    ]
  },
  {
    "volume": 882,
    "sequence": 21,
    "title": "羽山",
    "author": "萧颖士",
    "content": [
      "九山方荡潏，三考伫良材。",
      "夏祖何屯圮，迁殛此山隈。",
      "空余下泉客，谁复辨黄能。"
    ]
  },
  {
    "volume": 882,
    "sequence": 22,
    "title": "游马耳山",
    "author": "萧颖士",
    "content": [
      "兹山表东服，远近瞻其名。",
      "合沓尽溟涨，浑浑连太清。",
      "我来疑初伏，幽路无炎精。",
      "流水出溪尽，覆萝摇风轻。",
      "高深变气候，俯仰暮天晴。",
      "入谷烟雨润，登崖云日明。",
      "乾坤正含养，种植总滋荣。",
      "草树皆秀色，雏麋乱新声。",
      "攀岩挹桂髓，洞穴拾瑶英。",
      "此地隐微径，何人得长生。",
      "宿心尚葛许，弥愿栖蓬瀛。",
      "太息宦名路，迟回忠孝情。",
      "还丹昧远术，养素惭幽贞。",
      "安得从此去，悠然升玉京。"
    ]
  },
  {
    "volume": 882,
    "sequence": 23,
    "title": "□□□赵载同游焦湖夜归作",
    "author": "萧颖士",
    "content": [
      "□□将泽国，淜腾迎淮甸。",
      "东江输大江，别流从此县。",
      "仙尉俯胜境，轻桡恣游衍。",
      "自公暇有余，微尚得所愿。",
      "拈引间翰墨，风流尽欢宴。",
      "稍移井邑闲，始悦登眺便。",
      "遥岫逢应接，连塘乍回转。",
      "划然气象分，万顷行可见。",
      "波中峰一点，云际帆千片。",
      "浩叹无端涯，孰知蕴虚变。",
      "往游信不厌，毕景方未还。",
      "兰□烟霭里，延缘蒲稗间。",
      "势随风潮远，心与□□闲。",
      "回见出浦月，雄光射东关。",
      "悠然蓬壶事，□□□衰颜。",
      "安得傲吏隐，弥年寓兹山。"
    ]
  },
  {
    "volume": 882,
    "sequence": 24,
    "title": "龙兴观金箓建醮（景龙二年）",
    "author": "王翰",
    "content": [
      "泰山岩岩兮凌紫氛，中有群仙兮乘白云，陈金荐璧兮□□□。"
    ]
  },
  {
    "volume": 882,
    "sequence": 25,
    "title": "山中松",
    "author": "张鼎",
    "content": [
      "枝耸碧云端，根侵藓壁盘。",
      "几经良匠顾，犹作散材看。",
      "雪积花开少，风多子落干。",
      "空存后凋色，岁晚出林峦。"
    ]
  },
  {
    "volume": 882,
    "sequence": 26,
    "title": "庭前晚花开",
    "author": "李白",
    "content": [
      "西王母桃种我家，三千阳春始一花。",
      "结实苦迟为人笑，攀折唧唧长咨嗟"
    ]
  },
  {
    "volume": 882,
    "sequence": 27,
    "title": "汉州王大录事宅作",
    "author": "杜甫",
    "content": [
      "南溪老病客，相见下肩舆。",
      "近发看乌帽，催莼煮白鱼。",
      "宅中平岸水，身外满床书。",
      "忆尔才名叔，含凄意有余。"
    ]
  },
  {
    "volume": 882,
    "sequence": 28,
    "title": "田家作",
    "author": "皇甫冉",
    "content": [
      "卧见高原烧，闲寻空谷泉。",
      "土膏消腊后，麦陇发春前。",
      "药验桐君录，心齐庄子篇。",
      "荒村三数处，衰柳百余年。",
      "好就山僧去，时过野舍眠。",
      "汲流宁厌远，卜地本求偏。",
      "向子谙樵路，陶家置黍田。",
      "雪峰明晚景，风雁急寒天。",
      "且复冠名鹖，宁知冕戴蝉。",
      "问津夫子倦，荷蓧丈人贤。",
      "顾物皆从尔，求心正傥然。",
      "稽康懒慢性，只自恋风烟。"
    ]
  },
  {
    "volume": 882,
    "sequence": 29,
    "title": "寄刘方平",
    "author": "皇甫冉",
    "content": [
      "十年不出蹊林中，一朝结束甘从戎。",
      "严子持竿心寂历，寥落荒篱遮旧宅。",
      "终日碧湍声自喧，暮秋黄菊花谁摘。",
      "每望南峰如对君，昨来不见多黄云。",
      "石径幽人何所在，玉泉疏钟时独闻。",
      "与君从来同语默，岂是悠悠但相识。",
      "天畔三秋空复情，袖中一字无由得。",
      "世人易合复易离，故交弃置求新知。",
      "叹息青青长不改，岁寒霜雪贞松枝。"
    ]
  },
  {
    "volume": 882,
    "sequence": 30,
    "title": "和中丞奉使承恩，还终南旧居",
    "author": "皇甫冉",
    "content": [
      "轩车寻旧隐，宾从满郊园。",
      "萧散烟霞兴，殷勤故老言。",
      "谢公山不改，陶令菊犹存。",
      "苔藓侵垂钓，松篁长闭门。",
      "风霜清吏事，江海谕君恩。",
      "祗召趋宣室，沉冥在一论。"
    ]
  },
  {
    "volume": 882,
    "sequence": 31,
    "title": "送令狐明府",
    "author": "皇甫冉",
    "content": [
      "行当腊候晚，共惜岁阴残。",
      "闻道巴山远，如何蜀路难。",
      "荒林藏积雪，乱石起惊湍。",
      "君有亲人术，应令劳者安。"
    ]
  },
  {
    "volume": 882,
    "sequence": 32,
    "title": "同韩给事观毕给事画松石",
    "author": "皇甫冉",
    "content": [
      "海峤微茫那得到，楚关迢递心空忆。",
      "夕郎善画岩间松，远意幽姿此何极。",
      "千条万叶纷异状，虎伏螭盘争劲力。",
      "扶疏半映晚天青，凝澹全和曙云黑。",
      "烟笼月照安可道，雨湿风吹未曾息。",
      "能将积雪辨晴光，每与连峰作寒色。",
      "龙楼不竞繁花吐，骑省偏宜遥夜直。",
      "罗浮道士访移来，少室山僧旧应识。",
      "掖垣深沈昼无事，终日亭亭在人侧。",
      "古槐衰柳宁足论，还对罘罳列行植。"
    ]
  },
  {
    "volume": 882,
    "sequence": 33,
    "title": "送从侄栖闲律师",
    "author": "皇甫冉",
    "content": [
      "能知出世法，讵有在家心。",
      "南院开门送，东山策杖寻。",
      "经年期故里，及夏到空林。",
      "念远长劳望，朝朝草色深。"
    ]
  },
  {
    "volume": 882,
    "sequence": 34,
    "title": "舟中送李观",
    "author": "皇甫冉",
    "content": [
      "江南近别亦依依，山晚川长客伴稀。",
      "独坐相思计行日，出门临水望君归。"
    ]
  },
  {
    "volume": 882,
    "sequence": 35,
    "title": "敕移橘栽",
    "author": "张彪",
    "content": [
      "南橘北为枳，古来岂虚言。",
      "徙植期不变，阴阳感君恩。",
      "枝条皆宛然，本土封其根。",
      "及时望栽种，万里绕花园。",
      "滋味岂圣心，实以忧黎元。",
      "暂劳致力重，永感贡献烦。",
      "是嗟草木类，禀异于乾坤。",
      "愿为王母桃，千岁奉至尊。"
    ]
  }
]