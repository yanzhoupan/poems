[
  {
    "volume": 486,
    "sequence": 1,
    "title": "越女词",
    "author": "鲍溶",
    "content": [
      "越女芙蓉妆，浣纱清浅水。",
      "忽惊春心晓，不敢思君子。",
      "君子纵我思，宁来浣溪里。"
    ]
  },
  {
    "volume": 486,
    "sequence": 2,
    "title": "弄玉词二首",
    "author": "鲍溶",
    "content": [
      "素女结念飞天行，白玉参差凤凰声，天仙借女双翅猛。",
      "五灯绕身生，入烟去无影。",
      "三清弄玉秦公女，嫁得天上人。",
      "琼箫碧月唤朱雀，携手上谒玉晨君。",
      "夫妻同寿，万万青春。"
    ]
  },
  {
    "volume": 486,
    "sequence": 3,
    "title": "山行经樵翁",
    "author": "鲍溶",
    "content": [
      "我心劳我身，远道谁与论。",
      "心如木中火，忧至常自燔。",
      "披访结恩地，世人轻报恩。",
      "女无良媒识，知入何人门。",
      "寒日行深山，路由谷中村。",
      "田翁樵采熟，男女讴吟喧。",
      "借问身命谋，上言愧乾坤。",
      "时清公赋薄，力勤地利繁。",
      "下念草木年，坐家见重孙。",
      "举案馈宾客，糟浆盈陶尊。",
      "醉闲鹿裘暖，白发舞轩轩。",
      "仰羡太古人，余将破行辕。",
      "遑遑问身事，师友难为言。",
      "离歌又行去，落日低寒泉。"
    ]
  },
  {
    "volume": 486,
    "sequence": 4,
    "title": "途中旅思二首",
    "author": "鲍溶",
    "content": [
      "喔喔鸡鸣晓，萧萧马辞枥。",
      "草草名利区，居人少于客。",
      "生期三万日，童耄半虚掷。",
      "修短命半中，忧欢复相敌。",
      "朝提黄金爵，暮造青松宅。",
      "来往日相悲，北邙田土窄。",
      "峨峨西天岳，锦绣明翠壁。",
      "中有不死乡，千年无人迹。",
      "心期周太子，下马拜虚碧。",
      "鹤驾如可从，他年执烟策。",
      "星出方问宿，睡眼始朦胧。",
      "天光见地色，上路车幢幢。",
      "时物既老大，众山何枯空。",
      "青冥见古柏，寥朗闻疏鸿。",
      "独步天地间，无因为君忠。",
      "白毛寻人忧，生此头发中。",
      "跃马非壮岁，报恩无高功。",
      "斯言化为火，日夜焚深衷。"
    ]
  },
  {
    "volume": 486,
    "sequence": 5,
    "title": "旧镜",
    "author": "鲍溶",
    "content": [
      "婵娟本家镜，与妾归君子。",
      "每忆并照时，相逢明月里。",
      "春风忽分影，白日难依倚。",
      "珠粉不结花，玉珰宁辉耳。",
      "心期不可见，不保长如此。",
      "华发一欺人，青铜化为鬼。",
      "良人有归日，肯学妖桃李。",
      "瑶匣若浮云，冥冥藏玉水。",
      "侍儿不遣照，恐学孤鸾死。"
    ]
  },
  {
    "volume": 486,
    "sequence": 6,
    "title": "宿悟空寺赠僧",
    "author": "鲍溶",
    "content": [
      "劳者谣烛蛾，致身何营营。",
      "雪山本师在，心地如镜清。",
      "往与本师别，人间买浮名。",
      "朝光畏不久，内火烧人情。",
      "迷路喜未远，宿留化人城。",
      "前心宛如此，了了随静生。",
      "维持薝卜花，却与前心行。"
    ]
  },
  {
    "volume": 486,
    "sequence": 7,
    "title": "感兴",
    "author": "鲍溶",
    "content": [
      "幽人无近迹，别易会则稀。",
      "黄鹤亦姓丁，寥寥何处飞。",
      "时见海上山，绕云心依依。",
      "谅无驭风术，中路愁虚归。",
      "童发慕道心，壮年堕尘机。",
      "白日不饶我，如今事皆非。",
      "群羊化石尽，双凫与我违。",
      "□岳黄金富，轩辕晓霞衣。",
      "谁令日在眼，容色烟云微。"
    ]
  },
  {
    "volume": 486,
    "sequence": 8,
    "title": "秋思",
    "author": "鲍溶",
    "content": [
      "楚客秋更悲，皇皇无声地。",
      "时无无事人，我命与身异。",
      "良时如飞鸟，回掌成故事。",
      "蹉跎秋定还，凝冽坚冰至。",
      "人生不期老，华发谁能避。",
      "感此惜壮年，壮年少为贵。",
      "我生虽努力，荣途难自致。",
      "徒为击角歌，且惭雕剑字。",
      "吾师罕言命，感激潜伤思。"
    ]
  },
  {
    "volume": 486,
    "sequence": 9,
    "title": "客途逢乡人旋别",
    "author": "鲍溶",
    "content": [
      "惊鸿一断行，天远会无因。",
      "无因忽相会，感叹若有神。",
      "我乡路三千，百里一主人。",
      "一宿独何恋，何况旧乡邻。",
      "牢落岁华晏，相怜客中贫。",
      "迎霜君衣暖，与我同一身。",
      "谁在天日下，此生能不勤。",
      "青萍寄流水，安得长相亲。",
      "明发更远道，山河重苦辛。"
    ]
  },
  {
    "volume": 486,
    "sequence": 10,
    "title": "隋帝陵下",
    "author": "鲍溶",
    "content": [
      "白露沾衣隋主宫，云亭月馆楚淮东。",
      "盘龙楼舰浮冤水，雕锦帆幢使乱风。",
      "长夜应怜桀何罪，告成合笑禹无功。",
      "伤心近似骊山路，陵树无根秋草中。"
    ]
  },
  {
    "volume": 486,
    "sequence": 11,
    "title": "洛阳春望",
    "author": "鲍溶",
    "content": [
      "五凤楼南望洛阳，龙门回合抱苍苍。",
      "受朝前殿云霞暖，封岳行宫草木香。",
      "四海为家知德盛，二京有宅卜年长。",
      "东人犹忆时巡礼，愿觐元和日月光。"
    ]
  },
  {
    "volume": 486,
    "sequence": 12,
    "title": "始见二毛",
    "author": "鲍溶",
    "content": [
      "玄发迎忧光色阑，衰华因镜强相看。",
      "百川赴海返潮易，一叶报秋归树难。",
      "初弄藕丝牵欲断，又惊机素翦仍残。",
      "颜生岂是光阴晚，余亦何人不自宽。"
    ]
  },
  {
    "volume": 486,
    "sequence": 13,
    "title": "巫山怀古",
    "author": "鲍溶",
    "content": [
      "十二峰峦斗翠微，石烟花雾犯容辉。",
      "青春楚女妒云老，白日神人入梦稀。",
      "银箭暗凋歌夜烛，珠泉频点舞时衣。",
      "谁伤宋玉千年后，留得青山辨是非。"
    ]
  },
  {
    "volume": 486,
    "sequence": 14,
    "title": "郊天回",
    "author": "鲍溶",
    "content": [
      "日动萧烟上泰坛，帝从黄道整和銮。",
      "风前貔武回雕仗，云里神龙起画竿。",
      "金鸟赦书鸣九夜，玉山寿酒舞千官。",
      "始知报本终朝礼，旧典时巡只自难。"
    ]
  },
  {
    "volume": 486,
    "sequence": 15,
    "title": "温泉宫",
    "author": "鲍溶",
    "content": [
      "忆昔开元天地平，武皇十月幸华清。",
      "山蒸阴火云三素，日落温泉鸡一鸣。",
      "彩羽鸟仙歌不死，翠霓童妾舞长生。",
      "仍闻老叟垂黄发，犹说龙髯缥缈情。"
    ]
  },
  {
    "volume": 486,
    "sequence": 16,
    "title": "寄归",
    "author": "鲍溶",
    "content": [
      "塞草黄来见雁稀，陇云白后少人归。",
      "新丝强入未衰鬓，别泪应沾独宿衣。",
      "几夕精诚拜初月，每秋河汉对空机。",
      "更看出猎相思苦，不射秋田朝雉飞。"
    ]
  },
  {
    "volume": 486,
    "sequence": 17,
    "title": "赠远",
    "author": "鲍溶",
    "content": [
      "辛苦关西车骑官，几年旌节客河兰。",
      "金泥舞虎精神暗，银缕交龙气色寒。",
      "欲和古诗成窦锦，倍悲秋扇损齐纨。",
      "莫劳雁足传书信，愿向凌烟阁上看。"
    ]
  },
  {
    "volume": 486,
    "sequence": 18,
    "title": "九日与友人登高",
    "author": "鲍溶",
    "content": [
      "云木疏黄秋满川，茱萸风里一尊前。",
      "几回为客逢佳节，曾见何人再少年。",
      "霜报征衣冷针指，雁惊幽梦泪婵娟。",
      "古来醉乐皆难得，留取穷通付上天。"
    ]
  },
  {
    "volume": 486,
    "sequence": 19,
    "title": "赠杨炼师",
    "author": "鲍溶",
    "content": [
      "柴烟衣上绣春云，清隐山书小篆文。",
      "明月在天将凤管，夜深吹向玉晨君。"
    ]
  },
  {
    "volume": 486,
    "sequence": 20,
    "title": "玉清坛",
    "author": "鲍溶",
    "content": [
      "上阳宫里女，玉色楚人多。",
      "西信无因得，东游奈乐何。"
    ]
  },
  {
    "volume": 486,
    "sequence": 21,
    "title": "答客",
    "author": "鲍溶",
    "content": [
      "竹间深路马惊嘶，独入蓬门半似迷。",
      "劳问圃人终岁事，桔槔声里雨春畦。"
    ]
  },
  {
    "volume": 486,
    "sequence": 22,
    "title": "隋宫",
    "author": "鲍溶",
    "content": [
      "柳塘烟起日西斜，竹浦风回雁弄沙。",
      "炀帝春游古城在，坏宫芳草满人家。"
    ]
  },
  {
    "volume": 486,
    "sequence": 23,
    "title": "送僧文江",
    "author": "鲍溶",
    "content": [
      "吴王剑池上，禅子石房深。",
      "久慕白云性，忽劳青玉音。",
      "孤高知胜鹤，清雅似闻琴。",
      "此韵书珍重，烦师出定吟。"
    ]
  },
  {
    "volume": 486,
    "sequence": 24,
    "title": "古意",
    "author": "鲍溶",
    "content": [
      "重锦化为泥，翦刀误人事。",
      "夜裁远道书，翦破相思字。",
      "妾心不自信，远道终难寄。",
      "客心固多疑，肯信非人意。",
      "万里不言远，归书长相次。",
      "可即由此书，空房□忌讳。"
    ]
  },
  {
    "volume": 486,
    "sequence": 25,
    "title": "山中冬思二首",
    "author": "鲍溶",
    "content": [
      "山深先冬寒，败叶与林齐。",
      "门巷非世路，何人念穷栖。",
      "哀风破山起，夕雪误鸣鸡。",
      "巢鸟侵旦出，饥猿无声啼。",
      "晨兴动烟火，开云伐冰溪。",
      "老木寒更瘦，阴云晴亦低。",
      "我贫自求力，颜色常低迷。",
      "时思灵台下，游子正凄凄。",
      "雪壮冰亦坚，冻涧如平地。",
      "幽人毛褐暖，笑就糟床醉。",
      "唤人空谷应，开火寒猿至。",
      "拾薪煮秋栗，看鼎书古字。",
      "忽忆南涧游，衣巾多云气。",
      "露脚寻逸僧，谘量意中事。"
    ]
  },
  {
    "volume": 486,
    "sequence": 26,
    "title": "读史",
    "author": "鲍溶",
    "content": [
      "鬼书报秦亡，天地亦云闭。",
      "赤龙吟大野，老母哭白帝。",
      "苍苍无白日，项氏徒先济。",
      "六合已姓刘，鸿门事难制。",
      "坑降嬴政在，衣锦人望替。",
      "宿昔见汉兵，龙蛇满旌棨。",
      "始矜山可拔，终叹骓不逝。",
      "区区亚父心，未究天人际。",
      "萧张马无汗，盛业垂千世。"
    ]
  },
  {
    "volume": 486,
    "sequence": 27,
    "title": "冬夜答客",
    "author": "鲍溶",
    "content": [
      "冬日诚可爱，不如夜漏多。",
      "幸君霜露里，车马犯寒过。",
      "学耕不逢年，稂莠败黍禾。",
      "岂唯亲宾散，鸟鼠移巢窠。",
      "独见青松心，凌霜庇柔萝。",
      "壮日贱若此，留恩意如何。",
      "因忆古丈夫，一言重山河。",
      "临风弹楚剑，为子奏燕歌。"
    ]
  },
  {
    "volume": 486,
    "sequence": 28,
    "title": "宿吴兴道中苕村",
    "author": "鲍溶",
    "content": [
      "浮客倦长道，秋深夜如年。",
      "久行惜日月，常起鸡鸣前。",
      "夕计今日程，息车在苕川。",
      "霜中水南寺，金磬泠泠然。",
      "畴昔此林下，归心巢顶禅。",
      "身依寤昏寐，智月生虚圆。",
      "羁旅违我程，去留难双全。",
      "观身话往事，如梦游青天。",
      "明发止宾从，寄声琴上弦。",
      "聊书越人意，此曲名思仙。"
    ]
  },
  {
    "volume": 486,
    "sequence": 29,
    "title": "代楚老酬主人",
    "author": "鲍溶",
    "content": [
      "流水为我乡，扁舟为我宅。",
      "二毛去天远，几日人间客。",
      "曈曈衔山景，渺渺翔云迹。",
      "从时无定心，病处不暖席。",
      "烦君问岐路，为我生凄戚。",
      "百年衣食身，未死皆有役。",
      "曾伤无遗嗣，纵有复何益。",
      "终古北邙山，樵人卖松柏。"
    ]
  },
  {
    "volume": 486,
    "sequence": 30,
    "title": "沛中怀古",
    "author": "鲍溶",
    "content": [
      "烟芜歌风台，此是赤帝乡。",
      "赤帝今已矣，大风邈凄凉。",
      "惟昔仗孤剑，十年朝八荒。",
      "人言生处乐，万乘巡东方。",
      "高台何巍巍，行殿起中央。",
      "兴言万代事，四坐沾衣裳。",
      "我为异代臣，酌水祀先王。",
      "抚事复怀昔，临风独彷徨。"
    ]
  },
  {
    "volume": 486,
    "sequence": 31,
    "title": "夏日华山别韩博士愈",
    "author": "鲍溶",
    "content": [
      "别地泰华阴，孤亭潼关口。",
      "夏日可畏时，望山易迟久。",
      "暂因车马倦，一逐云先后。",
      "碧霞气争寒，黄鸟语相诱。",
      "三峰多异态，迥举仙人手。",
      "天晴捧日轮，月夕弄星斗。",
      "幽疑白帝近，明见黄河走。",
      "远心不期来，真境非吾有。",
      "鸟鸣草木下，日息天地右。",
      "踯躅因风松，青冥谢仙叟。",
      "不知无声泪，中感一颜厚。",
      "青霄上何阶，别剑空朗扣。",
      "故乡此关外，身与名相守。",
      "迹比断根蓬，忧如长饮酒。",
      "生离抱多恨，方寸安可受。",
      "咫尺岐路分，苍烟蔽回首。"
    ]
  },
  {
    "volume": 486,
    "sequence": 32,
    "title": "春日言怀",
    "author": "鲍溶",
    "content": [
      "湛湛琴前酒，期自赏青春。",
      "胡为缄笑语，深念不思身。",
      "寂寂花舞多，嘤嘤鸟言频。",
      "心悲兄弟远，愿见相似人。",
      "江界田土卑，竞来东作勤。",
      "岁寒虚尽力，家外无强亲。",
      "杳窅青云望，无途同苦辛。"
    ]
  },
  {
    "volume": 486,
    "sequence": 33,
    "title": "题吴征君岩居",
    "author": "鲍溶",
    "content": [
      "尧泽润天下，许由心不知。",
      "真风存绵绵，常与达者期。",
      "有道吾不仕，有生吾不欺。",
      "澹然灵府中，独见太古时。",
      "地脉发醴泉，岩根生灵芝。",
      "天文若通会，星影应离离。",
      "亭亭傅氏岩，何独万古思。"
    ]
  },
  {
    "volume": 486,
    "sequence": 34,
    "title": "云溪竹园翁",
    "author": "鲍溶",
    "content": [
      "硠硠云溪里，翠竹和云生。",
      "古泉积涧深，竦竦如刻成。",
      "楚客卧云老，世间无姓名。",
      "因兹千亩业，以代双牛耕。",
      "乱林不可留，寸茎不可轻。",
      "风暖斗出地，仰齐故年茎。",
      "幽室结白茅，密叶罗众清。",
      "照水寒澹荡，对山绿峥嵘。",
      "苍松含古貌，秋桂俨白英。",
      "相看受天风，深夜戛击声。"
    ]
  },
  {
    "volume": 486,
    "sequence": 35,
    "title": "窃览都官李郎中和李舍人益酬张舍人弘静…闻雅琴见寄",
    "author": "鲍溶",
    "content": [
      "朝草天子奏，夜语思忧琴。",
      "因声含香气，其韵流水音。",
      "仙乐朱凤意，灵芝紫鸾心。",
      "翻然远求友，岂独双归林。",
      "松吹暑中冷，星花池上深。",
      "倘俾有声乐，请以丝和金。"
    ]
  },
  {
    "volume": 486,
    "sequence": 36,
    "title": "长安言怀",
    "author": "鲍溶",
    "content": [
      "殷殷生念厚，戚戚劳者多。",
      "二时昼夜等，百岁讵几何。",
      "日下文翰苑，侧身识经过。",
      "千虑恐一失，翔阳已蹉跎。",
      "临觞翦众忧，静寄丝桐歌。",
      "思归绕十指，五声不相和。",
      "暮天还巢翼，明日陨叶柯。",
      "高谢岩谷人，鹿衣带女萝。",
      "生不去亲爱，浮名若风波。",
      "谁令不及此，亲爱隔山河。"
    ]
  },
  {
    "volume": 486,
    "sequence": 37,
    "title": "秋思三首",
    "author": "鲍溶",
    "content": [
      "胡风吹雁翼，远别无人乡。",
      "君近雁来处，几回断君肠。",
      "昔奉千日书，抚心怨星霜。",
      "无书又千日，世路重茫茫。",
      "燕国有佳丽，蛾眉富春光。",
      "自然君归晚，花落君空堂。",
      "君其若不然，岁晚双鸳鸯。",
      "顾兔蚀残月，幽光不如星。",
      "女儿晚事夫，颜色同秋萤。",
      "秋日边马思，武夫不遑宁。",
      "燕歌易水怨，剑舞蛟龙腥。",
      "风折连枝树，水翻无蒂萍。",
      "立身多门户，何必燕山铭。",
      "生世不如鸟，双双比翼翎。",
      "季秋天地闲，万物生意足。",
      "我忧长于生，安得及草木。",
      "试从古人愿，致酒歌秉烛。",
      "燕赵皆世人，讵能长似玉。",
      "俯怜老期近，仰视日车速。",
      "萧飒御风君，魂梦愿相逐。",
      "百年夜销半，端为重缨束。"
    ]
  },
  {
    "volume": 486,
    "sequence": 38,
    "title": "归雁",
    "author": "鲍溶",
    "content": [
      "南国春早暖，渚蒲正月生。",
      "东风吹雁心，上下和乐声。",
      "绕水半空去，拂云偕相迎。",
      "如防失群怨，预有侵夜惊。",
      "渺邈天外影，支离塞中莺。",
      "自顾摧颓羽，偏感南北情。",
      "乍甘烟雾劳，不顾龙沙荣。",
      "虽乐未归意，终不能自鸣。",
      "喜去春月满，归来秋风清。",
      "啼余碧窗梦，望断阴山行。",
      "不及瑶台燕，寄身金宫楹。"
    ]
  },
  {
    "volume": 486,
    "sequence": 39,
    "title": "悲湘灵",
    "author": "鲍溶",
    "content": [
      "山上凉云收，日斜川风止。",
      "娥皇五十弦，秋深汉江水。",
      "初因无象外，牵感百忧里。",
      "霜露结瑶华，烟波劳玉指。",
      "将随落叶去，又绕疏蘋起。",
      "哀响云合来，清馀桐半死。",
      "女颜万岁后，岂复婵娟子。",
      "不道神无悲，那能久如此。",
      "魂魄无不之，九山徒相似。",
      "没没竟不从，唯伤远人耳。",
      "斑斑泪篁下，恐有学瑟鬼。"
    ]
  },
  {
    "volume": 486,
    "sequence": 40,
    "title": "闻蝉",
    "author": "鲍溶",
    "content": [
      "高蝉旦夕唳，景物浮凉气。",
      "木叶渐惊年，锦字因络纬。",
      "稍断当窗梦，更凄临水意。",
      "清香笋蒂风，晓露莲花泪。",
      "馀引未全歇，凝悲寻迥至。",
      "星井欲望河，月扇看藏笥。",
      "谁念因声感，放歌写人事。"
    ]
  },
  {
    "volume": 486,
    "sequence": 41,
    "title": "怀幽期",
    "author": "鲍溶",
    "content": [
      "清砧击霜天外发，楚僧期到石上月。",
      "寒峰深虚独绕尽，夜水浅急不可越。",
      "窅机冥智难思量，无尽性月如空王。",
      "眼界行处不著我，天花下来惟有香，我今胡为寄他乡。"
    ]
  },
  {
    "volume": 486,
    "sequence": 42,
    "title": "思琴高",
    "author": "鲍溶",
    "content": [
      "琴仙人，得仙去。",
      "万古钓龙空有处，我持曲钩思白鱼。",
      "仙溪绿尽含空虚，天钧踪迹无遗馀。",
      "烧香寄影在岩树，东礼海日鸡鸣初。"
    ]
  },
  {
    "volume": 486,
    "sequence": 43,
    "title": "得储道士书",
    "author": "鲍溶",
    "content": [
      "婵娟春尽暮心秋，邻里同年半白头。",
      "为问蓬莱近消息，海波平静好东游。"
    ]
  },
  {
    "volume": 486,
    "sequence": 44,
    "title": "寒夜吟",
    "author": "鲍溶",
    "content": [
      "九衢金吾夜行行，上宫玉漏遥分明。",
      "霜飙乘阴扫地起，旅鸿迷雪绕枕声。",
      "远人归梦既不成，留家惜夜欢心发。",
      "罗幕画堂深皎洁，兰烟对酒客几人。",
      "兽火扬光二三月，细腰楚姬丝竹间。",
      "白纻长袖歌闲闲，岂识苦寒损朱颜。"
    ]
  },
  {
    "volume": 486,
    "sequence": 45,
    "title": "采莲曲二首",
    "author": "鲍溶",
    "content": [
      "弄舟朅来南塘水，荷叶映身摘莲子。",
      "暑衣清净鸳鸯喜，作浪舞花惊不起。",
      "殷勤护惜纤纤指，水菱初熟多新刺。",
      "采莲朅来水无风，莲潭如鉴松如龙。",
      "夏衫短袖交斜红，艳歌笑斗新芙蓉，戏鱼往听莲叶东。"
    ]
  },
  {
    "volume": 486,
    "sequence": 46,
    "title": "玉山谣奉送王隐者",
    "author": "鲍溶",
    "content": [
      "凤凰城南玉山高，石脚耸立争雄豪。",
      "攒峰胎玉气色润，百泉透云流不尽。",
      "万古分明对眼开，五烟窈窕呈祥近。",
      "有客师事金身仙，用金买得山中田。",
      "闲开玉水灌芝草，静醉天酒松间眠。",
      "心期南溟万里外，出山几遇光阴改。",
      "水玉丁东不可闻，冰华皎洁应如待。",
      "秋风引吾歌去来，玉山彩翠遥相催。",
      "殷勤千树玉山顶，碧洞寥寥寒锦苔。"
    ]
  },
  {
    "volume": 486,
    "sequence": 47,
    "title": "岐路",
    "author": "鲍溶",
    "content": [
      "北风送微寒，徒侣勤远征。",
      "忧人席不暖，残月马上明。",
      "飘飘岐路间，长见日初生。",
      "重嶂晓色浅，疏猿寒啼清。",
      "人间多岐路，常恐终身行。",
      "回见四方人，车轮无留声。",
      "空谷亦堪隐，下田非懒耕。",
      "古人有遗训，饱食非亲荣。",
      "我生礼义乡，少小见太平。",
      "圣贤犹羁旅，况复非其名。"
    ]
  },
  {
    "volume": 486,
    "sequence": 48,
    "title": "陇头水",
    "author": "鲍溶",
    "content": [
      "陇头水，千古不堪闻。",
      "生归苏属国，死别李将军。",
      "细响风凋草，清哀雁落云。"
    ]
  },
  {
    "volume": 486,
    "sequence": 49,
    "title": "沙上月",
    "author": "鲍溶",
    "content": [
      "黄昏潮落南沙明，月光涵沙秋雪清。",
      "水文不上烟不荡，平平玉田冷空旷。"
    ]
  },
  {
    "volume": 486,
    "sequence": 50,
    "title": "赠李黯将军",
    "author": "鲍溶",
    "content": [
      "细柳连营石堑牢，平安狼火赤星高。",
      "岩云入角雕龙爽，寒日摇旗画兽豪。",
      "搜伏雄儿欺魍魉，射声游骑怯分毫。",
      "圣人唯有河湟恨，寰海无虞在一劳。"
    ]
  },
  {
    "volume": 486,
    "sequence": 51,
    "title": "人日陪宣州范中丞传正与范侍御宴（一作鲍防诗）",
    "author": "鲍溶",
    "content": [
      "人日春风绽早梅，谢家兄弟看花来。",
      "吴姬对客歌千曲，秦女留人酒百杯。",
      "丝柳向空轻婉转，玉山看日渐裴回。",
      "流光易去欢难得，莫厌频频上此台。"
    ]
  },
  {
    "volume": 486,
    "sequence": 52,
    "title": "古鉴",
    "author": "鲍溶",
    "content": [
      "古鉴含灵气象和，蛟龙盘鼻护金波。",
      "隐山道士未曾识，负局先生不敢磨。",
      "曾向春窗分绰约，误回秋水照蹉跎。",
      "世间纵有应难比，十斛明珠酬未多。"
    ]
  },
  {
    "volume": 486,
    "sequence": 53,
    "title": "送王炼师",
    "author": "鲍溶",
    "content": [
      "圣母祠堂药树香，邑君承命荐椒浆。",
      "风云大感精神地，雷雨频过父母乡。",
      "尽日一川侵草绿，回车二麦绕山黄。",
      "野人久会神仙事，敢奏歌钟庆万箱。"
    ]
  },
  {
    "volume": 486,
    "sequence": 54,
    "title": "寄张十七校书李仁行秀才",
    "author": "鲍溶",
    "content": [
      "去年八月此佳辰，池上闲闲四五人。",
      "久行月影愁迷梦，误入华光笑认春。",
      "一与清风上芸阁，再期秋雨过龙津。",
      "今年此日何由见，蓬户萧条对病身。"
    ]
  },
  {
    "volume": 486,
    "sequence": 55,
    "title": "送王损之秀才赴举",
    "author": "鲍溶",
    "content": [
      "青门珮兰客，淮水誓风流。",
      "名在乡书贡，心期月殿游。",
      "平沙大河急，细雨二陵秋。",
      "感此添离恨，年光不少留。"
    ]
  },
  {
    "volume": 486,
    "sequence": 56,
    "title": "旧镜",
    "author": "鲍溶",
    "content": [
      "团团铜镜似潭水，心爱玉颜私自亲。",
      "一经离别少年改，难与清光相见新。"
    ]
  },
  {
    "volume": 486,
    "sequence": 57,
    "title": "忆郊天",
    "author": "鲍溶",
    "content": [
      "忆向郊坛望武皇，九军旗帐下南方。",
      "六龙日驭天行健，神母呈图地道光。",
      "浓暖气中生历草，是非烟里爱瑶浆。",
      "至今满耳箫韶曲，徒羡瑶池舞凤凰。"
    ]
  },
  {
    "volume": 486,
    "sequence": 58,
    "title": "期尽",
    "author": "鲍溶",
    "content": [
      "鱼锁生衣门不开，玉筐金月共尘埃。",
      "青山石妇千年望，雷雨曾知来不来。"
    ]
  },
  {
    "volume": 486,
    "sequence": 59,
    "title": "晚山蝉",
    "author": "鲍溶",
    "content": [
      "山蝉秋晚妨人语，客子惊心马亦嘶。",
      "能阅几时新碧树，不知何日寂金闺。",
      "若逢海月明千里，莫忘何郎寄一题。"
    ]
  },
  {
    "volume": 486,
    "sequence": 60,
    "title": "秋暮送裴垍员外刺婺州",
    "author": "鲍溶",
    "content": [
      "婺女星边气不秋，金华山水似瀛州。",
      "含香太守心清净，去与神仙日日游。"
    ]
  },
  {
    "volume": 486,
    "sequence": 61,
    "title": "寄薛膺昆季",
    "author": "鲍溶",
    "content": [
      "楚山清洛两无期，梦里春风玉树枝。",
      "何况芙蓉楼上客，海门江月亦相思。"
    ]
  },
  {
    "volume": 486,
    "sequence": 62,
    "title": "杨真人箓中像",
    "author": "鲍溶",
    "content": [
      "画中留得清虚质，人世难逢白鹤身。",
      "应见茅盈哀老弟，为持金箓救生人。"
    ]
  },
  {
    "volume": 486,
    "sequence": 63,
    "title": "寄卢给事汀吴员外丹",
    "author": "鲍溶",
    "content": [
      "姓丁黄鹤辽东去，客倩仙翁海上人。",
      "闻道姓名多改变，只今偕是圣朝臣。"
    ]
  },
  {
    "volume": 486,
    "sequence": 64,
    "title": "怀王直秀才",
    "author": "鲍溶",
    "content": [
      "乡无竹圃为三径，贫寄邻家已二年。",
      "惟有素风身未坠，世间开口不言钱。"
    ]
  },
  {
    "volume": 486,
    "sequence": 65,
    "title": "赠真公影堂",
    "author": "鲍溶",
    "content": [
      "旧房西壁画支公，昨暮今晨色不同。",
      "远客闲心无处所，独添香火望虚空。"
    ]
  },
  {
    "volume": 486,
    "sequence": 66,
    "title": "赠僧戒休",
    "author": "鲍溶",
    "content": [
      "风行露宿不知贫，明月为心又是身。",
      "欲问月中无我法，无人无我问何人。"
    ]
  },
  {
    "volume": 486,
    "sequence": 67,
    "title": "秋夜怀紫阁峰僧",
    "author": "鲍溶",
    "content": [
      "满山雨色应难见，隔涧经声又不闻。",
      "紫阁夜深多入定，石台谁为扫秋云。"
    ]
  },
  {
    "volume": 486,
    "sequence": 68,
    "title": "酬江公见寄",
    "author": "鲍溶",
    "content": [
      "曾答雁门偈，为怜同社人。",
      "多惭惠休句，偕得此阳春。"
    ]
  },
  {
    "volume": 486,
    "sequence": 69,
    "title": "送罗侍御归西台",
    "author": "鲍溶",
    "content": [
      "归台新柱史，辞府旧英髦。",
      "劝酒莲幕贵，望尘骢马高。",
      "诗情分绣段，剑彩拂霜毫。",
      "此举关风化，谁云别恨劳。"
    ]
  },
  {
    "volume": 486,
    "sequence": 70,
    "title": "宿水亭",
    "author": "鲍溶",
    "content": [
      "雕楹彩槛压通波，鱼鳞碧幕衔曲玉。",
      "夜深星月伴芙蓉，如在广寒宫里宿。"
    ]
  },
  {
    "volume": 486,
    "sequence": 71,
    "title": "寄峨嵋山杨炼师",
    "author": "鲍溶",
    "content": [
      "道士夜诵蕊珠经，白鹤下绕香烟听。",
      "夜移经尽人上鹤，仙风吹入秋冥冥。"
    ]
  },
  {
    "volume": 486,
    "sequence": 72,
    "title": "寄海陵韩长官",
    "author": "鲍溶",
    "content": [
      "吏散重门印不开，玉琴招鹤舞裴回。",
      "野人为此多东望，云雨仍从海上来。"
    ]
  },
  {
    "volume": 486,
    "sequence": 73,
    "title": "淮南卧病感路群侍御访别",
    "author": "鲍溶",
    "content": [
      "西台御史重难言，落木疏篱绕病魂。",
      "一望青云感骢马，款行黄草出柴门。"
    ]
  },
  {
    "volume": 486,
    "sequence": 74,
    "title": "题禅定寺集公竹院",
    "author": "鲍溶",
    "content": [
      "公门得休静，禅寺少逢迎。",
      "任客看花醉，随僧入竹行。",
      "归时常犯夜，云里有经声。"
    ]
  },
  {
    "volume": 486,
    "sequence": 75,
    "title": "风筝",
    "author": "鲍溶",
    "content": [
      "何响与天通，瑶筝挂望中。",
      "彩弦非触指，锦瑟忽闻风。",
      "雁柱虚连势，鸾歌且坠空。",
      "夜和霜击磬，晴引凤归桐。",
      "幽咽谁生怨，清泠自匪躬。",
      "秦姬收宝匣，搔首不成功。"
    ]
  }
]