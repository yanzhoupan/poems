[
  {
    "volume": 8,
    "sequence": 1,
    "title": "咏灯",
    "author": "李昪",
    "content": [
      "一点分明值万金，开时惟怕冷风侵。",
      "主人若也勤挑拨，敢向尊前不尽心。"
    ]
  },
  {
    "volume": 8,
    "sequence": 2,
    "title": "游后湖赏莲花",
    "author": "李璟",
    "content": [
      "蓼花蘸水火不灭，水鸟惊鱼银梭投。",
      "满目荷花千万顷，红碧相杂敷清流。",
      "孙武已斩吴宫女，琉璃池上佳人头。"
    ]
  },
  {
    "volume": 8,
    "sequence": 3,
    "title": "保大五年元日大雪同太弟景遂汪王景逖齐王…登楼赋",
    "author": "李璟",
    "content": [
      "珠帘高卷莫轻遮，往往相逢隔岁华。",
      "春气昨宵飘律管，东风今日放梅花。",
      "素姿好把芳姿掩，落热还同舞势斜。",
      "坐有宾朋尊有酒，可怜清味属侬家。"
    ]
  },
  {
    "volume": 8,
    "sequence": 4,
    "title": "句",
    "author": "李璟",
    "content": [
      "灵槎思浩荡，老鹤倚崆峒。",
      "苍苔迷古道，红叶乱朝霞。",
      "栖凤枝梢犹软弱，化龙形状已依稀。"
    ]
  },
  {
    "volume": 8,
    "sequence": 5,
    "title": "九月十日偶书",
    "author": "李煜",
    "content": [
      "晚雨秋阴酒乍醒，感时心绪杳难平。",
      "黄花冷落不成艳，红叶飕飗竞鼓声。",
      "背世返能厌俗态，偶缘犹未忘多情。",
      "自从双鬓斑斑白，不学安仁却自惊。"
    ]
  },
  {
    "volume": 8,
    "sequence": 6,
    "title": "秋莺",
    "author": "李煜",
    "content": [
      "残莺何事不知秋，横过幽林尚独游。",
      "老舌百般倾耳听，深黄一点入烟流。",
      "栖迟背世同悲鲁，浏亮如笙碎在缑。",
      "莫更留连好归去，露华凄冷蓼花愁。"
    ]
  },
  {
    "volume": 8,
    "sequence": 7,
    "title": "病起题山舍壁",
    "author": "李煜",
    "content": [
      "山舍初成病乍轻，杖藜巾褐称闲情。",
      "炉开小火深回暖，沟引新流几曲声。",
      "暂约彭涓安朽质，终期宗远问无生。",
      "谁能役役尘中累，贪合鱼龙构强名。"
    ]
  },
  {
    "volume": 8,
    "sequence": 8,
    "title": "送邓王二十弟从益牧宣城",
    "author": "李煜",
    "content": [
      "且维轻舸更迟迟，别酒重倾惜解携。",
      "浩浪侵愁光荡漾，乱山凝恨色高低。",
      "君驰桧楫情何极，我凭阑干日向西。",
      "咫尺烟江几多地，不须怀抱重凄凄。"
    ]
  },
  {
    "volume": 8,
    "sequence": 9,
    "title": "渡中江望石城泣下",
    "author": "李煜",
    "content": [
      "江南江北旧家乡，三十年来梦一场。",
      "吴苑宫闱今冷落，广陵台殿已荒凉。",
      "云笼远岫愁千片，雨打归舟泪万行。",
      "兄弟四人三百口，不堪闲坐细思量。"
    ]
  },
  {
    "volume": 8,
    "sequence": 10,
    "title": "挽辞",
    "author": "李煜",
    "content": [
      "珠碎眼前珍，花凋世外春。",
      "未销心里恨，又失掌中身。",
      "玉笥犹残药，香奁已染尘。",
      "前哀将后感，无泪可沾巾。",
      "艳质同芳树，浮危道略同。",
      "正悲春落实，又苦雨伤丛。",
      "秾丽今何在，飘零事已空。",
      "沉沉无问处，千载谢东风。"
    ]
  },
  {
    "volume": 8,
    "sequence": 11,
    "title": "悼诗",
    "author": "李煜",
    "content": [
      "永念难消释，孤怀痛自嗟。",
      "雨深秋寂莫，愁引病增加。",
      "咽绝风前思，昏濛眼上花。",
      "空王应念我，穷子正迷家。"
    ]
  },
  {
    "volume": 8,
    "sequence": 12,
    "title": "感怀",
    "author": "李煜",
    "content": [
      "又见桐花发旧枝，一楼烟雨暮凄凄。",
      "凭阑惆怅人谁会，不觉潸然泪眼低。",
      "层城无复见娇姿，佳节缠哀不自持。",
      "空有当年旧烟月，芙蓉城上哭蛾眉。"
    ]
  },
  {
    "volume": 8,
    "sequence": 13,
    "title": "梅花",
    "author": "李煜",
    "content": [
      "殷勤移植地，曲槛小栏边。",
      "共约重芳日，还忧不盛妍。",
      "阻风开步障，乘月溉寒泉。",
      "谁料花前后，蛾眉却不全。",
      "失却烟花主，东君自不知。",
      "清香更何用，犹发去年枝。"
    ]
  },
  {
    "volume": 8,
    "sequence": 14,
    "title": "书灵筵手巾",
    "author": "李煜",
    "content": [
      "浮生共憔悴，壮岁失婵娟。",
      "汗手遗香渍，痕眉染黛烟。"
    ]
  },
  {
    "volume": 8,
    "sequence": 15,
    "title": "书琵琶背",
    "author": "李煜",
    "content": [
      "侁自肩如削，难胜数缕绦。",
      "天香留凤尾，余暖在檀槽。"
    ]
  },
  {
    "volume": 8,
    "sequence": 16,
    "title": "病中感怀",
    "author": "李煜",
    "content": [
      "憔悴年来甚，萧条益自伤。",
      "风威侵病骨，雨气咽愁肠。",
      "夜鼎唯煎药，朝髭半染霜。",
      "前缘竟何似，谁与问空王。"
    ]
  },
  {
    "volume": 8,
    "sequence": 17,
    "title": "病中书事",
    "author": "李煜",
    "content": [
      "病身坚固道情深，宴坐清香思自任。",
      "月照静居唯捣药，门扃幽院只来禽。",
      "庸医懒听词何取，小婢将行力未禁。",
      "赖问空门知气味，不然烦恼万涂侵。"
    ]
  },
  {
    "volume": 8,
    "sequence": 18,
    "title": "赐宫人庆奴",
    "author": "李煜",
    "content": [
      "风情渐老见春羞，到处消魂感旧游。",
      "多谢长条似相识，强垂烟态拂人头。"
    ]
  },
  {
    "volume": 8,
    "sequence": 19,
    "title": "题金楼子后",
    "author": "李煜",
    "content": [
      "牙签万轴里红绡，王粲书同付火烧。",
      "不于祖龙留面目，遗篇那得到今朝。"
    ]
  },
  {
    "volume": 8,
    "sequence": 20,
    "title": "句",
    "author": "李煜",
    "content": [
      "迢迢牵牛星，杳在河之阳。",
      "粲粲黄姑女，耿耿遥相望。",
      "莺狂应有恨，蝶舞已无多。",
      "（《落花》）揖让月在手，动摇风满怀。",
      "（《咏扇》）病态如衰弱，厌厌向五年。",
      "（以下《律髓注》）衰颜一病难牵复，晓殿君临颇自羞。",
      "冷笑秦皇经远略，静怜姬满苦时巡。",
      "鬓从今日添新白，菊是去年依旧黄。",
      "（以下《翰府名谈》）万古到头归一死，醉乡葬地有高原。",
      "人生不满百，刚作千年画。",
      "（《野客丛谈》）日映仙云薄，秋高天碧深。",
      "（《海录碎事》）乌照始潜辉，龙烛便争秉。",
      "（以下《孔帖》）凝珠满露枝。",
      "游飏日已西，肃穆寒初至。",
      "九重开扇鹄，四牖炳灯鱼。",
      "忌觞无算酌。",
      "倾碗更为寿，深卮递酬宾。"
    ]
  },
  {
    "volume": 8,
    "sequence": 21,
    "title": "蔷薇诗一首十八韵呈东海侍郎徐铉",
    "author": "李从善",
    "content": [
      "绿影复幽池，芳菲四月时。",
      "管弦朝夕兴，组绣百千枝。",
      "盛引墙看遍，高烦架屡移。",
      "露轻濡彩笔，蜂误拂吟髭。",
      "日照玲珑慢，风摇翡翠帷。",
      "早红飘藓地，狂蔓挂蛛丝。",
      "嫩刺牵衣细，新条窣草垂。",
      "晚香难暂舍，娇自态相窥。",
      "深浅分前后，荣华互盛衰。",
      "尊前留客久，月下欲归迟。",
      "何处繁临砌，谁家密映篱。",
      "绛罗房灿烂，碧玉叶参差。",
      "分得殷勤种，开来远近知。",
      "晶荧歌袖袂，柔弱舞腰支。",
      "膏麝谁将比，庭萱自合嗤。",
      "匀妆低水鉴，泣泪滴烟雨斯。",
      "画拟凭梁广，名宜亚楚姬。",
      "寄君十八韵，思拙愧新奇。"
    ]
  },
  {
    "volume": 8,
    "sequence": 22,
    "title": "观棋",
    "author": "李从谦",
    "content": [
      "竹林二君子，尽日竟沉吟。",
      "相对终无语，争先各有心。",
      "恃强斯有失，守分固无侵。",
      "若算机筹处，沧沧海未深。"
    ]
  },
  {
    "volume": 8,
    "sequence": 23,
    "title": "赠别唐太师道袭",
    "author": "李建",
    "content": [
      "丱岁便将为肘腋，二纪何曾离一日。",
      "更深犹尚立案前，敷奏柔和不伤物。",
      "今朝荣贵慰我心，双旌引向重城出。",
      "褒斜旧地委勋贤，从此生灵永泰息。"
    ]
  },
  {
    "volume": 8,
    "sequence": 24,
    "title": "幸秦川上梓潼山",
    "author": "李衍",
    "content": [
      "乔岩簇冷烟，幽径上寒天。",
      "下瞰峨眉岭，上窥华岳巅。",
      "驱驰非取乐，按幸为忧边。",
      "此去如登陟，歌楼路几千。"
    ]
  },
  {
    "volume": 8,
    "sequence": 25,
    "title": "题剑门",
    "author": "李衍",
    "content": [
      "缓辔逾双剑，行行蹑石棱。",
      "作千寻壁垒，为万祀依凭。",
      "道德虽无取，江山粗可矜。",
      "回看城阙路，云叠树层层。"
    ]
  },
  {
    "volume": 8,
    "sequence": 26,
    "title": "过白卫岭和韩昭",
    "author": "李衍",
    "content": [
      "先朝神武力开边，画断封疆四五千。",
      "前望陇山屯剑戟，后凭巫峡锁烽烟。",
      "轩皇尚自亲平寇，嬴政徒劳爱学仙。",
      "想到隗宫寻胜处，正应莺语暮春天。"
    ]
  },
  {
    "volume": 8,
    "sequence": 27,
    "title": "宫词",
    "author": "李衍",
    "content": [
      "辉辉赫赫浮玉云，宣华池上月华新。",
      "月华如水浸宫殿，有酒不醉真痴人。"
    ]
  },
  {
    "volume": 8,
    "sequence": 28,
    "title": "醉妆词",
    "author": "李衍",
    "content": [
      "者边走，那边走，只是寻花柳。",
      "那边走，者边走，莫厌金杯酒。"
    ]
  },
  {
    "volume": 8,
    "sequence": 29,
    "title": "句",
    "author": "李衍",
    "content": [
      "不缘朝阙去，好此结茅庐。"
    ]
  },
  {
    "volume": 8,
    "sequence": 30,
    "title": "巡衣锦军制还乡歌",
    "author": "钱镠",
    "content": [
      "三节还乡兮挂锦衣，碧天朗朗兮爱日晖。",
      "功成道上兮列旌旗，父老远来兮相追随。",
      "家山乡眷兮会时稀，今朝设宴兮觥散飞。",
      "斗牛无孛兮民无欺，吴越一王兮驷马归。"
    ]
  },
  {
    "volume": 8,
    "sequence": 31,
    "title": "没了期歌",
    "author": "钱镠",
    "content": [
      "没了期，没了期，营基才了又仓基。",
      "没了期，没了期，春衣才了又冬衣。"
    ]
  },
  {
    "volume": 8,
    "sequence": 32,
    "title": "句",
    "author": "钱镠",
    "content": [
      "须将一片地，付与有心人。",
      "黄河信有澄清日，后代应难继此才。",
      "传语龙王并水府，钱塘借与筑钱城。"
    ]
  },
  {
    "volume": 8,
    "sequence": 33,
    "title": "宫中作",
    "author": "钱俶",
    "content": [
      "廊庑周遭翠幕遮，禁林深处绝喧哗。",
      "界开日影怜窗纸，穿破苔痕恶笋芽。",
      "西第晚宜供露茗，小池寒欲结冰花。",
      "谢公未是深沉量，犹把输赢局上夸。"
    ]
  },
  {
    "volume": 8,
    "sequence": 34,
    "title": "避暑摩诃池上作",
    "author": "孟昶",
    "content": [
      "冰肌玉骨清无汗，水殿风来暗香暖。",
      "帘开明月独窥人，欹枕钗横云鬓乱。",
      "起来琼户寂无声，时见疏星渡河汉。",
      "屈指西风几时来，只恐流年暗中换。"
    ]
  },
  {
    "volume": 8,
    "sequence": 35,
    "title": "批叶翘谏书纸尾",
    "author": "王继鹏",
    "content": [
      "春色曾看紫陌头，乱红飞尽不禁愁。",
      "人情自厌芳华歇，一叶随风落御沟。"
    ]
  }
]