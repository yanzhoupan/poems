[
  {
    "volume": 584,
    "sequence": 1,
    "title": "观山灯献徐尚书",
    "author": "段成式",
    "content": [
      "风杪影凌乱，露轻光陆离。",
      "如霞散仙掌，似烧上峨嵋。",
      "道树千花发，扶桑九日移。",
      "因山成众像，不复藉蟠螭。",
      "涌出多宝塔，往来飞锡僧。",
      "分明三五月，传照百千灯。",
      "驯狖移高柱，庆云遮半层。",
      "夜深寒焰白，犹自缀金绳。",
      "磊落风初定，轻明云乍妨。",
      "疏中摇月彩，繁处杂星芒。",
      "火树枝柯密，烛龙鳞甲张。",
      "穷愁读书者，应得假余光。"
    ]
  },
  {
    "volume": 584,
    "sequence": 2,
    "title": "和徐商贺卢员外赐绯",
    "author": "段成式",
    "content": [
      "云雨轩悬莺语新，一篇佳句占阳春。",
      "银黄年少偏欺酒，金紫风流不让人。",
      "连璧座中斜日满，贯珠歌里落花频。",
      "莫辞倒载吟归去，看欲东山又吐茵。"
    ]
  },
  {
    "volume": 584,
    "sequence": 3,
    "title": "河出荣光",
    "author": "段成式",
    "content": [
      "符命自陶唐，吾君应会昌。",
      "千年清德水，九折满荣光。",
      "极岸浮佳气，微波照夕阳。",
      "澄辉明贝阙，散彩入龙堂。",
      "近带关云紫，遥连日道黄。",
      "冯夷矜海若，汉武贵宣房。",
      "渐没孤槎影，仍呈一苇航。",
      "抚躬悲未济，作颂喜时康。"
    ]
  },
  {
    "volume": 584,
    "sequence": 4,
    "title": "哭李群玉",
    "author": "段成式",
    "content": [
      "曾话黄陵事，今为白日催。",
      "老无儿女累，谁哭到泉台。"
    ]
  },
  {
    "volume": 584,
    "sequence": 5,
    "title": "寄温飞卿笺纸",
    "author": "段成式",
    "content": [
      "三十六鳞充使时，数番犹得裹相思。",
      "待将袍袄重抄了，尽写襄阳播掿词。"
    ]
  },
  {
    "volume": 584,
    "sequence": 6,
    "title": "题石泉兰若",
    "author": "段成式",
    "content": [
      "矗竹为篱松作门，石楠阴底藉芳荪。",
      "方袍近日少平叔，注得逍遥无处论。"
    ]
  },
  {
    "volume": 584,
    "sequence": 7,
    "title": "怯酒赠周繇（一作答周为宪看牡丹）",
    "author": "段成式",
    "content": [
      "大白东西飞正狂，新刍石冻杂梅香。",
      "诗中反语常回避，尤怯花前唤索郎。"
    ]
  },
  {
    "volume": 584,
    "sequence": 8,
    "title": "牛尊师宅看牡丹",
    "author": "段成式",
    "content": [
      "洞里仙春日更长，翠丛风翦紫霞芳。",
      "若为萧史通家客，情愿扛壶入醉乡。"
    ]
  },
  {
    "volume": 584,
    "sequence": 9,
    "title": "观棋（一作温庭筠诗）",
    "author": "段成式",
    "content": [
      "闲对弈楸倾一壶，黄羊枰上几成都。",
      "他时谒帝铜池晓，便赌宣城太守无。"
    ]
  },
  {
    "volume": 584,
    "sequence": 10,
    "title": "题僧壁（一本有和韦蟾三字）",
    "author": "段成式",
    "content": [
      "有僧支颊撚眉毫，起就夕阳磨剃刀。",
      "到此既知闲最乐，俗心何啻九牛毛。"
    ]
  },
  {
    "volume": 584,
    "sequence": 11,
    "title": "哭房处士",
    "author": "段成式",
    "content": [
      "独上黄坛几度盟，印开龙渥喜丹成。",
      "岂同叔夜终无分，空向人间著养生。"
    ]
  },
  {
    "volume": 584,
    "sequence": 12,
    "title": "呈轮上人",
    "author": "段成式",
    "content": [
      "虎到前头心不惊，残阳择虱懒逢迎。",
      "东林水石未胜此，要假远公方有名。"
    ]
  },
  {
    "volume": 584,
    "sequence": 13,
    "title": "题谷隐兰若三首",
    "author": "段成式",
    "content": [
      "风惹闲云半谷阴，岩西隐者醉相寻。",
      "草衰乍觉径增险，叶尽却疑溪不深。",
      "鸟啄灵雏恋落晖，村情山趣顿忘机。",
      "丹成道士过门数，叶尽寒猿下岭稀。",
      "风带巢熊拗树声，老僧相引入云行。",
      "半陂新路畬才了，一谷寒烟烧不成。"
    ]
  },
  {
    "volume": 584,
    "sequence": 14,
    "title": "不赴光风亭夜饮赠周繇",
    "author": "段成式",
    "content": [
      "屏开屈膝见吴娃，蛮蜡同心四照花。",
      "姹女不愁难管领，斩新铅里得黄牙。"
    ]
  },
  {
    "volume": 584,
    "sequence": 15,
    "title": "嘲元中丞（一作襄阳中堂赏花为宪与妓人戏语潮之）",
    "author": "段成式",
    "content": [
      "莺里花前选孟光，东山逋客酒初狂。",
      "素娥毕竟难防备，烧得河车莫遣尝。"
    ]
  },
  {
    "volume": 584,
    "sequence": 16,
    "title": "寄周繇求人参",
    "author": "段成式",
    "content": [
      "少赋令才犹强作，众医多识不能呼。",
      "九茎仙草真难得，五叶灵根许惠无。"
    ]
  },
  {
    "volume": 584,
    "sequence": 17,
    "title": "嘲飞卿七首",
    "author": "段成式",
    "content": [
      "曾见当垆一个人，入时装束好腰身。",
      "少年花蒂多芳思，只向诗中写取真。",
      "醉袂几侵鱼子缬，飘缨长罥凤凰钗。",
      "知君欲作闲情赋，应愿将身作锦鞋。",
      "翠蝶密偎金叉首，青虫危泊玉钗梁。",
      "愁生半额不开靥，只为多情团扇郎。",
      "柳烟梅雪隐青楼，残日黄鹂语未休。",
      "见说自能裁袙腹，不知谁更著帩头。",
      "愁机懒织同心苣，闷绣先描连理枝。",
      "多少风流词句里，愁中空咏早环诗。",
      "燕支山色重能轻，南阳水泽斗分明。",
      "不烦射雉先张翳，自有琴中威凤声。",
      "半岁愁中镜似荷，牵环撩鬓却须磨。",
      "花前不复抱瓶渴，月底还应琢刺歌。"
    ]
  },
  {
    "volume": 584,
    "sequence": 18,
    "title": "柔卿解籍戏呈飞卿三首",
    "author": "段成式",
    "content": [
      "长担犊车初入门，金牙新酝盈深樽。",
      "良人为渍木瓜粉，遮却红腮交午痕。",
      "最宜全幅碧鲛绡，自襞春罗等舞腰。",
      "未有长钱求邺锦，且令裁取一团娇。",
      "出意挑鬟一尺长，金为钿鸟簇钗梁。",
      "郁金种得花茸细，添入春衫领里香。"
    ]
  },
  {
    "volume": 584,
    "sequence": 19,
    "title": "戏高侍御七首",
    "author": "段成式",
    "content": [
      "百媚城中一个人，紫罗垂手见精神。",
      "青琴仙子长教示，自小来来号阿真。",
      "七尺发犹三角梳，玳牛独驾长檐车。",
      "曾城自有三青鸟，不要莲东双鲤鱼。",
      "花恨红腰柳妒眉，东邻墙短不曾窥。",
      "犹怜最小分瓜日，奈许迎春得藕时。",
      "自等腰身尺六强，两重危鬓尽钗长。",
      "欲熏罗荐嫌龙脑，须为寻求石叶香。",
      "别起青楼作几层，斜阳幔卷鹿卢绳。",
      "厌裁鱼子深红缬，泥觅蜻蜓浅碧绫。",
      "诈嫌嚼贝磨衣钝，私带男钱压鬓低。",
      "不独邯郸新嫁女，四枝鬟上插通犀。",
      "可羡罗敷自有夫，愁中漫捋白髭须。",
      "豹钱骢子能擎举，兼著连干许换无。"
    ]
  },
  {
    "volume": 584,
    "sequence": 20,
    "title": "送僧二首",
    "author": "段成式",
    "content": [
      "形神不灭论初成，爱马乘闲入帝京。",
      "四十三年虚过了，方知僧里有唐生。",
      "想到头陀最上方，桂阴犹认惠宗房。",
      "因行恋烧归来晚，窗下犹残一字香。"
    ]
  },
  {
    "volume": 584,
    "sequence": 21,
    "title": "猿",
    "author": "段成式",
    "content": [
      "却忆书斋值晚晴，挽枝闲啸激蝉清。",
      "影沈巴峡夜岩色，踪绝石塘寒濑声。"
    ]
  },
  {
    "volume": 584,
    "sequence": 22,
    "title": "送穆郎中赴阙",
    "author": "段成式",
    "content": [
      "应念愁中恨索居，鹂歌声里且踟蹰。",
      "若逢金马门前客，为说虞卿久著书。"
    ]
  },
  {
    "volume": 584,
    "sequence": 23,
    "title": "题商山庙",
    "author": "段成式",
    "content": [
      "偶出云泉谒礼闱，篇章曾沐汉皇知。",
      "无谋静国东归去，羞过商山四老祠。"
    ]
  },
  {
    "volume": 584,
    "sequence": 24,
    "title": "折杨柳七首（第一、二、四首一作王贞白诗）",
    "author": "段成式",
    "content": [
      "枝枝交影锁长门，嫩色曾沾雨露恩。",
      "凤辇不来春欲尽，空留莺语到黄昏。",
      "水殿年年占早芳，柔条偏惹御炉香。",
      "而今万乘多巡狩，辇路无阴绿草长。",
      "玉楼烟薄不胜芳，金屋寒轻翠带长。",
      "公子骅骝往何处，绿阴堪系紫游缰。",
      "嫩叶初齐不耐寒，风和时拂玉栏干。",
      "君王去日曾攀折，泣雨伤春翠黛残。",
      "微黄才绽未成阴，绣户珠帘相映深。",
      "长恨早梅无赖极，先将春色出前林。",
      "隋家堤上已成尘，汉将营边不复春。",
      "只向江南并塞北，酒旗相伴惹行人。",
      "陌上河边千万枝，怕寒愁雨尽低垂。",
      "黄金穟短人多折，已恨东风不展眉。"
    ]
  },
  {
    "volume": 584,
    "sequence": 25,
    "title": "哭李群玉",
    "author": "段成式",
    "content": [
      "酒里诗中三十年，纵横唐突世喧喧。",
      "明时不作祢衡死，傲尽公卿归九泉。"
    ]
  },
  {
    "volume": 584,
    "sequence": 26,
    "title": "汉宫词二首",
    "author": "段成式",
    "content": [
      "歌舞初承恩宠时，六宫学妾画蛾眉。",
      "君王厌世妾头白，闻唱歌声却泪垂。",
      "二人能歌得进名，人言选入便光荣。",
      "岂知妃后多娇妒，不许君前唱一声。"
    ]
  },
  {
    "volume": 584,
    "sequence": 27,
    "title": "醉中吟",
    "author": "段成式",
    "content": [
      "只爱糟床滴滴声，长愁声绝又醒醒。",
      "人间荣辱不常定，唯有南山依旧青。"
    ]
  },
  {
    "volume": 584,
    "sequence": 28,
    "title": "桃源僧舍看花",
    "author": "段成式",
    "content": [
      "前年帝里探春时，寺寺名花我尽知。",
      "今日长安已灰烬，忍能南国对芳枝。"
    ]
  },
  {
    "volume": 584,
    "sequence": 29,
    "title": "和周繇见嘲（一作和周为宪广阳公宴见嘲诗）",
    "author": "段成式",
    "content": [
      "才甘鱼目并，艺怯马蹄间。",
      "王谢初飞盖，姬姜尽下山。",
      "缚鸡方角逐，射雉岂开颜。",
      "乱翠移林色，狂红照座殷。",
      "防梭齿虽在，乞帽鬓惭斑。",
      "傥恕相如瘦，应容累骑还。"
    ]
  },
  {
    "volume": 584,
    "sequence": 30,
    "title": "和张希复咏宣律和尚袈裟",
    "author": "段成式",
    "content": [
      "南山披时寒夜中，一角不动毗岚风。",
      "何人见此生惭愧，断续犹应护得龙。"
    ]
  },
  {
    "volume": 584,
    "sequence": 31,
    "title": "句",
    "author": "段成式",
    "content": [
      "高谈敬风鉴，古貌怯冰棱。",
      "虱暴妨归梦，虫喧彻曙更。",
      "梦里思甘露，言中惜惠灯。",
      "新破毗昙义，相期卜夜论。",
      "随樵劫猿藏，隈石觑熊缘。",
      "捽胡云彩落，疻面月痕消。",
      "掷履仙凫起，撦衣蝴蝶飘。",
      "羞中含薄怒，颦里带余娇。",
      "醒后犹攘臂，归时更折腰。",
      "狂夫自缨绝，眉势倩人描。",
      "不愿石郎戴笠，难甘玉女披衣。",
      "。"
    ]
  }
]