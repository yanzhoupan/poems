[
  {
    "volume": 823,
    "sequence": 1,
    "title": "酬卢仝见访不遇题壁",
    "author": "含曦",
    "content": [
      "长寿寺石壁，卢公一首诗。",
      "渴读即不渴，饥读即不饥。",
      "鲸吞海水尽，露出珊瑚枝。",
      "海神知贵不知价，留向人间光照夜。"
    ]
  },
  {
    "volume": 823,
    "sequence": 2,
    "title": "旅中答喻军事问客情",
    "author": "善生",
    "content": [
      "一自游他国，相逢少故人。",
      "纵然为客乐，争似在家贫。",
      "畜恨霜侵鬓，搜诗病入神。",
      "若非怜片善，谁肯问风尘。"
    ]
  },
  {
    "volume": 823,
    "sequence": 3,
    "title": "赠卢逸人",
    "author": "善生",
    "content": [
      "高眠岩野间，至艺敌应难。",
      "诗苦无多首，药灵惟一丸。",
      "引泉鱼落釜，攀果露沾冠。",
      "已得嵇康趣，逢迎事每阑。"
    ]
  },
  {
    "volume": 823,
    "sequence": 4,
    "title": "送玉禅师",
    "author": "善生",
    "content": [
      "飘然无定迹，迥与律乘违。",
      "入郭随缘住，思山破夏归。",
      "盂擎数家饭，衲乞几人衣。",
      "洞了曹溪旨，宁输俗者机。"
    ]
  },
  {
    "volume": 823,
    "sequence": 5,
    "title": "送智光之南值雨",
    "author": "善生",
    "content": [
      "结束衣囊了，炎州定去游。",
      "草堂方惜别，山雨为相留。",
      "又得一宵话，免生千里愁。",
      "莫辞重卜日，后会必经秋。"
    ]
  },
  {
    "volume": 823,
    "sequence": 6,
    "title": "谢白乐天招",
    "author": "韬光",
    "content": [
      "山僧野性好林泉，每向岩阿倚石眠。",
      "不解栽松陪玉勒，惟能引水种金莲。",
      "白云乍可来青嶂，明月难教下碧天。",
      "城市不能飞锡去，恐妨莺啭翠楼前。"
    ]
  },
  {
    "volume": 823,
    "sequence": 7,
    "title": "五岁咏花",
    "author": "知玄",
    "content": [
      "花开满树红，花落万枝空。",
      "唯馀一孕在，明日定随风。"
    ]
  },
  {
    "volume": 823,
    "sequence": 8,
    "title": "祝尧诗",
    "author": "知玄",
    "content": [
      "生天本自生天业，未必求仙便得仙。",
      "鹤背倾危龙背滑，君王且住一千年。"
    ]
  },
  {
    "volume": 823,
    "sequence": 9,
    "title": "答僧澈",
    "author": "知玄",
    "content": [
      "观君法苑思冲虚，使我真乘刃有馀。",
      "若使龙光时可待，应怜僧肇论成初。",
      "五车外典知谁敌，九趣多才恐不如。",
      "萧寺讲轩横淡荡，帝乡云树正扶疏。",
      "几生曾得闍瑜意，今日堪将贝叶书。",
      "一振微言冠千古，何人执卷问吾庐。"
    ]
  },
  {
    "volume": 823,
    "sequence": 10,
    "title": "月夜怀刘秀才",
    "author": "元孚",
    "content": [
      "独夜相思但自劳，阮生吟罢梦云涛。",
      "此时小定未禅寂，古塔月中松磬高。"
    ]
  },
  {
    "volume": 823,
    "sequence": 11,
    "title": "送李四校书",
    "author": "元孚",
    "content": [
      "朱丝写别鹤泠泠，诗满红笺月满庭。",
      "莫学楚狂隳姓字，知音还有子期听。"
    ]
  },
  {
    "volume": 823,
    "sequence": 12,
    "title": "边思",
    "author": "栖白",
    "content": [
      "西北黄云暮，声声画角愁。",
      "阴山一夜雨，白草四郊秋。",
      "乱雁鸣寒渡，飞沙入废楼。",
      "何时番色尽，此地见芳洲。"
    ]
  },
  {
    "volume": 823,
    "sequence": 13,
    "title": "八月十五夜玩月",
    "author": "栖白",
    "content": [
      "寻常三五夜，不是不婵娟。",
      "及至中秋满，还胜别夜圆。",
      "清光凝有露，皓魄爽无烟。",
      "自古人皆望，年来又一年。"
    ]
  },
  {
    "volume": 823,
    "sequence": 14,
    "title": "寻山僧真胜上人不遇",
    "author": "栖白",
    "content": [
      "松下禅栖所，苔滋径莫分。",
      "青山春暮见，流水夜深闻。",
      "不坐看心石，应随出定云。",
      "猿猱非可问，岩谷自空曛。"
    ]
  },
  {
    "volume": 823,
    "sequence": 15,
    "title": "赠李溟秀才",
    "author": "栖白",
    "content": [
      "南居古庙深，高树宿山禽。",
      "明月上清汉，骚人动楚吟。",
      "数篇正始韵，一片补亡心。",
      "孤悄欺何谢，云波不可寻。"
    ]
  },
  {
    "volume": 823,
    "sequence": 16,
    "title": "送石秀才",
    "author": "栖白",
    "content": [
      "正是叹羁游，知音拜楚侯。",
      "何须辞远道，自可乐扁舟。",
      "倚棹江洲雨，闻猿岛岫秋。",
      "谢家山水兴，终日待诗流。"
    ]
  },
  {
    "volume": 823,
    "sequence": 17,
    "title": "送造微上人游五台及礼本师",
    "author": "栖白",
    "content": [
      "寒空金锡响，欲过渭阳津。",
      "极目多来雁，孤城少故人。",
      "与师虽别久，于法本相亲。",
      "又对清凉月，中宵语宿因。"
    ]
  },
  {
    "volume": 823,
    "sequence": 18,
    "title": "送禅师宗极归玉峰",
    "author": "栖白",
    "content": [
      "背郭去归宿，头陀意颇浓。",
      "鹤争栖远树，猿斗上孤峰。",
      "夜戍经霜月，秋城过雨钟。",
      "由来无定止，何处访高踪。"
    ]
  },
  {
    "volume": 823,
    "sequence": 19,
    "title": "送僧归旧山",
    "author": "栖白",
    "content": [
      "谈空与破邪，献寿复荣家。",
      "白日得何偈，青天落几花。",
      "传灯皆有分，化俗独无涯。",
      "却入中峰寺，还知有聚沙。"
    ]
  },
  {
    "volume": 823,
    "sequence": 20,
    "title": "送圆仁三藏归本国",
    "author": "栖白",
    "content": [
      "家山临晚日，海路信归桡。",
      "树灭浑无岸，风生只有潮。",
      "岁穷程未尽，天末国仍遥。",
      "已入闽王梦，香花境外邀。"
    ]
  },
  {
    "volume": 823,
    "sequence": 21,
    "title": "送王炼师归嵩岳",
    "author": "栖白",
    "content": [
      "飘然绿毛节，杳去洛城端。",
      "隔水见秋岳，兼霜扫石坛。",
      "一溪松色古，半夜鹤声寒。",
      "迥与人寰别，劳生不可观。"
    ]
  },
  {
    "volume": 823,
    "sequence": 22,
    "title": "寿昌节赋得红云表夏日",
    "author": "栖白",
    "content": [
      "景候融融阴气潜，如峰云共火相兼。",
      "霞光捧日登天上，丹彩乘风入殿檐。",
      "行逐赤龙千岁出，明当朱夏万方瞻。",
      "微臣多幸逢佳节，得赋殊祥近御帘。"
    ]
  },
  {
    "volume": 823,
    "sequence": 23,
    "title": "经废宫",
    "author": "栖白",
    "content": [
      "终日河声咽暮空，烟愁此地昼濛濛。",
      "锦帆东去沙侵苑，玉辇西来树满宫。",
      "鲁客望津天欲雪，朔鸿离岸苇生风。",
      "那堪独立思前事，回首残阳雉堞红。"
    ]
  },
  {
    "volume": 823,
    "sequence": 24,
    "title": "赠识古法师",
    "author": "栖白",
    "content": [
      "重城深寺讲初休，却忆家山访旧游。",
      "对月与君相送夜，闻蛩教我独惊秋。",
      "云心杳杳难为别，鹤性萧萧不可留。",
      "遥想孤舟清渭上，飘然帆影起离愁。"
    ]
  },
  {
    "volume": 823,
    "sequence": 25,
    "title": "月夜怀刘秀才（一作元孚诗）",
    "author": "栖白",
    "content": [
      "独夜相思但自劳，阮生吟罢梦云涛。",
      "此时小定未禅寂，古塔月中松磬高。"
    ]
  },
  {
    "volume": 823,
    "sequence": 26,
    "title": "寄南山景禅师",
    "author": "栖白",
    "content": [
      "一度林前见远公，静闻真语世情空。",
      "至今寂寞禅心在，任起桃花柳絮风。"
    ]
  },
  {
    "volume": 823,
    "sequence": 27,
    "title": "哭刘得仁",
    "author": "栖白",
    "content": [
      "为爱诗名吟至死，风魂雪魄去难招。",
      "直须桂子落坟上，生得一枝冤始消。"
    ]
  },
  {
    "volume": 823,
    "sequence": 28,
    "title": "龙潭",
    "author": "应物",
    "content": [
      "石激悬流雪满湾，五龙潜处野云闲。",
      "暂收雷电九峰下，且饮溪潭一水间。",
      "浪引浮槎依北岸，波分晓日浸东山。",
      "回瞻四面如看画，须信游人不欲还。"
    ]
  },
  {
    "volume": 823,
    "sequence": 29,
    "title": "题化城寺",
    "author": "应物",
    "content": [
      "平高选处创莲宫，一水萦流处处通。",
      "画阁昼开迟日畔，禅房夜掩碧云中。",
      "平川不见龙行雨，幽谷遥闻虎啸风。",
      "偶与游人论法要，真元浩浩理无穷。"
    ]
  },
  {
    "volume": 823,
    "sequence": 30,
    "title": "戴云山吟",
    "author": "智亮",
    "content": [
      "人间谩说上天梯，上万千回总是迷。",
      "曾似老人岩上坐，清风明月与心齐。",
      "戴云山顶白云齐，登顶方知世界低。",
      "异草奇花人不识，一池分作九条溪。"
    ]
  },
  {
    "volume": 823,
    "sequence": 31,
    "title": "答卢邺",
    "author": "良乂",
    "content": [
      "风泉只向梦中闻，身外无馀可寄君。",
      "当户一轮惟晓月，挂檐数片是秋云。"
    ]
  },
  {
    "volume": 823,
    "sequence": 32,
    "title": "山居八咏",
    "author": "常达",
    "content": [
      "身闲依祖寺，志僻性多慵。",
      "少室遗真旨，层楼起暮钟。",
      "啜茶思好水，对月数诸峰。",
      "有问山中趣，庭前是古松。",
      "晚望虚庭物，心心见祖情。",
      "烟开分岳色，雨雾减泉声。",
      "远树猿长啸，层岩日乍明。",
      "更堪论的意，林下笋新生。",
      "一室尘埃外，翛然祗么常。",
      "睡来开寝帐，钟动下禅床。",
      "溪浸山光冷，秋凋木叶黄。",
      "时提祖师意，欹石看斜阳。",
      "西来真祖意，只在见闻中。",
      "寒雁一声过，疏林几叶空。",
      "心闲怜水石，身老怯霜风。",
      "为报参玄者，山山月色同。",
      "真性寂无机，尘尘祖佛师。",
      "日明庭砌暖，霜苦药苗衰。",
      "汲水和烟酌，栽松带雪移。",
      "好听玄旨处，猿啸岭南枝。",
      "古寺凭栏危，时闻举妙机。",
      "庭空月色净，夜迥磬声移。",
      "漏转寒更急，灯残冷焰微。",
      "太虚同万象，相谓话玄微。",
      "胡僧论的旨，物物唱圆成。",
      "疏柳春来翠，幽窗日渐明。",
      "禅心清石室，蝶翅覆花英。",
      "好听谈玄处，乔松鹤数声。",
      "祖祖唯心旨，春融日正长。",
      "霜轻莎草绿，风细药苗香。",
      "月满真如净，花开觉树芳。",
      "庭前莺啭处，时听语圆常。"
    ]
  },
  {
    "volume": 823,
    "sequence": 33,
    "title": "苦热行",
    "author": "僧鸾",
    "content": [
      "烛龙衔火飞天地，平陆无风海波沸。",
      "彤云叠叠耸奇峰，焰焰流光热凝翠。",
      "烟岛抟鹏亸双翅，羲和赫怒强总辔。",
      "饮流夸父毙长途，如见当中印王字。",
      "明明夜西朝又东，古来有道仍再中。",
      "扶桑老叶蔽不得，辉华直欲凌苍空。",
      "行人挥汗翻成雨，口燥喉干嗌尘土。",
      "西郊云色昼冥冥，如何不救生灵苦。",
      "何山怪木藏蛟龙，缩鳞卷鬣为乖慵。",
      "不发滂泽注天下，欲使风雷何所从。",
      "旱苗原上枯成焰，岳灵徒祝无神验。",
      "豪家帘外唤清风，水纹明角铺长簟。",
      "玉扇画堂凝夜秋，歌艳绕梁催莫愁。",
      "阳乌落尽酒不醒，扶上西园当月楼。",
      "废田暍死非吾属，库有黄金仓有粟。"
    ]
  },
  {
    "volume": 823,
    "sequence": 34,
    "title": "赠李粲秀才（字辉用）",
    "author": "僧鸾",
    "content": [
      "陇西辉用真才子，搜奇探险无伦比。",
      "笔下铦磨巨阙锋，胸中静滟西江水。",
      "哀弦古乐清人耳，月露激寒哭秋鬼。",
      "苔地无尘到晓吟，杉松老叶风干起。",
      "十轴示余三百篇，金碧烂光烧蜀笺。",
      "雄芒逸气测不得，使我踯躅成狂颠。",
      "大郊远阔空无边，凝明淡绿收馀烟。",
      "旷怀相对景何限，落日乱峰青倚天。",
      "又惊大舶帆高悬，行涛劈浪凌飞仙。",
      "回首瞥见五千仞，扑下香炉瀑布泉。",
      "何事古人夸八斗，焉敢今朝定妍丑。",
      "飒风驱雷暂不停，始向场中称大手。",
      "骏如健鹘鹗与雕，拏云猎野翻重霄。",
      "狐狸窜伏不敢动，却下双鸣当迅飙。",
      "愁如湘灵哭湘浦，咽咽哀音隔云雾。",
      "九嶷深翠转巍峨，仙骨寒消不知处。",
      "清同野客敲越瓯，丁当急响涵清秋。",
      "鸾雏相引叫未定，霜结夜阑仍在楼。",
      "高若太空露云物，片白激青皆仿佛。",
      "仙鹤闲从净碧飞，巨鳌头戴蓬莱出。",
      "前辈歌诗惟翰林，神仙老格何高深。",
      "鞭驰造化绕笔转，灿烂不为酸苦吟。",
      "梦乘明月清沈沈，飞到天台天姥岑。",
      "倾湖涌海数百字，字字不朽长摐金。",
      "此日多君可俦侣，堆珠叠玑满玄圃。",
      "终日并辔游昆仑，十二楼中宴王母。"
    ]
  },
  {
    "volume": 823,
    "sequence": 35,
    "title": "和王季文题九华山",
    "author": "神颖",
    "content": [
      "众岳雄分野，九华镇南朝。",
      "彩笔凝空远，崔嵬寄青霄。",
      "龙潭古仙府，灵药今不凋。",
      "莹为沧海镜，烟霞作荒标。",
      "造化心数奇，性状精气饶。",
      "玉树郁玲珑，天籁韵萧寥。",
      "寂寂寻乳窦，兢兢行石桥。",
      "通泉漱云母，藉草萦香苕。",
      "我住幽且深，君赏昏复朝。",
      "稀逢发清唱，片片霜凌飙。"
    ]
  },
  {
    "volume": 823,
    "sequence": 36,
    "title": "宿严陵钓台",
    "author": "神颖",
    "content": [
      "寒谷荒台七里洲，贤人永逐水东流。",
      "独猿叫断青天月，千古冥冥潭树秋。"
    ]
  },
  {
    "volume": 823,
    "sequence": 37,
    "title": "效古",
    "author": "澹交",
    "content": [
      "荣辱又荣辱，一何翻与覆。",
      "人生百岁中，孰肯死前足。",
      "玄鬓忽如丝，青丛不再绿。",
      "自古争名徒，黄金是谁禄。"
    ]
  },
  {
    "volume": 823,
    "sequence": 38,
    "title": "病后作",
    "author": "澹交",
    "content": [
      "未得忘身法，此身终未安。",
      "病肠犹可洗，瘦骨不禁寒。",
      "药少心情饵，经无气力看。",
      "悠悠片云质，独对夕阳残。"
    ]
  },
  {
    "volume": 823,
    "sequence": 39,
    "title": "写真",
    "author": "澹交",
    "content": [
      "图形期自见，自见却伤神。",
      "已是梦中梦，更逢身外身。",
      "水花凝幻质，墨彩染空尘。",
      "堪笑予兼尔，俱为未了人。"
    ]
  },
  {
    "volume": 823,
    "sequence": 40,
    "title": "端午",
    "author": "文秀",
    "content": [
      "节分端午自谁言，万古传闻为屈原。",
      "堪笑楚江空渺渺，不能洗得直臣冤。"
    ]
  },
  {
    "volume": 823,
    "sequence": 41,
    "title": "谢友人见访留诗",
    "author": "怀楚",
    "content": [
      "轩车谁肯到，泉石自相亲。",
      "暮雨凋残寺，秋风怅望人。",
      "庭新一片叶，衣故十年尘。",
      "赖有瑶华赠，清吟愈病身。"
    ]
  },
  {
    "volume": 823,
    "sequence": 42,
    "title": "送新平故人",
    "author": "怀楚",
    "content": [
      "常听仓庚思旧友，又因蝴蝶梦生涯。",
      "一千馀里河连郭，三十六峰寒到家。",
      "阴岛直分东虢雁，晴楼高入上阳鸦。",
      "姜嫄庙北与君别，应笑薄寒悲落花。"
    ]
  },
  {
    "volume": 823,
    "sequence": 43,
    "title": "辞南平钟王召",
    "author": "耽章",
    "content": [
      "摧残枯木倚寒林，几度逢春不变心。",
      "樵客见之犹不采，郢人何事苦搜寻。",
      "卷八百二十四"
    ]
  }
]