[
  {
    "volume": 192,
    "sequence": 1,
    "title": "登高望洛城作",
    "author": "韦应物",
    "content": [
      "高台造云端，遐瞰周四垠。",
      "雄都定鼎地，势据万国尊。",
      "河岳出云雨，土圭酌乾坤。",
      "舟通南越贡，城背北邙原。",
      "帝宅夹清洛，丹霞捧朝暾。",
      "葱茏瑶台榭，窈窕双阙门。",
      "十载构屯难，兵戈若云屯。",
      "膏腴满榛芜，比屋空毁垣。",
      "圣主乃东眷，俾贤拯元元。",
      "熙熙居守化，泛泛太府恩。",
      "至损当受益，苦寒必生温。",
      "平明四城开，稍见市井喧。",
      "坐感理乱迹，永怀经济言。",
      "吾生自不达，空鸟何翩翻。",
      "天高水流远，日晏城郭昏。",
      "裴回讫旦夕，聊用写忧烦。"
    ]
  },
  {
    "volume": 192,
    "sequence": 2,
    "title": "同德寺阁集眺",
    "author": "韦应物",
    "content": [
      "芳节欲云晏，游遨乐相从。",
      "高阁照丹霞，飗飗含远风。",
      "寂寥氛氲廓，超忽神虑空。",
      "旭日霁皇州，岹峣见两宫。",
      "嵩少多秀色，群山莫与崇。",
      "三川浩东注，瀍涧亦来同。",
      "阴阳降大和，宇宙得其中。",
      "舟车满川陆，四国靡不通。",
      "旧堵今既葺，庶氓亦已丰。",
      "周览思自奋，行当遇时邕。"
    ]
  },
  {
    "volume": 192,
    "sequence": 3,
    "title": "登宝意寺上方旧游（寺在武功，曾居此寺）",
    "author": "韦应物",
    "content": [
      "翠岭香台出半天，万家烟树满晴川。",
      "诸僧近住不相识，坐听微钟记往年。"
    ]
  },
  {
    "volume": 192,
    "sequence": 4,
    "title": "登乐游庙作",
    "author": "韦应物",
    "content": [
      "高原出东城，郁郁见咸阳。",
      "上有千载事，乃自汉宣皇。",
      "颓堧久凌迟，陈迹翳丘荒。",
      "春草虽复绿，惊风但飘扬。",
      "周览京城内，双阙起中央。",
      "微钟何处来，暮色忽苍苍。",
      "歌吹喧万井，车马塞康庄。",
      "昔人岂不尔，百世同一伤。",
      "归当守冲漠，迹寓心自忘。"
    ]
  },
  {
    "volume": 192,
    "sequence": 5,
    "title": "登西南冈卜居遇雨寻竹浪至沣壖萦带…清流茂树云物可赏",
    "author": "韦应物",
    "content": [
      "登高创危构，林表见川流。",
      "微雨飒已至，萧条川气秋。",
      "下寻密竹尽，忽旷沙际游。",
      "纡曲水分野，绵延稼盈畴。",
      "寒花明废墟，樵牧笑榛丘。",
      "云水成阴澹，竹树更清幽。",
      "适自恋佳赏，复兹永日留。"
    ]
  },
  {
    "volume": 192,
    "sequence": 6,
    "title": "沣上与幼遐月夜登西冈玩花",
    "author": "韦应物",
    "content": [
      "置酒临高隅，佳人自城阙。",
      "已玩满川花，还看满川月。",
      "花月方浩然，赏心何由歇。"
    ]
  },
  {
    "volume": 192,
    "sequence": 7,
    "title": "台上迟客",
    "author": "韦应物",
    "content": [
      "高台一悄望，远树间朝晖。",
      "但见东西骑，坐令心赏违。",
      "始霁郊原绿，暮春啼鸟稀。",
      "徒然对芳物，何能独醉归。"
    ]
  },
  {
    "volume": 192,
    "sequence": 8,
    "title": "登楼",
    "author": "韦应物",
    "content": [
      "兹楼日登眺，流岁暗蹉跎。",
      "坐厌淮南守，秋山红树多。"
    ]
  },
  {
    "volume": 192,
    "sequence": 9,
    "title": "善福寺阁",
    "author": "韦应物",
    "content": [
      "残霞照高阁，青山出远林。",
      "晴明一登望，潇洒此幽襟。"
    ]
  },
  {
    "volume": 192,
    "sequence": 10,
    "title": "楼中月夜",
    "author": "韦应物",
    "content": [
      "端令倚悬槛，长望抱沉忧。",
      "宁知故园月，今夕在兹楼。",
      "衰莲送馀馥，华露湛新秋。",
      "坐见苍林变，清辉怆已休。"
    ]
  },
  {
    "volume": 192,
    "sequence": 11,
    "title": "寒食后北楼作",
    "author": "韦应物",
    "content": [
      "园林过新节，风花乱高阁。",
      "遥闻击鼓声，蹴鞠军中乐。"
    ]
  },
  {
    "volume": 192,
    "sequence": 12,
    "title": "西楼",
    "author": "韦应物",
    "content": [
      "高阁一长望，故园何日归。",
      "烟尘拥函谷，秋雁过来稀。"
    ]
  },
  {
    "volume": 192,
    "sequence": 13,
    "title": "夜望",
    "author": "韦应物",
    "content": [
      "南楼夜已寂，暗鸟动林间。",
      "不见城郭事，沉沉唯四山。"
    ]
  },
  {
    "volume": 192,
    "sequence": 14,
    "title": "晚登郡阁",
    "author": "韦应物",
    "content": [
      "怅然高阁望，已掩东城关。",
      "春风偏送柳，夜景欲沉山。"
    ]
  },
  {
    "volume": 192,
    "sequence": 15,
    "title": "登重玄寺阁",
    "author": "韦应物",
    "content": [
      "时暇陟云构，晨霁澄景光。",
      "始见吴都大，十里郁苍苍。",
      "山川表明丽，湖海吞大荒。",
      "合沓臻水陆，骈阗会四方。",
      "俗繁节又暄，雨顺物亦康。",
      "禽鱼各翔泳，草木遍芬芳。",
      "于兹省氓俗，一用劝农桑。",
      "诚知虎符忝，但恨归路长。"
    ]
  },
  {
    "volume": 192,
    "sequence": 16,
    "title": "观早朝",
    "author": "韦应物",
    "content": [
      "伐鼓通严城，车马溢广躔。",
      "煌煌列明烛，朝服照华鲜。",
      "金门杳深沉，尚听清漏传。",
      "河汉忽已没，司阍启晨关。",
      "丹殿据龙首，崔嵬对南山。",
      "寒生千门里，日照双阙间。",
      "禁旅下成列，炉香起中天。",
      "辉辉睹明圣，济济行俊贤。",
      "愧无鸳鹭姿，短翮空飞还。",
      "谁当假毛羽，云路相追攀。"
    ]
  },
  {
    "volume": 192,
    "sequence": 17,
    "title": "陪元侍御春游",
    "author": "韦应物",
    "content": [
      "何处醉春风，长安西复东。",
      "不因俱罢职，岂得此时同。",
      "贳酒宣平里，寻芳下苑中。",
      "往来杨柳陌，犹避昔年骢。"
    ]
  },
  {
    "volume": 192,
    "sequence": 18,
    "title": "游龙门香山泉",
    "author": "韦应物",
    "content": [
      "山水本自佳，游人已忘虑。",
      "碧泉更幽绝，赏爱未能去。",
      "潺湲写幽磴，缭绕带嘉树。",
      "激转忽殊流，归泓又同注。",
      "羽觞自成玩，永日亦延趣。",
      "灵草有时香，仙源不知处。",
      "还当候圆月，携手重游寓。"
    ]
  },
  {
    "volume": 192,
    "sequence": 19,
    "title": "龙门游眺",
    "author": "韦应物",
    "content": [
      "凿山导伊流，中断若天辟。",
      "都门遥相望，佳气生朝夕。",
      "素怀出尘意，适有携手客。",
      "精舍绕层阿，千龛邻峭壁。",
      "缘云路犹缅，憩涧钟已寂。",
      "花树发烟华，淙流散石脉。",
      "长啸招远风，临潭漱金碧。",
      "日落望都城，人间何役役。"
    ]
  },
  {
    "volume": 192,
    "sequence": 20,
    "title": "洛都游寓",
    "author": "韦应物",
    "content": [
      "东风日已和，元化亮无私。",
      "草木同时植，生条有高卑。",
      "罢官守园庐，岂不怀渴饥。",
      "穷通非所干，跼促当何为。",
      "佳辰幸可游，亲友亦相追。",
      "朝从华林宴，暮返东城期。",
      "掇英出兰皋，玩月步川坻。",
      "轩冕诚可慕，所忧在絷维。"
    ]
  },
  {
    "volume": 192,
    "sequence": 21,
    "title": "再游龙门怀旧侣",
    "author": "韦应物",
    "content": [
      "两山郁相对，晨策方上干。",
      "霭霭眺都城，悠悠俯清澜。",
      "邈矣二三子，兹焉屡游盘。",
      "良时忽已周，独往念前欢。",
      "好鸟始云至，众芳亦未阑。",
      "遇物岂殊昔，慨伤自有端。"
    ]
  },
  {
    "volume": 192,
    "sequence": 22,
    "title": "庄严精舍游集",
    "author": "韦应物",
    "content": [
      "良游因时暇，乃在西南隅。",
      "绿烟凝层城，丰草满通衢。",
      "精舍何崇旷，烦跼一弘舒。",
      "架虹施广荫，构云眺八区。",
      "即此尘境远，忽闻幽鸟殊。",
      "新林泛景光，丛绿含露濡。",
      "永日亮难遂，平生少欢娱。",
      "谁能遽还归，幸与高士俱。"
    ]
  },
  {
    "volume": 192,
    "sequence": 23,
    "title": "府舍月游",
    "author": "韦应物",
    "content": [
      "官舍耿深夜，佳月喜同游。",
      "横河俱半落，泛露忽惊秋。",
      "散彩疏群树，分规澄素流。",
      "心期与浩景，苍苍殊未收。"
    ]
  },
  {
    "volume": 192,
    "sequence": 24,
    "title": "任鄠令渼陂游眺",
    "author": "韦应物",
    "content": [
      "野水滟长塘，烟花乱晴日。",
      "氤氲绿树多，苍翠千山出。",
      "游鱼时可见，新荷尚未密。",
      "屡往心独闲，恨无理人术。"
    ]
  },
  {
    "volume": 192,
    "sequence": 25,
    "title": "西郊游瞩",
    "author": "韦应物",
    "content": [
      "东风散馀冱，陂水淡已绿。",
      "烟芳何处寻，杳蔼春山曲。",
      "新禽哢暄节，晴光泛嘉木。",
      "一与诸君游，华觞忻见属。"
    ]
  },
  {
    "volume": 192,
    "sequence": 26,
    "title": "再游西郊渡",
    "author": "韦应物",
    "content": [
      "水曲一追游，游人重怀恋。",
      "婵娟昨夜月，还向波中见。",
      "惊禽栖不定，流芳寒未遍。",
      "携手更何时，伫看花似霰。"
    ]
  },
  {
    "volume": 192,
    "sequence": 27,
    "title": "月溪与幼遐、君贶同游（时二子还城）",
    "author": "韦应物",
    "content": [
      "岸筱覆回溪，回溪曲如月。",
      "沉沉水容绿，寂寂流莺歇。",
      "浅石方凌乱，游禽时出没。",
      "半雨夕阳霏，缘源杂花发。",
      "明晨重来此，同心应已阙。"
    ]
  },
  {
    "volume": 192,
    "sequence": 28,
    "title": "与幼遐、君贶兄弟同游白家竹潭",
    "author": "韦应物",
    "content": [
      "清赏非素期，偶游方自得。",
      "前登绝岭险，下视深潭黑。",
      "密竹已成暮，归云殊未极。",
      "春鸟依谷暄，紫兰含幽色。",
      "已将芳景遇，复款平生忆。",
      "终念一欢别，临风还默默。"
    ]
  },
  {
    "volume": 192,
    "sequence": 29,
    "title": "秋夕西斋与僧神静游",
    "author": "韦应物",
    "content": [
      "晨登西斋望，不觉至夕曛。",
      "正当秋夏交，原野起烟氛。",
      "坐听凉飙举，华月稍披云。",
      "漠漠山犹隐，滟滟川始分。",
      "物幽夜更殊，境静兴弥臻。",
      "息机非傲世，于时乏嘉闻。",
      "究空自为理，况与释子群。"
    ]
  },
  {
    "volume": 192,
    "sequence": 30,
    "title": "观田家",
    "author": "韦应物",
    "content": [
      "微雨众卉新，一雷惊蛰始。",
      "田家几日闲，耕种从此起。",
      "丁壮俱在野，场圃亦就理。",
      "归来景常晏，饮犊西涧水。",
      "饥劬不自苦，膏泽且为喜。",
      "仓廪无宿储，徭役犹未已。",
      "方惭不耕者，禄食出闾里。"
    ]
  },
  {
    "volume": 192,
    "sequence": 31,
    "title": "园亭览物",
    "author": "韦应物",
    "content": [
      "积雨时物变，夏绿满园新。",
      "残花已落实，高笋半成筠。",
      "守此幽栖地，自是忘机人。"
    ]
  },
  {
    "volume": 192,
    "sequence": 32,
    "title": "观沣水涨",
    "author": "韦应物",
    "content": [
      "夏雨万壑凑，沣涨暮浑浑。",
      "草木盈川谷，澶漫一平谷。",
      "槎梗方瀰泛，涛沫亦洪翻。",
      "北来注泾渭，所过无安源。",
      "云岭同昏黑，观望悸心魂。",
      "舟人空敛棹，风波正自奔。"
    ]
  },
  {
    "volume": 192,
    "sequence": 33,
    "title": "陪王卿郎中游南池",
    "author": "韦应物",
    "content": [
      "鹓鸿俱失侣，同为此地游。",
      "露浥荷花气，风散柳园秋。",
      "烟草凝衰屿，星汉泛归流。",
      "林高初上月，塘深未转舟。",
      "清言屡往复，华樽始献酬。",
      "终忆秦川赏，端坐起离忧。"
    ]
  },
  {
    "volume": 192,
    "sequence": 34,
    "title": "南园陪王卿游瞩",
    "author": "韦应物",
    "content": [
      "形迹虽拘检，世事澹无心。",
      "郡中多山水，日夕听幽禽。",
      "几阁文墨暇，园林春景深。",
      "杂花芳意散，绿池暮色沉。",
      "君子有高躅，相携在幽寻。",
      "一酌何为贵，可以写冲襟。"
    ]
  },
  {
    "volume": 192,
    "sequence": 35,
    "title": "游西山",
    "author": "韦应物",
    "content": [
      "时事方扰扰，幽赏独悠悠。",
      "弄泉朝涉涧，采石夜归州。",
      "挥翰题苍峭，下马历嵌丘。",
      "所爱唯山水，到此即淹留。"
    ]
  },
  {
    "volume": 192,
    "sequence": 36,
    "title": "春游南亭",
    "author": "韦应物",
    "content": [
      "川明气已变，岩寒云尚拥。",
      "南亭草心绿，春塘泉脉动。",
      "景煦听禽响，雨馀看柳重。",
      "逍遥池馆华，益愧专城宠。"
    ]
  },
  {
    "volume": 192,
    "sequence": 37,
    "title": "再游西山",
    "author": "韦应物",
    "content": [
      "南谯古山郡，信是高人居。",
      "自叹乏弘量，终朝亲簿书。",
      "于时忽命驾，秋野正萧疏。",
      "积逋诚待责，寻山亦有馀。",
      "测测石泉冷，暧暧烟谷虚。",
      "中有释门子，种果结茅庐。",
      "出身厌名利，遇境即踌躇。",
      "守直虽多忤，视险方晏如。",
      "况将尘埃外，襟抱从此舒。"
    ]
  },
  {
    "volume": 192,
    "sequence": 38,
    "title": "游灵岩寺",
    "author": "韦应物",
    "content": [
      "始入松路永，独忻山寺幽。",
      "不知临绝槛，乃见西江流。",
      "吴岫分烟景，楚甸散林丘。",
      "方悟关塞眇，重轸故园愁。",
      "闻钟戒归骑，憩涧惜良游。",
      "地疏泉谷狭，春深草木稠。",
      "兹焉赏未极，清景期杪秋。"
    ]
  },
  {
    "volume": 192,
    "sequence": 39,
    "title": "与卢陟同游永定寺北池僧斋",
    "author": "韦应物",
    "content": [
      "密竹行已远，子规啼更深。",
      "绿池芳草气，闲斋春树阴。",
      "晴蝶飘兰径，游蜂绕花心。",
      "不遇君携手，谁复此幽寻。"
    ]
  },
  {
    "volume": 192,
    "sequence": 40,
    "title": "游溪",
    "author": "韦应物",
    "content": [
      "野水烟鹤唳，楚天云雨空。",
      "玩舟清景晚，垂钓绿蒲中。",
      "落花飘旅衣，归流澹清风。",
      "缘源不可极，远树但青葱。"
    ]
  },
  {
    "volume": 192,
    "sequence": 41,
    "title": "游开元精舍",
    "author": "韦应物",
    "content": [
      "夏衣始轻体，游步爱僧居。",
      "果园新雨后，香台照日初。",
      "绿阴生昼静，孤花表春馀。",
      "符竹方为累，形迹一来疏。"
    ]
  },
  {
    "volume": 192,
    "sequence": 42,
    "title": "襄武馆游眺",
    "author": "韦应物",
    "content": [
      "州民知礼让，讼简得遨游。",
      "高亭凭古地，山川当暮秋。",
      "是时粳稻熟，西望尽田畴。",
      "仰恩惭政拙，念劳喜岁收。",
      "澹泊风景晏，缭绕云树幽。",
      "节往情恻恻，天高思悠悠。",
      "嘉宾幸云集，芳樽始淹留。",
      "还希习池赏，聊以驻鸣驺。"
    ]
  },
  {
    "volume": 192,
    "sequence": 43,
    "title": "秋景诣琅琊精舍",
    "author": "韦应物",
    "content": [
      "屡访尘外迹，未穷幽赏情。",
      "高秋天景远，始见山水清。",
      "上陟岩殿憩，暮看云壑平。",
      "苍茫寒色起，迢递晚钟鸣。",
      "意有清夜恋，身为符守婴。",
      "悟言缁衣子，萧洒中林行。"
    ]
  },
  {
    "volume": 192,
    "sequence": 44,
    "title": "同韩郎中闲庭南望秋景",
    "author": "韦应物",
    "content": [
      "朝下抱馀素，地高心本闲。",
      "如何趋府客，罢秩见秋山。",
      "疏树共寒意，游禽同暮还。",
      "因君悟清景，西望一开颜。"
    ]
  },
  {
    "volume": 192,
    "sequence": 45,
    "title": "慈恩精舍南池作",
    "author": "韦应物",
    "content": [
      "清境岂云远，炎氛忽如遗。",
      "重门布绿阴，菡萏满广池。",
      "石发散清浅，林光动涟漪。",
      "缘崖摘紫房，扣槛集灵龟。",
      "浥浥馀露气，馥馥幽襟披。",
      "积喧忻物旷，耽玩觉景驰。",
      "明晨复趋府，幽赏当反思。"
    ]
  },
  {
    "volume": 192,
    "sequence": 46,
    "title": "雨夜宿清都观",
    "author": "韦应物",
    "content": [
      "灵飙动阊阖，微雨洒瑶林。",
      "复此新秋夜，高阁正沉沉。",
      "旷岁恨殊迹，兹夕一披襟。",
      "洞户含凉气，网轩构层阴。",
      "况自展良友，芳樽遂盈斟。",
      "适悟委前妄，清言怡道心。",
      "岂恋腰间绶，如彼笼中禽。"
    ]
  },
  {
    "volume": 192,
    "sequence": 47,
    "title": "善福精舍秋夜迟诸君",
    "author": "韦应物",
    "content": [
      "广庭独闲步，夜色方湛然。",
      "丹阁已排云，皓月更高悬。",
      "繁露降秋节，苍林郁芊芊。",
      "仰观天气凉，高咏古人篇。",
      "抚己亮无庸，结交赖群贤。",
      "属予翘思时，方子中夜眠。",
      "相去隔城阙，佳期屡徂迁。",
      "如何日夕待，见月三四圆。"
    ]
  },
  {
    "volume": 192,
    "sequence": 48,
    "title": "东郊",
    "author": "韦应物",
    "content": [
      "吏舍跼终年，出郊旷清曙。",
      "杨柳散和风，青山澹吾虑。",
      "依丛适自憩，缘涧还复去。",
      "微雨霭芳原，春鸠鸣何处。",
      "乐幽心屡止，遵事迹犹遽。",
      "终罢斯结庐，慕陶真可庶。"
    ]
  },
  {
    "volume": 192,
    "sequence": 49,
    "title": "秋郊作",
    "author": "韦应物",
    "content": [
      "清露澄境远，旭日照林初。",
      "一望秋山净，萧条形迹疏。",
      "登原忻时稼，采菊行故墟。",
      "方愿沮溺耦，淡泊守田庐。"
    ]
  },
  {
    "volume": 192,
    "sequence": 50,
    "title": "行宽禅师院",
    "author": "韦应物",
    "content": [
      "北望极长廊，斜扉映丛竹。",
      "亭午一来寻，院幽僧亦独。",
      "唯闻山鸟啼，爱此林下宿。"
    ]
  },
  {
    "volume": 192,
    "sequence": 51,
    "title": "神静师院",
    "author": "韦应物",
    "content": [
      "青苔幽巷遍，新林露气微。",
      "经声在深竹，高斋独掩扉。",
      "憩树爱岚岭，听禽悦朝晖。",
      "方耽静中趣，自与尘事违。"
    ]
  },
  {
    "volume": 192,
    "sequence": 52,
    "title": "精舍纳凉",
    "author": "韦应物",
    "content": [
      "山景寂已晦，野寺变苍苍。",
      "夕风吹高殿，露叶散林光。",
      "清钟始戒夜，幽禽尚归翔。",
      "谁复掩扉卧，不咏南轩凉。"
    ]
  },
  {
    "volume": 192,
    "sequence": 53,
    "title": "蓝岭精舍",
    "author": "韦应物",
    "content": [
      "石壁精舍高，排云聊直上。",
      "佳游惬始愿，忘险得前赏。",
      "崖倾景方晦，谷转川如掌。",
      "绿林含萧条，飞阁起弘敞。",
      "道人上方至，清夜还独往。",
      "日落群山阴，天秋百泉响。",
      "所嗟累已成，安得长偃仰。"
    ]
  },
  {
    "volume": 192,
    "sequence": 54,
    "title": "道晏寺主院",
    "author": "韦应物",
    "content": [
      "北邻有幽竹，潜筠穿我庐。",
      "往来地已密，心乐道者居。",
      "残花回往节，轻条荫夏初。",
      "闻钟北窗起，啸傲永日馀。"
    ]
  },
  {
    "volume": 192,
    "sequence": 55,
    "title": "义演法师西斋",
    "author": "韦应物",
    "content": [
      "结茅临绝岸，隔水闻清磬。",
      "山水旷萧条，登临散情性。",
      "稍指缘原骑，还寻汲涧径。",
      "长啸倚亭树，怅然川光暝。"
    ]
  },
  {
    "volume": 192,
    "sequence": 56,
    "title": "澄秀上座院",
    "author": "韦应物",
    "content": [
      "缭绕西南隅，鸟声转幽静。",
      "秀公今不在，独礼高僧影。",
      "林下器未收，何人适煮茗。"
    ]
  },
  {
    "volume": 192,
    "sequence": 57,
    "title": "至西峰兰若受田妇馈",
    "author": "韦应物",
    "content": [
      "攀崖复缘涧，遂造幽人居。",
      "鸟鸣泉谷暖，土起萌甲舒。",
      "聊登石楼憩，下玩潭中鱼。",
      "田妇有嘉献，泼撒新岁馀。",
      "常怪投钱饮，事与贤达疏。",
      "今我何为答，鳏寡欲焉如。"
    ]
  },
  {
    "volume": 192,
    "sequence": 58,
    "title": "昙智禅师院",
    "author": "韦应物",
    "content": [
      "高年不复出，门径众草生。",
      "时夏方新雨，果药发馀荣。",
      "疏澹下林景，流暮幽禽情。",
      "身名两俱遣，独此野寺行。"
    ]
  },
  {
    "volume": 192,
    "sequence": 59,
    "title": "起度律师同居东斋院",
    "author": "韦应物",
    "content": [
      "释子喜相偶，幽林俱避喧。",
      "安居同僧夏，清夜讽道言。",
      "对阁景恒晏，步庭阴始繁。",
      "逍遥无一事，松风入南轩。"
    ]
  },
  {
    "volume": 192,
    "sequence": 60,
    "title": "游琅琊山寺",
    "author": "韦应物",
    "content": [
      "受命恤人隐，兹游久未遑。",
      "鸣驺响幽涧，前旌耀崇冈。",
      "青冥台砌寒，绿缛草木香。",
      "填壑跻花界，叠石构云房。",
      "经制随岩转，缭绕岂定方。",
      "新泉泄阴壁，高萝荫绿塘。",
      "攀林一栖止，饮水得清凉。",
      "物累诚可遣，疲氓终未忘。",
      "还归坐郡阁，但见山苍苍。"
    ]
  },
  {
    "volume": 192,
    "sequence": 61,
    "title": "同越琅琊山",
    "author": "韦应物",
    "content": [
      "石门有雪无行迹，松壑凝烟满众香。",
      "馀食施庭寒鸟下，破衣挂树老僧亡。"
    ]
  },
  {
    "volume": 192,
    "sequence": 62,
    "title": "诣西山深师",
    "author": "韦应物",
    "content": [
      "曹溪旧弟子，何缘住此山。",
      "世有征战事，心将流水闲。",
      "扫林驱虎出，宴坐一林间。",
      "藩守宁为重，拥骑造云关。"
    ]
  },
  {
    "volume": 192,
    "sequence": 63,
    "title": "寻简寂观瀑布",
    "author": "韦应物",
    "content": [
      "蹑石欹危过急涧，攀崖迢递弄悬泉。",
      "犹将虎竹为身累，欲付归人绝世缘。"
    ]
  },
  {
    "volume": 192,
    "sequence": 64,
    "title": "简寂观西涧瀑布下作",
    "author": "韦应物",
    "content": [
      "淙流绝壁散，虚烟翠涧深。",
      "丛际松风起，飘来洒尘襟。",
      "窥萝玩猿鸟，解组傲云林。",
      "茶果邀真侣，觞酌洽同心。",
      "旷岁怀兹赏，行春始重寻。",
      "聊将横吹笛，一写山水音。"
    ]
  },
  {
    "volume": 192,
    "sequence": 65,
    "title": "游南斋",
    "author": "韦应物",
    "content": [
      "池上鸣佳禽，僧斋日幽寂。",
      "高林晚露清，红药无人摘。",
      "春水不生烟，荒冈筠翳石。",
      "不应朝夕游，良为蹉跎客。"
    ]
  },
  {
    "volume": 192,
    "sequence": 66,
    "title": "南园",
    "author": "韦应物",
    "content": [
      "清露夏天晓，荒园野气通。",
      "水禽遥泛雪，池莲迥披红。",
      "幽林讵知暑，环舟似不穷。",
      "顿洒尘喧意，长啸满襟风。"
    ]
  },
  {
    "volume": 192,
    "sequence": 67,
    "title": "西亭",
    "author": "韦应物",
    "content": [
      "亭宇丽朝景，帘牖散暄风。",
      "小山初构石，珍树正然红。",
      "弱藤已扶树，幽兰欲成丛。",
      "芳心幸如此，佳人时不同。"
    ]
  },
  {
    "volume": 192,
    "sequence": 68,
    "title": "夏景园庐",
    "author": "韦应物",
    "content": [
      "群木昼阴静，北窗凉气多。",
      "闲居逾时节，夏云已嵯峨。",
      "搴叶爱繁绿，缘涧弄惊波。",
      "岂为论夙志，对此青山阿。"
    ]
  },
  {
    "volume": 192,
    "sequence": 69,
    "title": "夏至避暑北池",
    "author": "韦应物",
    "content": [
      "昼晷已云极，宵漏自此长。",
      "未及施政教，所忧变炎凉。",
      "公门日多暇，是月农稍忙。",
      "高居念田里，苦热安可当。",
      "亭午息群物，独游爱方塘。",
      "门闭阴寂寂，城高树苍苍。",
      "绿筠尚含粉，圆荷始散芳。",
      "于焉洒烦抱，可以对华觞。"
    ]
  },
  {
    "volume": 192,
    "sequence": 70,
    "title": "题从侄成绪西林精舍书斋",
    "author": "韦应物",
    "content": [
      "栖身齿多暮，息心君独少。",
      "慕谢始精文，依僧欲观妙。",
      "冽泉前阶注，清池北窗照。",
      "果药杂芬敷，松筠疏蒨峭。",
      "屡跻幽人境，每肆芳辰眺。",
      "采栗玄猿窟，撷芝丹林峤。",
      "纻衣岂寒御，蔬食非饥疗。",
      "虽甘巷北单，岂塞青紫耀。",
      "郡有优贤榻，朝编贡士诏。",
      "欲同朱轮载，勿惮移文诮。"
    ]
  },
  {
    "volume": 192,
    "sequence": 71,
    "title": "题郑弘宪侍御遗爱草堂",
    "author": "韦应物",
    "content": [
      "居士近依僧，青山结茅屋。",
      "疏松映岚晚，春池含苔绿。",
      "繁华冒阳岭，新禽响幽谷。",
      "长啸攀乔林，慕兹高世躅。"
    ]
  },
  {
    "volume": 192,
    "sequence": 72,
    "title": "同元锡题琅琊寺",
    "author": "韦应物",
    "content": [
      "适从郡邑喧，又兹三伏热。",
      "山中清景多，石罅寒泉洁。",
      "花香天界事，松竹人间别。",
      "殿分岚岭明，磴临悬壑绝。",
      "昏旭穷陟降，幽显尽披阅。",
      "。",
      "骇风雨区，寒知龙蛇穴。",
      "情虚澹泊生，境寂尘妄灭。",
      "经世岂非道，无为厌车辙。"
    ]
  },
  {
    "volume": 192,
    "sequence": 73,
    "title": "题郑拾遗草堂",
    "author": "韦应物",
    "content": [
      "借地结茅栋，横竹挂朝衣。",
      "秋园雨中绿，幽居尘事违。",
      "阴井夕虫乱，高林霜果稀。",
      "子有白云意，构此想岩扉。"
    ]
  }
]