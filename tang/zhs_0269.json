[
  {
    "volume": 269,
    "sequence": 1,
    "title": "酬张少尹秋日凤翔西郊见寄",
    "author": "耿湋",
    "content": [
      "鼎气孕河汾，英英济旧勋。",
      "刘生曾任侠，张率自能文。",
      "官佐征西府，名齐将上军。",
      "秋山遥出浦，野鹤暮离群。",
      "远恨边笳起，劳歌骑吏闻。",
      "废关人不到，荒戍日空曛。",
      "草木凉初变，阴晴景半分。",
      "叠蝉临积水，乱燕入过云。",
      "丽藻终思我，衰髯亦为君。",
      "闲吟寡和曲，庭叶渐纷纷。"
    ]
  },
  {
    "volume": 269,
    "sequence": 2,
    "title": "春日书情寄元校书伯和相国元子",
    "author": "耿湋",
    "content": [
      "数岁平津邸，诸生出门时。",
      "羁孤力行早，疏贱托身迟。",
      "芳草看无厌，青山到未期。",
      "贫居悲老大，春日上茅茨。",
      "卫玠琼瑶色，玄成鼎鼐姿。",
      "友朋汉相府，兄弟谢家诗。",
      "律合声虽应，劳歌调自悲。",
      "流年不可住，惆怅镜中丝。"
    ]
  },
  {
    "volume": 269,
    "sequence": 3,
    "title": "奉送崔侍御和蕃",
    "author": "耿湋",
    "content": [
      "万里华戎隔，风沙道路秋。",
      "新恩明主启，旧好使臣修。",
      "旌节随边草，关山见戍楼。",
      "俗殊人左衽，地远水西流。",
      "日暮冰先合，春深雪未休。",
      "无论善长对，博望自封侯。"
    ]
  },
  {
    "volume": 269,
    "sequence": 4,
    "title": "春日即事",
    "author": "耿湋",
    "content": [
      "芳菲那变易，年鬓自蹉跎。",
      "室与千峰对，门唯二仲过。",
      "宦情知己少，生事托人多。",
      "草色微风长，莺声细雨和。",
      "几时犹滞拙，终日望恩波。",
      "纵欲论相报，无如漂母何。"
    ]
  },
  {
    "volume": 269,
    "sequence": 5,
    "title": "仙山行",
    "author": "耿湋",
    "content": [
      "深溪人不到，杖策独缘源。",
      "花落寻无径，鸡鸣觉近村。",
      "数翁皆藉草，对弈复倾尊。",
      "看毕初为局，归逢几世孙。",
      "云迷入洞处，水引出山门。",
      "惆怅归城郭，樵柯迹尚存。"
    ]
  },
  {
    "volume": 269,
    "sequence": 6,
    "title": "得替后书怀上第五相公",
    "author": "耿湋",
    "content": [
      "谁语恓惶客，偏承顾盼私。",
      "应逾骨肉分，敢忘死生期。",
      "山县唯荒垒，云屯尽老师。",
      "庖人宁自代，食檗谬相推。",
      "黄绶名空罢，青春鬓又衰。",
      "还来扫门处，犹未报恩时。",
      "独立花飞满，无言月下迟。",
      "不知丞相意，更欲遣何之。"
    ]
  },
  {
    "volume": 269,
    "sequence": 7,
    "title": "入塞曲",
    "author": "耿湋",
    "content": [
      "将军带十围，重锦制戎衣。",
      "猿臂销弓力，虬须长剑威。",
      "首登平乐宴，新破大宛归。",
      "楼上诛姬笑，门前问客稀。",
      "暮烽玄兔急，秋草紫骝肥。",
      "未奉君王诏，高槐昼掩扉。"
    ]
  },
  {
    "volume": 269,
    "sequence": 8,
    "title": "送姚校书因归河中",
    "author": "耿湋",
    "content": [
      "十年相见少，一岁又还乡。",
      "去住人惆怅，东西路渺茫。",
      "古陂无茂草，高树有残阳。",
      "委弃秋来稻，雕疏采后桑。",
      "月轮生舜庙，河水出关墙。",
      "明日过闾里，光辉芸阁郎。"
    ]
  },
  {
    "volume": 269,
    "sequence": 9,
    "title": "题清源寺（即王右丞故宅）",
    "author": "耿湋",
    "content": [
      "儒墨兼宗道，云泉隐旧庐。",
      "盂城今寂寞，辋水自纡馀。",
      "内学销多累，西林易故居。",
      "深房春竹老，细雨夜钟疏。",
      "陈迹留金地，遗文在石渠。",
      "不知登座客，谁得蔡邕书。"
    ]
  },
  {
    "volume": 269,
    "sequence": 10,
    "title": "奉送蒋尚书兼御史大夫东都留守",
    "author": "耿湋",
    "content": [
      "副相威名重，春卿礼乐崇。",
      "锡珪仍拜下，分命遂居东。",
      "高旆翻秋日，清铙引细风。",
      "蝉稀金谷树，草遍德阳宫。",
      "教用儒门俭，兵依武库雄。",
      "谁云千载后，周召独为公。"
    ]
  },
  {
    "volume": 269,
    "sequence": 11,
    "title": "喜侯十七校书见访",
    "author": "耿湋",
    "content": [
      "东城独屏居，有客到吾庐。",
      "发廪因舂黍，开畦复剪蔬。",
      "许酣令乞酒，辞窭任无鱼。",
      "遍出新成句，更通未悟书。",
      "藤丝秋不长，竹粉雨仍馀。",
      "谁为须张烛，凉空有望舒。"
    ]
  },
  {
    "volume": 269,
    "sequence": 12,
    "title": "晚春青门林亭燕集",
    "author": "耿湋",
    "content": [
      "都门连骑出，东野柳如丝。",
      "秦苑看山处，王孙逐草时。",
      "欢游难再得，衰老是前期。",
      "林静莺啼远，春深日过迟。",
      "落花今夕思，秉烛古人诗。",
      "对酒当为乐，双杯未可辞。"
    ]
  },
  {
    "volume": 269,
    "sequence": 13,
    "title": "晚秋东游寄猗氏第五明府解县韩明府",
    "author": "耿湋",
    "content": [
      "步出青门去，疏钟隔上林。",
      "四郊多难日，千里独归心。",
      "暮鸟声偏苦，秋云色易阴。",
      "乱坟松柏少，野径草茅深。",
      "灞涘袁安履，汾南宓贱琴。",
      "何由听白雪，只益泪沾襟。"
    ]
  },
  {
    "volume": 269,
    "sequence": 14,
    "title": "奉和元承杪秋忆终南旧居",
    "author": "耿湋",
    "content": [
      "白玉郎仍少，羊车上路平。",
      "秋风摇远草，旧业起高情。",
      "乱树通秦苑，重原接杜城。",
      "溪云随暮淡，野水带寒清。",
      "广树留峰翠，闲门响叶声。",
      "近樵应已烧，多稼又新成。",
      "解佩从休沐，承家岂退耕。",
      "恭侯有遗躅，何事学泉明。"
    ]
  },
  {
    "volume": 269,
    "sequence": 15,
    "title": "晚夏即事临南居",
    "author": "耿湋",
    "content": [
      "何须学从宦，其奈本无机。",
      "蕙草芳菲歇，青山早晚归。",
      "广庭馀落照，高枕对闲扉。",
      "树色迎秋老，蝉声过雨稀。",
      "艰难逢事异，去就与时违。",
      "遥忆衡门外，苍苍三径微。"
    ]
  },
  {
    "volume": 269,
    "sequence": 16,
    "title": "省试骊珠诗",
    "author": "耿湋",
    "content": [
      "是日重泉下，言探径寸珠。",
      "龙鳞今不逆，鱼目也应殊。",
      "掌上星初满，盘中月正孤。",
      "酬恩光莫及，照乘色难逾。",
      "欲问投人否，先论按剑无。",
      "傥怜希代价，敢对此冰壶。"
    ]
  },
  {
    "volume": 269,
    "sequence": 17,
    "title": "元日早朝",
    "author": "耿湋",
    "content": [
      "九陌朝臣满，三朝候鼓赊。",
      "远珂时接韵，攒炬偶成花。",
      "紫贝为高阙，黄龙建大牙。",
      "参差万戟合，左右八貂斜。",
      "羽扇纷朱槛，金炉隔翠华。",
      "微风传曙漏，晓日上春霞。",
      "环珮声重叠，蛮夷服等差。",
      "乐和天易感，山固寿无涯。",
      "渥泽千年圣，车书四海家。",
      "盛明多在位，谁得守蓬麻。"
    ]
  },
  {
    "volume": 269,
    "sequence": 18,
    "title": "送归中丞使新罗（一本题下有册立吊祭四字）",
    "author": "耿湋",
    "content": [
      "远国通王化，儒林得使臣。",
      "六君成典册，万里奉丝纶。",
      "云水连孤棹，恩私在一身。",
      "悠悠龙节去，渺渺蜃楼新。",
      "望里行还暮，波中岁又春。",
      "昏明看日御，灵怪问舟人。",
      "城邑分华夏，衣裳拟缙绅。",
      "他时礼命毕，归路勿迷津。"
    ]
  },
  {
    "volume": 269,
    "sequence": 19,
    "title": "赠兴平郑明府",
    "author": "耿湋",
    "content": [
      "海内兵犹在，关西赋未均。",
      "仍劳持斧使，尚宰茂陵人。",
      "遥夜重城掩，清宵片月新。",
      "绿琴听古调，白屋被深仁。",
      "迹与儒生合，心惟静者亲。",
      "深情先结契，薄宦早趋尘。",
      "贫病休何日，艰难过此身。",
      "悠悠行远道，冉冉过良辰。",
      "明主知封事，长沮笑问津。",
      "栖遑忽相见，欲语泪沾巾。"
    ]
  },
  {
    "volume": 269,
    "sequence": 20,
    "title": "和王怀州观西营秋射（得寒字）",
    "author": "耿湋",
    "content": [
      "谢公亲校武，草碧露漫漫。",
      "落叶停高驾，空林满从官。",
      "迎筹皆叠鼓，挥箭或移竿。",
      "名借三军勇，功推百中难。",
      "主皮山郡晚，饮算柳营寒。",
      "明日开铃阁，新诗双玉盘。"
    ]
  },
  {
    "volume": 269,
    "sequence": 21,
    "title": "晚登虔州即事寄李侍御",
    "author": "耿湋",
    "content": [
      "章溪与贡水，何事会波澜。",
      "万里归人少，孤舟行路难。",
      "春光浮曲浪，暮色隔连滩。",
      "花发从南早，江流向北宽。",
      "故交参盛府，新角耸危冠。",
      "楚剑期终割，隋珠惜未弹。",
      "酒醒愁转极，别远泪初干。",
      "愿保乔松质，青青过大寒。"
    ]
  },
  {
    "volume": 269,
    "sequence": 22,
    "title": "奉和第五相公登鄱阳郡城西楼",
    "author": "耿湋",
    "content": [
      "茂德为邦久，丰貂旧相尊。",
      "发生传雨露，均养助乾坤。",
      "晓肆登楼目，春销恋阙魂。",
      "女墙分吏事，远道启津门。",
      "湓浦潮声尽，钟陵暮色繁。",
      "夕阳移梦土，芳草接湘源。",
      "封内群甿复，兵间百赋存。",
      "童牛耕废亩，壕木绕新村。",
      "野步渔声溢，荒祠鼓舞喧。",
      "高斋成五字，远岫发孤猿。",
      "一顾承英达，多荣及子孙。",
      "家贫仍受赐，身老未酬恩。",
      "属和瑶华曲，堪将系组纶。"
    ]
  },
  {
    "volume": 269,
    "sequence": 23,
    "title": "甘泉诗",
    "author": "耿湋",
    "content": [
      "异井甘如醴，深仁远未涯。",
      "气寒堪破暑，源净自蠲邪。",
      "修绠悬冰甃，新桐荫玉沙。",
      "带星凝晓露，拂雾涌秋华。",
      "绿溢涵千仞，清泠饮万家。",
      "何能葛洪宅，终日闭烟霞。"
    ]
  },
  {
    "volume": 269,
    "sequence": 24,
    "title": "发绵津驿",
    "author": "耿湋",
    "content": [
      "孤舟北去暮心伤，细雨东风春草长。",
      "杳杳短亭分水陆，隆隆远鼓集渔商。",
      "千丛野竹连湘浦，一派寒江下吉阳。",
      "欲问长安今远近，初年塞雁有归行。"
    ]
  },
  {
    "volume": 269,
    "sequence": 25,
    "title": "塞上曲",
    "author": "耿湋",
    "content": [
      "惯习干戈事鞍马，初从少小在边城。",
      "身微久属千夫长，家远多亲五郡兵。",
      "懒说疆场曾大获，且悲年鬓老长征。",
      "塞鸿过尽残阳里，楼上凄凄暮角声。"
    ]
  },
  {
    "volume": 269,
    "sequence": 26,
    "title": "路旁老人",
    "author": "耿湋",
    "content": [
      "老人独坐倚官树，欲语潸然泪便垂。",
      "陌上归心无产业，城边战骨有亲知。",
      "馀生尚在艰难日，长路多逢轻薄儿。",
      "绿水青山虽似旧，如今贫后复何为。"
    ]
  },
  {
    "volume": 269,
    "sequence": 27,
    "title": "赠别刘员外长卿",
    "author": "耿湋",
    "content": [
      "清如寒玉直如丝，世故多虞事莫期。",
      "建德津亭人别夜，新安江水月明时。",
      "为文易老皆知苦，谪宦无名倍足悲。",
      "不学朱云能折槛，空羞献纳在丹墀。"
    ]
  },
  {
    "volume": 269,
    "sequence": 28,
    "title": "宿万固寺因寄严补阙",
    "author": "耿湋",
    "content": [
      "晓随樵客到青冥，因礼山僧宿化城。",
      "钟梵已休初入定。",
      "有无皆离本难名。",
      "云开半夜千林静，月上中峰万壑明。",
      "为报故人雷处士，尘心终日自劳生。"
    ]
  },
  {
    "volume": 269,
    "sequence": 29,
    "title": "岐阳客舍呈张明府",
    "author": "耿湋",
    "content": [
      "逸妻稚子应沟壑，归路茫茫东去遥。",
      "凉叶下时心悄悄，空斋梦里雨萧萧。",
      "星霜渐见侵华发，生长虚闻在圣朝。",
      "知己只今何处在，故山无事别渔樵。"
    ]
  },
  {
    "volume": 269,
    "sequence": 30,
    "title": "奉和李观察登河中白楼",
    "author": "耿湋",
    "content": [
      "城上高楼飞鸟齐，从公一遂蹑丹梯。",
      "黄河曲尽流天外，白日轮轻落海西。",
      "玉树九重长在梦，云衢一望杳如迷。",
      "何心更和阳春奏，况复秋风闻战鼙。"
    ]
  },
  {
    "volume": 269,
    "sequence": 31,
    "title": "朝下寄韩舍人",
    "author": "耿湋",
    "content": [
      "侍臣鸣珮出西曹，鸾殿分阶翊彩旄。",
      "瑞气迥浮青玉案，日华遥上赤霜袍。",
      "花间焰焰云旗合，鸟外亭亭露掌高。",
      "肯念万年芳树里，随风一叶在蓬蒿。"
    ]
  },
  {
    "volume": 269,
    "sequence": 32,
    "title": "贺李观察祷河神降雨",
    "author": "耿湋",
    "content": [
      "质明斋祭北风微，驺驭千群拥庙扉。",
      "玉帛才敷云淡淡，笙镛未撤雨霏霏。",
      "路边五稼添膏长，河上双旌带湿归。",
      "若出敬亭山下作，何人敢和谢玄晖。"
    ]
  },
  {
    "volume": 269,
    "sequence": 33,
    "title": "上将行（一作上裴行军中丞）",
    "author": "耿湋",
    "content": [
      "萧关扫定犬羊群，闭阁层城白日曛。",
      "枥上骅骝嘶鼓角，门前老将识风云。",
      "旌旗四面寒山映，丝管千家静夜闻。",
      "谁道古来多简册，功臣唯有卫将军。"
    ]
  },
  {
    "volume": 269,
    "sequence": 34,
    "title": "许下书情寄张韩二舍人",
    "author": "耿湋",
    "content": [
      "谪宦军城老更悲，近来频夜梦丹墀。",
      "银杯乍灭心中火，金镊唯多鬓上丝。",
      "绕院绿苔闻雁处，满庭黄叶闭门时。",
      "故人高步云衢上，肯念前程杳未期。"
    ]
  },
  {
    "volume": 269,
    "sequence": 35,
    "title": "九日",
    "author": "耿湋",
    "content": [
      "重阳寒寺满秋梧，客在南楼顾老夫。",
      "步蹇强登游藻井，发稀那更插茱萸。",
      "横空过雨千峰出，大野新霜万叶枯。",
      "更望尊中菊花酒，殷勤能得几回沽。"
    ]
  },
  {
    "volume": 269,
    "sequence": 36,
    "title": "送大谷高少府",
    "author": "耿湋",
    "content": [
      "县属并州北近胡，悠悠此别宦仍孤。",
      "应知史笔思循吏，莫料辕门笑鲁儒。",
      "古塞草青宜牧马，春城月暗好啼乌。",
      "雕残贵有亲仁术，梅福何须去隐吴。"
    ]
  },
  {
    "volume": 269,
    "sequence": 37,
    "title": "同李端春望",
    "author": "耿湋",
    "content": [
      "二毛羁旅尚迷津，万井莺花雨后春。",
      "宫阙参差当晚日，山河迤逦静纤尘。",
      "和风醉里承恩客，芳草归时失意人。",
      "南北东西各自去，年年依旧物华新。"
    ]
  },
  {
    "volume": 269,
    "sequence": 38,
    "title": "岳祠送薛近贬官",
    "author": "耿湋",
    "content": [
      "枯松老柏仙山下，白帝祠堂枕古逵。",
      "迁客无辜祝史告，神明有喜女巫知。",
      "遥思桂浦人空去，远过衡阳雁不随。",
      "度岭梅花翻向北，回看不见树南枝。"
    ]
  },
  {
    "volume": 269,
    "sequence": 39,
    "title": "送友人游江南",
    "author": "耿湋",
    "content": [
      "远别悠悠白发新，江潭何处是通津，潮声偏惧初来客，海味唯甘久住人。",
      "漠漠烟光前浦晚，青青草色定山春。",
      "汀洲更有南回雁，乱起联翩北向秦。"
    ]
  },
  {
    "volume": 269,
    "sequence": 40,
    "title": "长门怨",
    "author": "耿湋",
    "content": [
      "闻道昭阳宴，嚬蛾落叶中。",
      "清歌逐寒月，遥夜入深宫。"
    ]
  },
  {
    "volume": 269,
    "sequence": 41,
    "title": "秋日",
    "author": "耿湋",
    "content": [
      "反照入闾巷，忧来与谁语。",
      "古道无人行，秋风动禾黍。"
    ]
  },
  {
    "volume": 269,
    "sequence": 42,
    "title": "秋夜",
    "author": "耿湋",
    "content": [
      "高秋夜分后，远客雁来时。",
      "寂寞重门掩，无人问所思。"
    ]
  },
  {
    "volume": 269,
    "sequence": 43,
    "title": "慈恩寺残春",
    "author": "耿湋",
    "content": [
      "双林花已尽，叶色占残芳。",
      "若问同游客，高年最断肠。"
    ]
  },
  {
    "volume": 269,
    "sequence": 44,
    "title": "早次眉县界",
    "author": "耿湋",
    "content": [
      "匹马晓路归，悠悠渭川道。",
      "晴山向孤城，秋日满白草。"
    ]
  },
  {
    "volume": 269,
    "sequence": 45,
    "title": "路傍墓",
    "author": "耿湋",
    "content": [
      "石马双双当古树，不知何代公侯墓。",
      "墓前靡靡春草深，唯有行人看碑路。"
    ]
  },
  {
    "volume": 269,
    "sequence": 46,
    "title": "代园中老人",
    "author": "耿湋",
    "content": [
      "佣赁难堪一老身，皤皤力役在青春。",
      "林园手种唯吾事，桃李成阴归别人。"
    ]
  },
  {
    "volume": 269,
    "sequence": 47,
    "title": "古意",
    "author": "耿湋",
    "content": [
      "虽言千骑上头居，一世生离恨有馀。",
      "叶下绮窗银烛冷，含啼自草锦中书。"
    ]
  },
  {
    "volume": 269,
    "sequence": 48,
    "title": "凉州词",
    "author": "耿湋",
    "content": [
      "国使翻翻随旆旌，陇西岐路足荒城。",
      "毡裘牧马胡雏小，日暮蕃歌三两声。"
    ]
  },
  {
    "volume": 269,
    "sequence": 49,
    "title": "安邑王校书居",
    "author": "耿湋",
    "content": [
      "秋来池馆清，夜闻宫漏声。",
      "迢递玉山迥，泛滟银河倾。",
      "琴上松风至，窗里竹烟生。",
      "多君不家食，孰云事岩耕。"
    ]
  },
  {
    "volume": 269,
    "sequence": 50,
    "title": "登总持寺阁",
    "author": "耿湋",
    "content": [
      "今日登高阁，三休忽自悲。",
      "因知筋力减，不及往年时。",
      "草树还如旧，山河亦在兹。",
      "龙钟兼老病，更有重来期。"
    ]
  },
  {
    "volume": 269,
    "sequence": 51,
    "title": "寄钱起（一作司空曙诗）",
    "author": "耿湋",
    "content": [
      "草长花落树，羸病强寻春。",
      "无复少年意，空馀华发新。",
      "青原高见水，白社静逢人。",
      "寄谢南宫客，轩车不见亲。"
    ]
  },
  {
    "volume": 269,
    "sequence": 52,
    "title": "宿青龙寺故昙上人院",
    "author": "耿湋",
    "content": [
      "年深宫院在，闲客自相逢。",
      "闭户临寒竹，无人有夜钟。",
      "降龙今已去，巢鹤竟何从。",
      "坐见繁星晓，凄凉识旧峰。"
    ]
  },
  {
    "volume": 269,
    "sequence": 53,
    "title": "新蝉（一作司空曙诗）",
    "author": "耿湋",
    "content": [
      "今朝蝉忽鸣，迁客若为情。",
      "便觉一年谢，能令万感生。",
      "微风方满树，落日稍沈城。",
      "为问同怀者，凄凉听几声。"
    ]
  },
  {
    "volume": 269,
    "sequence": 54,
    "title": "秋中雨田园即事",
    "author": "耿湋",
    "content": [
      "漠漠重云暗，萧萧密雨垂。",
      "为霖淹古道，积日满荒陂。",
      "五稼何时获，孤村几户炊。",
      "乱流发通圃，腐叶著秋枝。",
      "暮爨新樵湿，晨渔旧浦移。",
      "空馀去年菊，花发在东篱。"
    ]
  },
  {
    "volume": 269,
    "sequence": 55,
    "title": "拜新月（一作李端诗）",
    "author": "耿湋",
    "content": [
      "开帘见新月，便即下阶拜。",
      "细语人不闻，北风吹裙带。"
    ]
  },
  {
    "volume": 269,
    "sequence": 56,
    "title": "客行赠人",
    "author": "耿湋",
    "content": [
      "旅行虽别路，日暮各思归。",
      "欲下今朝泪，知君亦湿衣。"
    ]
  },
  {
    "volume": 269,
    "sequence": 57,
    "title": "赠山老人",
    "author": "耿湋",
    "content": [
      "白首独一身，青山为四邻。",
      "虽行故乡陌，不见故乡人。"
    ]
  },
  {
    "volume": 269,
    "sequence": 58,
    "title": "赠胡居士",
    "author": "耿湋",
    "content": [
      "孔融过五十，海内故人稀。",
      "相府恩犹在，知君未拂衣。"
    ]
  },
  {
    "volume": 269,
    "sequence": 59,
    "title": "荐福寺送元伟",
    "author": "耿湋",
    "content": [
      "送客攀花后，寻僧坐竹时。",
      "明朝莫回望，青草马行迟。"
    ]
  },
  {
    "volume": 269,
    "sequence": 60,
    "title": "观邻老栽松",
    "author": "耿湋",
    "content": [
      "虽过老人宅，不解老人心。",
      "何事斜阳里，栽松欲待阴。"
    ]
  },
  {
    "volume": 269,
    "sequence": 61,
    "title": "哭麹象（一作司空曙诗）",
    "author": "耿湋",
    "content": [
      "忆昨秋风起，君曾叹逐臣。",
      "何言芳草日，自作九泉人。"
    ]
  },
  {
    "volume": 269,
    "sequence": 62,
    "title": "哭苗垂",
    "author": "耿湋",
    "content": [
      "旧友无由见，孤坟草欲长。",
      "月斜邻笛尽，车马出山阳。"
    ]
  },
  {
    "volume": 269,
    "sequence": 63,
    "title": "题云际寺故僧院",
    "author": "耿湋",
    "content": [
      "白发匆匆色，青山草草心。",
      "远公仍下世，从此别东林。"
    ]
  },
  {
    "volume": 269,
    "sequence": 64,
    "title": "句",
    "author": "耿湋",
    "content": [
      "高树多凉吹，疏蝉足断声。",
      "（见《海录碎事》）。"
    ]
  }
]