[
  {
    "volume": 137,
    "sequence": 1,
    "title": "田家即事",
    "author": "储光羲",
    "content": [
      "蒲叶日已长，杏花日已滋。",
      "老农要看此，贵不违天时。",
      "迎晨起饭牛，双驾耕东菑。",
      "蚯蚓土中出，田乌随我飞。",
      "群合乱啄噪，嗷嗷如道饥。",
      "我心多恻隐，顾此两伤悲。",
      "拨食与田乌，日暮空筐归。",
      "亲戚更相诮，我心终不移。"
    ]
  },
  {
    "volume": 137,
    "sequence": 2,
    "title": "同王十三维偶然作十首",
    "author": "储光羲",
    "content": [
      "仲夏日中时，草木看欲燋。",
      "田家惜工力，把锄来东皋。",
      "顾望浮云阴，往往误伤苗。",
      "归来悲困极，兄嫂共相譊。",
      "无钱可沽酒，何以解劬劳。",
      "夜深星汉明，庭宇虚寥寥。",
      "高柳三五株，可以独逍遥。",
      "北山种松柏，南山种蒺藜。",
      "出入虽同趣，所向各有宜。",
      "孔丘贵仁义，老氏好无为。",
      "我心若虚空，此道将安施。",
      "暂过伊阙间，晼晚三伏时。",
      "高阁入云中，芙蓉满清池。",
      "要自非我室，还望南山陲。",
      "野老本贫贱，冒暑锄瓜田。",
      "一畦未及终，树下高枕眠。",
      "荷蓧者谁子，皤皤来息肩。",
      "不复问乡墟，相见但依然。",
      "腹中无一物，高话羲皇年。",
      "落日临层隅，逍遥望晴川。",
      "使妇提蚕筐，呼儿榜渔船。",
      "悠悠泛绿水，去摘浦中莲。",
      "莲花艳且美，使我不能还。",
      "浮云在虚空，随风复卷舒。",
      "我心方处顺，动作何忧虞。",
      "但言婴世网，不复得闲居。",
      "迢递别东国，超遥来西都。",
      "见人乃恭敬，曾不问贤愚。",
      "虽若不能言，中心亦难诬。",
      "故乡满亲戚，道远情日疏。",
      "偶欲陈此意，复无南飞凫。",
      "草木花叶生，相与命为春。",
      "当非草木意，信是故时人。",
      "静念恻群物，何由知至真。",
      "狂歌问夫子，夫子莫能陈。",
      "凤凰飞且鸣，容裔下天津。",
      "清净无言语，兹焉庶可亲。",
      "黄河流向东，弱水流向西。",
      "趋舍各有异，造化安能齐。",
      "妾本邯郸女，生长在丛台。",
      "既闻容见宠，复想玄为妻。",
      "刻画尚风流，幸会君招携。",
      "逶迤歌舞座，婉娈芙蓉闺。",
      "日月方向除，恩爱忽焉暌。",
      "弃置谁复道，但悲生不谐。",
      "羡彼匹妇意，偕老常同栖。",
      "日暮登春山，山鲜云复轻。",
      "远近看春色，踟蹰新月明。",
      "仙人浮丘公，对月时吹笙。",
      "丹鸟飞熠熠，苍蝇乱营营。",
      "群动汩吾真，讹言伤我情。",
      "安得如子晋，与之游太清。",
      "耽耽铜鞮宫，遥望长数里。",
      "宾客无多少，出入皆珠履。",
      "朴儒亦何为，辛苦读旧史。",
      "不道无家舍，效他养妻子。",
      "冽冽玄冬暮，衣裳无准拟。",
      "偶然著道书，神人养生理。",
      "公卿时见赏，赐赉难具纪。",
      "莫问身后事，且论朝夕是。",
      "空山暮雨来，众鸟竟栖息。",
      "斯须照夕阳，双双复抚翼。",
      "我念天时好，东田有稼穑。",
      "浮云蔽川原，新流集沟洫。",
      "裴回顾衡宇，僮仆邀我食。",
      "卧览床头书，睡看机中织。",
      "想见明膏煎，中夜起唧唧。",
      "四邻竞丰屋，我独好卑室。",
      "窈窕高台中，时闻抚新瑟。",
      "狂飙动地起，拔木乃非一。",
      "相顾始知悲，中心忧且栗。",
      "蚩蚩命子弟，恨不居高秩。",
      "日入宾从归，清晨冠盖出。",
      "中庭有奇树，荣早衰复疾。",
      "此道犹不知，微言安可述。"
    ]
  },
  {
    "volume": 137,
    "sequence": 3,
    "title": "升天行贻卢六健",
    "author": "储光羲",
    "content": [
      "真人居阆风，时奏清商音。",
      "听者即王母，泠泠和瑟琴。",
      "坐对三花枝，行随五云阴。",
      "天长昆仑小，日久蓬莱深。",
      "上由玉华宫，下视首阳岑。",
      "神州亦清净，要自有浮沉。",
      "恻恻苦哉行，呱呱游子吟。",
      "庐山逢若士，思欲化黄金。",
      "雨雪没太山，谁能无归心。",
      "逍遥在云汉，可以来相寻。"
    ]
  },
  {
    "volume": 137,
    "sequence": 4,
    "title": "田家杂兴八首",
    "author": "储光羲",
    "content": [
      "春至鶬鹒鸣，薄言向田墅。",
      "不能自力作，黾勉娶邻女。",
      "既念生子孙，方思广田圃。",
      "闲时相顾笑，喜悦好禾黍。",
      "夜夜登啸台，南望洞庭渚。",
      "百草被霜露，秋山响砧杵。",
      "却羡故年时，中情无所取。",
      "众人耻贫贱，相与尚膏腴。",
      "我情既浩荡，所乐在畋渔。",
      "山泽时晦暝，归家暂闲居。",
      "满园植葵藿，绕屋树桑榆。",
      "禽雀知我闲，翔集依我庐。",
      "所愿在优游，州县莫相呼。",
      "日与南山老，兀然倾一壶。",
      "逍遥阡陌上，远近无相识。",
      "落日照秋山，千岩同一色。",
      "网罟绕深莽，鹰鹯始轻翼。",
      "猎马既如风，奔兽莫敢息。",
      "驻旗沧海上，犒士吴宫侧。",
      "楚国有夫人，性情本贞直。",
      "鲜禽徒自致，终岁竟不食。",
      "田家趋垄亩，当昼掩虚关。",
      "邻里无烟火，儿童共幽闲。",
      "桔槔悬空圃，鸡犬满桑间。",
      "时来农事隙，采药游名山。",
      "但言所采多，不念路险艰。",
      "人生如蜉蝣，一往不可攀。",
      "君看西王母，千载美容颜。",
      "平生养情性，不复计忧乐。",
      "去家行卖畚，留滞南阳郭。",
      "秋至黍苗黄，无人可刈获。",
      "稚子朝未饭，把竿逐鸟雀。",
      "忽见梁将军，乘车出宛洛。",
      "意气轶道路，光辉满墟落。",
      "安知负薪者，咥咥笑轻薄。",
      "楚山有高士，梁国有遗老。",
      "筑室既相邻，向田复同道。",
      "糗糒常共饭，儿孙每更抱。",
      "忘此耕耨劳，愧彼风雨好。",
      "蟪蛄鸣空泽，鶗鴂伤秋草。",
      "日夕寒风来，衣裳苦不早。",
      "梧桐荫我门，薜荔网我屋。",
      "迢迢两夫妇，朝出暮还宿。",
      "稼穑既自种，牛羊还自牧。",
      "日旰懒耕锄，登高望川陆。",
      "空山足禽兽，墟落多乔木。",
      "白马谁家儿，联翩相驰逐。",
      "种桑百馀树，种黍三十亩。",
      "衣食既有馀，时时会亲友。",
      "夏来菰米饭，秋至菊花酒。",
      "孺人喜逢迎，稚子解趋走。",
      "日暮闲园里，团团荫榆柳。",
      "酩酊乘夜归，凉风吹户牖。",
      "清浅望河汉，低昂看北斗。",
      "数瓮犹未开，明朝能饮否。"
    ]
  },
  {
    "volume": 137,
    "sequence": 5,
    "title": "题辨觉精舍",
    "author": "储光羲",
    "content": [
      "朝随秋云阴，乃至青松林。",
      "花阁空中远，方池岩下深。",
      "竹风乱天语，溪响成龙吟。",
      "试问真君子，游山非世心。"
    ]
  },
  {
    "volume": 137,
    "sequence": 6,
    "title": "题慎言法师故房",
    "author": "储光羲",
    "content": [
      "精庐不住子，自有无生乡。",
      "过客知何道，裴回雁子堂。",
      "浮云归故岭，落月还西方。",
      "日夕虚空里，时时闻异香。"
    ]
  },
  {
    "volume": 137,
    "sequence": 7,
    "title": "石瓮寺",
    "author": "储光羲",
    "content": [
      "遥山起真宇，西向尽花林。",
      "下见宫殿小，上看廊庑深。",
      "苑花落池水，天语闻松音。",
      "君子又知我，焚香期化心。"
    ]
  },
  {
    "volume": 137,
    "sequence": 8,
    "title": "题崔山人别业",
    "author": "储光羲",
    "content": [
      "南阳隐居者，筑室丹溪源。",
      "溪冷惧秋晏，室寒欣景暾。",
      "山鸡鸣菌阁，水雾入衡门。",
      "东岭或舒啸，北窗时讨论。",
      "封君渭阳竹，逸士汉阴园。",
      "何必崆峒上，独为尧所尊。"
    ]
  },
  {
    "volume": 137,
    "sequence": 9,
    "title": "行次田家澳梁作",
    "author": "储光羲",
    "content": [
      "田家俯长道，邀我避炎氛。",
      "当暑日方昼，高天无片云。",
      "桑间禾黍气，柳下牛羊群。",
      "野雀栖空屋，晨昏不复闻。",
      "前登澳梁坂，极望温泉分。",
      "逆旅方三舍，西山犹未曛。"
    ]
  },
  {
    "volume": 137,
    "sequence": 10,
    "title": "昭圣观",
    "author": "储光羲",
    "content": [
      "主家隐溪口，微路入花源。",
      "数日朝青阁，彩云独在门。",
      "双楼夹一殿，玉女侍玄元。",
      "扶橑尽蟠木，步檐多画繙。",
      "新松引天籁，小柏绕山樊。",
      "坐弄竹阴远，行随溪水喧。",
      "石池辨春色，林兽知人言。",
      "未逐凤凰去，真宫在此原。"
    ]
  },
  {
    "volume": 137,
    "sequence": 11,
    "title": "题辛道士房",
    "author": "储光羲",
    "content": [
      "全神不言命，所尚道家流。",
      "迨此远南楚，遂令思北游。",
      "先生秀衡岳，玉立居玄丘。",
      "门带江山静，房随瑶草幽。",
      "逍遥三花发，罔象五云浮。",
      "自有太清纪，曾垂华发忧。",
      "大年方橐籥，小智即蜉蝣。",
      "七日赤龙至，莫令余独留。"
    ]
  },
  {
    "volume": 137,
    "sequence": 12,
    "title": "登秦岭作，时陷贼归国",
    "author": "储光羲",
    "content": [
      "朝出猛兽林，躨跜登高峰。",
      "僮仆履云雾，随我行太空。",
      "羲和舒灵晖，倏忽西极通。",
      "回首望泾渭，隐隐如长虹。",
      "九逵合苍芜，五陵遥瞳矇。",
      "鹿游大明殿，雾湿华清宫。",
      "网罗蠛蠓时，顾齿熊罴锋。",
      "失途走江汉，不能有其功。",
      "气逐招摇星，魂随阊阖风。",
      "惟言宇宙清，复使车书同。",
      "林木被繁霜，合沓连山红。",
      "鹏鹗励羽翼，俯视荆棘丛。",
      "誓将食鶬鸮，然后归崆峒。"
    ]
  },
  {
    "volume": 137,
    "sequence": 13,
    "title": "晦日任桥池亭",
    "author": "储光羲",
    "content": [
      "温泉作天邑，直北开新洲。",
      "未有菰蒲生，即闻凫雁游。",
      "六亭在高岸，数岛居中流。",
      "晦日望清波，相与期泛游。",
      "西道苦转毂，北堤疲行舟。",
      "清泠水木阴，才可适我忧。"
    ]
  },
  {
    "volume": 137,
    "sequence": 14,
    "title": "望幸亭",
    "author": "储光羲",
    "content": [
      "五年一巡狩，西幸过东畿。",
      "周国易居守，周人多怨思。",
      "君王敷惠政，程作贵从时。",
      "大厦非一木，沉沉临九逵。",
      "庆云宿飞栋，嘉树罗青墀。",
      "疏屏宜朝享，方塘堪水嬉。",
      "云中仰华盖，桁下望春旗。",
      "天意知如此，星言归洛师。"
    ]
  },
  {
    "volume": 137,
    "sequence": 15,
    "title": "哥舒大夫颂德",
    "author": "储光羲",
    "content": [
      "天纪启真命，君生臣亦生。",
      "乃知赤帝子，复有苍龙精。",
      "神武建皇极，文昌开将星。",
      "超超渭滨器，落落山西名。",
      "画阃入受脤，凿门出扞城。",
      "戎人昧正朔，我有轩辕兵。",
      "陇路起丰镐，关云随旆旌。",
      "河湟训兵甲，义勇方横行。",
      "韩魏多锐士，蹶张在幕庭。",
      "大非四决轧，石堡高峥嵘。",
      "攻伐若振槁，孰云非神明。",
      "嘉谋即天意，骤胜由师贞。",
      "枯草被西陆，烈风昏太清。",
      "戢戈旄头落，牧马昆仑平。",
      "宾从俨冠盖，封山纪天声。",
      "来朝芙蓉阙，鸣玉飘华缨。",
      "直道济时宪，天邦遂轻刑。",
      "抗书报知己，松柏亦以荣。",
      "嘉命列上第，德辉照天京。",
      "在车持简墨，粲粲皆词英。",
      "顾我抢榆者，莫能翔青冥。",
      "游燕非骐骥，踯躅思长鸣。"
    ]
  },
  {
    "volume": 137,
    "sequence": 16,
    "title": "安宜园林献高使君",
    "author": "储光羲",
    "content": [
      "直道已三出，幸从江上回。",
      "新居茅茨迥，起见秋云开。",
      "十里次舟楫，二桥交往来。",
      "楚言满邻里，雁叫喧池台。",
      "鱼鳖乐仁政，浮沉亦至哉。",
      "小山宜大隐，要自望蓬莱。"
    ]
  },
  {
    "volume": 137,
    "sequence": 17,
    "title": "秋庭贻马九",
    "author": "储光羲",
    "content": [
      "伊昔好观国，自乡西入秦。",
      "往复万馀里，相逢皆众人。",
      "大君幸东岳，世哲扈时巡。",
      "予亦从此去，闲居清洛滨。",
      "稍稍寒木直，彩彩阳华新。",
      "迭宕孔文举，风流石季伦。",
      "妙年一相得，白首定相亲。",
      "重此虚宾馆，欢言冬及春。",
      "哲兄盛文史，出入驰高轨。",
      "令德本同人，深心重知己。",
      "绛衣朝圣主，纱帐延才子。",
      "伯淮与季江，清濬各孤峙。",
      "群芳趋泛爱，万物通情理。",
      "而我信空虚，提携过杞梓。",
      "夫君美声德，直道期终始。",
      "孰谓忽离居，优游郑东里。",
      "东里近王城，山连路亦平。",
      "何言相去远，闲言独凄清。",
      "万里鸿雁度，四邻砧杵鸣。",
      "其如久离别，重以霜风惊。"
    ]
  },
  {
    "volume": 137,
    "sequence": 18,
    "title": "河中望鸟滩作贻吕四郎中",
    "author": "储光羲",
    "content": [
      "河流有深曲，舟子莫能知。",
      "弭棹临沙屿，微吟西日驰。",
      "平明春色霁，两岸好风吹。",
      "去去川途尽，悠悠亲友离。",
      "汉宫成羽翼，伊水弄参差。",
      "为惜淮南子，如何攀桂枝。"
    ]
  },
  {
    "volume": 137,
    "sequence": 19,
    "title": "秦中初霁献给事二首",
    "author": "储光羲",
    "content": [
      "渭水收暮雨，处处多新泽。",
      "宫苑傍山明，云林带天碧。",
      "君子耸高驾，英声邈今昔。",
      "锵佩出中台，彯缨入仙掖。",
      "夙心幸清鉴，晚志欣良觌。",
      "鸣盗非足征，愿言同下客。",
      "南国久为思，西都尝作宾。",
      "云开天地色，日照山河春。",
      "善听在知己，扬光唯达人。",
      "妙年弄柔翰，弱冠偶良晨。",
      "擢第文昌阁，还家沧海滨。",
      "寸心何所望，东掖有贤臣。"
    ]
  },
  {
    "volume": 137,
    "sequence": 20,
    "title": "晚次东亭献郑州宋使君文",
    "author": "储光羲",
    "content": [
      "自初宾上国，乃到邹人乡。",
      "曾点与曾子，俱升阙里堂。",
      "武皇恢大略，逸翮思寥廓。",
      "三居清宪台，两拜文昌阁。",
      "为道既贞信，处名犹謇谔。",
      "铁柱励风威，锦轴含光辉。",
      "夜闻持简立，朝看伏奏归。",
      "洞门清佩响，广路玉珂飞。",
      "骧首入丹掖，抟空趋太微。",
      "丝纶逢圣主，出入飘华组。",
      "愔愔宿帝梧，侃侃居文府。",
      "海内语三独，朝端谋六户。",
      "善计在弘羊，清严归仲举。",
      "侍郎跨方朔，中丞蔑周处。",
      "天眷择循良，惟贤降宠章。",
      "分符指聊摄，为政本农桑。",
      "籍籍歌五袴，祁祁颂千箱。",
      "随车微雨洒，逐扇清风飏。",
      "既以迁列国，复兹邻帝乡。",
      "褰帷乃仍旧，坐啸非更张。",
      "居敬物无扰，履端人自康。",
      "薄游出京邑，引领东南望。",
      "林晚鸟雀噪，田秋稼穑黄。",
      "成皋天地险，广武征战场。",
      "道丧苦兵赋，时来开井疆。",
      "霏霏渠门色，晻晻制岩光。",
      "徒念京索近，独悲溱洧长。",
      "大明潜照耀，淑慝自昭彰。",
      "昔岁幸西土，今兹归洛阳。",
      "同焉知郑伯，当辅我周王。"
    ]
  },
  {
    "volume": 137,
    "sequence": 21,
    "title": "秋次霸亭寄申大",
    "author": "储光羲",
    "content": [
      "橘柚植寒陵，芙蓉蒂修坂。",
      "无言不得意，得意何由展。",
      "况我行且徒，而君往犹蹇。",
      "既伤人事近，复言天道远。",
      "薄暮入空亭，中夜不能饭。",
      "南听鸿雁尽，西见招摇转。",
      "千门汉王宫，百里周王苑。",
      "杲杲初景出，油油鲜云卷。",
      "会朝幸岁正，校猎从新獮。",
      "念君久京国，双涕如露泫。",
      "无人荐子云，太息竟谁辨。"
    ]
  },
  {
    "volume": 137,
    "sequence": 22,
    "title": "舟中别武金坛",
    "author": "储光羲",
    "content": [
      "曰予轻皎洁，坦率宾混元。",
      "忽乃异群萃，高歌信陵门。",
      "信陵好宾客，清夜开华轩。",
      "月光丽池阁，野气浮林园。",
      "偶坐烂明星，归志潜崩奔。",
      "漾舟清潭里，慰我别离魂。",
      "落日下西山，左右惨无言。",
      "萧条风雨散，窅霭江湖昏。",
      "秋荷尚幽郁，暮鸟复翩翻。",
      "纸笔亦何为，写我心中冤。"
    ]
  },
  {
    "volume": 137,
    "sequence": 23,
    "title": "巩城东庄道中作",
    "author": "储光羲",
    "content": [
      "北陵散寒鸟，西山照初日。",
      "婉娈晋阳京，踟蹰野人室。",
      "南轩草间去，后乘林中出。",
      "霭霭长路暖，迟迟狭路归。",
      "蜉蝣时蔽月，枳棘复伤衣。",
      "城上东风起，河边早雁飞。",
      "夏王纪冬令，殷人乃正月。",
      "涯口度新云，山阴留故雪。",
      "幸逢耆耋话，馀待亲邻别。",
      "总辔出丛薄，歇鞍登峻隅。",
      "春源既荡漭，伏战亦睢盱。",
      "未获遵平道，徒言信薄夫。"
    ]
  },
  {
    "volume": 137,
    "sequence": 24,
    "title": "赴冯翊作",
    "author": "储光羲",
    "content": [
      "本自江海人，且无寥廓志。",
      "大明耀天宇，霭霭风雨被。",
      "迢递别荆吴，飘飖涉沂泗。",
      "广川俟舟楫，峻坂伤骐骥。",
      "蹭蹬失归道，崎岖从下位。",
      "西出太华阴，北走少梁地。",
      "葱茏墟落色，泱漭关河气。",
      "耻从侠烈游，甘为刀笔吏。",
      "宝剑茱萸匣，岂忘知音贵。",
      "大道且泛然，沉浮未云异。"
    ]
  },
  {
    "volume": 137,
    "sequence": 25,
    "title": "晚霁中园喜赦作",
    "author": "储光羲",
    "content": [
      "五月黄梅时，阴气蔽远迩。",
      "浓云连晦朔，菰菜生邻里。",
      "落日烧霞明，农夫知雨止。",
      "几悲衽席湿，长叹垣墙毁。",
      "曭朗天宇开，家族跃以喜。",
      "涣汗发大号，坤元更资始。",
      "散衣出中园，小径尚滑履。",
      "池光摇万象，倏忽灭复起。",
      "嘉树如我心，欣欣岂云已。"
    ]
  },
  {
    "volume": 137,
    "sequence": 26,
    "title": "观范阳递俘",
    "author": "储光羲",
    "content": [
      "北河旄星陨，鬼方獮林胡。",
      "群师舞弓矢，电发归燕墟。",
      "皇皇轩辕君，赞赞皋陶谟。",
      "方思壮军实，远近递生俘。",
      "车马践大逵，合沓成深渠。",
      "牧人过橐驼，校正引騊駼。",
      "烈风朝送寒，云雪霭天隅。",
      "草木同一色，谁能辨荣枯。",
      "四履封元戎，百金酬勇夫。",
      "大邦武功爵，固与炎皇殊。"
    ]
  },
  {
    "volume": 137,
    "sequence": 27,
    "title": "次天元十载华阴发兵，作时有郎官点发",
    "author": "储光羲",
    "content": [
      "鬼方生猃狁，时寇卢龙营。",
      "帝念霍嫖姚，诏发咸林兵。",
      "天星下文阁，简师临我城。",
      "三陌观勇夫，五饵谋长缨。",
      "雷野大车发，震云灵鼓鸣。",
      "太华色莽苍，清渭风交横。",
      "胡马悲雨雪，诗人歌旆旌。",
      "阏氏为女奴，单于作边氓。",
      "神皇麒麟阁，大将不书名。"
    ]
  },
  {
    "volume": 137,
    "sequence": 28,
    "title": "送丘健至州敕放作时任下邽县",
    "author": "储光羲",
    "content": [
      "太史登观台，天街耀旄头。",
      "大君忽霆震，诏爵冠军侯。",
      "南必梁孙源，西将圉昆丘。",
      "河陇征击卒，虎符到我州。",
      "朝集咸林城，师言乱啁啾。",
      "杀气变木德，凛凛如高秋。",
      "元戎启神皇，庙堂发嘉谋。",
      "息兵业稼穑，归马复休牛。",
      "和风开阴雪，大耀中天流。",
      "欢声殷河岳，涵荡非烟浮。",
      "邦牧新下车，德礼彼甿讴。",
      "乾坤日交泰，吾亦遂优游。"
    ]
  },
  {
    "volume": 137,
    "sequence": 29,
    "title": "登商丘",
    "author": "储光羲",
    "content": [
      "河水日夜流，客心多殷忧。",
      "维梢历宋国，结缆登商丘。",
      "汉皇封子弟，周室命诸侯。",
      "摇摇世祀怨，伤古复兼秋。",
      "鸣鸿念极浦，征旅慕前俦。",
      "太息梁王苑，时非牧马游。"
    ]
  },
  {
    "volume": 137,
    "sequence": 30,
    "title": "群鸦咏",
    "author": "储光羲",
    "content": [
      "新宫骊山阴，龙衮时出豫。",
      "朝阳照羽仪，清吹肃逵路。",
      "群鸦随天车，夜满新丰树。",
      "所思在腐馀，不复忧霜露。",
      "河低宫阁深，灯影鼓钟曙。",
      "缤纷集寒枝，矫翼时相顾。",
      "冢宰收琳琅，侍臣尽鸳鹭。",
      "高举摩太清，永绝矰缴惧。",
      "兹禽亦翱翔，不以微小故。"
    ]
  },
  {
    "volume": 137,
    "sequence": 31,
    "title": "尚书省受誓诫贻太庙裴丞",
    "author": "储光羲",
    "content": [
      "皇家有恒宪，斋祭崇明祀。",
      "严车伊洛间，受誓文昌里。",
      "沉沉云阁见，稍稍城乌起。",
      "曙色照衣冠，虚庭鸣剑履。",
      "裴回念私觌，怅望临清汜。",
      "点翰欲何言，相思从此始。"
    ]
  },
  {
    "volume": 137,
    "sequence": 32,
    "title": "夏日寻蓝田唐丞登高宴集",
    "author": "储光羲",
    "content": [
      "东望春明门，驾言聊出游。",
      "南行小径尽，绿竹临清流。",
      "君出罢六安，居此澹忘忧。",
      "园林与城市，闾里随人幽。",
      "披颜辟衡闱，置酒登崇丘。",
      "山河临咫尺，宇宙穷寸眸。",
      "是时春载阳，佳气满皇州。",
      "宫殿碧云里，鸳鸯初命俦。",
      "良辰方在兹，志士安得休。",
      "成名苟有地，何必东陵侯。"
    ]
  },
  {
    "volume": 137,
    "sequence": 33,
    "title": "田家即事答崔二东皋作四首",
    "author": "储光羲",
    "content": [
      "玄鸟双双飞，杏林初发花。",
      "喣媮命僮仆，可以树桑麻。",
      "清旦理犁锄，日入未还家。",
      "有客山中至，言传故人讯。",
      "荡漾敷远情，飘飖吐清韵。",
      "猗欤春皋上，无乃成秋兴。",
      "念别求须臾，忽至嘤鸣时。",
      "菜田烧故草，初树养新枝。",
      "所寓非幽深，梦寐相追随。",
      "依依亲陇亩，寂寂无邻里。",
      "不闻鸡犬音，日见和风起。",
      "赖君遗掞藻，忧来散能弭。"
    ]
  }
]