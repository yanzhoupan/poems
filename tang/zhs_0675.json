[
  {
    "volume": 675,
    "sequence": 1,
    "title": "喜秀上人相访",
    "author": "郑谷",
    "content": [
      "雪初开一径，师忽扣双扉。",
      "老大情相近，林泉约共归。",
      "忧荣栖省署，孤僻谢朝衣。",
      "他夜松堂宿，论诗更入微。"
    ]
  },
  {
    "volume": 675,
    "sequence": 2,
    "title": "夕阳",
    "author": "郑谷",
    "content": [
      "夕阳秋更好，敛敛蕙兰中。",
      "极浦明残雨，长天急远鸿。",
      "僧窗留半榻，渔舸透疏篷。",
      "莫恨清光尽，寒蟾即照空。"
    ]
  },
  {
    "volume": 675,
    "sequence": 3,
    "title": "摇落",
    "author": "郑谷",
    "content": [
      "夜来摇落悲，桑枣半空枝。",
      "故国无消息，流年有乱离。",
      "霜秦闻雁早，烟渭认帆迟。",
      "日暮寒鼙急，边军在雍岐。"
    ]
  },
  {
    "volume": 675,
    "sequence": 4,
    "title": "西蜀净众寺松溪八韵兼寄小笔崔处士",
    "author": "郑谷",
    "content": [
      "松因溪得名，溪吹答松声。",
      "缭绕能穿寺，幽奇不在城。",
      "寒烟斋后散，春雨夜中平。",
      "染岸苍苔古，翘沙白鸟明。",
      "澄分僧影瘦，光彻客心清。",
      "带梵侵云响，和钟击石鸣。",
      "淡烹新茗爽，暖泛落花轻。",
      "此景吟难尽，凭君画入京。"
    ]
  },
  {
    "volume": 675,
    "sequence": 5,
    "title": "迁客",
    "author": "郑谷",
    "content": [
      "离夜闻横笛，可堪吹鹧鸪。",
      "雪冤知早晚，雨泣渡江湖。",
      "秋树吹黄叶，腊烟垂绿芜。",
      "虞翻归有日，莫便哭穷途。"
    ]
  },
  {
    "volume": 675,
    "sequence": 6,
    "title": "蔡处士",
    "author": "郑谷",
    "content": [
      "无著复无求，平生不解愁。",
      "鬻蔬贫洁净，中酒病风流。",
      "旨趣陶山相，诗篇沈隐侯。",
      "小斋江色里，篱柱系渔舟。"
    ]
  },
  {
    "volume": 675,
    "sequence": 7,
    "title": "予尝有雪景一绝为人所讽吟段赞善小笔精微…诗谢之",
    "author": "郑谷",
    "content": [
      "赞善贤相后，家藏名画多。",
      "留心于绘素，得事在烟波。",
      "属兴同吟咏，成功更琢磨。",
      "爱予风雪句，幽绝写渔蓑。"
    ]
  },
  {
    "volume": 675,
    "sequence": 8,
    "title": "京兆府试残月如新月",
    "author": "郑谷",
    "content": [
      "荣落何相似，初终却一般。",
      "犹疑和夕照，谁信堕朝寒？",
      "水木辉华别，诗家比象难。",
      "佳人应误拜，栖鸟反求安。",
      "屈指期轮满，何心谓影残？",
      "庾楼清赏处，吟彻曙钟看。"
    ]
  },
  {
    "volume": 675,
    "sequence": 9,
    "title": "咸通十四年府试木向荣（题中用韵）",
    "author": "郑谷",
    "content": [
      "园林青气动，众木散寒声。",
      "败叶墙阴在，滋条雪后荣。",
      "欣欣春令早，蔼蔼日华轻。",
      "庾岭梅先觉，隋堤柳暗惊。",
      "山川应物候，皋壤起农情。",
      "只待花开日，连栖出谷莺。"
    ]
  },
  {
    "volume": 675,
    "sequence": 10,
    "title": "丞相孟夏祗荐南郊纪献十韵",
    "author": "郑谷",
    "content": [
      "节应清和候，郊宫事洁羞。",
      "至诚闻上帝，明德祀圆丘。",
      "雅用陶匏器，馨非黍稷流。",
      "就阳陈盛礼，匡国祷鸿休。",
      "渐晓兰迎露，微凉麦弄秋。",
      "寿山横紫阁，瑞霭抱皇州。",
      "外肃通班序，中严锡庆优。",
      "奏歌三酒备，表敬百神柔。",
      "池碧将还凤，原清再问牛。",
      "万方瞻辅翼，共贺赞皇猷。"
    ]
  },
  {
    "volume": 675,
    "sequence": 11,
    "title": "叙事感恩上狄右丞",
    "author": "郑谷",
    "content": [
      "昔岁曾投贽，关河在左冯。",
      "庾公垂顾遇，王粲许从容。",
      "首荐叨殊礼，全家寓近封。",
      "白楼陪写望，青眼感遭逢。",
      "顾念梁间燕，深怜涧底松。",
      "岚光莲岳逼，酒味菊花浓。",
      "寇难旋移国，漂离几听蛩。",
      "半生悲逆旅，二纪间门墉。",
      "蜀雪随僧蹋，荆烟逐雁冲。",
      "凋零归两鬓，举止失前踪。",
      "得事虽甘晚，陈诗未肯慵。",
      "迩来趋九仞，又伴赏三峰。",
      "栖托情何限，吹嘘意数重。",
      "自兹俦侣内，无复叹龙钟。"
    ]
  },
  {
    "volume": 675,
    "sequence": 12,
    "title": "咏怀",
    "author": "郑谷",
    "content": [
      "迂疏虽可欺，心路甚男儿。",
      "薄宦浑无味，平生粗有诗。",
      "淡交终不破，孤达晚相宜。",
      "直夜花前唤，朝寒雪里追。",
      "竹声输我听，茶格共僧知。",
      "景物还多感，情怀偶不卑。",
      "溪莺喧午寝，山蕨止春饥。",
      "险事销肠酒，清欢敌手棋。",
      "香锄抛药圃，烟艇忆莎陂。",
      "自许亨途在，儒纲复振时。"
    ]
  },
  {
    "volume": 675,
    "sequence": 13,
    "title": "乾符丙申岁奉试春涨曲江池（用春字）",
    "author": "郑谷",
    "content": [
      "王泽尚通津，恩波此日新。",
      "深疑一夜雨，宛似五湖春。",
      "泛滟翘振鹭，澄清跃紫鳞。",
      "翠低孤屿柳，香失半汀蘋。",
      "凤辇寻佳境，龙舟命近臣。",
      "桂花如入手，愿作从游人。"
    ]
  },
  {
    "volume": 675,
    "sequence": 14,
    "title": "华山",
    "author": "郑谷",
    "content": [
      "峭仞耸巍巍，晴岚染近畿。",
      "孤高不可状，图写尽应非。",
      "绝顶神仙会，半空鸾鹤归。",
      "云台分远霭，树谷隐斜晖。",
      "坠石连村响，狂雷发庙威。",
      "气中寒渭阔，影外白楼微。",
      "云对莲花落，泉横露掌飞。",
      "乳悬危磴滑，樵彻上方稀。",
      "淡泊生真趣，逍遥息世机。",
      "野花明涧路，春藓涩松围。",
      "远洞时闻磬，群僧昼掩扉。",
      "他年洗尘骨，香火愿相依。"
    ]
  },
  {
    "volume": 675,
    "sequence": 15,
    "title": "入阁",
    "author": "郑谷",
    "content": [
      "秘殿临轩日，和銮返正年。",
      "两班文武盛，百辟羽仪全。",
      "霜漏清中禁，风旗拂曙天。",
      "门严新勘契，仗入乍承宣。",
      "玉几当红旭，金炉纵碧烟。",
      "对扬称法吏，赞引出宫钿。",
      "言动挥毫疾，雍容执簿专。",
      "寿山晴叆叇，颢气暖连延。",
      "礼有鸳鸾集，恩无雨露偏。",
      "小臣叨备位，歌咏泰阶前。"
    ]
  },
  {
    "volume": 675,
    "sequence": 16,
    "title": "故少师从翁隐岩别墅乱后榛芜感旧怆怀遂有追纪",
    "author": "郑谷",
    "content": [
      "风骚为主人，凡俗仰清尘。",
      "密行称闺阃，明诚动搢绅。",
      "周旋居显重，内外掌丝纶。",
      "妙主蓬壶籍，忠为社稷臣。",
      "大仪墙仞峻，东辖纪纲新。",
      "闻善常开口，推公岂为身。",
      "立朝鸣珮重，归宅典衣贫。",
      "半醉看花晚，中餐煮菜春。",
      "晴台随鹿上，幽墅结僧邻。",
      "理论知清越，生徒得李频。",
      "药香沾笔砚，竹色染衣巾。",
      "寄鹤眠云叟，骑驴入室宾。",
      "近将姚监比，僻与段卿亲。",
      "叶积池边路，茶迟雪后薪。",
      "所难留著述，谁不秉陶钧。",
      "丧乱时多变，追思事已陈。",
      "浮华重发作，雅正甚湮沦。",
      "宗从今何在，依栖素有因。",
      "七松无影响，双泪益悲辛。",
      "犹喜于门秀，年来屈复伸。"
    ]
  },
  {
    "volume": 675,
    "sequence": 17,
    "title": "送吏部曹郎中免官南归",
    "author": "郑谷",
    "content": [
      "高名向己求，古韵古无俦。",
      "风月抛兰省，江山复桂州。",
      "贤人知止足，中岁便归休。",
      "云鹤深相待，公卿不易留。",
      "满朝张祖席，半路上仙舟。",
      "箧重藏吴画，茶新换越瓯。",
      "郡迎红烛宴，寺宿翠岚楼。",
      "触目成幽兴，全家是胜游。",
      "篷声渔叟雨，苇色鹭鸶秋。",
      "久别郊园改，将归里巷修。",
      "桑麻胜禄食，节序免乡愁。",
      "阳朔花迎棹，崇贤叶满沟。",
      "席春欢促膝，檐日暖梳头。",
      "道畅应为蝶，时来必问牛。",
      "终须康庶品，未爽漱寒流。",
      "议在归群望，情难恋自由。",
      "小生诚浅拙，早岁便依投。",
      "夏课每垂奖，雪天常见忧。",
      "远招陪宿直，首荐向公侯。",
      "攀送偏挥洒，龙钟志未酬。"
    ]
  },
  {
    "volume": 675,
    "sequence": 18,
    "title": "回銮",
    "author": "郑谷",
    "content": [
      "妖星沈雨露，和气满京关。",
      "上将忠勋立，明君法驾还。",
      "顺风调雅乐，夹道序群班。",
      "香泛传宣里，尘清指顾间。",
      "楼台新紫气，云物旧黄山。",
      "晓渭行朝肃，秋郊旷望闲。",
      "庙灵安国步，日角动天颜。",
      "浩浩升平曲，流歌彻百蛮。"
    ]
  },
  {
    "volume": 675,
    "sequence": 19,
    "title": "峡中",
    "author": "郑谷",
    "content": [
      "万重烟霭里，隐隐见夔州。",
      "夜静明月峡，春寒堆雪楼。",
      "独吟谁会解，多病自淹留。",
      "往事如今日，聊同子美愁。"
    ]
  },
  {
    "volume": 675,
    "sequence": 20,
    "title": "蜀中寓止夏日自贻",
    "author": "郑谷",
    "content": [
      "展转欹孤枕，风帏信寂寥。",
      "涨江垂螮蝀，骤雨闹芭蕉。",
      "道阻归期晚，年加记性销。",
      "故人衰飒尽，相望在行朝。"
    ]
  },
  {
    "volume": 675,
    "sequence": 21,
    "title": "试笔偶书",
    "author": "郑谷",
    "content": [
      "沙鸟与山麋，由来性不羁。",
      "可凭唯在道，难解莫过诗。",
      "任笑孤吟僻，终嫌巧宦卑。",
      "乖慵恩地恕，冷淡好僧知。",
      "华省惭公器，沧江负钓师。",
      "露花春直夜，烟鼓早朝时。",
      "世路多艰梗，家风免坠遗。",
      "殷勤一蓑雨，只得梦中披。"
    ]
  },
  {
    "volume": 675,
    "sequence": 22,
    "title": "奔避",
    "author": "郑谷",
    "content": [
      "奔避投人远，漂离易感恩。",
      "愁髯霜飒飒，病眼泪昏昏。",
      "孤馆秋声树，寒江落照村。",
      "更闻归路绝，新寨截荆门。"
    ]
  },
  {
    "volume": 675,
    "sequence": 23,
    "title": "吊水部贾员外嵩",
    "author": "郑谷",
    "content": [
      "八韵与五字，俱为时所先。",
      "幽魂应自慰，李白墓相连。"
    ]
  },
  {
    "volume": 675,
    "sequence": 24,
    "title": "贫女吟",
    "author": "郑谷",
    "content": [
      "尘压鸳鸯废锦机，满头空插丽春枝。",
      "东邻舞妓多金翠，笑剪灯花学画眉。"
    ]
  },
  {
    "volume": 675,
    "sequence": 25,
    "title": "席上贻歌者",
    "author": "郑谷",
    "content": [
      "花月楼台近九衢，清歌一曲倒金壶。",
      "座中亦有江南客，莫向春风唱鹧鸪。"
    ]
  },
  {
    "volume": 675,
    "sequence": 26,
    "title": "菊",
    "author": "郑谷",
    "content": [
      "王孙莫把比荆蒿，九日枝枝近鬓毛。",
      "露湿秋香满池岸，由来不羡瓦松高。"
    ]
  },
  {
    "volume": 675,
    "sequence": 27,
    "title": "下峡",
    "author": "郑谷",
    "content": [
      "忆子啼猿绕树哀，雨随孤棹过阳台。",
      "波头未白人头白，瞥见春风滟滪堆。"
    ]
  },
  {
    "volume": 675,
    "sequence": 28,
    "title": "文昌寓直",
    "author": "郑谷",
    "content": [
      "何逊空阶夜雨平，朝来交直雨新晴。",
      "落花乱上花砖上，不忍和苔蹋紫英。"
    ]
  },
  {
    "volume": 675,
    "sequence": 29,
    "title": "街西晚归",
    "author": "郑谷",
    "content": [
      "御沟春水绕闲坊，信马归来傍短墙。",
      "幽榭名园临紫陌，晚风时带牡丹香。"
    ]
  },
  {
    "volume": 675,
    "sequence": 30,
    "title": "十日菊",
    "author": "郑谷",
    "content": [
      "节去蜂愁蝶不知，晓庭还绕折残枝。",
      "自缘今日人心别，未必秋香一夜衰。"
    ]
  },
  {
    "volume": 675,
    "sequence": 31,
    "title": "鹭鸶",
    "author": "郑谷",
    "content": [
      "闲立春塘烟淡淡，静眠寒苇雨飕飕。",
      "渔翁归后汀沙晚，飞下滩头更自由。"
    ]
  },
  {
    "volume": 675,
    "sequence": 32,
    "title": "柳",
    "author": "郑谷",
    "content": [
      "半烟半雨江桥畔，映杏映桃山路中。",
      "会得离人无限意，千丝万絮惹春风。"
    ]
  },
  {
    "volume": 675,
    "sequence": 33,
    "title": "下第退居二首",
    "author": "郑谷",
    "content": [
      "年来还未上丹梯，且著渔蓑谢故溪。",
      "落尽梨花春又了，破篱残雨晚莺啼。",
      "未尝青杏出长安，豪士应疑怕牡丹。",
      "只有退耕耕不得，茫然村落水吹残。"
    ]
  },
  {
    "volume": 675,
    "sequence": 34,
    "title": "江宿闻芦管（商船小童善吹）",
    "author": "郑谷",
    "content": [
      "塞曲凄清楚水滨，声声吹出落梅春。",
      "须知风月千樯下，亦有葫芦河畔人。"
    ]
  },
  {
    "volume": 675,
    "sequence": 35,
    "title": "闲题",
    "author": "郑谷",
    "content": [
      "举世何人肯自知，须逢精鉴定妍媸。",
      "若教嫫母临明镜，也道不劳红粉施。"
    ]
  },
  {
    "volume": 675,
    "sequence": 36,
    "title": "曲江春草",
    "author": "郑谷",
    "content": [
      "花落江堤蔟暖烟，雨余草色远相连。",
      "香轮莫辗青青破，留与愁人一醉眠。"
    ]
  },
  {
    "volume": 675,
    "sequence": 37,
    "title": "雪中偶题",
    "author": "郑谷",
    "content": [
      "乱飘僧舍茶烟湿，密洒歌楼酒力微。",
      "江上晚来堪画处，渔人披得一蓑归。"
    ]
  },
  {
    "volume": 675,
    "sequence": 38,
    "title": "题慈恩寺默公院",
    "author": "郑谷",
    "content": [
      "虽近曲江居古寺，旧山终忆九华峰。",
      "春来老病厌迎送，剪却牡丹栽野松。"
    ]
  },
  {
    "volume": 675,
    "sequence": 39,
    "title": "江上阻风",
    "author": "郑谷",
    "content": [
      "水天春暗暮寒浓，船闭篷窗细雨中。",
      "闻道渔家酒初熟，晚来翻喜打头风。"
    ]
  },
  {
    "volume": 675,
    "sequence": 40,
    "title": "淮上与友人别",
    "author": "郑谷",
    "content": [
      "扬子江头杨柳春，杨花愁杀渡江人。",
      "数声风笛离亭晚，君向潇湘我向秦。"
    ]
  },
  {
    "volume": 675,
    "sequence": 41,
    "title": "忍公小轩二首",
    "author": "郑谷",
    "content": [
      "松溪水色绿于松，每到松溪到暮钟。",
      "闲得心源只如此，问禅何必向双峰？",
      "旧游前事半埃尘，多向林中结净因。",
      "一念一炉香火里，后身唯愿似师身。"
    ]
  },
  {
    "volume": 675,
    "sequence": 42,
    "title": "淮上渔者",
    "author": "郑谷",
    "content": [
      "白头波上白头翁，家逐船移浦浦风。",
      "一尺鲈鱼新钓得，儿孙吹火荻花中。"
    ]
  },
  {
    "volume": 675,
    "sequence": 43,
    "title": "兴州江馆",
    "author": "郑谷",
    "content": [
      "向蜀还秦计未成，寒蛩一夜绕床鸣。",
      "愁眠不稳孤灯尽，坐听嘉陵江水声。"
    ]
  },
  {
    "volume": 675,
    "sequence": 44,
    "title": "题无本上人小斋",
    "author": "郑谷",
    "content": [
      "寒寺唯应我访师，人稀境静雪销迟。",
      "竹西落照侵窗好，堪惜归时落照时。"
    ]
  },
  {
    "volume": 675,
    "sequence": 45,
    "title": "七祖院小山",
    "author": "郑谷",
    "content": [
      "小巧功成雨藓斑，轩车日日扣松关。",
      "峨嵋咫尺无人去，却向僧窗看假山。"
    ]
  },
  {
    "volume": 675,
    "sequence": 46,
    "title": "定水寺行香",
    "author": "郑谷",
    "content": [
      "听经看画绕虚廊，风拂金炉待赐香。",
      "丞相未来春雪密，暂偷闲卧老僧床。"
    ]
  },
  {
    "volume": 675,
    "sequence": 47,
    "title": "浯溪",
    "author": "郑谷",
    "content": [
      "湛湛清江叠叠山，白云白鸟在其间。",
      "渔翁醉睡又醒睡，谁道皇天最惜闲。"
    ]
  },
  {
    "volume": 675,
    "sequence": 48,
    "title": "闷题",
    "author": "郑谷",
    "content": [
      "莫厌九衢尘土间，秋晴满眼是南山。",
      "僧家未必全无事，道著访僧心且闲。"
    ]
  },
  {
    "volume": 675,
    "sequence": 49,
    "title": "重访黄神谷策禅者",
    "author": "郑谷",
    "content": [
      "初尘芸阁辞禅阁，却访支郎是老郎。",
      "我趣转卑师趣静，数峰秋雪一炉香。"
    ]
  },
  {
    "volume": 675,
    "sequence": 50,
    "title": "别修觉寺无本上人",
    "author": "郑谷",
    "content": [
      "松上闲云石上苔，自嫌归去夕阳催。",
      "山门握手无他语，只约今冬看雪来。"
    ]
  },
  {
    "volume": 675,
    "sequence": 51,
    "title": "赠日东鉴禅师",
    "author": "郑谷",
    "content": [
      "故国无心渡海潮，老禅方丈倚中条。",
      "夜深雨绝松堂静，一点山萤照寂寥。"
    ]
  },
  {
    "volume": 675,
    "sequence": 52,
    "title": "传经院壁画松",
    "author": "郑谷",
    "content": [
      "危根瘦尽耸孤峰，珍重江僧好笔踪。",
      "得向游人多处画，却胜涧底作真松。"
    ]
  },
  {
    "volume": 675,
    "sequence": 53,
    "title": "高蟾先辈以诗笔相示抒成寄酬",
    "author": "郑谷",
    "content": [
      "张生故国三千里，知者唯应杜紫微。",
      "君有君恩秋后叶，可能更羡谢玄晖。"
    ]
  },
  {
    "volume": 675,
    "sequence": 54,
    "title": "为人题",
    "author": "郑谷",
    "content": [
      "泪湿孤鸾晓镜昏，近来方解惜青春。",
      "杏花杨柳年年好，不忍回看旧写真。"
    ]
  },
  {
    "volume": 675,
    "sequence": 55,
    "title": "越鸟",
    "author": "郑谷",
    "content": [
      "背霜南雁不到处，倚棹北人初听时。",
      "梅雨满江春草歇，一声声在荔枝枝。"
    ]
  },
  {
    "volume": 675,
    "sequence": 56,
    "title": "黄莺",
    "author": "郑谷",
    "content": [
      "春云薄薄日辉辉，宫树烟深隔水飞。",
      "应为能歌系仙籍，麻姑乞与女真衣。"
    ]
  },
  {
    "volume": 675,
    "sequence": 57,
    "title": "失鹭鸶",
    "author": "郑谷",
    "content": [
      "野格由来倦小池，惊飞却下碧江涯。",
      "月昏风急何处宿，秋岸萧萧黄苇枝。"
    ]
  },
  {
    "volume": 675,
    "sequence": 58,
    "title": "苔钱",
    "author": "郑谷",
    "content": [
      "春红秋紫绕池台，个个圆如济世财。",
      "雨后无端满穷巷，买花不得买愁来。"
    ]
  },
  {
    "volume": 675,
    "sequence": 59,
    "title": "莲叶",
    "author": "郑谷",
    "content": [
      "移舟水溅差差绿，倚槛风摇柄柄香。",
      "多谢浣溪人不折，雨中留得盖鸳鸯。"
    ]
  },
  {
    "volume": 675,
    "sequence": 60,
    "title": "蜀中赏海棠",
    "author": "郑谷",
    "content": [
      "浓淡芳春满蜀乡，半随风雨断莺肠。",
      "浣花溪上堪惆怅，子美无心为发扬。"
    ]
  },
  {
    "volume": 675,
    "sequence": 61,
    "title": "投所知",
    "author": "郑谷",
    "content": [
      "砌下芝兰新满径，门前桃李旧垂阴。",
      "却应回念江边草，放出春烟一寸心。"
    ]
  },
  {
    "volume": 675,
    "sequence": 62,
    "title": "早入谏院二首",
    "author": "郑谷",
    "content": [
      "玉阶春冷未催班，暂拂尘衣就笏眠。",
      "孤立小心还自笑，梦魂潜绕御炉烟。",
      "紫云重叠抱春城，廊下人稀唱漏声。",
      "偷得微吟斜倚柱，满衣花露听宫莺。"
    ]
  },
  {
    "volume": 675,
    "sequence": 63,
    "title": "忝官谏垣明日转对",
    "author": "郑谷",
    "content": [
      "吾君英睿相君贤，其那寰区未晏然。",
      "明日翠华春殿下，不知何语可闻天。"
    ]
  },
  {
    "volume": 675,
    "sequence": 64,
    "title": "再经南阳",
    "author": "郑谷",
    "content": [
      "平芜漠漠失楼台，昔日游人乱后来。",
      "寥落墙匡春欲暮，烧残官树有花开。"
    ]
  },
  {
    "volume": 675,
    "sequence": 65,
    "title": "赠下第举公",
    "author": "郑谷",
    "content": [
      "见君失意我惆怅，记得当年落第情。",
      "出去无憀归又闷，花南慢打讲钟声。"
    ]
  },
  {
    "volume": 675,
    "sequence": 66,
    "title": "春阴",
    "author": "郑谷",
    "content": [
      "推琴当酒度春阴，不解谋生只解吟。",
      "舞蝶歌莺莫相试，老郎心是老僧心。"
    ]
  },
  {
    "volume": 675,
    "sequence": 67,
    "title": "送张逸人",
    "author": "郑谷",
    "content": [
      "人间疏散更无人，浪兀孤舟酒兀身。",
      "芦笋鲈鱼抛不得，五陵珍重五湖春。"
    ]
  },
  {
    "volume": 675,
    "sequence": 68,
    "title": "初还京师寓止府署偶题屋壁",
    "author": "郑谷",
    "content": [
      "秋光不见旧亭台，四顾荒凉瓦砾堆。",
      "火力不能销地力，乱前黄菊眼前开。"
    ]
  },
  {
    "volume": 675,
    "sequence": 69,
    "title": "擢第后入蜀经罗村，路见海棠盛开偶有题咏",
    "author": "郑谷",
    "content": [
      "上国休夸红杏艳，深溪自照绿苔矶。",
      "一枝低带流莺睡，数片狂和舞蝶飞。",
      "堪恨路长移不得，可无人与画将归。",
      "手中已有新春桂，多谢烟香更入衣。"
    ]
  },
  {
    "volume": 675,
    "sequence": 70,
    "title": "次韵和礼部卢侍郎江上秋夕寓怀",
    "author": "郑谷",
    "content": [
      "卢郎到处觉风生，蜀郡留连亚相情。",
      "乱后江山悲庾信，夜来烟月属袁宏。",
      "梦归兰省寒星动，吟向莎洲宿鹭惊。",
      "未脱白衣头半白，叨陪属和倍为荣。"
    ]
  },
  {
    "volume": 675,
    "sequence": 71,
    "title": "宜春再访芳公言公幽斋写怀叙事，因赋长言",
    "author": "郑谷",
    "content": [
      "入门长恐先师在，香印纱灯似昔年，涧路萦回斋处远，松堂虚豁讲声圆。",
      "顷为弟子曾同社，今忝星郎更契缘。",
      "顾渚一瓯春有味，中林话旧亦潸然。"
    ]
  },
  {
    "volume": 675,
    "sequence": 72,
    "title": "读李白集",
    "author": "郑谷",
    "content": [
      "何事文星与酒星，一时钟在李先生。",
      "高吟大醉三千首，留著人间伴月明。"
    ]
  },
  {
    "volume": 675,
    "sequence": 73,
    "title": "卷末偶题三首",
    "author": "郑谷",
    "content": [
      "一卷疏芜一百篇，名成未敢暂忘筌。",
      "何如海日生残夜，一句能令万古传。",
      "七岁侍行湖外去，岳阳楼上敢题诗。",
      "如今寒晚无功业，何以胜任国士知。",
      "一第由来是出身，垂名俱为国风陈。",
      "此生若不知骚雅，孤宦如何作近臣？"
    ]
  },
  {
    "volume": 675,
    "sequence": 74,
    "title": "读前集二首",
    "author": "郑谷",
    "content": [
      "殷璠裁鉴英灵集，颇觉同才得旨深。",
      "何事后来高仲武，品题间气未公心。",
      "风骚如线不胜悲，国步多艰即此时。",
      "爱日满阶看古集，只应陶集是吾师。"
    ]
  },
  {
    "volume": 675,
    "sequence": 75,
    "title": "渚宫乱后作",
    "author": "郑谷",
    "content": [
      "乡人来话乱离情，泪滴残阳问楚荆。",
      "白社已应无故老，清江依旧绕空城。",
      "高秋军旅齐山树，昔日渔家是野营。",
      "牢落故居灰烬后，黄花紫蔓上墙生。"
    ]
  },
  {
    "volume": 675,
    "sequence": 76,
    "title": "鹧鸪（谷以此诗得名，时号为郑鹧鸪）",
    "author": "郑谷",
    "content": [
      "暖戏烟芜锦翼齐，品流应得近山鸡。",
      "雨昏青草湖边过，花落黄陵庙里啼。",
      "游子乍闻征袖湿，佳人才唱翠眉低。",
      "相呼相应湘江阔，苦竹丛深春日西。"
    ]
  },
  {
    "volume": 675,
    "sequence": 77,
    "title": "燕",
    "author": "郑谷",
    "content": [
      "年去年来来去忙，春寒烟暝渡潇湘。",
      "低飞绿岸和梅雨，乱入红楼拣杏梁。",
      "闲几砚中窥水浅，落花径里得泥香。",
      "千言万语无人会，又逐流莺过短墙。"
    ]
  },
  {
    "volume": 675,
    "sequence": 78,
    "title": "侯家鹧鸪",
    "author": "郑谷",
    "content": [
      "江天梅雨湿江蓠，到处烟香是此时。",
      "苦竹岭无归去日，海棠花落旧栖枝。",
      "春宵思极兰灯暗，晓月啼多锦幕垂。",
      "唯有佳人忆南国，殷勤为尔唱愁词。"
    ]
  },
  {
    "volume": 675,
    "sequence": 79,
    "title": "雁",
    "author": "郑谷",
    "content": [
      "八月悲风九月霜，蓼花红淡苇条黄。",
      "石头城下波摇影，星子湾西云间行。",
      "惊散渔家吹短笛，失群征戍锁残阳。",
      "故乡闻尔亦惆怅，何况扁舟非故乡？"
    ]
  },
  {
    "volume": 675,
    "sequence": 80,
    "title": "水（西蜀净众寺五题）",
    "author": "郑谷",
    "content": [
      "竹院松廊分数派，不空清泚亦逶迤。",
      "落花相逐去何处，幽鹭独来无限时。",
      "洗钵老僧临岸久，钓鱼闲客卷纶迟。",
      "晚晴一片连莎绿，悔与沧浪有旧期。"
    ]
  },
  {
    "volume": 675,
    "sequence": 81,
    "title": "海棠",
    "author": "郑谷",
    "content": [
      "春风用意匀颜色，销得携觞与赋诗。",
      "秾丽最宜新著雨，娇饶全在欲开时。",
      "莫愁粉黛临窗懒，梁广丹青点笔迟。",
      "朝醉暮吟看不足，羡他蝴蝶宿深枝。"
    ]
  },
  {
    "volume": 675,
    "sequence": 82,
    "title": "竹",
    "author": "郑谷",
    "content": [
      "宜烟宜雨又宜风，拂水藏村复间松。",
      "移得萧骚从远寺，洗来疏净见前峰。",
      "侵阶藓拆春芽迸，绕径莎微夏荫浓。",
      "无赖杏花多意绪，数枝穿翠好相容。"
    ]
  },
  {
    "volume": 675,
    "sequence": 83,
    "title": "荔枝树",
    "author": "郑谷",
    "content": [
      "二京曾见画图中，数本芳菲色不同。",
      "孤棹今来巴徼外，一枝烟雨思无穷。",
      "夜郎城近含香瘴，杜宇巢低起暝风。",
      "肠断渝泸霜霰薄，不教叶似灞陵红。"
    ]
  },
  {
    "volume": 675,
    "sequence": 84,
    "title": "锦二首",
    "author": "郑谷",
    "content": [
      "布素豪家定不看，若无文彩入时难。",
      "红迷天子帆边日，紫夺星郎帐外兰。",
      "春水濯来云雁活，夜机挑处雨灯寒。",
      "舞衣转转求新样，不问流离桑柘残。",
      "文君手里曙霞生，美号仍闻借蜀城。",
      "夺得始知袍更贵，著归方觉昼偏荣。",
      "宫花颜色开时丽，池雁毛衣浴后明。",
      "礼部郎官人所重，省中别占好窠名。"
    ]
  },
  {
    "volume": 675,
    "sequence": 85,
    "title": "蜡烛",
    "author": "郑谷",
    "content": [
      "仙漏迟迟出建章，宫帘不动透清光。",
      "金闱露白新裁诏，画阁春红正试妆。",
      "泪滴杯盘何所恨，烬飘兰麝暗和香。",
      "多情更有分明处，照得歌尘下燕梁。"
    ]
  },
  {
    "volume": 675,
    "sequence": 86,
    "title": "灯",
    "author": "郑谷",
    "content": [
      "雨向莎阶滴未休，冷光孤恨两悠悠。",
      "船中闻雁洞庭宿，床下有蛩长信秋。",
      "背照翠帘新洒别，不挑红烬正含愁。",
      "萧骚寒竹南窗静，一局闲棋为尔留。"
    ]
  },
  {
    "volume": 675,
    "sequence": 87,
    "title": "宗人作尉唐昌官署幽胜而又博学精富得以言谈…留书屋壁",
    "author": "郑谷",
    "content": [
      "公堂潇洒有林泉，只隔苔墙是渚田。",
      "宗党相亲离乱世，春秋闲论战争年。",
      "远江惊鹭来池口，绝顶归云过竹边。",
      "风雨夜长同一宿，旧游多共忆樊川。"
    ]
  },
  {
    "volume": 675,
    "sequence": 88,
    "title": "为户部李郎中与令季端公寓止渠州江寺偶作寄献",
    "author": "郑谷",
    "content": [
      "退居潇洒寄禅关，高挂朝簪净室间。",
      "孤岛虽留双鹤歇，五云争放二龙闲。",
      "轻舟共泛花边水，野屐同登竹外山。",
      "仙署金闺虚位久，夜清应梦近天颜。"
    ]
  },
  {
    "volume": 675,
    "sequence": 89,
    "title": "重阳日访元秀上人",
    "author": "郑谷",
    "content": [
      "红叶黄花秋景宽，醉吟朝夕在樊川。",
      "却嫌今日登山俗，且共高僧对榻眠。",
      "别画长怀吴寺壁，宜茶偏赏霅溪泉。",
      "归来童稚争相笑，何事无人与酒船？"
    ]
  }
]