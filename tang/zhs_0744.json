[
  {
    "volume": 744,
    "sequence": 1,
    "title": "僻居谢何明府见访",
    "author": "伍乔",
    "content": [
      "公退琴堂动逸怀，闲披烟霭访微才。",
      "马嘶穷巷蛙声息，辙到衡门草色开。",
      "风引柳花当坐起，日将林影入庭来。",
      "满斋尘土一床藓，多谢从容水饭回。"
    ]
  },
  {
    "volume": 744,
    "sequence": 2,
    "title": "冬日道中（一作冬日送人）",
    "author": "伍乔",
    "content": [
      "去去天涯无定期，瘦童羸马共依依。",
      "暮烟江口客来绝，寒叶岭头人住稀。",
      "带雪野风吹旅思，入云山火照行衣。",
      "钓台吟阁沧洲在，应为初心未得归。"
    ]
  },
  {
    "volume": 744,
    "sequence": 3,
    "title": "僻居酬友人",
    "author": "伍乔",
    "content": [
      "僻居虽爱近林泉，幽径闲居碧藓连。",
      "向竹掩扉随鹤息，就溪安石学僧禅。",
      "古琴带月音声亮，山果经霜气味全，多谢故交怜朴野，隔云时复寄佳篇。"
    ]
  },
  {
    "volume": 744,
    "sequence": 4,
    "title": "游西山龙泉禅寺",
    "author": "伍乔",
    "content": [
      "叠献层峰坐可观，枕门流水更潺湲。",
      "晓钟声彻洞溪远，夏木影笼轩槛寒。",
      "幽径乍寻衣屦润，古堂频宿梦魂安。",
      "因嗟城郭营营事，不得长游空鬓残。"
    ]
  },
  {
    "volume": 744,
    "sequence": 5,
    "title": "宿灊山",
    "author": "伍乔",
    "content": [
      "一入仙山万虑宽，夜深宁厌倚虚栏。",
      "鹤和云影宿高木，人带月光登古坛。",
      "芝朮露浓溪坞白，薜萝风起殿廊寒。",
      "更陪羽客论真理，不觉初钟叩晓残。"
    ]
  },
  {
    "volume": 744,
    "sequence": 6,
    "title": "游西禅",
    "author": "伍乔",
    "content": [
      "远岫当轩列翠光，高僧一衲万缘忘。",
      "碧松影里地长润，白藕花中水亦香。",
      "云自雨前生净石，鹤于钟后宿长廊。",
      "游人恋此吟终日，盛暑楼台早有凉。"
    ]
  },
  {
    "volume": 744,
    "sequence": 7,
    "title": "寄史处士",
    "author": "伍乔",
    "content": [
      "长羡闲居一水湄，吟情高古有谁知。",
      "石楼待月横琴久，渔浦经风下钓迟。",
      "僻坞落花多掩径，旧山残烧几侵篱。",
      "松门别后无消息，早晚重应蹑屐随。"
    ]
  },
  {
    "volume": 744,
    "sequence": 8,
    "title": "僻居秋思寄友人",
    "author": "伍乔",
    "content": [
      "门巷秋归更寂寥，雨余闲砌委兰苗。",
      "梦回月夜虫吟壁，病起茅斋药满瓢。",
      "泽国旧游关远思，竹林前会负佳招。",
      "身名未立犹辛苦，何许流年晚鬓凋。"
    ]
  },
  {
    "volume": 744,
    "sequence": 9,
    "title": "寄落星史虚白处士",
    "author": "伍乔",
    "content": [
      "白云峰下古溪头，曾与提壶烂熳游。",
      "登阁共看彭蠡水，围炉相忆杜陵秋。",
      "棋玄不厌通高品，句妙多容隔岁酬。",
      "别后相思时一望，暮山空碧水空流。"
    ]
  },
  {
    "volume": 744,
    "sequence": 10,
    "title": "九江旅夜寄山中故人",
    "author": "伍乔",
    "content": [
      "弱柳风高远漏沈，坐来难便息愁吟。",
      "江城雪尽寒犹在，客舍灯孤夜正深。",
      "尘土积年粘旅服，关山无处寄归心。",
      "此时遥羡闲眠侣，静掩云扉卧一林。"
    ]
  },
  {
    "volume": 744,
    "sequence": 11,
    "title": "闻杜牧赴阙",
    "author": "伍乔",
    "content": [
      "旧隐匡庐一草堂，今闻携策谒吾皇。",
      "峡云难卷从龙势，古剑终腾出土光。",
      "开翅定期归碧落，濯缨宁肯问沧浪。",
      "他时得意交知仰，莫忘裁诗寄钓乡。"
    ]
  },
  {
    "volume": 744,
    "sequence": 12,
    "title": "题西林寺水阁",
    "author": "伍乔",
    "content": [
      "竹翠苔花绕槛浓，此亭幽致讵曾逢。",
      "水分林下清泠派，山峙云间峭峻峰。",
      "怪石夜光寒射烛，老杉秋韵冷和钟。",
      "不知来往留题客，谁约重寻莲社踪。"
    ]
  },
  {
    "volume": 744,
    "sequence": 13,
    "title": "林居喜崔三博远至",
    "author": "伍乔",
    "content": [
      "几日区区在远程，晚烟林径喜相迎。",
      "姿容虽有尘中色，巾屦犹多岳上清。",
      "野石静排为坐榻，溪茶深煮当飞觥。",
      "留连话与方经宿，又欲携书别我行。"
    ]
  },
  {
    "volume": 744,
    "sequence": 14,
    "title": "观华夷图",
    "author": "伍乔",
    "content": [
      "别手应难及此精，须知攒簇自心灵。",
      "始于毫末分诸国，渐见图中列四溟。",
      "关路欲伸通楚势，蜀山俄耸入秦青。",
      "笔端尽现寰区事，堪把长悬在户庭。"
    ]
  },
  {
    "volume": 744,
    "sequence": 15,
    "title": "庐山书堂送祝秀才还乡",
    "author": "伍乔",
    "content": [
      "束书辞我下重巅，相送同临楚岸边。",
      "归思几随千里水，离情空寄一枝蝉。",
      "园林到日酒初熟，庭户开时月正圆。",
      "莫使蹉跎恋疏野，男儿酬志在当年。"
    ]
  },
  {
    "volume": 744,
    "sequence": 16,
    "title": "暮冬送何秀才毗陵",
    "author": "伍乔",
    "content": [
      "匹马嘶风去思长，素琴孤剑称戎装。",
      "路涂多是过残岁，杯酒无辞到醉乡。",
      "云傍水村凝冷片，雪连山驿积寒光。",
      "毗陵城下饶嘉景，回日新诗应满堂。"
    ]
  },
  {
    "volume": 744,
    "sequence": 17,
    "title": "龙潭张道者",
    "author": "伍乔",
    "content": [
      "碧洞幽岩独息心，时人何路得相寻。",
      "养生不说凭诸药，适意惟闻在一琴。",
      "石径扫稀山藓合，竹轩开晚野云深。",
      "他年功就期飞去，应笑吾徒多苦吟。"
    ]
  },
  {
    "volume": 744,
    "sequence": 18,
    "title": "晚秋同何秀才溪上",
    "author": "伍乔",
    "content": [
      "闲步秋光思杳然，荷藜因共过林烟。",
      "期收野药寻幽路，欲采溪菱上小船。",
      "云吐晚阴藏霁岫，柳含余霭咽残蝉。",
      "倒尊尽日忘归处，山磬数声敲暝天。"
    ]
  },
  {
    "volume": 744,
    "sequence": 19,
    "title": "送江少府授延陵后寄",
    "author": "伍乔",
    "content": [
      "五老云中勤学者，遇时能不困风尘。",
      "束书西上谒明主，捧檄南归慰老亲。",
      "别馆友朋留醉久，去程烟月入吟新。",
      "莫因官小慵之任，自古鸾栖有异人。"
    ]
  },
  {
    "volume": 744,
    "sequence": 20,
    "title": "观山水障子",
    "author": "伍乔",
    "content": [
      "功绩精妍世少伦，图时应倍用心神。",
      "不知草木承何异，但见江山长带春。",
      "云势似离岩底石，浪花如动岸边蘋。",
      "更疑独泛渔舟者，便是其中旧隐人。"
    ]
  },
  {
    "volume": 744,
    "sequence": 21,
    "title": "寄张学士洎",
    "author": "伍乔",
    "content": [
      "不知何处好消忧，公退携壶即上楼。",
      "职事久参侯伯幕，梦魂长绕帝王州。",
      "黄山向晚盈轩翠，黟水含春绕槛流。",
      "遥想玉堂多暇日，花时谁伴出城游？"
    ]
  },
  {
    "volume": 744,
    "sequence": 22,
    "title": "句",
    "author": "伍乔",
    "content": [
      "积霭沈诸壑，微阳在半峰。"
    ]
  }
]