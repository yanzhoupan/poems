[
  {
    "volume": 243,
    "sequence": 1,
    "title": "令狐员外宅宴寄中丞",
    "author": "韩翃",
    "content": [
      "寒色凝罗幕，同人清夜期。",
      "玉杯留醉处，银烛送归时。",
      "独坐隔千里，空吟对雪诗。"
    ]
  },
  {
    "volume": 243,
    "sequence": 2,
    "title": "褚主簿宅会毕庶子钱员外郎使君（一作张继诗）",
    "author": "韩翃",
    "content": [
      "开瓮腊酒熟，主人心赏同。",
      "斜阳疏竹上，残雪乱天中。",
      "更喜宣城印，朝廷与谢公。"
    ]
  },
  {
    "volume": 243,
    "sequence": 3,
    "title": "送李明府赴滑州",
    "author": "韩翃",
    "content": [
      "渭城寒食罢，送客归远道。",
      "乌帽背斜晖，青骊踏春草。",
      "酒醒孤烛夜，衣冷千山早。",
      "去事沈尚书，应怜词赋好。"
    ]
  },
  {
    "volume": 243,
    "sequence": 4,
    "title": "送李司直赴江西使幕",
    "author": "韩翃",
    "content": [
      "敛版辞汉廷，进帆归楚幕。",
      "三江城上转，九里人家泊。",
      "好酒近宜城，能诗谢康乐。",
      "雨晴西山树，日出南昌郭。",
      "竹露点衣巾，湖烟湿扃钥。",
      "主人苍玉佩，后骑黄金络。",
      "高视领八州，相期同一鹗。",
      "行当报知己，从此飞寥廓。"
    ]
  },
  {
    "volume": 243,
    "sequence": 5,
    "title": "祭岳回重赠孟都督",
    "author": "韩翃",
    "content": [
      "封作天齐王，清祠太山下。",
      "鲁公秋赛毕，晓日回高驾。",
      "从骑尽幽并，同人皆沈谢。",
      "自矜文武足，一醉寒溪夜。"
    ]
  },
  {
    "volume": 243,
    "sequence": 6,
    "title": "送南少府归寿春",
    "author": "韩翃",
    "content": [
      "人言寿春远，此去先秋到。",
      "孤客小翼舟，诸生高翅帽。",
      "淮风生竹簟，楚雨移茶灶。",
      "若在八公山，题诗一相报。"
    ]
  },
  {
    "volume": 243,
    "sequence": 7,
    "title": "赠别崔司直赴江东兼简常州独孤使君",
    "author": "韩翃",
    "content": [
      "爱君青袍色，芳草能相似。",
      "官重法家流，名高墨曹吏。",
      "春衣淮上宿，美酒江边醉。",
      "楚酪沃雕胡，湘羹糁香饵。",
      "前朝山水国，旧日风流地。",
      "苏山逐青骢，江家驱白鼻。",
      "右军尚少年，三领东方骑。",
      "亦过小丹阳，应知百城贵。"
    ]
  },
  {
    "volume": 243,
    "sequence": 8,
    "title": "经月岩山",
    "author": "韩翃",
    "content": [
      "驱车过闽越，路出饶阳西。",
      "仙山翠如画，簇簇生虹蜺。",
      "群峰若侍从，众阜如婴提。",
      "岩峦互吞吐，岭岫相追携。",
      "中有月轮满，皎洁如圆珪。",
      "玉皇恣游览，到此神应迷。",
      "嫦娥曳霞帔，引我同攀跻。",
      "腾腾上天半，玉镜悬飞梯。",
      "瑶池何悄悄，鸾鹤烟中栖。",
      "回头望尘事，露下寒凄凄。"
    ]
  },
  {
    "volume": 243,
    "sequence": 9,
    "title": "送客之江宁",
    "author": "韩翃",
    "content": [
      "春流送客不应赊，南入徐州见柳花。",
      "朱雀桥边看淮水，乌衣巷里问王家。",
      "千闾万井无多事，辟户开门向山翠。",
      "楚云朝下石头城，江燕双飞瓦棺寺。",
      "吴士风流甚可亲，相逢嘉赏日应新。",
      "从来此地夸羊酪，自有莼羹定却人。"
    ]
  },
  {
    "volume": 243,
    "sequence": 10,
    "title": "送山阴姚丞携妓之任兼寄山阴苏少府",
    "author": "韩翃",
    "content": [
      "东风香草路，南客心容与。",
      "白皙吴王孙，青蛾柳家女。",
      "都门数骑出，河口片帆举。",
      "夜簟眠橘洲，春衫傍枫屿。",
      "山阴政简甚从容，到罢唯求物外踪。",
      "落日花边剡溪水，晴烟竹里会稽峰。",
      "才子风流苏伯玉，同官晓暮应相逐。",
      "加餐共爱鲈鱼肥，醒酒仍怜甘蔗熟。",
      "知君炼思本清新，季子如今德有邻。",
      "他日如寻始宁墅，题诗早晚寄西人。"
    ]
  },
  {
    "volume": 243,
    "sequence": 11,
    "title": "和高平朱（一作米）参军思归作",
    "author": "韩翃",
    "content": [
      "髯参军，髯参军，身为北州吏，心寄东山云。",
      "坐见萋萋芳草绿。",
      "遥思往日晴江曲。",
      "刺船频向剡中回，捧被曾过越人宿。",
      "花里莺啼白日高，春楼把酒送车螯。",
      "狂歌好爱陶彭泽，佳句唯称谢法曹。",
      "平生乐事多如此，忍为浮名隔千里。",
      "一雁南飞动客心，思归何待秋风起。"
    ]
  },
  {
    "volume": 243,
    "sequence": 12,
    "title": "赠别成明府赴剑南",
    "author": "韩翃",
    "content": [
      "朝为三室印，晚为三蜀人。",
      "遥知下车日，正及巴山春。",
      "县道橘花里，驿流江水滨。",
      "公门辄无事，赏地能相亲。",
      "解衣初醉绿芳夕，应采蹲鸱荐佳客。",
      "霁水远映西川时，闲望碧鸡飞古祠。",
      "爱君乐事佳兴发，天外铜梁多梦思。"
    ]
  },
  {
    "volume": 243,
    "sequence": 13,
    "title": "送孙泼赴云中",
    "author": "韩翃",
    "content": [
      "黄骢少年舞双戟，目视旁人皆辟易。",
      "百战能夸陇上儿，一身复作云中客。",
      "寒风动地气苍茫，横吹先悲出塞长。",
      "敲石军中传夜火，斧冰河畔汲朝浆。",
      "前锋直指阴山外，虏骑纷纷胆应碎。",
      "匈奴破尽人看归，金印酬功如斗大。"
    ]
  },
  {
    "volume": 243,
    "sequence": 14,
    "title": "送客还江东",
    "author": "韩翃",
    "content": [
      "还家不落春风后，数日应沽越人酒。",
      "池畔花深斗鸭栏，桥边雨洗藏鸦柳。",
      "遥怜内舍著新衣，复向邻家醉落晖。",
      "把手闲歌香橘下，空山一望鹧鸪飞。"
    ]
  },
  {
    "volume": 243,
    "sequence": 15,
    "title": "送夏侯侍郎",
    "author": "韩翃",
    "content": [
      "元戎车右早飞声，御史府中新正名。",
      "翰墨已齐钟大理，风流好继谢宣城。",
      "从军晓别龙骧幕，六骑先驱嘶近郭。",
      "前路应留白玉台，行人辄美黄金络。",
      "使君下马爱瀛洲，简贵将求物外游。",
      "听讼不闻乌布帐，迎宾暂著紫绨裘。",
      "公庭日夕罗山翠，功遂心闲无一事。",
      "移书或问岛边人，立仗时呼铃下吏。",
      "事业初传小夏侯，中年剑笏在西州。",
      "浮云飞鸟两相忘，他日依依城上楼。"
    ]
  },
  {
    "volume": 243,
    "sequence": 16,
    "title": "送李湜下第归卫州便游河北",
    "author": "韩翃",
    "content": [
      "莫嗟太常屈，便入苏门啸。",
      "道在应未迟，勿作我身料。",
      "轻云日下不成阴，出对流芳搅别心。",
      "万雉城东春水阔，千人乡北晚花深。",
      "旧竹青青常绕宅，到时疏旷应自适。",
      "佳期纵得上宫游，旅食还为北邙客。",
      "路出司州胜景长，西山翠色带清漳。",
      "仙人矶近茱萸涧，铜雀台临野马冈。",
      "屡道主人多爱士，何辞策马千馀里。",
      "高谭魏国访先生，修刺平原过内史。",
      "一举青云在早秋，恐君从此便淹留。",
      "有钱莫向河间用，载笔须来阙下游。"
    ]
  },
  {
    "volume": 243,
    "sequence": 17,
    "title": "张山人草堂会王方士",
    "author": "韩翃",
    "content": [
      "屿花晚，山日长，蕙带麻襦食草堂。",
      "一片水光飞入户，千竿竹影乱登墙。",
      "园梅熟，家酝香。",
      "新湿头巾不复篸，相看醉倒卧藜床。"
    ]
  },
  {
    "volume": 243,
    "sequence": 18,
    "title": "送蓚县刘主簿楚",
    "author": "韩翃",
    "content": [
      "起家得事平原侯，晚出都门辞旧游。",
      "草色连绵几千里，青骊躞蹀路旁子。",
      "花深近县宿河阳，竹映春舟渡淇水。",
      "邺下淹留佳赏新，群公旧日心相亲。",
      "金盘晓鲙朱衣鲋，玉簟宵迎翠羽人。",
      "王程书使前期促，他日应知举鞭速。",
      "寒水浮瓜五月时，把君衣袖长河曲。"
    ]
  },
  {
    "volume": 243,
    "sequence": 19,
    "title": "题玉山观禅师兰若",
    "author": "韩翃",
    "content": [
      "玉山宴坐移年月，锡杖承恩诣丹阙。",
      "先朝亲与会龙华，紫禁鸣钟白日斜。",
      "宫女焚香把经卷，天人就席礼袈裟。",
      "禅床久卧虎溪水，兰若初开凤城里。",
      "不出嚣尘见远公，道成何必青莲宫。",
      "朝持药钵千家近，暮倚绳床一室空。",
      "掖垣挥翰君称美，远客陪游问真理。",
      "薄宦深知误此心，回心愿学雷居士。"
    ]
  },
  {
    "volume": 243,
    "sequence": 20,
    "title": "赠别上元主簿张著",
    "author": "韩翃",
    "content": [
      "上书一见平津侯，剑笏斜齐秣陵尉。",
      "朝垂绶带迎远客，暮锁印囊飞上吏。",
      "长乐花深万井时，同官无事有归期。",
      "回船对酒三生渚，系马焚香五愿祠。",
      "日日澄江带山翠，绿芳都在经过地。",
      "行人看射领军堂，游女题诗光宅寺。",
      "风流才调爱君偏，此别相逢定几年。",
      "惆怅浮云迷远道，张侯楼上月娟娟。"
    ]
  },
  {
    "volume": 243,
    "sequence": 21,
    "title": "别汜水县尉",
    "author": "韩翃",
    "content": [
      "未央宫殿金开钥，诏引贤良卷珠箔。",
      "花间赐食近丹墀，烟里挥毫对青阁。",
      "万年枝影转斜光，三道先成君激昂。",
      "谷永直言身不顾，郤诜高第转名香。",
      "绿槐阴阴出关道，上有蝉声下秋草。",
      "奴子平头骏马肥，少年白皙登王畿。",
      "五侯客舍偏留宿，一县人家争看归。",
      "南向千峰北临水，佳期赏地应穷此。",
      "赋诗或送郑行人，举酒常陪魏公子。",
      "自怜寂寞会君稀，犹著前时博士衣。",
      "我欲低眉问知己，若将无用废东归。"
    ]
  },
  {
    "volume": 243,
    "sequence": 22,
    "title": "别李明府",
    "author": "韩翃",
    "content": [
      "宠光五世腰青组，出入珠宫引箫鼓。",
      "醉舞雄王玳瑁床，娇嘶骏马珊瑚柱。",
      "胡儿夹鼓越婢随，行捧玉盘尝荔枝。",
      "罗山道士请人送，林邑使臣调象骑。",
      "爱君一身游上国，阙下名公如旧识。",
      "万里初怀印绶归，湘江过尽岭花飞。",
      "五侯焦石烹江笋，千户沉香染客衣。",
      "别后想君难可见，苍梧云里空山县。",
      "汉苑芳菲入夏阑，待君障日蒲葵扇。"
    ]
  },
  {
    "volume": 243,
    "sequence": 23,
    "title": "送中兄典邵州",
    "author": "韩翃",
    "content": [
      "官骑连西向楚云，朱轩出饯昼纷纷。",
      "百城兼领安南国，双笔遥挥王左君。",
      "一路诸侯争馆谷，洪池高会荆台曲。",
      "玉颜送酒铜鞮歌，金管留人石头宿。",
      "北雁初回江燕飞，南湖春暖著春衣。",
      "湘君祠对空山掩，渔父焚香日暮归。",
      "百事无留到官后，重门寂寂垂高柳。",
      "零陵过赠石香溪，洞口人来饮醇酒。",
      "登楼暮结邵阳情，万里苍波烟霭生。",
      "他日新诗应见报，还如宣远在安城。"
    ]
  },
  {
    "volume": 243,
    "sequence": 24,
    "title": "送万巨",
    "author": "韩翃",
    "content": [
      "汉相见王陵，扬州事张禹。",
      "风帆木兰楫，水国莲花府。",
      "百丈清江十月天，寒城鼓角晓钟前。",
      "金炉促膝诸曹吏，玉管繁华美少年。",
      "有时过向长干地，远对湖光近山翠。",
      "好逢南苑看人归，也向西池留客醉。",
      "高柳垂烟橘带霜，朝游石渚暮横塘。",
      "红笺色夺风流座，白苎词倾翰墨场。",
      "夫子前年入朝后，高名籍籍时贤口。",
      "共怜诗兴转清新，继远家声在此身。",
      "屈指待为青琐客，回头莫羡白亭人。"
    ]
  },
  {
    "volume": 243,
    "sequence": 25,
    "title": "送巴州杨使君",
    "author": "韩翃",
    "content": [
      "白云县北千山口，青岁欲开残雪后。",
      "前驱锦带鱼皮鞮，侧佩金璋虎头绶。",
      "南郑侯家醉落晖，东关陌上著鞭归。",
      "愁看野马随官骑，笑取秦人带客旗。",
      "使者下车忧疾苦，豪吏销声出公府。",
      "万里歌钟相庆时，巴童声节渝儿舞。"
    ]
  },
  {
    "volume": 243,
    "sequence": 26,
    "title": "送王侍御赴江西兼寄李袁州",
    "author": "韩翃",
    "content": [
      "中朝理章服，南国随旌旆。",
      "腊酒湘城隅，春衣楚江外。",
      "垂帘白角簟，下箸鲈鱼鲙。",
      "雄笔佐名公，虚舟应时辈。",
      "按俗承流几路清，平明山霭春江云。",
      "湓城诗赠鱼司马，汝水人逢王右军。",
      "绿蘋白芷遥相引，孤兴幽寻知不近。",
      "井上铜人行见无，湖中石燕飞应尽。",
      "礼门前直事仙郎，腰垂青绶领咸阳。",
      "花间五马迎君日，雨霁烟开玉女冈。"
    ]
  },
  {
    "volume": 243,
    "sequence": 27,
    "title": "寄雍丘窦明府",
    "author": "韩翃",
    "content": [
      "少年结绶骋金羁，许下如看琼树枝。",
      "入里亲过朗陵伯，出门高视颍川儿。",
      "西游太府东乘传，泗上诸侯谁不羡。",
      "时辈宁将白笔期，高流伫向丹霄见。",
      "何事翻飞不及群，虎班突骑来纷纷。",
      "吴江垂钓楚山醉，身寄沧波心白云。",
      "中岁胡尘静如扫，一官又罢行将老。",
      "薛公荐士得君初，□领黄金千室馀。",
      "机尽独亲沙上鸟，家贫唯向釜中鱼。",
      "□□□□□□□，□出重门烟树里。",
      "感物吟诗对暮天，怀人倚杖临秋水。",
      "别离几日问前期，鸣雁亭边人去时。",
      "独坐不堪朝与夕，高风萧索乱蝉悲。"
    ]
  },
  {
    "volume": 243,
    "sequence": 28,
    "title": "赠兖州孟都督",
    "author": "韩翃",
    "content": [
      "少年亲事冠军侯，中岁仍迁北兖州。",
      "露冕宁夸汉车服，下帷常讨鲁春秋。",
      "后斋草色连高阁，事简人稀独行乐。",
      "闲心近掩陶使君，诗兴遥齐谢康乐。",
      "远山重叠水逶迤，落日东城闲望时。",
      "不见双亲办丰膳，能留五马尽佳期。",
      "北场争转黄金勒，爱客华亭赏秋色。",
      "卷帘满地铺氍毹，吹角鸣弦开玉壶。",
      "愿学平原十日饮，此时不忍歌骊驹。"
    ]
  },
  {
    "volume": 243,
    "sequence": 29,
    "title": "别孟都督",
    "author": "韩翃",
    "content": [
      "平芜霁色寒城下，美酒百壶争劝把。",
      "连呼宝剑锐头儿，少驻金羁大头马。",
      "一饮留欢分有馀，寸心怀思复何如。",
      "他时相忆若相问，青琐门前开素书。"
    ]
  },
  {
    "volume": 243,
    "sequence": 30,
    "title": "送别郑明府",
    "author": "韩翃",
    "content": [
      "长头大鼻鬓如雪，早岁连兵剑锋折。",
      "千金尽去无斗储，双袖破来空百结。",
      "独恋郊扉已十春，高阳酒徒连此身。",
      "路傍谁识郑公子，谷口应知汉逸人。",
      "儿女相悲探井臼，前功岂在他人后。",
      "劝君不得学渊明，且策驴车辞五柳。"
    ]
  },
  {
    "volume": 243,
    "sequence": 31,
    "title": "赠别王侍御赴上都",
    "author": "韩翃",
    "content": [
      "翩翩马上郎，执简佩银章。",
      "西向洛阳归鄠杜，回头结念莲花府。",
      "朝辞芳草万岁街，暮宿春山一泉坞。",
      "青青树色傍行衣，乳燕流莺相间飞。",
      "远过三峰临八水，幽寻佳赏偏如此。",
      "残花片片细柳风，落日疏钟小槐雨。",
      "相思掩泣复何如，公子门前人渐疏。",
      "幸有心期当小暑，葛衣纱帽望回车。"
    ]
  },
  {
    "volume": 243,
    "sequence": 32,
    "title": "赠别太常李博士兼寄两省旧游",
    "author": "韩翃",
    "content": [
      "两年戴武弁，趋侍明光殿。",
      "一朝簪惠文，客事信陵君。",
      "简异当朝执，香非寓直熏。",
      "差肩何记室，携手李将军。",
      "玉镫初回酸枣馆，金钿正舞石榴裙。",
      "忽惊万事随流水，不见双旌逐塞云。",
      "感旧抚心多寂寂，与君相遇头初白。",
      "暂夸五首军中诗，还忆万年枝下客。",
      "昨日留欢今送归，空披秋水映斜晖。",
      "闲吟佳句对孤鹤，惆怅寒霜落叶稀。"
    ]
  },
  {
    "volume": 243,
    "sequence": 33,
    "title": "寄哥舒仆射",
    "author": "韩翃",
    "content": [
      "万里长城家，一生唯报国。",
      "腰垂紫文绶，手控黄金勒。",
      "高视黑头翁，遥吞白骑贼。",
      "先麾牙门将，转斗黄河北。",
      "帐下亲兵皆少年，锦衣承日绣行缠。",
      "辘轳宝剑初出鞘，宛转角弓初上弦。",
      "步人抽箭大如笛，前把两矛后双戟。",
      "左盘右射红尘中，鹘入鸦群有谁敌。",
      "杀将破军白日馀，回旃舞旆北风初。",
      "郡公楯鼻好磨墨，走马为君飞羽书。"
    ]
  },
  {
    "volume": 243,
    "sequence": 34,
    "title": "赠别华阴道士",
    "author": "韩翃",
    "content": [
      "紫府先生旧同学，腰垂彤管贮灵药。",
      "耻论方士小还丹，好饮仙人太玄酪。",
      "芙蓉山顶玉池西，一室平临万仞溪。",
      "昼洒瑶台五云湿，夜行金烛七星齐。",
      "回身暂下青冥里，方外相寻有知己。",
      "卖鲊市中何许人，钓鱼坐上谁家子。",
      "青青百草云台春，烟驾霓衣白角巾。",
      "露叶独归仙掌去，回风片雨谢时人。"
    ]
  },
  {
    "volume": 243,
    "sequence": 35,
    "title": "送崔秀才赴上元兼省叔父",
    "author": "韩翃",
    "content": [
      "寒塘敛暮雪，腊鼓迎春早。",
      "匹马五城人，重裘千里道。",
      "淮山轻露湿，江树狂风扫。",
      "楚县九酝醲，扬州百花好。",
      "练湖东望接云阳，女市西游入建康。",
      "行乐远夸红布旆，风流近赌紫香囊。",
      "诗家行辈如君少，极目苦心怀谢脁。",
      "烟开日上板桥南，吴岫青青出林表。"
    ]
  }
]