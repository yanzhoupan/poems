[
  {
    "volume": 426,
    "sequence": 1,
    "title": "七德舞－美拨乱，陈王业也",
    "author": "白居易",
    "content": [
      "七德舞，七德歌，传自武德至元和。",
      "元和小臣白居易，观舞听歌知乐意，乐终稽首陈其事。",
      "太宗十八举义兵，白旄黄钺定两京。",
      "擒充戮窦四海清，二十有四功业成。",
      "二十有九即帝位，三十有五致太平。",
      "功成理定何神速，速在推心置人腹。",
      "亡卒遗骸散帛收，饥人卖子分金赎。",
      "魏徵梦见子夜泣，张谨哀闻辰日哭。",
      "怨女三千放出宫，死囚四百来归狱。",
      "剪须烧药赐功臣，李勣呜咽思杀身。",
      "含血吮创抚战士，思摩奋呼乞效死。",
      "则知不独善战善乘时，以心感人人心归。",
      "尔来一百九十载，天下至今歌舞之。",
      "歌七德，舞七德，圣人有作垂无极。",
      "岂徒耀神武，岂徒夸圣文。",
      "太宗意在陈王业，王业艰难示子孙。"
    ]
  },
  {
    "volume": 426,
    "sequence": 2,
    "title": "法曲－美列圣，正华声也",
    "author": "白居易",
    "content": [
      "法曲法曲歌大定，积德重熙有余庆。",
      "永徽之人舞而咏，法曲法曲舞霓裳。",
      "政和世理音洋洋，开元之人乐且康。",
      "法曲法曲歌堂堂，堂堂之庆垂无疆。",
      "中宗肃宗复鸿业，唐祚中兴万万叶。",
      "法曲法曲合夷歌，夷声邪乱华声和。",
      "以乱干和天宝末，明年胡尘犯宫阙。",
      "乃知法曲本华风，苟能审音与政通。",
      "一从胡曲相参错，不辨兴衰与哀乐。",
      "愿求牙旷正华音，不令夷夏相交侵。"
    ]
  },
  {
    "volume": 426,
    "sequence": 3,
    "title": "二王后－明祖宗之意也",
    "author": "白居易",
    "content": [
      "二王后，彼何人，介公酅公为国宾，周武隋文之子孙。",
      "古人有言天下者，非是一人之天下。",
      "周亡天下传于隋，隋人失之唐得之。",
      "唐兴十叶岁二百，介公酅公世为客。",
      "明堂太庙朝享时，引居宾位备威仪。",
      "备威仪，助郊祭，高祖太宗之遗制。",
      "不独兴灭国，不独继绝世。",
      "欲令嗣位守文君，亡国子孙取为戒。"
    ]
  },
  {
    "volume": 426,
    "sequence": 4,
    "title": "海漫漫－戒求仙也",
    "author": "白居易",
    "content": [
      "海漫漫，直下无底傍无边。",
      "云涛烟浪最深处，人传中有三神山。",
      "山上多生不死药，服之羽化为天仙。",
      "秦皇汉武信此语，方士年年采药去。",
      "蓬莱今古但闻名，烟水茫茫无觅处。",
      "海漫漫，风浩浩，眼穿不见蓬莱岛。",
      "不见蓬莱不敢归，童男丱女舟中老。",
      "徐福文成多诳诞，上元太一虚祈祷。",
      "君看骊山顶上茂陵头，毕竟悲风吹蔓草。",
      "何况玄元圣祖五千言，不言药，不言仙，不言白日升青天。"
    ]
  },
  {
    "volume": 426,
    "sequence": 5,
    "title": "立部伎－刺雅乐之替也",
    "author": "白居易",
    "content": [
      "立部伎，鼓笛喧。",
      "舞双剑，跳七丸。",
      "袅巨索，掉长竿。",
      "太常部伎有等级，堂上者坐堂下立。",
      "堂上坐部笙歌清，堂下立部鼓笛鸣。",
      "笙歌一声众侧耳，鼓笛万曲无人听。",
      "立部贱，坐部贵，坐部退为立部伎，击鼓吹笙和杂戏。",
      "立部又退何所任，始就乐悬操雅音。",
      "雅音替坏一至此，长令尔辈调宫徵。",
      "圆丘后土郊祀时，言将此乐感神祇。",
      "欲望凤来百兽舞，何异北辕将适楚。",
      "工师愚贱安足云，太常三卿尔何人。"
    ]
  },
  {
    "volume": 426,
    "sequence": 6,
    "title": "华原磬－刺乐工非其人也",
    "author": "白居易",
    "content": [
      "华原磬，华原磬，古人不听今人听。",
      "泗滨石，泗滨石，今人不击古人击。",
      "今人古人何不同，用之舍之由乐工。",
      "乐工虽在耳如壁，不分清浊即为聋。",
      "梨园弟子调律吕，知有新声不如古。",
      "古称浮磬出泗滨，立辨致死声感人。",
      "宫悬一听华原石，君心遂忘封疆臣。",
      "果然胡寇从燕起，武臣少肯封疆死。",
      "始知乐与时政通，岂听铿锵而已矣。",
      "磬襄入海去不归，长安市儿为乐师。",
      "华原磬与泗滨石，清浊两声谁得知。"
    ]
  },
  {
    "volume": 426,
    "sequence": 7,
    "title": "上阳白发人－愍怨旷也",
    "author": "白居易",
    "content": [
      "上阳人，红颜闇老白发新。",
      "绿衣监使守宫门，一闭上阳多少春。",
      "玄宗末岁初选入，入时十六今六十。",
      "同时采择百馀人，零落年深残此身。",
      "忆昔吞悲别亲族，扶入车中不教哭。",
      "皆云入内便承恩，脸似芙蓉胸似玉。",
      "未容君王得见面，已被杨妃遥侧目。",
      "妒令潜配上阳宫，一生遂向空房宿。",
      "宿空房，秋夜长，夜长无寐天不明。",
      "耿耿残灯背壁影，萧萧暗雨打窗声。",
      "春日迟，日迟独坐天难暮。",
      "宫莺百啭愁厌闻，梁燕双栖老休妒。",
      "莺归燕去长悄然，春往秋来不记年。",
      "唯向深宫望明月，东西四五百回圆。",
      "今日宫中年最老，大家遥赐尚书号。",
      "小头鞋履窄衣裳，青黛点眉眉细长。",
      "外人不见见应笑，天宝末年时世妆。",
      "上阳人，苦最多。",
      "少亦苦，老亦苦，少苦老苦两如何。",
      "君不见昔时吕向美人赋，又不见今日上阳白发歌。"
    ]
  },
  {
    "volume": 426,
    "sequence": 8,
    "title": "胡旋女－戒近习也（天宝末，康居国献之）",
    "author": "白居易",
    "content": [
      "胡旋女，胡旋女。",
      "心应弦，手应鼓。",
      "弦鼓一声双袖举，回雪飘飖转蓬舞。",
      "左旋右转不知疲，千匝万周无已时。",
      "人间物类无可比，奔车轮缓旋风迟。",
      "曲终再拜谢天子，天子为之微启齿。",
      "胡旋女，出康居，徒劳东来万里余。",
      "中原自有胡旋者，斗妙争能尔不如。",
      "天宝季年时欲变，臣妾人人学圜转。",
      "中有太真外禄山，二人最道能胡旋。",
      "梨花园中册作妃，金鸡障下养为儿。",
      "禄山胡旋迷君眼，兵过黄河疑未反。",
      "贵妃胡旋惑君心，死弃马嵬念更深。",
      "从兹地轴天维转，五十年来制不禁。",
      "胡旋女，莫空舞，数唱此歌悟明主。"
    ]
  },
  {
    "volume": 426,
    "sequence": 9,
    "title": "新丰折臂翁－戒边功也",
    "author": "白居易",
    "content": [
      "新丰老翁八十八，头鬓眉须皆似雪。",
      "玄孙扶向店前行，左臂凭肩右臂折。",
      "问翁臂折来几年，兼问致折何因缘。",
      "翁云贯属新丰县，生逢圣代无征战。",
      "惯听梨园歌管声，不识旗枪与弓箭。",
      "无何天宝大征兵，户有三丁点一丁。",
      "点得驱将何处去，五月万里云南行。",
      "闻道云南有泸水，椒花落时瘴烟起。",
      "大军徒涉水如汤，未过十人二三死。",
      "村南村北哭声哀，儿别爷娘夫别妻。",
      "皆云前后征蛮者，千万人行无一回。",
      "是时翁年二十四，兵部牒中有名字。",
      "夜深不敢使人知，偷将大石捶折臂。",
      "张弓簸旗俱不堪，从兹始免征云南。",
      "骨碎筋伤非不苦，且图拣退归乡土。",
      "此臂折来六十年，一肢虽废一身全。",
      "至今风雨阴寒夜，直到天明痛不眠。",
      "痛不眠，终不悔，且喜老身今独在。",
      "不然当时泸水头，身死魂孤骨不收。",
      "应作云南望乡鬼，万人冢上哭呦呦。",
      "老人言，君听取。",
      "君不闻开元宰相宋开府，不赏边功防黩武。",
      "又不闻天宝宰相杨国忠，欲求恩幸立边功。",
      "边功未立生人怨，请问新丰折臂翁。"
    ]
  },
  {
    "volume": 426,
    "sequence": 10,
    "title": "太行路－借夫妇以讽君臣之不终也",
    "author": "白居易",
    "content": [
      "太行之路能摧车，若比人心是坦途。",
      "巫峡之水能覆舟，若比人心是安流。",
      "人心好恶苦不常，好生毛羽恶生疮。",
      "与君结发未五载，岂期牛女为参商。",
      "古称色衰相弃背，当时美人犹怨悔。",
      "何况如今鸾镜中，妾颜未改君心改。",
      "为君熏衣裳，君闻兰麝不馨香。",
      "为君盛容饰，君看金翠无颜色。",
      "行路难，难重陈。",
      "人生莫作妇人身，百年苦乐由他人。",
      "行路难，难于山，险于水。",
      "不独人间夫与妻，近代君臣亦如此。",
      "君不见左纳言，右纳史，朝承恩，暮赐死。",
      "行路难，不在水，不在山，只在人情反覆间。"
    ]
  },
  {
    "volume": 426,
    "sequence": 11,
    "title": "司天台－引古以儆今也",
    "author": "白居易",
    "content": [
      "司天台，仰观俯察天人际。",
      "羲和死来职事废，官不求贤空取艺。",
      "昔闻西汉元成间，上陵下替谪见天。",
      "北辰微闇少光色，四星煌煌如火赤。",
      "耀芒动角射三台，上台半灭中台坼。",
      "是时非无太史官，眼见心知不敢言。",
      "明朝趋入明光殿，唯奏庆云寿星见。",
      "天文时变两如斯，九重天子不得知。",
      "不得知，安用台高百尺为。"
    ]
  },
  {
    "volume": 426,
    "sequence": 12,
    "title": "捕蝗－刺长吏也",
    "author": "白居易",
    "content": [
      "捕蝗捕蝗谁家子，天热日长饥欲死。",
      "兴元兵后伤阴阳，和气蛊蠹化为蝗。",
      "始自两河及三辅，荐食如蚕飞似雨。",
      "雨飞蚕食千里间，不见青苗空赤土。",
      "河南长吏言忧农，课人昼夜捕蝗虫。",
      "是时粟斗钱三百，蝗虫之价与粟同。",
      "捕蝗捕蝗竟何利，徒使饥人重劳费。",
      "一虫虽死百虫来，岂将人力定天灾。",
      "我闻古之良吏有善政，以政驱蝗蝗出境。",
      "又闻贞观之初道欲昌，文皇仰天吞一蝗。",
      "一人有庆兆民赖，是岁虽蝗不为害。"
    ]
  },
  {
    "volume": 426,
    "sequence": 13,
    "title": "昆明春－思王泽之广被也",
    "author": "白居易",
    "content": [
      "昆明春，昆明春，春池岸古春流新。",
      "影浸南山青滉漾，波沉西日红奫沦。",
      "往年因旱池枯竭，龟尾曳涂鱼喣沫。",
      "诏开八水注恩波，千介万鳞同日活。",
      "今来净绿水照天，游鱼鱍鱍莲田田。",
      "洲香杜若抽心短，沙暖鸳鸯铺翅眠。",
      "动植飞沉皆遂性，皇泽如春无不被。",
      "渔者仍丰网罟资，贫人久获菰蒲利。",
      "诏以昆明近帝城，官家不得收其征。",
      "菰蒲无租鱼无税，近水之人感君惠。",
      "感君惠，独何人，吾闻率土皆王民，远民何疏近何亲。",
      "愿推此惠及天下，无远无近同欣欣。",
      "吴兴山中罢榷茗，鄱阳坑里休封银。",
      "天涯地角无禁利，熙熙同似昆明春。"
    ]
  },
  {
    "volume": 426,
    "sequence": 14,
    "title": "城盐州－美圣谟而诮边将也（贞元壬申岁，特诏城之）",
    "author": "白居易",
    "content": [
      "城盐州，城盐州，城在五原原上头。",
      "蕃东节度钵阐布，忽见新城当要路。",
      "金鸟飞传赞普闻，建牙传箭集群臣。",
      "君臣赪面有忧色，皆言勿谓唐无人。",
      "自筑盐州十馀载，左衽毡裘不犯塞。",
      "昼牧牛羊夜捉生，长去新城百里外。",
      "诸边急警劳戍人，唯此一道无烟尘。",
      "灵夏潜安谁复辨，秦原暗通何处见。",
      "鄜州驿路好马来，长安药肆黄蓍贱。",
      "城盐州，盐州未城天子忧。",
      "德宗按图自定计，非关将略与庙谋。",
      "吾闻高宗中宗世，北虏猖狂最难制。",
      "韩公创筑受降城，三城鼎峙屯汉兵。",
      "东西亘绝数千里，耳冷不闻胡马声。",
      "如今边将非无策，心笑韩公筑城壁。",
      "相看养寇为身谋，各握强兵固恩泽。",
      "愿分今日边将恩，褒赠韩公封子孙。",
      "谁能将此盐州曲，翻作歌词闻至尊。"
    ]
  },
  {
    "volume": 426,
    "sequence": 15,
    "title": "道州民－美臣遇明主也",
    "author": "白居易",
    "content": [
      "道州民，多侏儒，长者不过三尺余。",
      "市作矮奴年进送，号为道州任土贡。",
      "任土贡，宁若斯，不闻使人生别离，老翁哭孙母哭儿。",
      "一自阳城来守郡，不进矮奴频诏问。",
      "城云臣按六典书，任土贡有不贡无。",
      "道州水土所生者，只有矮民无矮奴。",
      "吾君感悟玺书下，岁贡矮奴宜悉罢。",
      "道州民，老者幼者何欣欣。",
      "父兄子弟始相保，从此得作良人身。",
      "道州民，民到于今受其赐，欲说使君先下泪。",
      "仍恐儿孙忘使君，生男多以阳为字。"
    ]
  },
  {
    "volume": 426,
    "sequence": 16,
    "title": "驯犀－感为政之难终也",
    "author": "白居易",
    "content": [
      "驯犀驯犀通天犀，躯貌骇人角骇鸡。",
      "海蛮闻有明天子，驱犀乘传来万里。",
      "一朝得谒大明宫，欢呼拜舞自论功。",
      "五年驯养始堪献，六译语言方得通。",
      "上嘉人兽俱来远，蛮馆四方犀入苑。",
      "秣以瑶刍锁以金，故乡迢递君门深。",
      "海鸟不知钟鼓乐，池鱼空结江湖心。",
      "驯犀生处南方热，秋无白露冬无雪。",
      "一入上林三四年，又逢今岁苦寒月。",
      "饮冰卧霰苦蜷跼，角骨冻伤鳞甲蹜。",
      "驯犀死，蛮儿啼，向阙再拜颜色低。",
      "奏乞生归本国去，恐身冻死似驯犀。",
      "君不见建中初，驯象生还放林邑。",
      "君不见贞元末，驯犀冻死蛮儿泣。",
      "所嗟建中异贞元，象生犀死何足言。"
    ]
  },
  {
    "volume": 426,
    "sequence": 17,
    "title": "五弦弹－恶郑之夺雅也",
    "author": "白居易",
    "content": [
      "五弦弹，五弦弹，听者倾耳心寥寥。",
      "赵璧知君入骨爱，五弦一一为君调。",
      "第一第二弦索索，秋风拂松疏韵落。",
      "第三第四弦泠泠，夜鹤忆子笼中鸣。",
      "第五弦声最掩抑，陇水冻咽流不得。",
      "五弦并奏君试听，凄凄切切复铮铮。",
      "铁击珊瑚一两曲，冰泻玉盘千万声。",
      "铁声杀，冰声寒。",
      "杀声入耳肤血憯，寒气中人肌骨酸。",
      "曲终声尽欲半日，四坐相对愁无言。",
      "座中有一远方士，唧唧咨咨声不已。",
      "自叹今朝初得闻，始知孤负平生耳。",
      "唯忧赵璧白发生，老死人间无此声。",
      "远方士，尔听五弦信为美，吾闻正始之音不如是。",
      "正始之音其若何，朱弦疏越清庙歌。",
      "一弹一唱再三叹，曲澹节稀声不多。",
      "融融曳曳召元气，听之不觉心平和。",
      "人情重今多贱古，古琴有弦人不抚。",
      "更从赵璧艺成来，二十五弦不如五。"
    ]
  },
  {
    "volume": 426,
    "sequence": 18,
    "title": "蛮子朝－刺将骄而相备位也",
    "author": "白居易",
    "content": [
      "蛮子朝，泛皮船兮渡绳桥，来自巂州道路遥。",
      "入界先经蜀川过，蜀将收功先表贺。",
      "臣闻云南六诏蛮，东连牂牁西连蕃。",
      "六诏星居初琐碎，合为一诏渐强大。",
      "开元皇帝虽圣神，唯蛮倔强不来宾。",
      "鲜于仲通六万卒，征蛮一阵全军没。",
      "至今西洱河岸边，箭孔刀痕满枯骨。",
      "谁知今日慕华风，不劳一人蛮自通。",
      "诚由陛下休明德，亦赖微臣诱谕功。",
      "德宗省表知如此，笑令中使迎蛮子。",
      "蛮子导从者谁何，摩挲俗羽双隈伽。",
      "清平官持赤藤杖，大将军系金呿嗟。",
      "异牟寻男寻阁劝，特敕召对延英殿。",
      "上心贵在怀远蛮，引临玉座近天颜。",
      "冕旒不垂亲劳俫。",
      "赐衣赐食移时对。",
      "移时对，不可得，大臣相看有羡色。",
      "可怜宰相拖紫佩金章，朝日唯闻对一刻。"
    ]
  },
  {
    "volume": 426,
    "sequence": 19,
    "title": "骠国乐－欲王化之先迩后远也（贞元十七年来献之）",
    "author": "白居易",
    "content": [
      "骠国乐，骠国乐，出自大海西南角。",
      "雍羌之子舒难陀，来献南音奉正朔。",
      "德宗立仗御紫庭，黈纩不塞为尔听。",
      "玉螺一吹椎髻耸，铜鼓一击文身踊。",
      "珠缨炫转星宿摇，花鬘斗薮龙蛇动。",
      "曲终王子启圣人，臣父愿为唐外臣。",
      "左右欢呼何翕习，至尊德广之所及。",
      "须臾百辟诣阁门，俯伏拜表贺至尊。",
      "伏见骠人献新乐，请书国史传子孙。",
      "时有击壤老农父，暗测君心闲独语。",
      "闻君政化甚圣明，欲感人心致太平。",
      "感人在近不在远，太平由实非由声。",
      "观身理国国可济，君如心兮民如体。",
      "体生疾苦心憯凄，民得和平君恺悌。",
      "贞元之民若未安，骠乐虽闻君不叹。",
      "贞元之民苟无病，骠乐不来君亦圣。",
      "骠乐骠乐徒喧喧，不如闻此刍荛言。"
    ]
  },
  {
    "volume": 426,
    "sequence": 20,
    "title": "缚戎人－达穷民之情也",
    "author": "白居易",
    "content": [
      "缚戎人，缚戎人，耳穿面破驱入秦。",
      "天子矜怜不忍杀，诏徙东南吴与越。",
      "黄衣小使录姓名，领出长安乘递行。",
      "身被金创面多瘠，扶病徒行日一驿。",
      "朝餐饥渴费杯盘，夜卧腥臊污床席。",
      "忽逢江水忆交河，垂手齐声呜咽歌。",
      "其中一虏语诸虏，尔苦非多我苦多。",
      "同伴行人因借问，欲说喉中气愤愤。",
      "自云乡管本凉原，大历年中没落蕃。",
      "一落蕃中四十载，遣著皮裘系毛带。",
      "唯许正朝服汉仪，敛衣整巾潜泪垂。",
      "誓心密定归乡计，不使蕃中妻子知。",
      "暗思幸有残筋力，更恐年衰归不得。",
      "蕃候严兵鸟不飞，脱身冒死奔逃归。",
      "昼伏宵行经大漠，云阴月黑风沙恶。",
      "惊藏青冢寒草疏，偷渡黄河夜冰薄。",
      "忽闻汉军鼙鼓声，路傍走出再拜迎。",
      "游骑不听能汉语，将军遂缚作蕃生。",
      "配向东南卑湿地，定无存恤空防备。",
      "念此吞声仰诉天，若为辛苦度残年。",
      "凉原乡井不得见，胡地妻儿虚弃捐。",
      "没蕃被囚思汉土，归汉被劫为蕃虏。",
      "早知如此悔归来，两地宁如一处苦。",
      "缚戎人，戎人之中我苦辛。",
      "自古此冤应未有，汉心汉语吐蕃身。"
    ]
  }
]