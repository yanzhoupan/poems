[
  {
    "volume": 100,
    "sequence": 1,
    "title": "雅琴篇",
    "author": "司马逸客",
    "content": [
      "亭亭峄阳树，落落千万寻。",
      "独抱出云节，孤生不作林。",
      "影摇绿波水，彩绚丹霞岑。",
      "直干思有托，雅志期所任。",
      "匠者果留盼，雕斫为雅琴。",
      "文以楚山玉，错以昆吾金。",
      "虬凤吐奇状，商徵含清音。",
      "清音雅调感君子，一抚一弄怀知己。",
      "不知钟期百年馀，还忆朝朝几千里。",
      "马卿台上应芜没，阮籍帷前空已矣。",
      "山情水意君不知，拂匣调弦为谁理。",
      "调弦拂匣倍含情，况复空山秋月明。",
      "陇水悲风已呜咽，离鹍别鹤更凄清。",
      "将军塞外多奇操，中散林间有正声。",
      "正声谐风雅，欲竟此曲谁知者。",
      "自言幽隐乏先容，不道人物知音寡。",
      "谁能一奏和天地，谁能再抚欢朝野。",
      "朝野欢娱乐未央，车马骈阗盛彩章。",
      "岁岁汾川事箫鼓，朝朝伊水听笙簧。",
      "窈窕楼台临上路，妖娆歌舞出平阳。",
      "弹弦本自称仁祖，吹管由来许季长。",
      "犹怜雅歌淡无味，渌水白云谁相贵。",
      "还将逸词赏幽心，不觉繁声论远意。",
      "传闻帝乐奏钧天，傥冀微躬备五弦。",
      "愿持东武宫商韵，长奉南熏亿万年。"
    ]
  },
  {
    "volume": 100,
    "sequence": 2,
    "title": "三妇艳",
    "author": "王绍宗",
    "content": [
      "大妇能调瑟，中妇咏新诗。",
      "小妇独无事，花庭曳履綦。",
      "上客且安坐，春日正迟迟。"
    ]
  },
  {
    "volume": 100,
    "sequence": 3,
    "title": "别离怨",
    "author": "郑遂初",
    "content": [
      "荡子戍辽东，连年信不通。",
      "尘生锦步障，花送玉屏风。",
      "只怨红颜改，宁辞玉簟空。",
      "系书春雁足，早晚到云中。"
    ]
  },
  {
    "volume": 100,
    "sequence": 4,
    "title": "寒食（一作沈佺期诗）",
    "author": "李崇嗣",
    "content": [
      "普天皆灭焰，匝地尽藏烟。",
      "不知何处火，来就客心然。"
    ]
  },
  {
    "volume": 100,
    "sequence": 5,
    "title": "览镜（一作李嗣宗诗）",
    "author": "李崇嗣",
    "content": [
      "岁去红颜尽，愁来白发新。",
      "今朝开镜匣，疑是别逢人。"
    ]
  },
  {
    "volume": 100,
    "sequence": 6,
    "title": "独愁",
    "author": "李崇嗣",
    "content": [
      "闻道成都酒，无钱亦可求。",
      "不知将几斗，销得此来愁。"
    ]
  },
  {
    "volume": 100,
    "sequence": 7,
    "title": "昭君怨三首",
    "author": "东方虬",
    "content": [
      "汉道方全盛，朝廷足武臣。",
      "何须薄命妾，辛苦事和亲。",
      "掩泪辞丹凤，衔悲向白龙。",
      "单于浪惊喜，无复旧时容。",
      "胡地无花草，春来不似春。",
      "自然衣带缓，非是为腰身。"
    ]
  },
  {
    "volume": 100,
    "sequence": 8,
    "title": "春雪",
    "author": "东方虬",
    "content": [
      "春雪满空来，触处似花开。",
      "不知园里树，若个是真梅。"
    ]
  },
  {
    "volume": 100,
    "sequence": 9,
    "title": "逸人歌赠李山人",
    "author": "张楚金",
    "content": [
      "上有尧兮下有由，眠松阳兮漱颍流。",
      "其貌古，其心幽，浩歌一曲兮林壑秋。",
      "道险可惊兮人莫用，乐天知命兮守岩洞。",
      "时击磬兮嗟鸣凤，吾欲知往古之不可追，自悠悠于凡梦。"
    ]
  },
  {
    "volume": 100,
    "sequence": 10,
    "title": "谪南海过始兴广胜寺果上人房（一作过韶州广界寺）",
    "author": "房融",
    "content": [
      "零落嗟残命，萧条托胜因。",
      "方烧三界火，遽洗六情尘。",
      "隔岭天花发，凌空月殿新。",
      "谁令乡国梦，终此学分身。"
    ]
  },
  {
    "volume": 100,
    "sequence": 11,
    "title": "咏院中丛竹",
    "author": "吕太一",
    "content": [
      "擢擢当轩竹，青青重岁寒。",
      "心贞徒见赏，箨小未成竿。"
    ]
  },
  {
    "volume": 100,
    "sequence": 12,
    "title": "和吕御史咏院中丛竹",
    "author": "张纮",
    "content": [
      "闻君庭竹咏，幽意岁寒多。",
      "叹息为冠小，良工将奈何。"
    ]
  },
  {
    "volume": 100,
    "sequence": 13,
    "title": "闺怨（《搜玉集》作张炫诗）",
    "author": "张纮",
    "content": [
      "去年离别雁初归，今夜裁缝萤已飞。",
      "征客近来音信断，不知何处寄寒衣。"
    ]
  },
  {
    "volume": 100,
    "sequence": 14,
    "title": "行路难",
    "author": "张纮",
    "content": [
      "君不见温家玉镜台，提携抱握九重来。",
      "君不见相如绿绮琴，一抚一拍凤凰音。",
      "人生意气须及早，莫负当年行乐心。",
      "荆王奏曲楚妃叹，曲尽欢终夜将半。",
      "朱楼银阁正平生，碧草青苔坐芜漫。",
      "当春对酒不须疑，视日相看能几时。",
      "春风吹尽燕初至，此时自为称君意。",
      "秋露萎草鸿始归，此时衰暮与君违。",
      "人生翻覆何常定，谁保容颜无是非。"
    ]
  },
  {
    "volume": 100,
    "sequence": 15,
    "title": "别亲朋",
    "author": "郑蜀宾",
    "content": [
      "畏途方万里，生涯近百年。",
      "不知将白首，何处入黄泉。"
    ]
  }
]