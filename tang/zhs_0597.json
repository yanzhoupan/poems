[
  {
    "volume": 597,
    "sequence": 1,
    "title": "贺襄阳副使节判同加章绶",
    "author": "徐商",
    "content": [
      "朱紫花前贺故人，兼荣此会颇关身。",
      "同年坐上联宾榻，宗姓亭中布锦裀。",
      "晴日照旗红灼烁，韶光入队影玢璘。",
      "芳菲解助今朝喜，嫩蕊青条满眼新。"
    ]
  },
  {
    "volume": 597,
    "sequence": 2,
    "title": "句",
    "author": "徐商",
    "content": [
      "萍聚只因今日浪，荻斜都为夜来风。"
    ]
  },
  {
    "volume": 597,
    "sequence": 3,
    "title": "和薛逢赠别",
    "author": "高璩",
    "content": [
      "剑外绵州第一州，尊前偏喜接君留。",
      "歌声婉转添长恨，管色凄凉似到秋。",
      "但务欢娱思晓角，独耽云水上高楼。",
      "莫言此去难相见，怨别徵黄是顺流。"
    ]
  },
  {
    "volume": 597,
    "sequence": 4,
    "title": "句",
    "author": "高璩",
    "content": [
      "公斋一到人非旧，诗板重寻墨尚新。"
    ]
  },
  {
    "volume": 597,
    "sequence": 5,
    "title": "和李尚书命妓饯崔侍御",
    "author": "高湘",
    "content": [
      "谢安春渚饯袁宏，千里仁风一扇清。",
      "歌黛惨时方酩酊，不知公子重飞觥。"
    ]
  },
  {
    "volume": 597,
    "sequence": 6,
    "title": "句",
    "author": "高湘",
    "content": [
      "惟有高州是当家。"
    ]
  },
  {
    "volume": 597,
    "sequence": 7,
    "title": "报何泽",
    "author": "崔安潜",
    "content": [
      "四十九年前及第，同年唯有老夫存。",
      "今日殷勤访吾子，稳将鬐鬣上龙门。"
    ]
  },
  {
    "volume": 597,
    "sequence": 8,
    "title": "题文翁石室",
    "author": "裴铏",
    "content": [
      "文翁石室有仪形，庠序千秋播德馨。",
      "古柏尚留今日翠，高岷犹蔼旧时青。",
      "人心未肯抛膻蚁，弟子依前学聚萤。",
      "更叹沱江无限水，争流只愿到沧溟。"
    ]
  },
  {
    "volume": 597,
    "sequence": 9,
    "title": "愤惋诗三首（一作刘禹锡诗，题作怀妓）",
    "author": "刘损",
    "content": [
      "宝钗分股合无缘，鱼在深渊日在天。",
      "得意紫鸾休舞镜，断踪青鸟罢衔笺。",
      "金杯倒覆难收水，玉轸倾欹懒续弦。",
      "从此蘼芜山下过，只应将泪比黄泉。",
      "鸾辞旧伴知何止，凤得新梧想称心。",
      "红粉尚存香幕幕，白云将散信沈沈。",
      "已休磨琢投泥玉，懒更经营买笑金。",
      "愿作山头似人石，丈夫衣上泪痕深。",
      "旧尝游处遍寻看，睹物伤情死一般。",
      "买笑楼前花已谢，画眉窗下月空残。",
      "云归巫峡音容断，路隔星河去住难。",
      "莫道诗成无泪下，泪如泉滴亦须干。"
    ]
  },
  {
    "volume": 597,
    "sequence": 10,
    "title": "幼作",
    "author": "郑愚",
    "content": [
      "台山初罢雾，岐海正分流。",
      "渔浦飏来笛，鸿逵翼去舟。"
    ]
  },
  {
    "volume": 597,
    "sequence": 11,
    "title": "茶诗",
    "author": "郑愚",
    "content": [
      "嫩芽香且灵，吾谓草中英。",
      "夜臼和烟捣，寒炉对雪烹。",
      "惟忧碧粉散，尝见绿花生。"
    ]
  },
  {
    "volume": 597,
    "sequence": 12,
    "title": "郡楼望九华歌",
    "author": "霍总",
    "content": [
      "楼上坐见九子峰，翠云赤日光溶溶。",
      "有时朝昏变疏密，八峰和烟一峰出。",
      "有时风卷天雨晴，聚立连连如弟兄。",
      "阳乌生子偶成数，丹凤养雏同此名。",
      "日日遥看机已静，未离尘躅思真境。",
      "子明龙驾腾九垓，陵阳相对空崔嵬。",
      "玉浆瑶草不可见，自有神仙风马来。"
    ]
  },
  {
    "volume": 597,
    "sequence": 13,
    "title": "塞下曲",
    "author": "霍总",
    "content": [
      "曾当一面战，频出九重围。",
      "但见争锋处，长须得胜归。",
      "雪沾旗尾落，风断节毛稀。",
      "岂要铭燕石，平生重武威。"
    ]
  },
  {
    "volume": 597,
    "sequence": 14,
    "title": "关山月",
    "author": "霍总",
    "content": [
      "珠珑翡翠床，白皙侍中郎。",
      "五日来花下，双童问道傍。",
      "到门车马狭，连夜管弦长。",
      "每笑东家子，窥他宋玉墙。"
    ]
  },
  {
    "volume": 597,
    "sequence": 15,
    "title": "骢马",
    "author": "霍总",
    "content": [
      "青骊八尺高，侠客倚雄豪。",
      "踏雪生珠汗，障泥护锦袍。",
      "路傍看骤影，鞍底卷旋毛。",
      "岂独连钱贵，酬恩更代劳。"
    ]
  },
  {
    "volume": 597,
    "sequence": 16,
    "title": "雉朝飞",
    "author": "霍总",
    "content": [
      "五色有名翚，清晨挟两雌。",
      "群群飞自乐，步步饮相随。",
      "觇叶逢人处，惊媒妒宠时。",
      "绿毛春斗尽，强敌愿君知。"
    ]
  },
  {
    "volume": 597,
    "sequence": 17,
    "title": "木芙蓉",
    "author": "霍总",
    "content": [
      "本自江湖远，常开霜露余。",
      "争春候秾李，得水异红蕖。",
      "孤秀曾无偶，当门幸不锄。",
      "谁能政摇落，繁彩照阶除。"
    ]
  },
  {
    "volume": 597,
    "sequence": 18,
    "title": "采莲女",
    "author": "霍总",
    "content": [
      "舟中采莲女，两两催妆梳。",
      "闻早渡江去，日高来起居。"
    ]
  },
  {
    "volume": 597,
    "sequence": 19,
    "title": "别僧（一作留别兰若僧）",
    "author": "陈琡",
    "content": [
      "行若独轮车，常畏大道覆。",
      "止若员底器，常恐他物触。",
      "行止既如此，安得不离俗。"
    ]
  },
  {
    "volume": 597,
    "sequence": 20,
    "title": "早春残雪",
    "author": "裴虔馀",
    "content": [
      "霁日雕琼彩，幽庭减夜寒。",
      "梅飘余片积，日堕晚光残。",
      "零落偏依桂，霏微不掩兰。",
      "阴林披雾縠，小沼破冰盘。",
      "曲槛霜凝砌，疏篁玉碎竿。",
      "已闻三径好，犹可访袁安。"
    ]
  },
  {
    "volume": 597,
    "sequence": 21,
    "title": "柳枝词咏篙水溅妓衣",
    "author": "裴虔馀",
    "content": [
      "半额微黄金缕衣，玉搔头袅凤双飞。",
      "从教水溅罗裙湿，还道朝来行雨归。"
    ]
  },
  {
    "volume": 597,
    "sequence": 22,
    "title": "献淮南师（一作献李仆射）",
    "author": "李嵘",
    "content": [
      "鸡树烟含瑞气凝，凤池波待玉山澄。",
      "国人久倚东关望，拟筑沙堤到广陵。"
    ]
  },
  {
    "volume": 597,
    "sequence": 23,
    "title": "月",
    "author": "袁郊",
    "content": [
      "嫦娥窃药出人间，藏在蟾宫不放还。",
      "后羿遍寻无觅处，谁知天上却容奸。"
    ]
  },
  {
    "volume": 597,
    "sequence": 24,
    "title": "霜",
    "author": "袁郊",
    "content": [
      "古今何事不思量，尽信邹生感彼苍。",
      "但想燕山吹暖律，炎天岂不解飞霜。"
    ]
  },
  {
    "volume": 597,
    "sequence": 25,
    "title": "露",
    "author": "袁郊",
    "content": [
      "湛湛腾空下碧霄，地卑湿处更偏饶。",
      "菅茅丰草皆沾润，不道良田有旱苗。"
    ]
  },
  {
    "volume": 597,
    "sequence": 26,
    "title": "云",
    "author": "袁郊",
    "content": [
      "楚甸尝闻旱魃侵，从龙应合解为霖。",
      "荒淫却入阳台梦，惑乱怀襄父子心。"
    ]
  },
  {
    "volume": 597,
    "sequence": 27,
    "title": "游东观山",
    "author": "张丛",
    "content": [
      "岩岫碧孱颜，灵踪若可攀。",
      "楼台烟霭外，松竹翠微间。",
      "玉液寒深洞，秋光秀远山。",
      "凭君指归路，何处是人寰。"
    ]
  },
  {
    "volume": 597,
    "sequence": 28,
    "title": "掷卢作",
    "author": "冯衮",
    "content": [
      "八尺台盘照面新，千金一掷斗精神。",
      "合是赌时须赌取，不妨回首乞闲人。"
    ]
  },
  {
    "volume": 597,
    "sequence": 29,
    "title": "戏酒妓",
    "author": "冯衮",
    "content": [
      "醉眼从伊百度斜，是他家属是他家。",
      "低声向道人知也，隔坐刚抛豆蔻花。"
    ]
  },
  {
    "volume": 597,
    "sequence": 30,
    "title": "老僧",
    "author": "郑綮",
    "content": [
      "日照四山雪，老僧门未开。",
      "冻瓶粘柱础，宿火陷炉灰。",
      "童子病归去，鹿麑寒入来。",
      "斋钟知渐近，枝鸟下生台。"
    ]
  },
  {
    "volume": 597,
    "sequence": 31,
    "title": "题卢州郡斋",
    "author": "郑綮",
    "content": [
      "九衢尘里一书生，多达逢时拥旆旌。",
      "醉里眼开金使字，紫旂风动耀天明。"
    ]
  },
  {
    "volume": 597,
    "sequence": 32,
    "title": "别郡后寄席中三兰（三妓并以兰为名）",
    "author": "郑綮",
    "content": [
      "淮淝两水不相通，隔岸临流望向东。",
      "千颗泪珠无寄处，一时弹与渡前风。"
    ]
  },
  {
    "volume": 597,
    "sequence": 33,
    "title": "观山灯献徐尚书",
    "author": "温庭皓",
    "content": [
      "一峰当胜地，万点照严城。",
      "势异昆冈发，光疑玄圃生。",
      "焚书翻见字，举燧不招兵。",
      "况遇新春夜，何劳秉烛行。",
      "九枝应并耀，午夜忽潜然。",
      "景集青山外，萤分碧草前。",
      "辉华侵月影，历乱写星躔。",
      "望极高楼上，摇光满绮筵。",
      "春山收暝色，爝火集余辉。",
      "丽景饶红焰，祥光出翠微。",
      "白榆行自比，青桂影相依。",
      "唯有偷光客，追游欲忘归。"
    ]
  },
  {
    "volume": 597,
    "sequence": 34,
    "title": "梅",
    "author": "温庭皓",
    "content": [
      "一树寒林外，何人此地栽。",
      "春光先自暖，阳艳暗相催。",
      "晓觉霜添白，寒迷月借开。",
      "余香低惹袖，堕蕊逐流杯。",
      "零落移新暖，飘扬上故台。",
      "雪繁莺不识，风袅蝶空回。",
      "羌吹应愁起，征徒异渴来。",
      "莫贪题咏兴，商鼎待盐梅。"
    ]
  }
]