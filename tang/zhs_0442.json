[
  {
    "volume": 442,
    "sequence": 1,
    "title": "吟元郎中白须诗，兼饮雪水茶，因题壁上",
    "author": "白居易",
    "content": [
      "吟咏霜毛句，闲尝雪水茶。",
      "城中展眉处，只是有元家。"
    ]
  },
  {
    "volume": 442,
    "sequence": 2,
    "title": "吴七郎中山人，待制班中，偶赠绝句",
    "author": "白居易",
    "content": [
      "金马东门只日开，汉庭待诏重仙才。",
      "第三松树非华表，那得辽东鹤下来。"
    ]
  },
  {
    "volume": 442,
    "sequence": 3,
    "title": "和张十八秘书谢裴相公寄马",
    "author": "白居易",
    "content": [
      "齿齐膘足毛头腻，秘阁张郎叱拨驹。",
      "洗了颔花翻假锦，走时蹄汗蹋真珠。",
      "青衫乍见曾惊否，红粟难赊得饱无。",
      "丞相寄来应有意，遣君骑去上云衢。"
    ]
  },
  {
    "volume": 442,
    "sequence": 4,
    "title": "答山侣",
    "author": "白居易",
    "content": [
      "颔下髭须半是丝，光阴向后几多时。",
      "非无解挂簪缨意，未有支持伏腊资。",
      "冒热冲寒徒自取，随行逐队欲何为。",
      "更惭山侣频传语，五十归来道未迟。"
    ]
  },
  {
    "volume": 442,
    "sequence": 5,
    "title": "早朝思退居",
    "author": "白居易",
    "content": [
      "霜严月苦欲明天，忽忆闲居思浩然。",
      "自问寒灯夜半起，何如暖被日高眠。",
      "唯惭老病披朝服，莫虑饥寒计俸钱。",
      "随有随无且归去，拟求丰足是何年。"
    ]
  },
  {
    "volume": 442,
    "sequence": 6,
    "title": "曲江亭晚望",
    "author": "白居易",
    "content": [
      "曲江岸北凭栏干，水面阴生日脚残。",
      "尘路行多绿袍故，风亭立久白须寒。",
      "诗成暗著闲心记，山好遥偷病眼看。",
      "不被马前提省印，何人信道是郎官。"
    ]
  },
  {
    "volume": 442,
    "sequence": 7,
    "title": "初除主客郎中知制诰与王十一李七元九…同宿话旧感怀",
    "author": "白居易",
    "content": [
      "闲宵静话喜还悲，聚散穷通不自知。",
      "已分云泥行异路，忽惊鸡鹤宿同枝。",
      "紫垣曹署荣华地，白发郎官老丑时。",
      "莫怪不如君气味，此中来校十年迟。"
    ]
  },
  {
    "volume": 442,
    "sequence": 8,
    "title": "西省对花忆忠州东坡新花树，因寄题东楼",
    "author": "白居易",
    "content": [
      "每看阙下丹青树，不忘天边锦绣林。",
      "西掖垣中今日眼，南宾楼上去年心。",
      "花含春意无分别，物感人情有浅深。",
      "最忆东坡红烂熳，野桃山杏水林檎。"
    ]
  },
  {
    "volume": 442,
    "sequence": 9,
    "title": "寄题忠州小楼桃花",
    "author": "白居易",
    "content": [
      "再游巫峡知何日，总是秦人说向谁。",
      "长忆小楼风月夜，红栏干上两三枝。"
    ]
  },
  {
    "volume": 442,
    "sequence": 10,
    "title": "中书连直，寒食不归，因怀元九",
    "author": "白居易",
    "content": [
      "去岁清明日，南巴古郡楼。",
      "今年寒食夜，西省凤池头。",
      "并上新人直，难随旧伴游。",
      "诚知视草贵，未免对花愁。",
      "鬓发茎茎白，光阴寸寸流。",
      "经春不同宿，何异在忠州。"
    ]
  },
  {
    "volume": 442,
    "sequence": 11,
    "title": "春忆二林寺旧游，因寄朗、满、晦三上人",
    "author": "白居易",
    "content": [
      "一别东林三度春，每春常似忆情亲。",
      "头陀会里为逋客，供奉班中作老臣。",
      "清净久辞香火伴，尘劳难索幻泡身。",
      "最惭僧社题桥处，十八人名空一人。"
    ]
  },
  {
    "volume": 442,
    "sequence": 12,
    "title": "和元少尹新授官",
    "author": "白居易",
    "content": [
      "官稳身应泰，春风信马行。",
      "纵忙无苦事，虽病有心情。",
      "厚禄儿孙饱，前驱道路荣。",
      "花时八入直，无暇贺元兄。"
    ]
  },
  {
    "volume": 442,
    "sequence": 13,
    "title": "朝回和元少尹绝句",
    "author": "白居易",
    "content": [
      "朝客朝回回望好，尽纡朱紫佩金银。",
      "此时独与君为伴，马上青袍唯两人。"
    ]
  },
  {
    "volume": 442,
    "sequence": 14,
    "title": "重和元少尹",
    "author": "白居易",
    "content": [
      "凤阁舍人京亚尹，白头俱未著绯衫。",
      "南宫起请无消息，朝散何时得入衔。"
    ]
  },
  {
    "volume": 442,
    "sequence": 15,
    "title": "中书夜直梦忠州",
    "author": "白居易",
    "content": [
      "阁下灯前梦，巴南城里游。",
      "觅花来渡口，寻寺到山头。",
      "江色分明绿，猿声依旧愁。",
      "禁钟惊睡觉，唯不上东楼。"
    ]
  },
  {
    "volume": 442,
    "sequence": 16,
    "title": "醉后",
    "author": "白居易",
    "content": [
      "酒后高歌且放狂，门前闲事莫思量。",
      "犹嫌小户长先醒，不得多时住醉乡。"
    ]
  },
  {
    "volume": 442,
    "sequence": 17,
    "title": "待漏入阁书事，奉赠元九学士阁老",
    "author": "白居易",
    "content": [
      "衙排宣政仗，门启紫宸关。",
      "彩笔停书命，花砖趁立班。",
      "稀星点银砾，残月堕金环。",
      "暗漏犹传水，明河渐下山。",
      "从东分地色，向北仰天颜。",
      "碧缕炉烟直，红垂佩尾闲。",
      "纶闱惭并入，翰苑忝先攀。",
      "笑我青袍故，饶君茜绶殷。",
      "诗仙归洞里，酒病滞人间。",
      "好去鸳鸾侣，冲天便不还。"
    ]
  },
  {
    "volume": 442,
    "sequence": 18,
    "title": "晚春重到集贤院",
    "author": "白居易",
    "content": [
      "官曹清切非人境，风月鲜明是洞天。",
      "满砌荆花铺紫毯，隔墙榆荚撒青钱。",
      "前时谪去三千里，此地辞来十四年。",
      "虚薄至今惭旧职，院名抬举号为贤。"
    ]
  },
  {
    "volume": 442,
    "sequence": 19,
    "title": "紫薇花",
    "author": "白居易",
    "content": [
      "丝纶阁下文书静，钟鼓楼中刻漏长。",
      "独坐黄昏谁是伴，紫薇花对紫微郎。"
    ]
  },
  {
    "volume": 442,
    "sequence": 20,
    "title": "后宫词",
    "author": "白居易",
    "content": [
      "雨露由来一点恩，争能遍布及千门。",
      "三千宫女胭脂面，几个春来无泪痕。"
    ]
  },
  {
    "volume": 442,
    "sequence": 21,
    "title": "卜居",
    "author": "白居易",
    "content": [
      "游宦京都二十春，贫中无处可安贫。",
      "长羡蜗牛犹有舍，不如硕鼠解藏身。",
      "且求容立锥头地，免似漂流木偶人。",
      "但道吾庐心便足，敢辞湫隘与嚣尘。"
    ]
  },
  {
    "volume": 442,
    "sequence": 22,
    "title": "题新居寄元八",
    "author": "白居易",
    "content": [
      "青龙冈北近西边，移入新居便泰然。",
      "冷巷闭门无客到，暖檐移榻向阳眠。",
      "阶庭宽窄才容足，墙壁高低粗及肩。",
      "莫羡升平元八宅，自思买用几多钱。"
    ]
  },
  {
    "volume": 442,
    "sequence": 23,
    "title": "登龙尾道南望，忆庐山旧隐",
    "author": "白居易",
    "content": [
      "龙尾道边来一望，香炉峰下去无因。",
      "青山举眼三千里，白发平头五十人。",
      "自笑形骸纡组绶，将何言语掌丝纶。",
      "君恩壮健犹难报，况被年年老逼身。"
    ]
  },
  {
    "volume": 442,
    "sequence": 24,
    "title": "冯阁老处见与严郎中酬和诗，因戏赠绝句",
    "author": "白居易",
    "content": [
      "乍来天上宜清净，不用回头望故山。",
      "纵有旧游君莫忆，尘心起即堕人间。"
    ]
  },
  {
    "volume": 442,
    "sequence": 25,
    "title": "见于给事暇日上直寄南省诸郎官诗，因以戏赠",
    "author": "白居易",
    "content": [
      "倚作天仙弄地仙，夸张一日抵千年。",
      "黄麻敕胜长生箓，白纻词嫌内景篇。",
      "云彩误居青琐地，风流合在紫微天。",
      "东曹渐去西垣近，鹤驾无妨更著鞭。"
    ]
  },
  {
    "volume": 442,
    "sequence": 26,
    "title": "题新昌所居",
    "author": "白居易",
    "content": [
      "宅小人烦闷，泥深马钝顽。",
      "街东闲处住，日午热时还。",
      "院窄难栽竹，墙高不见山。",
      "唯应方寸内，此地觅宽闲。"
    ]
  },
  {
    "volume": 442,
    "sequence": 27,
    "title": "西省北院新构小亭种竹开窗东通骑省…隔窗小饮各题四韵",
    "author": "白居易",
    "content": [
      "结托白须伴，因依青竹丛。",
      "题诗新壁上，过酒小窗中。",
      "深院晚无日，虚檐凉有风。",
      "金貂醉看好，回首紫垣东。"
    ]
  },
  {
    "volume": 442,
    "sequence": 28,
    "title": "酬元郎中同制加朝散大夫，书怀见赠",
    "author": "白居易",
    "content": [
      "命服虽同黄纸上，官班不共紫垣前。",
      "青衫脱早差三日，白发生迟校九年。",
      "曩者定交非势利，老来同病是诗篇。",
      "终身拟作卧云伴，逐月须收烧药钱。",
      "五品足为婚嫁主，绯袍著了好归田。"
    ]
  },
  {
    "volume": 442,
    "sequence": 29,
    "title": "初著绯戏赠元九",
    "author": "白居易",
    "content": [
      "晚遇缘才拙，先衰被病牵。",
      "那知垂白日，始是著绯年。",
      "身外名徒尔，人间事偶然。",
      "我朱君紫绶，犹未得差肩。"
    ]
  },
  {
    "volume": 442,
    "sequence": 30,
    "title": "和韩侍郎苦雨",
    "author": "白居易",
    "content": [
      "润气凝柱础，繁声注瓦沟。",
      "暗留窗不晓，凉引簟先秋。",
      "叶湿蚕应病，泥稀燕亦愁。",
      "仍闻放朝夜，误出到街头。"
    ]
  },
  {
    "volume": 442,
    "sequence": 31,
    "title": "连雨",
    "author": "白居易",
    "content": [
      "风雨暗萧萧，鸡鸣暮复朝。",
      "碎声笼苦竹，冷翠落芭蕉。",
      "水鸟投檐宿，泥蛙入户跳。",
      "仍闻蕃客见，明日欲追朝。"
    ]
  },
  {
    "volume": 442,
    "sequence": 32,
    "title": "初加朝散大夫又转上柱国",
    "author": "白居易",
    "content": [
      "紫微今日烟霄地，赤岭前年泥土身。",
      "得水鱼还动鳞鬣，乘轩鹤亦长精神。",
      "且惭身忝官阶贵，未敢家嫌活计贫。",
      "柱国勋成私自问，有何功德及生人。"
    ]
  },
  {
    "volume": 442,
    "sequence": 33,
    "title": "行简初授拾遗，同早朝入阁，因示十二韵",
    "author": "白居易",
    "content": [
      "夜色尚苍苍，槐阴夹路长。",
      "听钟出长乐，传鼓到新昌。",
      "宿雨沙堤润，秋风桦烛香。",
      "马骄欺地软，人健得天凉。",
      "待漏排阊阖，停珂拥建章。",
      "尔随黄閤老，吾次紫微郎。",
      "并入连称籍，齐趋对折方。",
      "斗班花接萼，绰立雁分行。",
      "近职诚为美，微才岂合当。",
      "纶言难下笔，谏纸易盈箱。",
      "老去何侥幸，时来不料量。",
      "唯求杀身地，相誓答恩光。"
    ]
  },
  {
    "volume": 442,
    "sequence": 34,
    "title": "立秋日登乐游园",
    "author": "白居易",
    "content": [
      "独行独语曲江头，回马迟迟上乐游。",
      "萧飒凉风与衰鬓，谁教计会一时秋。"
    ]
  },
  {
    "volume": 442,
    "sequence": 35,
    "title": "新秋早起，有怀元少尹",
    "author": "白居易",
    "content": [
      "秋来转觉此身衰，晨起临阶盥漱时。",
      "漆匣镜明头尽白，铜瓶水冷齿先知。",
      "光阴纵惜留难住，官职虽荣得已迟。",
      "老去相逢无别计，强开笑口展愁眉。"
    ]
  },
  {
    "volume": 442,
    "sequence": 36,
    "title": "夜筝",
    "author": "白居易",
    "content": [
      "紫袖红弦明月中，自弹自感暗低容。",
      "弦凝指咽声停处，别有深情一万重。"
    ]
  },
  {
    "volume": 442,
    "sequence": 37,
    "title": "妻初授邑号告身",
    "author": "白居易",
    "content": [
      "弘农旧县授新封，钿轴金泥诰一通。",
      "我转官阶常自愧，君加邑号有何功。",
      "花笺印了排窠湿，锦褾装来耀手红。",
      "倚得身名便慵堕，日高犹睡绿窗中。"
    ]
  },
  {
    "volume": 442,
    "sequence": 38,
    "title": "送客南迁",
    "author": "白居易",
    "content": [
      "我说南中事，君应不愿听。",
      "曾经身困苦，不觉语叮咛。",
      "烧处愁云梦，波时忆洞庭。",
      "春畬烟勃勃，秋瘴露冥冥。",
      "蚊蚋经冬活，鱼龙欲雨腥。",
      "水虫能射影，山鬼解藏形。",
      "穴掉巴蛇尾，林飘鸩鸟翎。",
      "飓风千里黑，艹热草四时青。",
      "客似惊弦雁，舟如委浪萍。",
      "谁人劝言笑，何计慰漂零。",
      "慎勿琴离膝，长须酒满瓶。",
      "大都从此去，宜醉不宜醒。"
    ]
  },
  {
    "volume": 442,
    "sequence": 39,
    "title": "暮归",
    "author": "白居易",
    "content": [
      "不觉百年半，何曾一日闲。",
      "朝随烛影出，暮趁鼓声还。",
      "瓮里非无酒，墙头亦有山。",
      "归来长困卧，早晚得开颜。"
    ]
  },
  {
    "volume": 442,
    "sequence": 40,
    "title": "寄远",
    "author": "白居易",
    "content": [
      "欲忘忘未得，欲去去无由。",
      "两腋不生翅，二毛空满头。",
      "坐看新落叶，行上最高楼。",
      "暝色无边际，茫茫尽眼愁。"
    ]
  },
  {
    "volume": 442,
    "sequence": 41,
    "title": "旧房",
    "author": "白居易",
    "content": [
      "远壁秋声虫络丝，入檐新影月低眉。",
      "床帷半故帘旌断，仍是初寒欲夜时。"
    ]
  },
  {
    "volume": 442,
    "sequence": 42,
    "title": "钱侍郎使君以题庐山草堂诗见寄，因酬之",
    "author": "白居易",
    "content": [
      "殷勤江郡守，怅望掖垣郎。",
      "惭见新琼什，思归旧草堂。",
      "事随心未得，名与道相妨。",
      "若不休官去，人间到老忙。"
    ]
  },
  {
    "volume": 442,
    "sequence": 43,
    "title": "寄山僧（时年五十）",
    "author": "白居易",
    "content": [
      "眼看过半百，早晚扫岩扉。",
      "白首谁能住，青山自不归。",
      "百千万劫障，四十九年非。",
      "会拟抽身去，当风斗擞衣。"
    ]
  },
  {
    "volume": 442,
    "sequence": 44,
    "title": "慈恩寺有感（时杓直初逝，居敬方病）",
    "author": "白居易",
    "content": [
      "自问有何惆怅事，寺门临入却迟回。",
      "李家哭泣元家病，柿叶红时独自来。"
    ]
  },
  {
    "volume": 442,
    "sequence": 45,
    "title": "酬严十八郎中见示",
    "author": "白居易",
    "content": [
      "口厌含香握厌兰，紫微青琐举头看。",
      "忽惊鬓后苍浪发，未得心中本分官。",
      "夜酌满容花色暖，秋吟切骨玉声寒。",
      "承明长短君应入，莫忆家江七里滩。"
    ]
  },
  {
    "volume": 442,
    "sequence": 46,
    "title": "寄王秘书",
    "author": "白居易",
    "content": [
      "霜菊花萎日，风梧叶碎时。",
      "怪来秋思苦，缘咏秘书诗。"
    ]
  },
  {
    "volume": 442,
    "sequence": 47,
    "title": "中书寓直（一作中书直堂）",
    "author": "白居易",
    "content": [
      "缭绕宫墙围禁林，半开阊阖晓沈沈。",
      "天晴更觉南山近，月出方知西掖深。",
      "病对词头惭彩笔，老看镜面愧华簪。",
      "自嫌野物将何用，土木形骸麋鹿心。"
    ]
  },
  {
    "volume": 442,
    "sequence": 48,
    "title": "自问",
    "author": "白居易",
    "content": [
      "黑花满眼丝满头，早衰因病病因愁。",
      "宦途气味已谙尽，五十不休何日休。"
    ]
  },
  {
    "volume": 442,
    "sequence": 49,
    "title": "曲江独行，招张十八",
    "author": "白居易",
    "content": [
      "曲江新岁后，冰与水相和。",
      "南岸犹残雪，东风未有波。",
      "偶游身独自，相忆意如何。",
      "莫待春深去，花时鞍马多。"
    ]
  },
  {
    "volume": 442,
    "sequence": 50,
    "title": "新居早春二首",
    "author": "白居易",
    "content": [
      "静巷无来客，深居不出门。",
      "铺沙盖苔面，扫雪拥松根。",
      "渐暖宜闲步，初晴爱小园。",
      "觅花都未有，唯觉树枝繁。",
      "地润东风暖，闲行蹋草芽。",
      "呼童遣移竹，留客伴尝茶。",
      "溜滴檐冰尽，尘浮隙日斜。",
      "新居未曾到，邻里是谁家。"
    ]
  },
  {
    "volume": 442,
    "sequence": 51,
    "title": "新昌新居书事四十韵，因寄元郎中、张博士",
    "author": "白居易",
    "content": [
      "冒宠已三迁，归期始二年。",
      "囊中贮馀俸，园外买闲田。",
      "狐兔同三径，蒿莱共一廛。",
      "新园聊刬秽，旧屋且扶颠。",
      "檐漏移倾瓦，梁欹换蠹椽。",
      "平治绕台路，整顿近阶砖。",
      "巷狭开容驾，墙低垒过肩。",
      "门闾堪驻盖，堂室可铺筵。",
      "丹凤楼当后，青龙寺在前。",
      "市街尘不到，宫树影相连。",
      "省史嫌坊远，豪家笑地偏。",
      "敢劳宾客访，或望子孙传。",
      "不觅他人爱，唯将自性便。",
      "等闲栽树木，随分占风烟。",
      "逸致因心得，幽期遇境牵。",
      "松声疑涧底，草色胜河边。",
      "虚润冰销地，晴和日出天。",
      "苔行滑如簟，莎坐软于绵。",
      "帘每当山卷，帷多带月褰。",
      "篱东花掩映，窗北竹婵娟。",
      "迹慕青门隐，名惭紫禁仙。",
      "假归思晚沐，朝去恋春眠。",
      "拙薄才无取，疏慵职不专。",
      "题墙书命笔，沽酒率分钱。",
      "柏杵舂灵药，铜瓶漱暖泉。",
      "炉香穿盖散，笼烛隔纱然。",
      "陈室何曾扫，陶琴不要弦。",
      "屏除俗事尽，养活道情全。",
      "尚有妻孥累，犹为组绶缠。",
      "终须抛爵禄，渐拟断腥膻。",
      "大抵宗庄叟，私心事竺乾。",
      "浮荣水划字，真谛火生莲。",
      "梵部经十二，玄书字五千。",
      "是非都付梦，语默不妨禅。",
      "博士官犹冷，郎中病已痊。",
      "多同僻处住，久结静中缘。",
      "缓步携筇杖，徐吟展蜀笺。",
      "老宜闲语话，闷忆好诗篇。",
      "蛮榼来方泻，蒙茶到始煎。",
      "无辞数相见，鬓发各苍然。"
    ]
  },
  {
    "volume": 442,
    "sequence": 52,
    "title": "喜敏中及第，偶示所怀",
    "author": "白居易",
    "content": [
      "自知群从为儒少，岂料词场中第频。",
      "桂折一枝先许我，杨穿三叶尽惊人。",
      "转于文墨须留意，贵向烟霄早致身。",
      "莫学尔兄年五十，蹉跎始得掌丝纶。"
    ]
  },
  {
    "volume": 442,
    "sequence": 53,
    "title": "久不见韩侍郎，戏题四韵以寄之",
    "author": "白居易",
    "content": [
      "近来韩阁老，疏我我心知。",
      "户大嫌甜酒，才高笑小诗。",
      "静吟乖月夜，闲醉旷花时。",
      "还有愁同处，春风满鬓丝。"
    ]
  },
  {
    "volume": 442,
    "sequence": 54,
    "title": "寄白头陀",
    "author": "白居易",
    "content": [
      "近见头陀伴，云师老更慵。",
      "性灵闲似鹤，颜状古于松。",
      "山里犹难觅，人间岂易逢。",
      "仍闻移住处，太白最高峰。"
    ]
  },
  {
    "volume": 442,
    "sequence": 55,
    "title": "和韩侍郎题杨舍人林池见寄",
    "author": "白居易",
    "content": [
      "渠水暗流春冻解，风吹日炙不成凝。",
      "凤池冷暖君谙在，二月因何更有冰。"
    ]
  },
  {
    "volume": 442,
    "sequence": 56,
    "title": "勤政楼西老柳",
    "author": "白居易",
    "content": [
      "半朽临风树，多情立马人。",
      "开元一株柳，长庆二年春。"
    ]
  },
  {
    "volume": 442,
    "sequence": 57,
    "title": "偶题阁下厅",
    "author": "白居易",
    "content": [
      "静爱青苔院，深宜白鬓翁。",
      "貌将松共瘦，心与竹俱空。",
      "暖有低檐日，春多飏幕风。",
      "平生闲境界，尽在五言中。"
    ]
  },
  {
    "volume": 442,
    "sequence": 58,
    "title": "予与故刑部李侍郎早结道友以药术为事…旧游因贻同志",
    "author": "白居易",
    "content": [
      "从哭李来伤道气，自亡元后减诗情。",
      "金丹同学都无益，水竹邻居竟不成。",
      "月夜若为游曲水，花时那忍到升平。",
      "如年七十身犹在，但恐伤心无处行。"
    ]
  },
  {
    "volume": 442,
    "sequence": 59,
    "title": "送冯舍人阁老往襄阳",
    "author": "白居易",
    "content": [
      "紫微阁底送君回，第二厅帘下不开。",
      "莫恋汉南风景好，岘山花尽早归来。"
    ]
  },
  {
    "volume": 442,
    "sequence": 60,
    "title": "莫走柳条词送别",
    "author": "白居易",
    "content": [
      "南陌伤心别，东风满把春。",
      "莫欺杨柳弱，劝酒胜于人。"
    ]
  },
  {
    "volume": 442,
    "sequence": 61,
    "title": "酬韩侍郎、张博士雨后游曲江见寄",
    "author": "白居易",
    "content": [
      "小园新种红樱树，闲绕花行便当游。",
      "何必更随鞍马队，冲泥蹋雨曲江头。"
    ]
  },
  {
    "volume": 442,
    "sequence": 62,
    "title": "元家花",
    "author": "白居易",
    "content": [
      "今日元家宅，樱桃发几枝。",
      "稀稠与颜色，一似去年时。",
      "失却东园主，春风可得知。"
    ]
  },
  {
    "volume": 442,
    "sequence": 63,
    "title": "代人赠王员外",
    "author": "白居易",
    "content": [
      "好在王员外，平生记得不。",
      "共赊黄叟酒，同上莫愁楼。",
      "静接殷勤语，狂随烂熳游。",
      "那知今日眼，相见冷于秋。"
    ]
  },
  {
    "volume": 442,
    "sequence": 64,
    "title": "惜小园花",
    "author": "白居易",
    "content": [
      "晓来红萼凋零尽，但见空枝四五株。",
      "前日狂风昨夜雨，残芳更合得存无。"
    ]
  },
  {
    "volume": 442,
    "sequence": 65,
    "title": "萧相公宅遇自远禅师，有感而赠",
    "author": "白居易",
    "content": [
      "宦途堪笑不胜悲，昨日荣华今日衰。",
      "转似秋蓬无定处，长于春梦几多时。",
      "半头白发惭萧相，满面红尘问远师。",
      "应是世间缘未尽，欲抛官去尚迟疑。"
    ]
  },
  {
    "volume": 442,
    "sequence": 66,
    "title": "草词毕遇芍药初开因咏小谢红药当阶翻诗…偶成十六韵",
    "author": "白居易",
    "content": [
      "罢草紫泥诏，起吟红药诗。",
      "词头封送后，花口拆开时。",
      "坐对钩帘久，行观步履迟。",
      "两三丛烂熳，十二叶参差。",
      "背日房微敛，当阶朵旋欹。",
      "钗葶抽碧股，粉蕊扑黄丝。",
      "动荡情无限，低斜力不支。",
      "周回看未足，比谕语难为。",
      "勾漏丹砂里，僬侥火焰旗。",
      "彤云剩根蒂，绛帻欠缨緌。",
      "况有晴风度，仍兼宿露垂。",
      "疑香薰罨画，似泪著胭脂。",
      "有意留连我，无言怨思谁。",
      "应愁明日落，如恨隔年期。",
      "菡萏泥连萼，玫瑰刺绕枝。",
      "等量无胜者，唯眼与心知。"
    ]
  },
  {
    "volume": 442,
    "sequence": 67,
    "title": "喜张十八博士除水部员外郎",
    "author": "白居易",
    "content": [
      "老何殁后吟声绝，虽有郎官不爱诗。",
      "无复篇章传道路，空留风月在曹司。",
      "长嗟博士官犹屈，亦恐骚人道渐衰。",
      "今日闻君除水部，喜于身得省郎时。"
    ]
  },
  {
    "volume": 442,
    "sequence": 68,
    "title": "与沈、杨二舍人阁老同食敕赐樱桃玩物感恩因成十四韵",
    "author": "白居易",
    "content": [
      "清晓趋丹禁，红樱降紫宸。",
      "驱禽养得熟，和叶摘来新。",
      "圆转盘倾玉，鲜明笼透银。",
      "内园题两字，四掖赐三臣。",
      "荧惑晶华赤，醍醐气味真。",
      "如珠未穿孔，似火不烧人。",
      "杏俗难为对，桃顽讵可伦。",
      "肉嫌卢橘厚，皮笑荔枝皴。",
      "琼液酸甜足，金丸大小匀。",
      "偷须防曼倩，惜莫掷安仁。",
      "手擘才离核，匙抄半是津。",
      "甘为舌上露，暖作腹中春。",
      "已惧长尸禄，仍惊数食珍。",
      "最惭恩未报，饱喂不才身。"
    ]
  },
  {
    "volume": 442,
    "sequence": 69,
    "title": "送严大夫赴桂州",
    "author": "白居易",
    "content": [
      "地压坤方重，官兼宪府雄。",
      "桂林无瘴气，柏署有清风。",
      "山水衙门外，旌旗艛艓中。",
      "大夫应绝席，诗酒与谁同。"
    ]
  },
  {
    "volume": 442,
    "sequence": 70,
    "title": "春夜宿直",
    "author": "白居易",
    "content": [
      "三月十四夜，西垣东北廊。",
      "碧梧叶重叠，红药树低昂。",
      "月砌漏幽影，风帘飘暗香。",
      "禁中无宿客，谁伴紫微郎。"
    ]
  },
  {
    "volume": 442,
    "sequence": 71,
    "title": "夏夜宿直",
    "author": "白居易",
    "content": [
      "人少庭宇旷，夜凉风露清。",
      "槐花满院气，松子落阶声。",
      "寂寞挑灯坐，沉吟蹋月行。",
      "年衰自无趣，不是厌承明。"
    ]
  },
  {
    "volume": 442,
    "sequence": 72,
    "title": "七言十二句赠驾部吴郎中七兄",
    "author": "白居易",
    "content": [
      "四月天气和且清，绿槐阴合沙堤平。",
      "独骑善马衔镫稳，初著单衣肢体轻。",
      "退朝下直少徒侣，归舍闭门无送迎。",
      "风生竹夜窗间卧，月照松时台上行。",
      "春酒冷尝三数醆，晓琴闲弄十余声。",
      "幽怀静境何人别，唯有南宫老驾兄。"
    ]
  },
  {
    "volume": 442,
    "sequence": 73,
    "title": "玉真张观主下小女冠阿容",
    "author": "白居易",
    "content": [
      "绰约小天仙，生来十六年。",
      "姑山半峰雪，瑶水一枝莲。",
      "晚院花留立，春窗月伴眠。",
      "回眸虽欲语，阿母在傍边。"
    ]
  },
  {
    "volume": 442,
    "sequence": 74,
    "title": "龙花寺主家小尼（郭代公爱姬薛氏幼尝为尼小名仙人子）",
    "author": "白居易",
    "content": [
      "头青眉眼细，十四女沙弥。",
      "夜静双林怕，春深一食饥。",
      "步慵行道困，起晚诵经迟。",
      "应似仙人子，花宫未嫁时。"
    ]
  },
  {
    "volume": 442,
    "sequence": 75,
    "title": "访陈二",
    "author": "白居易",
    "content": [
      "晓垂朱绶带，晚著白纶巾。",
      "出去为朝客，归来是野人。",
      "两餐聊过日，一榻足容身。",
      "此外皆闲事，时时访老陈。"
    ]
  },
  {
    "volume": 442,
    "sequence": 76,
    "title": "晚亭逐凉",
    "author": "白居易",
    "content": [
      "送客出门后，移床下砌初。",
      "趁凉行绕竹，引睡卧看书。",
      "老更为官拙，慵多向事疏。",
      "松窗倚藤杖，人道似僧居。"
    ]
  },
  {
    "volume": 442,
    "sequence": 77,
    "title": "曲江忆李十一",
    "author": "白居易",
    "content": [
      "李君殁后共谁游，柳岸荷亭两度秋。",
      "独绕曲江行一匝，依前还立水边愁。"
    ]
  },
  {
    "volume": 442,
    "sequence": 78,
    "title": "江亭玩春",
    "author": "白居易",
    "content": [
      "江亭乘晓阅众芳，春妍景丽草树光。",
      "日消石桂绿岚气，风坠木兰红露浆。",
      "水蒲渐展书带叶，山榴半含琴轸房。",
      "何物春风吹不变，愁人依旧鬓苍苍。"
    ]
  },
  {
    "volume": 442,
    "sequence": 79,
    "title": "闻夜砧",
    "author": "白居易",
    "content": [
      "谁家思妇秋捣帛，月苦风凄砧杵悲。",
      "八月九月正长夜，千声万声无了时。",
      "应到天明头尽白，一声添得一茎丝。"
    ]
  },
  {
    "volume": 442,
    "sequence": 80,
    "title": "板桥路",
    "author": "白居易",
    "content": [
      "梁苑城西二十里，一渠春水柳千条。",
      "若为此路今重过，十五年前旧板桥。",
      "曾共玉颜桥上别，不知消息到今朝。"
    ]
  },
  {
    "volume": 442,
    "sequence": 81,
    "title": "青门柳",
    "author": "白居易",
    "content": [
      "青青一树伤心色，曾入几人离恨中。",
      "为近都门多送别，长条折尽减春风。"
    ]
  },
  {
    "volume": 442,
    "sequence": 82,
    "title": "梨园弟子",
    "author": "白居易",
    "content": [
      "白头垂泪话梨园，五十年前雨露恩。",
      "莫问华清今日事，满山红叶锁宫门。"
    ]
  },
  {
    "volume": 442,
    "sequence": 83,
    "title": "暮江吟",
    "author": "白居易",
    "content": [
      "一道残阳铺水中，半江瑟瑟半江红。",
      "可怜九月初三夜，露似真珠月似弓。"
    ]
  },
  {
    "volume": 442,
    "sequence": 84,
    "title": "思妇眉",
    "author": "白居易",
    "content": [
      "春风摇荡自东来，折尽樱桃绽尽梅。",
      "惟余思妇愁眉结，无限春风吹不开。"
    ]
  },
  {
    "volume": 442,
    "sequence": 85,
    "title": "怨词",
    "author": "白居易",
    "content": [
      "夺宠心那惯，寻思倚殿门。",
      "不知移旧爱，何处作新恩。"
    ]
  },
  {
    "volume": 442,
    "sequence": 86,
    "title": "空闺怨",
    "author": "白居易",
    "content": [
      "寒月沈沈洞房静，真珠帘外梧桐影。",
      "秋霜欲下手先知，灯底裁缝剪刀冷。"
    ]
  },
  {
    "volume": 442,
    "sequence": 87,
    "title": "秋房夜",
    "author": "白居易",
    "content": [
      "云露青天月漏光，中庭立久却归房。",
      "水窗席冷未能卧，挑尽残灯秋夜长。"
    ]
  },
  {
    "volume": 442,
    "sequence": 88,
    "title": "采莲曲",
    "author": "白居易",
    "content": [
      "菱叶萦波荷飐风，荷花深处小船通。",
      "逢郎欲语低头笑，碧玉搔头落水中。"
    ]
  },
  {
    "volume": 442,
    "sequence": 89,
    "title": "邻女",
    "author": "白居易",
    "content": [
      "娉婷十五胜天仙，白日姮娥旱地莲。",
      "何处闲教鹦鹉语，碧纱窗下绣床前。"
    ]
  },
  {
    "volume": 442,
    "sequence": 90,
    "title": "闺妇",
    "author": "白居易",
    "content": [
      "斜凭绣床愁不动，红绡带缓绿鬟低。",
      "辽阳春尽无消息，夜合花前日又西。"
    ]
  },
  {
    "volume": 442,
    "sequence": 91,
    "title": "移牡丹栽",
    "author": "白居易",
    "content": [
      "金钱买得牡丹栽，何处辞丛别主来。",
      "红芳堪惜还堪恨，百处移将百处开。"
    ]
  },
  {
    "volume": 442,
    "sequence": 92,
    "title": "听夜筝有感",
    "author": "白居易",
    "content": [
      "江州去日听筝夜，白发新生不愿闻。",
      "如今格是头成雪，弹到天明亦任君。"
    ]
  },
  {
    "volume": 442,
    "sequence": 93,
    "title": "代谢好妓答崔员外（谢好，妓也）",
    "author": "白居易",
    "content": [
      "青娥小谢娘，白发老崔郎。",
      "谩爱胸前雪，其如头上霜。",
      "别后曹家碑背上，思量好字断君肠。"
    ]
  },
  {
    "volume": 442,
    "sequence": 94,
    "title": "琵琶",
    "author": "白居易",
    "content": [
      "弦清拨剌语铮铮，背却残灯就月明。",
      "赖是心无惆怅事，不然争奈子弦声。"
    ]
  },
  {
    "volume": 442,
    "sequence": 95,
    "title": "和殷协律琴思",
    "author": "白居易",
    "content": [
      "秋水莲冠春草裙，依稀风调似文君。",
      "烦君玉指分明语，知是琴心佯不闻。"
    ]
  },
  {
    "volume": 442,
    "sequence": 96,
    "title": "寄李苏州，兼示杨琼",
    "author": "白居易",
    "content": [
      "真娘墓头春草碧，心奴鬓上秋霜白。",
      "为问苏台酒席中，使君歌笑与谁同。",
      "就中犹有杨琼在，堪上东山伴谢公。"
    ]
  },
  {
    "volume": 442,
    "sequence": 97,
    "title": "听弹湘妃怨",
    "author": "白居易",
    "content": [
      "玉轸朱弦瑟瑟徽，吴娃徵调奏湘妃。",
      "分明曲里愁云雨，似道萧萧郎不归。"
    ]
  },
  {
    "volume": 442,
    "sequence": 98,
    "title": "闲坐",
    "author": "白居易",
    "content": [
      "暖拥红炉火，闲搔白发头。",
      "百年慵里过，万事醉中休。",
      "有室同摩诘，无儿比邓攸。",
      "莫论身在日，身后亦无忧。"
    ]
  },
  {
    "volume": 442,
    "sequence": 99,
    "title": "不睡",
    "author": "白居易",
    "content": [
      "焰短寒缸尽，声长晓漏迟。",
      "年衰自无睡，不是守三尸。"
    ]
  }
]