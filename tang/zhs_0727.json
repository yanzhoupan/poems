[
  {
    "volume": 727,
    "sequence": 1,
    "title": "喜韩少府见访",
    "author": "胡令能",
    "content": [
      "忽闻梅福来相访，笑著荷衣出草堂。",
      "儿童不惯见车马，走入芦花深处藏。"
    ]
  },
  {
    "volume": 727,
    "sequence": 2,
    "title": "观郑州崔郎中诸妓绣样（一作咏绣障）",
    "author": "胡令能",
    "content": [
      "日暮堂前花蕊娇，争拈小笔上床描。",
      "绣成安向春园里，引得黄莺下柳条。"
    ]
  },
  {
    "volume": 727,
    "sequence": 3,
    "title": "小儿垂钓",
    "author": "胡令能",
    "content": [
      "蓬头稚子学垂纶，侧坐莓苔草映身。",
      "路人借问遥招手，怕得鱼惊不应人。"
    ]
  },
  {
    "volume": 727,
    "sequence": 4,
    "title": "王昭君",
    "author": "胡令能",
    "content": [
      "胡风似剑锼人骨，汉月如钩钓胃肠。",
      "魂梦不知身在路，夜来犹自到昭阳。"
    ]
  },
  {
    "volume": 727,
    "sequence": 5,
    "title": "望夫石",
    "author": "严郾",
    "content": [
      "何代提戈去不还，独留形影白云间。",
      "肌肤销尽雪霜色，罗绮点成苔藓斑。",
      "江燕不能传远信，野花空解妒愁颜。",
      "近来岂少征人妇，笑采蘼芜上北山。"
    ]
  },
  {
    "volume": 727,
    "sequence": 6,
    "title": "赋百舌鸟",
    "author": "严郾",
    "content": [
      "此禽轻巧少同伦，我听长疑舌满身。",
      "星未没河先报晓，柳犹粘雪便迎春。",
      "频嫌海燕巢难定，却讶林莺语不真。",
      "莫倚春风便多事，玉楼还有晏眠人。"
    ]
  },
  {
    "volume": 727,
    "sequence": 7,
    "title": "永州陪郑太守登舟夜宴，席上各赋诗",
    "author": "蒋肱",
    "content": [
      "江头朱绂间青衿，岂是仙舟不可寻。",
      "谁敢强登徐稚榻，自怜还学谢安吟。",
      "月凝兰棹轻风起，妓劝金罍尽醉斟。",
      "剪尽蜡红人未觉，归时城郭晓烟深。"
    ]
  },
  {
    "volume": 727,
    "sequence": 8,
    "title": "寄远",
    "author": "张迥1",
    "content": [
      "锦字凭谁达，闲庭草又枯。",
      "夜长灯影灭，天远雁声孤。",
      "蝉鬓凋将尽，虬髯白也无。",
      "几回愁不语，因看朔方图。"
    ]
  },
  {
    "volume": 727,
    "sequence": 9,
    "title": "春草凝露",
    "author": "张友正",
    "content": [
      "苍苍芳草色，含露对青春。",
      "已赖阳和长，仍惭润泽频。",
      "日临残未滴，风度欲成津。",
      "蕙叶垂偏重，兰丛洗转新。",
      "将行愁裛径，欲采畏濡身。",
      "独爱池塘畔，清华远袭人。"
    ]
  },
  {
    "volume": 727,
    "sequence": 10,
    "title": "锦带佩吴钩",
    "author": "张友正",
    "content": [
      "带剑谁家子，春朝紫陌游。",
      "结边霞聚锦，悬处月随钩。",
      "彩缕回文出，雄芒练影浮。",
      "叶依花里艳，霜向锷中秋。",
      "的皪宜骢马，斓斒映绮裘。",
      "应须待报国，一刎月支头。"
    ]
  },
  {
    "volume": 727,
    "sequence": 11,
    "title": "山中卧病寄卢郎中",
    "author": "伍唐珪",
    "content": [
      "十年耕钓水云间，住僻家贫少往还。",
      "一径绿苔凝晓露，满头白发对青山。",
      "野僧采药来医病，樵客携觞为解颜。",
      "空恋旧时恩奖地，无因匍匐出柴关。"
    ]
  },
  {
    "volume": 727,
    "sequence": 12,
    "title": "寒食日献郡守",
    "author": "伍唐珪",
    "content": [
      "入门堪笑复堪怜，三径苔荒一钓船。",
      "惭愧四邻教断火，不知厨里久无烟。"
    ]
  },
  {
    "volume": 727,
    "sequence": 13,
    "title": "上苏使君",
    "author": "伍唐珪",
    "content": [
      "江西昔日推韩注，袁水今朝数赵祥。",
      "纵使文翁能待客，终栽桃李不成行。"
    ]
  },
  {
    "volume": 727,
    "sequence": 14,
    "title": "赠妓人王福娘",
    "author": "孙棨",
    "content": [
      "彩翠仙衣红玉肤，轻盈年在破瓜初。",
      "霞杯醉劝刘郎赌，云髻慵邀阿母梳。",
      "不怕寒侵缘带宝，每忧风举倩持裾。",
      "谩图西子晨妆样，西子元来未得如。"
    ]
  },
  {
    "volume": 727,
    "sequence": 15,
    "title": "题妓王福娘墙（后二首一作题北里妓人壁）",
    "author": "孙棨",
    "content": [
      "移壁回窗费几朝，指镮偷解博红椒。",
      "无端斗草输邻女，更被拈将玉步摇。",
      "寒绣衣裳饷阿娇，新团香兽不禁烧。",
      "东邻起样裙腰阔，剩蹙黄金线几条。",
      "试共卿卿语笑初，画堂连遣侍儿呼。",
      "寒肌不耐金如意，白獭为膏郎有无。"
    ]
  },
  {
    "volume": 727,
    "sequence": 16,
    "title": "戏李文远",
    "author": "孙棨",
    "content": [
      "引君来访洞中仙，新月如眉拂户前。",
      "领取嫦娥攀取桂，便从陵谷一时迁。"
    ]
  },
  {
    "volume": 727,
    "sequence": 17,
    "title": "题刘泰娘舍",
    "author": "孙棨",
    "content": [
      "寻常凡木最轻樗，今日寻樗桂不如。",
      "汉高新破咸阳后，英俊奔波遂吃虚。"
    ]
  },
  {
    "volume": 727,
    "sequence": 18,
    "title": "戏张道人不饮酒",
    "author": "颜荛",
    "content": [
      "言自云山访我来，每闻奇秘觉叨陪。",
      "吾师不饮人间酒，应待流霞即举杯。"
    ]
  },
  {
    "volume": 727,
    "sequence": 19,
    "title": "句",
    "author": "颜荛",
    "content": [
      "爽籁尽成鸣凤曲，游人多是弄珠仙。",
      "（见《方舆胜览》）"
    ]
  },
  {
    "volume": 727,
    "sequence": 20,
    "title": "秋醉歌",
    "author": "张为",
    "content": [
      "金风飒已起，还是招渔翁。",
      "携酒天姥岑，自弹峄阳桐。",
      "脱却登山履，赤脚翘青筇。",
      "泉声扫残暑，猿臂攀长松。",
      "翠微泛樽绿，苔藓分烟红。",
      "造化处术内，相对数壶空。",
      "醉眠岭上草，不觉夜露浓。",
      "一梦到天晓，始觉一醉中。",
      "皎然梦中路，直到瀛洲东。",
      "初平把我臂，相与骑白龙。",
      "三留对上帝，玉楼十二重。",
      "上帝赐我酒，送我敲金钟。",
      "宝阁香敛苒，琪树寒玲珑。",
      "动叶如笙篁，音律相怡融。",
      "珍重此一醉，百骸出天地。",
      "长如此梦魂，永谢名与利。"
    ]
  },
  {
    "volume": 727,
    "sequence": 21,
    "title": "谢别毛仙翁",
    "author": "张为",
    "content": [
      "羸形感神药，削骨生丰肌。",
      "兰炷飘灵烟，妖怪立诛夷。",
      "重睹日月光，何报父母慈。",
      "黄河浊衮衮，别泪流澌澌。",
      "黄河清有时，别泪无收期。"
    ]
  },
  {
    "volume": 727,
    "sequence": 22,
    "title": "渔阳将军",
    "author": "张为",
    "content": [
      "霜髭拥颔对穷秋，著白貂裘独上楼。",
      "向北望星提剑立，一生长为国家忧。"
    ]
  },
  {
    "volume": 727,
    "sequence": 23,
    "title": "句",
    "author": "张为",
    "content": [
      "到处即闭户，逢君方展眉。",
      "（《纪事》云为此句最有诗称）"
    ]
  },
  {
    "volume": 727,
    "sequence": 24,
    "title": "岑公岩",
    "author": "马冉",
    "content": [
      "南溪有仙涧，咫尺非人间。",
      "泠泠松风下，日暮空苍山。"
    ]
  },
  {
    "volume": 727,
    "sequence": 25,
    "title": "诸暨五泄山",
    "author": "周镛",
    "content": [
      "路入苍烟九过溪，九穿岩曲到招提。",
      "天分五溜寒倾北，地秀诸峰翠插西。",
      "凿径破崖来木杪，驾泉鸣竹落榱题。",
      "当年老默无消息，犹有词堂一杖藜。"
    ]
  },
  {
    "volume": 727,
    "sequence": 26,
    "title": "赠罗隐",
    "author": "刘赞",
    "content": [
      "人皆言子屈，独我谓君非。",
      "明主既难谒，青山何不归。",
      "年虚侵雪鬓，尘枉污麻衣。",
      "自古逃名者，至今名岂微。"
    ]
  },
  {
    "volume": 727,
    "sequence": 27,
    "title": "句",
    "author": "刘赞",
    "content": [
      "絮花飞起雪漫漫，长得宫娥带笑看。",
      "（《柳枝词》，见《吟窗杂录》）"
    ]
  },
  {
    "volume": 727,
    "sequence": 28,
    "title": "洛阳道",
    "author": "任翻",
    "content": [
      "憧憧洛阳道，尘下生春草。",
      "行者岂无家，无人在家老。",
      "鸡鸣前结束，争去恐不早。",
      "百年路傍尽，白日车中晓。",
      "求富江海狭，取贵山岳小。",
      "二端立在途，奔走无由了。"
    ]
  },
  {
    "volume": 727,
    "sequence": 29,
    "title": "春晴",
    "author": "任翻",
    "content": [
      "楚国多春雨，柴门喜晚晴。",
      "幽人临水坐，好鸟隔花鸣。",
      "野色临空阔，江流接海平。",
      "门前到溪路，今夜月分明。"
    ]
  },
  {
    "volume": 727,
    "sequence": 30,
    "title": "秋晚郊居",
    "author": "任翻",
    "content": [
      "远声霜后树，秋色水边村。",
      "野径无来客，寒风自动门。",
      "海山藏日影，江月落潮痕。",
      "惆怅高飞晚，年年别故园。"
    ]
  },
  {
    "volume": 727,
    "sequence": 31,
    "title": "秋晚途次",
    "author": "任翻",
    "content": [
      "秋色满行路，此时心不闲。",
      "孤贫游上国，少壮有衰颜。",
      "众鸟已归树，旅人犹过山。",
      "萧条远林外，风急水潺潺。"
    ]
  },
  {
    "volume": 727,
    "sequence": 32,
    "title": "葛仙井",
    "author": "任翻",
    "content": [
      "古井碧沈沈，分明见百寻。",
      "味甘传邑内，脉冷应山心。",
      "圆入月轮净，直涵峰影深。",
      "自从仙去后，汲引到如今。"
    ]
  },
  {
    "volume": 727,
    "sequence": 33,
    "title": "桐柏观",
    "author": "任翻",
    "content": [
      "飘飘云外者，暂宿聚仙堂。",
      "半夜人无语，中宵月送凉。",
      "鹤归高树静，萤过小池光。",
      "不得多时住，门开是事忙。"
    ]
  },
  {
    "volume": 727,
    "sequence": 34,
    "title": "冬暮野寺",
    "author": "任翻",
    "content": [
      "江东寒近腊，野寺水天昏。",
      "无酒可销夜，随僧早闭门。",
      "照墙灯影短，著瓦雪声繁。",
      "飘泊仍千里，清吟欲断魂。"
    ]
  },
  {
    "volume": 727,
    "sequence": 35,
    "title": "赠济禅师",
    "author": "任翻",
    "content": [
      "碧峰秋寺内，禅客已无情。",
      "半顶发根白，一生心地清。",
      "竹房侵月静，石径到门平。",
      "山下尘嚣路，终年誓不行。"
    ]
  },
  {
    "volume": 727,
    "sequence": 36,
    "title": "经堕泪碑",
    "author": "任翻",
    "content": [
      "羊公传化地，千古事空存。",
      "碑已无文字，人犹敬子孙。",
      "岘山长闭恨，汉水自流恩。",
      "数处烟岚色，分明是泪痕。"
    ]
  },
  {
    "volume": 727,
    "sequence": 37,
    "title": "长安冬夜书事",
    "author": "任翻",
    "content": [
      "忧来长不寐，往事重思量。",
      "清渭几年客，故衣今夜霜。",
      "春风谁识面，水国但牵肠。",
      "十二门车马，昏明各自忙。"
    ]
  },
  {
    "volume": 727,
    "sequence": 38,
    "title": "越江渔父",
    "author": "任翻",
    "content": [
      "借问钓鱼者，持竿多少年。",
      "眼明汀岛畔，头白子孙前。",
      "￣入花时浪，灯留雨夜船。",
      "越江深见底，谁识此心坚。"
    ]
  },
  {
    "volume": 727,
    "sequence": 39,
    "title": "哭友人",
    "author": "任翻",
    "content": [
      "逢著南州史，江边哭问君。",
      "送终时有雪，归葬处无云。",
      "官库惟留剑，邻僧共结坟。",
      "儿孙未成立，谁与集遗文。"
    ]
  },
  {
    "volume": 727,
    "sequence": 40,
    "title": "送李衡",
    "author": "任翻",
    "content": [
      "羁栖亲故少，远别惜清才。",
      "天畔出相送，路长知未回。",
      "欲销今日恨，强把异乡杯。",
      "君去南堂后，应无客到来。"
    ]
  },
  {
    "volume": 727,
    "sequence": 41,
    "title": "宫怨",
    "author": "任翻",
    "content": [
      "泪干红落脸，心尽白垂头。",
      "自此方知怨，从来岂信愁。"
    ]
  },
  {
    "volume": 727,
    "sequence": 42,
    "title": "惜花",
    "author": "任翻",
    "content": [
      "无语与花别，细看枝上红。",
      "明年又相见，还恐是愁中。"
    ]
  },
  {
    "volume": 727,
    "sequence": 43,
    "title": "宿巾子山禅寺",
    "author": "任翻",
    "content": [
      "绝顶新秋生夜凉，鹤翻松露滴衣裳。",
      "前峰月映半江水，僧在翠微开竹房。"
    ]
  },
  {
    "volume": 727,
    "sequence": 44,
    "title": "再游巾子山寺",
    "author": "任翻",
    "content": [
      "灵江江上帻峰寺，三十年来两度登。",
      "野鹤尚巢松树遍，竹房不见旧时僧。"
    ]
  },
  {
    "volume": 727,
    "sequence": 45,
    "title": "三游巾子山寺感述",
    "author": "任翻",
    "content": [
      "清秋绝顶竹房开，松鹤何年去不回。",
      "惟有前峰明月在，夜深犹过半江来。"
    ]
  },
  {
    "volume": 727,
    "sequence": 46,
    "title": "画山水图答大愚",
    "author": "荆浩",
    "content": [
      "恣意纵横扫，峰峦次第成。",
      "笔尖寒树瘦，墨淡野云轻。",
      "岩石喷泉窄，山根到水平。",
      "禅房时一展，兼称苦空情。"
    ]
  },
  {
    "volume": 727,
    "sequence": 47,
    "title": "宿顾城二首（顾城在范县东）",
    "author": "张直",
    "content": [
      "绿草展青裀，樾影连春树。",
      "茅屋八九家，农器六七具。",
      "主人有好怀，搴衣留我住。",
      "春酒新泼醅，香美连糟滤。",
      "一醉卧花阴，明朝送君去。",
      "醉卧夜将半，土底闻鸡啼。",
      "惊骇问主人，为我剖荒迷。",
      "武汤东伐韦，固君含悲凄。",
      "神夺悔悟魄，幻化为石鸡。",
      "形骸仅盈寸，咿喔若啁蜺。",
      "吾村耕耘叟，多获于锄犁。"
    ]
  },
  {
    "volume": 727,
    "sequence": 48,
    "title": "题桃源僧",
    "author": "陈光",
    "content": [
      "桃源有僧舍，跬步异人天。",
      "花乱似无主，鹤鸣疑有仙。",
      "轩廊明野色，松桧湿春烟。",
      "定拟辞尘境，依师过晚年。"
    ]
  }
]