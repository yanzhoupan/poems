[
  {
    "volume": 550,
    "sequence": 1,
    "title": "岁暮江轩寄卢端公",
    "author": "赵嘏",
    "content": [
      "积水生高浪，长风自北时。",
      "万艘俱拥棹，上客独吟诗。",
      "路以重湖阻，心将小谢期。",
      "渚云愁正断，江雁重惊悲。",
      "笑忆游星子，歌寻罢贵池。",
      "梦来孤岛在，醉醒百忧随。",
      "戍迥烟生晚，江寒鸟过迟。",
      "问山樵者对，经雨钓船移。",
      "敢叹今留滞，犹胜曩别离。",
      "醉从陶令得，善必丈人知。",
      "道蹇才何取，恩深剑不疑。",
      "此身同岸柳，只待变寒枝。"
    ]
  },
  {
    "volume": 550,
    "sequence": 2,
    "title": "秋日吴中观贡藕",
    "author": "赵嘏",
    "content": [
      "野艇几西东，清泠映碧空。",
      "褰衣来水上，捧玉出泥中。",
      "叶乱田田绿，莲余片片红。",
      "激波才入选，就日已生风。",
      "御洁玲珑膳，人怀拔擢功。",
      "梯山谩多品，不与世流同。"
    ]
  },
  {
    "volume": 550,
    "sequence": 3,
    "title": "华清宫和杜舍人（一作张祜诗）",
    "author": "赵嘏",
    "content": [
      "五十年天子，离宫仰峻墙。",
      "登封时正泰，御宇日何长。",
      "上位先名实，中兴事宪章。",
      "起戎轻甲胄，余地复河湟。",
      "道帝玄元祖，儒封孔子王。",
      "因缘百司署，丛会一人汤。",
      "渭水波摇绿，秦郊草半黄。",
      "马驯金勒细，鹰健玉铃锵。",
      "下箭朱弓满，鸣鞭皓腕攘。",
      "畋思获吕望，谏只避周昌。",
      "兔迹贪前逐，枭心不早防。",
      "几添鹦鹉劝，先赐荔枝尝。",
      "月锁千门静，天吹一笛凉。",
      "细音摇羽珮，轻步宛霓裳。",
      "祸乱基潜结，升平意遽忘。",
      "衣冠逃犬虏，鼙鼓动渔阳。",
      "外戚心殊迫，中途事可量。",
      "血埋妃子艳，创断禄儿肠。",
      "近侍烟尘隔，前踪辇路荒。",
      "益知迷宠佞，遗恨丧贤良。",
      "北阙尊明主，南宫逊上皇。",
      "禁清余凤吹，池冷睡龙光。",
      "祝寿山犹在，流年水共伤。",
      "杜鹃魂厌蜀，蝴蝶梦悲庄。",
      "雀卵遗雕栱，虫丝罥画梁。",
      "紫苔侵壁润，红树闭门芳。",
      "守吏齐鸳瓦，耕民得翠珰。",
      "登年齐酺乐，讲武旧兵场。",
      "暮草深岩翠，幽花坠径香。",
      "不堪垂白叟，行折御沟杨。"
    ]
  },
  {
    "volume": 550,
    "sequence": 4,
    "title": "下第",
    "author": "赵嘏",
    "content": [
      "南溪抱瓮客，失意自怀羞。",
      "晚路谁携手，残春自白头。"
    ]
  },
  {
    "volume": 550,
    "sequence": 5,
    "title": "到家（一作杜牧诗，题作归家）",
    "author": "赵嘏",
    "content": [
      "童稚苦相问，归来何太迟。",
      "共谁争岁月，赢得鬓边丝。"
    ]
  },
  {
    "volume": 550,
    "sequence": 6,
    "title": "春酿",
    "author": "赵嘏",
    "content": [
      "春酿正风流，梨花莫问愁。",
      "马卿思一醉，不惜鹔鹴裘。"
    ]
  },
  {
    "volume": 550,
    "sequence": 7,
    "title": "寒塘",
    "author": "赵嘏",
    "content": [
      "晓发梳临水，寒塘坐见秋。",
      "乡心正无限，一雁度南楼。"
    ]
  },
  {
    "volume": 550,
    "sequence": 8,
    "title": "寄前黄州窦使君",
    "author": "赵嘏",
    "content": [
      "池上笙歌寂不闻，楼中愁杀碧虚云。",
      "玉壶凝尽重重泪，寄与风流旧使君。"
    ]
  },
  {
    "volume": 550,
    "sequence": 9,
    "title": "八月二十九日宿怀",
    "author": "赵嘏",
    "content": [
      "秋天睛日菊还香，独坐书斋思已长。",
      "无奈风光易流转，强须倾酒一杯觞。"
    ]
  },
  {
    "volume": 550,
    "sequence": 10,
    "title": "泗上奉送相公",
    "author": "赵嘏",
    "content": [
      "语堪铭座默含春，西汉公卿绝比伦。",
      "今日抱辕留不得，欲挥双涕学舒人。"
    ]
  },
  {
    "volume": 550,
    "sequence": 11,
    "title": "赠桐乡丞",
    "author": "赵嘏",
    "content": [
      "舟触长松岸势回，潺湲一夜绕亭台。",
      "若教靖节先生见，不肯更吟归去来。"
    ]
  },
  {
    "volume": 550,
    "sequence": 12,
    "title": "哭李进士",
    "author": "赵嘏",
    "content": [
      "牵马街中哭送君，灵车辗雪隔城闻。",
      "唯有山僧与樵客，共舁孤榇入幽坟。"
    ]
  },
  {
    "volume": 550,
    "sequence": 13,
    "title": "重阳",
    "author": "赵嘏",
    "content": [
      "节逢重九海门外，家在五湖烟水东。",
      "还向秋山觅诗句，伴僧吟对菊花风。"
    ]
  },
  {
    "volume": 550,
    "sequence": 14,
    "title": "重阳日即事",
    "author": "赵嘏",
    "content": [
      "病酒坚辞绮席春，菊花空伴水边身。",
      "由来举止非闲雅，不是龙山落帽人。"
    ]
  },
  {
    "volume": 550,
    "sequence": 15,
    "title": "十无诗寄桂府杨中丞",
    "author": "赵嘏",
    "content": [
      "琴酒曾将风月须，谢公名迹满江湖。",
      "不知贵拥旌旗后，犹暇怜诗爱酒无。",
      "东省南宫兴不孤，几因诗酒谬招呼。",
      "一从开署芙蓉幕，曾向风前记得无。",
      "遥闻桂水绕城隅，城上江山满画图。",
      "为问訾家洲畔月，清秋拟许醉狂无。",
      "日暮江边一小儒，空怜未有白髭须。",
      "马融已贵诸生老，犹自容窥绛帐无。",
      "一种吟诗号孔徒，沧江有客独疏愚。",
      "初筵尽辟知名士，许到风前月下无。",
      "望断南云日已晡，便应凭梦过重湖。",
      "不知自古登龙者，曾有因诗泥得无。",
      "早游门馆一樵夫，只爱吟诗傍药炉。",
      "旌旆满江身不见，思言记得颍川无。",
      "孔融襟抱称名儒，爱物怜才与世殊。",
      "今日宾阶忘姓字，当时省记荐雄无。",
      "僻爱江山俯坐隅，人间不是便为图。",
      "尊前为问神仙伴，肯向三清慰荐无。",
      "膺门不避额逢珠，绝境由来卷轴须。",
      "早忝阿戎诗友契，趋庭曾荐祢生无。"
    ]
  },
  {
    "volume": 550,
    "sequence": 16,
    "title": "寄山僧",
    "author": "赵嘏",
    "content": [
      "云里幽僧不置房，橡花藤叶盖禅床。",
      "朝来逢著山中伴，闻说新移最上方。"
    ]
  },
  {
    "volume": 550,
    "sequence": 17,
    "title": "喜张濆及第",
    "author": "赵嘏",
    "content": [
      "九转丹成最上仙，青天暖日踏云轩。",
      "春风贺喜无言语，排比花枝满杏园。"
    ]
  },
  {
    "volume": 550,
    "sequence": 18,
    "title": "赠张濆榜头被驳落",
    "author": "赵嘏",
    "content": [
      "莫向花前泣酒杯，谪仙依旧是仙才。",
      "犹堪与世为祥瑞，曾到蓬山顶上来。"
    ]
  },
  {
    "volume": 550,
    "sequence": 19,
    "title": "悼亡二首",
    "author": "赵嘏",
    "content": [
      "一烛从风到奈何，二年衾枕逐流波。",
      "虽知不得公然泪，时泣阑干恨更多。",
      "明月萧萧海上风，君归泉路我飘蓬。",
      "门前虽有如花貌，争奈如花心不同。"
    ]
  },
  {
    "volume": 550,
    "sequence": 20,
    "title": "宫乌栖",
    "author": "赵嘏",
    "content": [
      "宫乌栖处玉楼深，微月生檐夜夜心。",
      "香辇不回花自落，春来空佩辟寒金。"
    ]
  },
  {
    "volume": 550,
    "sequence": 21,
    "title": "长信宫（一作孟迟诗）",
    "author": "赵嘏",
    "content": [
      "君恩已尽欲何归，犹有残香在舞衣。",
      "自恨身轻不如燕，春来长绕御帘飞。"
    ]
  },
  {
    "volume": 550,
    "sequence": 22,
    "title": "广陵城（一作孟迟诗）",
    "author": "赵嘏",
    "content": [
      "红映高台绿绕城，城边春草傍墙生。",
      "隋家不向此中尽，汴水应无东去声。"
    ]
  },
  {
    "volume": 550,
    "sequence": 23,
    "title": "冷日过骊山（一作孟迟诗）",
    "author": "赵嘏",
    "content": [
      "冷日微烟渭水愁，翠华宫树不胜秋。",
      "霓裳一曲千门锁，白尽梨园弟子头。"
    ]
  },
  {
    "volume": 550,
    "sequence": 24,
    "title": "下第后归永乐里自题二首",
    "author": "赵嘏",
    "content": [
      "无地无媒只一身，归来空拂满床尘。",
      "尊前尽日谁相对，唯有南山似故人。",
      "玄发侵愁忽似翁，暖尘寒袖共东风。",
      "公卿门户不知处，立马九衢春影中。"
    ]
  },
  {
    "volume": 550,
    "sequence": 25,
    "title": "出试日独游曲江",
    "author": "赵嘏",
    "content": [
      "江莎渐映花边绿，楼日自开池上春。",
      "双鹤绕空来又去，不知临水有愁人。"
    ]
  },
  {
    "volume": 550,
    "sequence": 26,
    "title": "题曹娥庙",
    "author": "赵嘏",
    "content": [
      "青娥埋没此江滨，江树飕飗惨暮云。",
      "文字在碑碑已堕，波涛辜负色丝文。"
    ]
  },
  {
    "volume": 550,
    "sequence": 27,
    "title": "题段氏中台",
    "author": "赵嘏",
    "content": [
      "看山台下水无尘，碧筱前头曲水春。",
      "独对一尊风雨夜，不知家有早朝人。"
    ]
  },
  {
    "volume": 550,
    "sequence": 28,
    "title": "华州座中献卢给事",
    "author": "赵嘏",
    "content": [
      "送迎皆到三峰下，满面烟霜满马尘。",
      "自是追攀认知己，青云不假送迎人。"
    ]
  },
  {
    "volume": 550,
    "sequence": 29,
    "title": "商山道中（一作度商山晚静，又作净）",
    "author": "赵嘏",
    "content": [
      "和如春色净如秋，五月商山是胜游。",
      "当昼火云生不得，一溪萦作万重愁。"
    ]
  },
  {
    "volume": 550,
    "sequence": 30,
    "title": "赠歙州妓",
    "author": "赵嘏",
    "content": [
      "滟滟横波思有余，庾楼明月堕云初。",
      "扬州寒食春风寺，看遍花枝尽不如。"
    ]
  },
  {
    "volume": 550,
    "sequence": 31,
    "title": "赠王明府",
    "author": "赵嘏",
    "content": [
      "五柳逢秋影渐微，陶潜恋酒不知归。",
      "但存物外醉乡在，谁向人间问是非。"
    ]
  },
  {
    "volume": 550,
    "sequence": 32,
    "title": "吕校书雨中见访",
    "author": "赵嘏",
    "content": [
      "竹阁斜溪小槛明，惟君来赏见山情。",
      "马嘶风雨又归去，独听子规千万声。"
    ]
  },
  {
    "volume": 550,
    "sequence": 33,
    "title": "千秋岭下",
    "author": "赵嘏",
    "content": [
      "知有岩前万树桃，未逢摇落思空劳。",
      "年年盛发无人见，三十六溪春水高。"
    ]
  },
  {
    "volume": 550,
    "sequence": 34,
    "title": "歙州道中仆逃",
    "author": "赵嘏",
    "content": [
      "去跳风雨几奔波，曾共辛勤奈若何。",
      "莫遣穷归不知处，秋山重叠戍旗多。"
    ]
  },
  {
    "volume": 550,
    "sequence": 35,
    "title": "重阳日寄韦舍人",
    "author": "赵嘏",
    "content": [
      "节过重阳菊委尘，江边病起杖扶身。",
      "不知此日龙山会，谁是风流落帽人。"
    ]
  },
  {
    "volume": 550,
    "sequence": 36,
    "title": "赠薛勋下第",
    "author": "赵嘏",
    "content": [
      "一掷虽然未得卢，惊人不用绕床呼。",
      "牢之坐被青云逼，只问君能酷似无。"
    ]
  },
  {
    "volume": 550,
    "sequence": 37,
    "title": "宛陵望月寄沈学士",
    "author": "赵嘏",
    "content": [
      "一川如画敬亭东，待诏闲游处处同。",
      "天竺山前镜湖畔，何如今日庾楼中。"
    ]
  },
  {
    "volume": 550,
    "sequence": 38,
    "title": "翡翠岩",
    "author": "赵嘏",
    "content": [
      "芙蓉幕里千场醉，翡翠岩前半日闲。",
      "惆怅晋朝人不到，谢公抛力上东山。"
    ]
  },
  {
    "volume": 550,
    "sequence": 39,
    "title": "发新安后途中寄卢中丞二首",
    "author": "赵嘏",
    "content": [
      "楼上风流庾使君，笙歌曾醉此中闻。",
      "目前已是陵阳路，回首丛山满眼云。",
      "晚树萧萧促织愁，风帘似水满床秋。",
      "千山不碍笙歌月，谁伴羊公上夜楼。"
    ]
  },
  {
    "volume": 550,
    "sequence": 40,
    "title": "留题兴唐寺",
    "author": "赵嘏",
    "content": [
      "满水楼台满寺山，七年今日共跻攀。",
      "月高对菊问行客，去折芳枝早晚还。"
    ]
  },
  {
    "volume": 550,
    "sequence": 41,
    "title": "广陵道",
    "author": "赵嘏",
    "content": [
      "斗鸡台边花照尘，炀帝陵下水含春。",
      "青云回翅北归雁，白首哭途何处人。"
    ]
  },
  {
    "volume": 550,
    "sequence": 42,
    "title": "茅山道中",
    "author": "赵嘏",
    "content": [
      "溪树重重水乱流，马嘶残雨晚程秋。",
      "门前便是仙山路，目送归云不得游。"
    ]
  },
  {
    "volume": 550,
    "sequence": 43,
    "title": "江上与兄别",
    "author": "赵嘏",
    "content": [
      "楚国湘江两渺瀰，暖川晴雁背帆飞。",
      "人间离别尽堪哭，何况不知何日归。"
    ]
  },
  {
    "volume": 550,
    "sequence": 44,
    "title": "落第",
    "author": "赵嘏",
    "content": [
      "九陌初晴处处春，不能回避看花尘。",
      "由来得丧非吾事，本是钓鱼船上人。"
    ]
  },
  {
    "volume": 550,
    "sequence": 45,
    "title": "宛陵馆冬青树（一作汉阴亭树）",
    "author": "赵嘏",
    "content": [
      "碧树如烟覆晚波，清秋欲尽客重过。",
      "故园亦有如烟树，鸿雁不来风雨多。"
    ]
  },
  {
    "volume": 550,
    "sequence": 46,
    "title": "赠五老韩尊师",
    "author": "赵嘏",
    "content": [
      "有客斋心事玉晨，对山须鬓绿无尘。",
      "住山道士年如鹤，应识当时五老人。"
    ]
  },
  {
    "volume": 550,
    "sequence": 47,
    "title": "经汾阳旧宅",
    "author": "赵嘏",
    "content": [
      "门前不改旧山河，破虏曾轻马伏波。",
      "今日独经歌舞地，古槐疏冷夕阳多。"
    ]
  },
  {
    "volume": 550,
    "sequence": 48,
    "title": "寄卢中丞",
    "author": "赵嘏",
    "content": [
      "叶覆清溪滟滟红，路横秋色马嘶风。",
      "独携一榼郡斋酒，吟对青山忆谢公。"
    ]
  },
  {
    "volume": 550,
    "sequence": 49,
    "title": "途中",
    "author": "赵嘏",
    "content": [
      "故园回首雁初来，马上千愁付一杯。",
      "惟有新诗似相识，暮山吟处共徘徊。"
    ]
  },
  {
    "volume": 550,
    "sequence": 50,
    "title": "寄裴澜",
    "author": "赵嘏",
    "content": [
      "绮云初堕亭亭月，锦席惟横滟滟波。",
      "宋玉逢秋正高卧，一篇吟尽奈情何。"
    ]
  },
  {
    "volume": 550,
    "sequence": 51,
    "title": "淮南丞相坐赠歌者虞姹",
    "author": "赵嘏",
    "content": [
      "绮筵无处避梁尘，虞姹清歌日日新。",
      "来值渚亭花欲尽，一声留得满城春。"
    ]
  },
  {
    "volume": 550,
    "sequence": 52,
    "title": "酬段侍御",
    "author": "赵嘏",
    "content": [
      "莲花上客思闲闲，数首新诗到筚关。",
      "吟得楚天风雨霁，一条江水两三山。"
    ]
  },
  {
    "volume": 550,
    "sequence": 53,
    "title": "寻僧二首",
    "author": "赵嘏",
    "content": [
      "台殿参差日堕尘，坞西归去一庵云。",
      "寒泉何处夜深落，声隔半岩疏叶闻。",
      "溪户无人谷鸟飞，石桥横木挂禅衣。",
      "看云日暮倚松立，野水乱鸣僧未归。"
    ]
  },
  {
    "volume": 550,
    "sequence": 54,
    "title": "发柏梯寺",
    "author": "赵嘏",
    "content": [
      "一泓秋水千竿竹，静得劳生半日身。",
      "犹有向西无限地，别僧骑马入红尘。"
    ]
  },
  {
    "volume": 550,
    "sequence": 55,
    "title": "西江晚泊",
    "author": "赵嘏",
    "content": [
      "茫茫霭霭失西东，柳浦桑村处处同。",
      "戍鼓一声帆影尽，水禽飞起夕阳中。"
    ]
  },
  {
    "volume": 550,
    "sequence": 56,
    "title": "南池",
    "author": "赵嘏",
    "content": [
      "照影池边多少愁，往来重见此塘秋。",
      "芙蓉苑外新经雨，红叶相随何处流。"
    ]
  },
  {
    "volume": 550,
    "sequence": 57,
    "title": "江楼旧感",
    "author": "赵嘏",
    "content": [
      "独上江楼思渺然，月光如水水如天。",
      "同来望月人何处，风影依稀似去年。"
    ]
  },
  {
    "volume": 550,
    "sequence": 58,
    "title": "南园",
    "author": "赵嘏",
    "content": [
      "雨过郊园绿尚微，落花惆怅满尘衣。",
      "芳尊有酒无人共，日暮看山还独归。"
    ]
  },
  {
    "volume": 550,
    "sequence": 59,
    "title": "南亭",
    "author": "赵嘏",
    "content": [
      "孤亭影在乱花中，怅望无人此醉同。",
      "听尽暮钟犹独坐，水边襟袖起春风。"
    ]
  },
  {
    "volume": 550,
    "sequence": 60,
    "title": "赠女仙",
    "author": "赵嘏",
    "content": [
      "水思云情小凤仙，月涵花态语如弦。",
      "不因金骨三清客，谁识吴州有洞天。"
    ]
  },
  {
    "volume": 550,
    "sequence": 61,
    "title": "宣州送判官",
    "author": "赵嘏",
    "content": [
      "来时健笔佐嫖姚，去折槐花度野桥。",
      "谁见尊前此惆怅，一声歌尽路迢迢。"
    ]
  },
  {
    "volume": 550,
    "sequence": 62,
    "title": "宿僧院",
    "author": "赵嘏",
    "content": [
      "月满长空树满霜，度云低拂近檐床。",
      "林中夜半一声磬，卧见高僧入道场。"
    ]
  },
  {
    "volume": 550,
    "sequence": 63,
    "title": "寻僧",
    "author": "赵嘏",
    "content": [
      "斜日横窗起暗尘，水边门户闭闲春。",
      "千竿竹里花枝动，只道无人似有人。"
    ]
  },
  {
    "volume": 550,
    "sequence": 64,
    "title": "经王先生故居",
    "author": "赵嘏",
    "content": [
      "晚波东去海茫茫，谁识蓬山不死乡。",
      "弄玉已归萧史去，碧楼红树倚斜阳。"
    ]
  },
  {
    "volume": 550,
    "sequence": 65,
    "title": "送从翁中丞奉使黠戛斯六首",
    "author": "赵嘏",
    "content": [
      "扬雄词赋举天闻，万里油幢照塞云。",
      "仆射峰西几千骑，一时迎著汉将军。",
      "旌旗杳杳雁萧萧，春尽穷沙雪未消。",
      "料得坚昆受宣后，始知公主已归朝。",
      "虽言穷北海云中，属国当时事不同。",
      "九姓如今尽臣妾，归期那肯待秋风。",
      "牢山望断绝尘氛，滟滟河西拂地云。",
      "谁见鲁儒持汉节，玉关降尽可汗军。",
      "山川险易接胡尘，秦汉图来或未真。",
      "自此尽知边塞事，河湟更欲托何人。",
      "秦皇无策建长城，刘氏仍穷北路兵。",
      "若遇单于旧牙帐，却应伤叹汉公卿。"
    ]
  },
  {
    "volume": 550,
    "sequence": 66,
    "title": "东亭柳",
    "author": "赵嘏",
    "content": [
      "拂水斜烟一万条，几随春色倚河桥。",
      "不知别后谁攀折，犹自风流胜舞腰。"
    ]
  },
  {
    "volume": 550,
    "sequence": 67,
    "title": "僧舍二首",
    "author": "赵嘏",
    "content": [
      "只言双鬓未蹉跎，独奈牛羊送日何。",
      "禅客不归车马去，晚檐山色为谁多。",
      "溪上禅关水木间，水南山色与僧闲。",
      "春风尽日无来客，幽磬一声高鸟还。"
    ]
  },
  {
    "volume": 550,
    "sequence": 68,
    "title": "新月",
    "author": "赵嘏",
    "content": [
      "玉钩斜傍画檐生，云匣初开一寸明。",
      "何事最能悲少妇，夜来依约落边城。"
    ]
  },
  {
    "volume": 550,
    "sequence": 69,
    "title": "赠皇甫垣",
    "author": "赵嘏",
    "content": [
      "养由弓箭已无功，牢落生涯事事同。",
      "相劝一杯寒食酒，几多辛苦到春风。"
    ]
  },
  {
    "volume": 550,
    "sequence": 70,
    "title": "四祖寺",
    "author": "赵嘏",
    "content": [
      "千株松下双峰寺，一盏灯前万里身。",
      "自为心猿不调伏，祖师元是世间人。"
    ]
  },
  {
    "volume": 550,
    "sequence": 71,
    "title": "听蝉",
    "author": "赵嘏",
    "content": [
      "噪蝉声乱日初曛，弦管楼中永不闻。",
      "独奈愁人数茎发，故园秋隔五湖云。"
    ]
  },
  {
    "volume": 550,
    "sequence": 72,
    "title": "寄远",
    "author": "赵嘏",
    "content": [
      "禁钟声尽见栖禽，关塞迢迢故国心。",
      "无限春愁莫相问，落花流水洞房深。"
    ]
  },
  {
    "volume": 550,
    "sequence": 73,
    "title": "池上",
    "author": "赵嘏",
    "content": [
      "正怜佳月夜深坐，池上暖回燕雁声。",
      "犹有渔舟系江岸，故人归尽独何情。"
    ]
  },
  {
    "volume": 550,
    "sequence": 74,
    "title": "春日书怀",
    "author": "赵嘏",
    "content": [
      "暖莺春日舌难穷，枕上愁生晓听中。",
      "应袅绿窗残梦断，杏园零落满枝风。"
    ]
  },
  {
    "volume": 550,
    "sequence": 75,
    "title": "赠别",
    "author": "赵嘏",
    "content": [
      "水边秋草暮萋萋，欲驻残阳恨马蹄。",
      "曾是管弦同醉伴，一声歌尽各东西。"
    ]
  },
  {
    "volume": 550,
    "sequence": 76,
    "title": "灵岩寺",
    "author": "赵嘏",
    "content": [
      "馆娃宫伴千年寺，水阔云多客到稀。",
      "闻说春来更惆怅，百花深处一僧归。"
    ]
  },
  {
    "volume": 550,
    "sequence": 77,
    "title": "代人听琴二首",
    "author": "赵嘏",
    "content": [
      "抱琴花夜不胜春，独奏相思泪满巾。",
      "第五指中心最恨，数声呜咽为何人。",
      "湘娥不葬九疑云，楚水连天坐忆君。",
      "惟有啼乌旧名在，忍教呜咽夜长闻。"
    ]
  },
  {
    "volume": 550,
    "sequence": 78,
    "title": "访沈舍人不遇",
    "author": "赵嘏",
    "content": [
      "溪翁强访紫微郎，晓鼓声中满鬓霜。",
      "知在禁闱人不见，好风飘下九天香。"
    ]
  },
  {
    "volume": 550,
    "sequence": 79,
    "title": "座上献元相公",
    "author": "赵嘏",
    "content": [
      "寂寞堂前日又曛，阳台去作不归云。",
      "从来闻说沙吒利，今日青娥属使君。"
    ]
  },
  {
    "volume": 550,
    "sequence": 80,
    "title": "遣兴二首",
    "author": "赵嘏",
    "content": [
      "溪花入夏渐稀疏，雨气如秋麦熟初。",
      "终日苦吟人不会，海边兄弟久无书。",
      "读彻残书弄水回，暮天何处笛声哀。",
      "花前独立无人会，依旧去年双燕来。"
    ]
  },
  {
    "volume": 550,
    "sequence": 81,
    "title": "送李给事（一作萧俛相公归山）",
    "author": "赵嘏",
    "content": [
      "眼前轩冕是鸿毛，天上人间漫自劳。",
      "脱却朝衣独归去，青云不及白云高。"
    ]
  },
  {
    "volume": 550,
    "sequence": 82,
    "title": "宿僧舍",
    "author": "赵嘏",
    "content": [
      "高僧夜滴芙蓉漏，远客窗含杨柳风。",
      "何处相逢话心地，月明身在磬声中。"
    ]
  },
  {
    "volume": 550,
    "sequence": 83,
    "title": "吴门梦故山",
    "author": "赵嘏",
    "content": [
      "心熟家山梦不迷，孤峰寒绕一条溪。",
      "秋窗觉后情无限，月堕馆娃宫树西。"
    ]
  },
  {
    "volume": 550,
    "sequence": 84,
    "title": "别李谱",
    "author": "赵嘏",
    "content": [
      "尊前路映暮尘红，池上琴横醉席风。",
      "今日别君如别鹤，声容长在楚弦中。"
    ]
  },
  {
    "volume": 550,
    "sequence": 85,
    "title": "和杜侍郎题禅智寺南楼",
    "author": "赵嘏",
    "content": [
      "楼畔花枝拂槛红，露天香动满帘风。",
      "谁知野寺遗钿处，尽在相如春思中。"
    ]
  },
  {
    "volume": 550,
    "sequence": 86,
    "title": "发青山",
    "author": "赵嘏",
    "content": [
      "凫鹥声暖野塘春，鞍马嘶风驿路尘。",
      "一宿青山又前去，古来难得是闲人。"
    ]
  },
  {
    "volume": 550,
    "sequence": 87,
    "title": "入蓝关",
    "author": "赵嘏",
    "content": [
      "微烟已辨秦中树，远梦更依江上台。",
      "看落晚花还怅望，鲤鱼时节入关来。"
    ]
  },
  {
    "volume": 550,
    "sequence": 88,
    "title": "落第寄沈询",
    "author": "赵嘏",
    "content": [
      "穿杨力尽独无功，华发相期一夜中。",
      "别到江头旧吟处，为将双泪问春风。"
    ]
  },
  {
    "volume": 550,
    "sequence": 89,
    "title": "送韦中丞",
    "author": "赵嘏",
    "content": [
      "二年恩意是春辉，清净胸襟似者希。",
      "泣尽楚人多少泪，满船唯载酒西归。"
    ]
  },
  {
    "volume": 550,
    "sequence": 90,
    "title": "咏端正春树",
    "author": "赵嘏",
    "content": [
      "一树繁阴先著名，异花奇叶俨天成。",
      "马嵬此去无多地，只合杨妃墓上生。"
    ]
  },
  {
    "volume": 550,
    "sequence": 91,
    "title": "叙事献同州侍御三首",
    "author": "赵嘏",
    "content": [
      "青云席中罗袜尘，白首江上吟诗人。",
      "登龙不及三千士，虚度膺门二十春。",
      "平生望断云层层，紫府杳是他人登。",
      "却应归访溪边寺，说向当时同社僧。",
      "尊前谁伴谢公游，莲岳晴来翠满楼。",
      "坐见一方金变化，独吟红药对残秋。"
    ]
  },
  {
    "volume": 550,
    "sequence": 92,
    "title": "婺州宴上留别（一作婺州宴留上萧员外）",
    "author": "赵嘏",
    "content": [
      "双溪楼影向云横，歌舞高台晚更清。",
      "独自下楼骑瘦马，摇鞭重入乱蝉声。"
    ]
  },
  {
    "volume": 550,
    "sequence": 93,
    "title": "别牛郎中门馆",
    "author": "赵嘏",
    "content": [
      "整襟收泪别朱门，自料难酬顾念恩。",
      "招得片魂骑匹马，西风斜日入秋原。"
    ]
  },
  {
    "volume": 550,
    "sequence": 94,
    "title": "山中寄卢简求",
    "author": "赵嘏",
    "content": [
      "竹西池上有花开，日日幽吟看又回。",
      "心忆郡中萧记室，何时暂别醉乡来。"
    ]
  },
  {
    "volume": 550,
    "sequence": 95,
    "title": "寄梁佾兄弟",
    "author": "赵嘏",
    "content": [
      "桃李春多翠影重，竹楼当月夜无风。",
      "荀家兄弟来还去，独倚栏干花露中。"
    ]
  },
  {
    "volume": 550,
    "sequence": 96,
    "title": "同州南亭陪刘侍郎送刘先辈",
    "author": "赵嘏",
    "content": [
      "处处云随晚望开，洞庭秋水管弦来。",
      "谢公待醉消离恨，莫惜临川酒一杯。"
    ]
  },
  {
    "volume": 550,
    "sequence": 97,
    "title": "赠馆驿刘巡官",
    "author": "赵嘏",
    "content": [
      "云别青山马踏尘，负才难觅作闲人。",
      "莫言馆驿无公事，诗酒能消一半春。"
    ]
  },
  {
    "volume": 550,
    "sequence": 98,
    "title": "赠解头贾嵩",
    "author": "赵嘏",
    "content": [
      "贾生名迹忽无伦，十月长安看尽春。",
      "顾我先鸣还自笑，空沾一第是何人。"
    ]
  },
  {
    "volume": 550,
    "sequence": 99,
    "title": "题僧壁",
    "author": "赵嘏",
    "content": [
      "晓望疏林露满巾，碧山秋寺属闲人。",
      "溪头尽日看红叶，却笑高僧衣有尘。"
    ]
  },
  {
    "volume": 550,
    "sequence": 100,
    "title": "沙溪馆（一作仙娥驿）",
    "author": "赵嘏",
    "content": [
      "翠湿衣襟山满楼，竹间溪水绕床流。",
      "行人莫羡邮亭吏，生向此中今白头。"
    ]
  },
  {
    "volume": 550,
    "sequence": 101,
    "title": "李侍御归炭谷山居，同宿华严寺",
    "author": "赵嘏",
    "content": [
      "家在青山近玉京，日云红树满归程。",
      "相逢一宿最高寺，半夜翠微泉落声。"
    ]
  },
  {
    "volume": 550,
    "sequence": 102,
    "title": "过喷玉泉",
    "author": "赵嘏",
    "content": [
      "平生半为山淹留，马上欲去还回头。",
      "两京尘路一双鬓，不见玉泉千万秋。"
    ]
  },
  {
    "volume": 550,
    "sequence": 103,
    "title": "汉阴庭树",
    "author": "赵嘏",
    "content": [
      "掘沟引水浇蔬圃，插竹为篱护药苗。",
      "杨柳如丝风易乱，梅花似雪日难消。"
    ]
  },
  {
    "volume": 550,
    "sequence": 104,
    "title": "送王龟拾遗谢官后归浐水山居",
    "author": "赵嘏",
    "content": [
      "水边残雪照亭台，台上风襟向雪开。",
      "还似当时姓丁鹤，羽毛成后一归来。"
    ]
  },
  {
    "volume": 550,
    "sequence": 105,
    "title": "宿长水主人",
    "author": "赵嘏",
    "content": [
      "白云溪北丛岩东，树石夜与潺湲通。",
      "行人一宿翠微月，二十五弦声满风。"
    ]
  },
  {
    "volume": 550,
    "sequence": 106,
    "title": "寒食离白沙",
    "author": "赵嘏",
    "content": [
      "莫惊客路已经年，尚有青春一半妍。",
      "试上方坦望春野，万条杨柳拂青天。"
    ]
  },
  {
    "volume": 550,
    "sequence": 107,
    "title": "将发循州社日于所居馆宴送",
    "author": "赵嘏",
    "content": [
      "浪花如雪叠江风，社过高秋万恨中。",
      "明日便随江燕去，依依俱是故巢空。"
    ]
  },
  {
    "volume": 550,
    "sequence": 108,
    "title": "句",
    "author": "赵嘏",
    "content": [
      "浮云悲晚翠，落日泣秋风。",
      "语风双燕立，袅树百劳飞。",
      "松岛鹤归书信绝，橘洲风起梦魂香。",
      "徒知六国随斤斧，莫有群儒定是非。",
      "一千里色中秋月，十万军声半夜潮。",
      "梁王旧馆已秋色，珠履少年轻绣衣。"
    ]
  }
]