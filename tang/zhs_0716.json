[
  {
    "volume": 716,
    "sequence": 1,
    "title": "长安春日",
    "author": "曹松",
    "content": [
      "浩浩看花晨，六街扬远尘。",
      "尘中一丈日，谁是晏眠人。",
      "御柳舞着水，野莺啼破春。",
      "徒云多失意，犹自惜离秦。"
    ]
  },
  {
    "volume": 716,
    "sequence": 2,
    "title": "慈恩寺贻楚霄上人",
    "author": "曹松",
    "content": [
      "在秦生楚思，波浪接禅关。",
      "塔碍高林鸟，窗开白日山。",
      "树阴移草上，岸色透庭间。",
      "入内谈经彻，空携讲疏还。"
    ]
  },
  {
    "volume": 716,
    "sequence": 3,
    "title": "崇义里言怀",
    "author": "曹松",
    "content": [
      "马蹄京洛岐，复此少闲时。",
      "老积沧洲梦，秋乖白阁期。",
      "平生五字句，一夕满头丝。",
      "把向侯门去，侯门未可知。"
    ]
  },
  {
    "volume": 716,
    "sequence": 4,
    "title": "僧院松",
    "author": "曹松",
    "content": [
      "此木韵弥全，秋霄学瑟弦。",
      "空知百馀尺，未定几多年。",
      "古甲磨云拆，孤根捉地坚。",
      "何当抛一干，作盖道场前。"
    ]
  },
  {
    "volume": 716,
    "sequence": 5,
    "title": "贻世",
    "author": "曹松",
    "content": [
      "富者非义取，朴风争肯还。",
      "红尘不待晓，白首有谁闲。",
      "浅度四溟水，平看诸国山。",
      "只消年作劫，俱到总无间。"
    ]
  },
  {
    "volume": 716,
    "sequence": 6,
    "title": "南游",
    "author": "曹松",
    "content": [
      "直到南箕下，方谙涨海头。",
      "君恩过铜柱，戎节限交州。",
      "犀占花阴卧，波冲瘴色流。",
      "远夷非不乐，自是北人愁。"
    ]
  },
  {
    "volume": 716,
    "sequence": 7,
    "title": "送胡中丞使日东",
    "author": "曹松",
    "content": [
      "辞天理玉簪，指日使鸡林。",
      "犹有中华恋，方同积浪深。",
      "张帆度鲸口，衔命见臣心。",
      "渥泽遐宣后，归期抵万金。"
    ]
  },
  {
    "volume": 716,
    "sequence": 8,
    "title": "哭陈陶处士",
    "author": "曹松",
    "content": [
      "园里先生冢，鸟啼春更伤。",
      "空馀八封树，尚对一茅堂。",
      "白日埋杜甫，皇天无耒阳。",
      "如何稽古力，报答甚茫茫。"
    ]
  },
  {
    "volume": 716,
    "sequence": 9,
    "title": "言怀",
    "author": "曹松",
    "content": [
      "冥心坐似痴，寝食亦如遗。",
      "为觅出人句，只求当路知。",
      "岂能穷到老，未信达无时。",
      "此道须天付，三光幸不私。"
    ]
  },
  {
    "volume": 716,
    "sequence": 10,
    "title": "月",
    "author": "曹松",
    "content": [
      "寥寥天地内，夜魄爽何轻。",
      "频见此轮满，即应华发生。",
      "不圆争得破，才正又须倾。",
      "人事还如此，因知倚伏情。"
    ]
  },
  {
    "volume": 716,
    "sequence": 11,
    "title": "答匡山僧赠榔栗杖",
    "author": "曹松",
    "content": [
      "栗杖出匡顶，百中无一枝。",
      "虽因野僧得，犹畏岳神知。",
      "画月冷光在，指云秋片移。",
      "宜留引蹇步，他日访峨嵋。"
    ]
  },
  {
    "volume": 716,
    "sequence": 12,
    "title": "商山夜闻泉",
    "author": "曹松",
    "content": [
      "泻月声不断，坐来心益闲。",
      "无人知落处，万木冷空山。",
      "远忆云容外，幽疑石缝间。",
      "那辞通曙听，明日度蓝关。"
    ]
  },
  {
    "volume": 716,
    "sequence": 13,
    "title": "书怀",
    "author": "曹松",
    "content": [
      "默默守吾道，望荣来替愁。",
      "吟诗应有罪，当路却如雠。",
      "陆海傥难溺，九霄争便休。",
      "敢言名誉出，天未白吾头。"
    ]
  },
  {
    "volume": 716,
    "sequence": 14,
    "title": "道中",
    "author": "曹松",
    "content": [
      "出门嗟世路，何日朴风归。",
      "是处太行险，□□应解飞。",
      "主人厚薄礼，客子新故衣。",
      "所以浇浮态，多令行者违。"
    ]
  },
  {
    "volume": 716,
    "sequence": 15,
    "title": "夏云",
    "author": "曹松",
    "content": [
      "势能成岳仞，顷刻长崔嵬。",
      "暝鸟飞不到，野风吹得开。",
      "一天分万态，立地看忘回。",
      "欲结暑宵雨，先闻江上雷。"
    ]
  },
  {
    "volume": 716,
    "sequence": 16,
    "title": "塞上行",
    "author": "曹松",
    "content": [
      "上将拥黄须，安西逐指呼。",
      "离乡俱少壮，到碛减肌肤。",
      "风雪夜防塞，腥膻朝系胡。",
      "为君乐战死，谁喜作征夫。"
    ]
  },
  {
    "volume": 716,
    "sequence": 17,
    "title": "晨起",
    "author": "曹松",
    "content": [
      "晓色教不睡，卷帘清气中。",
      "林残数枝月，发冷一梳风。",
      "并鸟含钟语，欹荷隔雾空。",
      "莫疑营白日，道路本无穷。"
    ]
  },
  {
    "volume": 716,
    "sequence": 18,
    "title": "感世",
    "author": "曹松",
    "content": [
      "触目尽如幻，幻中能几时。",
      "愁来舍行乐，事去莫吞悲。",
      "白发不由己，黄金留待谁。",
      "耕烟得铭志，翻为古人思。"
    ]
  },
  {
    "volume": 716,
    "sequence": 19,
    "title": "观华夷图",
    "author": "曹松",
    "content": [
      "落笔胜缩地，展图当晏宁。",
      "中华属贵分，远裔占何星。",
      "分寸辨诸岳，斗升观四溟。",
      "长疑未到处，一一似曾经。"
    ]
  },
  {
    "volume": 716,
    "sequence": 20,
    "title": "山中寒夜呈进士许棠",
    "author": "曹松",
    "content": [
      "山寒草堂暖，寂夜有良朋。",
      "读易分高烛，煎茶取折冰。",
      "庭垂河半角，窗露月微棱。",
      "俱入论心地，争无俗者憎。"
    ]
  },
  {
    "volume": 716,
    "sequence": 21,
    "title": "滕王阁春日晚眺",
    "author": "曹松",
    "content": [
      "凌春帝子阁，偶眺日移西。",
      "浪势平花坞，帆阴上柳堤。",
      "凝岚藏宿翼，叠鼓碎归蹄。",
      "只此长吟咏，因高思不迷。"
    ]
  },
  {
    "volume": 716,
    "sequence": 22,
    "title": "钟陵野步",
    "author": "曹松",
    "content": [
      "冈扉聊自启，信步出波边。",
      "野火风吹阔，春冰鹤啄穿。",
      "渚樯齐驿树，山鸟入公田。",
      "未创孤云势，空思白阁年。"
    ]
  },
  {
    "volume": 716,
    "sequence": 23,
    "title": "哭胡处士",
    "author": "曹松",
    "content": [
      "故人江阁在，重到事悠悠。",
      "无尔向潭上，为吾倾瓮头。",
      "空馀赤枫叶，堕落钓鱼舟。",
      "疑是冲虚去，不为天地囚。"
    ]
  },
  {
    "volume": 716,
    "sequence": 24,
    "title": "青龙寺赠云颢法师",
    "author": "曹松",
    "content": [
      "紫檀衣且香，春殿日尤长。",
      "此地开新讲，何山锁旧房。",
      "僧名喧北阙，师印续南方。",
      "莫惜青莲喻，秦人听未忘。"
    ]
  },
  {
    "volume": 716,
    "sequence": 25,
    "title": "荐福寺赠应制白公（一作栖白大师）",
    "author": "曹松",
    "content": [
      "才子紫檀衣，明君宠顾时。",
      "讲升高座懒，书答重臣迟。",
      "瓶势倾圆顶，刀声落碎髭。",
      "还闻穿内去，随驾进新诗。"
    ]
  },
  {
    "volume": 716,
    "sequence": 26,
    "title": "观山寺僧穿井",
    "author": "曹松",
    "content": [
      "云僧凿山井，寒碧在中庭。",
      "况是分岩眼，同来下石瓶。",
      "旁痕终变藓，圆影即澄星。",
      "异夜天龙蛰，应闻说叶经。"
    ]
  },
  {
    "volume": 716,
    "sequence": 27,
    "title": "送德光禅师（重礼石霜长者）",
    "author": "曹松",
    "content": [
      "天涯缘事了，又造石霜微。",
      "不以千峰险，唯将独影归。",
      "有为嫌假佛，无境是真机。",
      "到后流沙锡，何时更有飞。"
    ]
  },
  {
    "volume": 716,
    "sequence": 28,
    "title": "赠南陵李主簿",
    "author": "曹松",
    "content": [
      "外邑官同隐，宁劳短吏趋。",
      "看云情自足，爱酒逸应无。",
      "簟席弹棋子，衣裳惹印朱。",
      "仍闻陂水近，亦拟掉菰蒲。"
    ]
  },
  {
    "volume": 716,
    "sequence": 29,
    "title": "慈恩寺东楼",
    "author": "曹松",
    "content": [
      "寺楼凉出竹，非与曲江赊。",
      "野火流穿苑，秦山叠入巴。",
      "风梢离众叶，岸角积虚沙。",
      "此地钟声近，令人思未涯。"
    ]
  },
  {
    "volume": 716,
    "sequence": 30,
    "title": "古冢",
    "author": "曹松",
    "content": [
      "代远已难问，累累次古城。",
      "民田侵不尽，客路踏还平。",
      "作穴蛇分蛰，依冈鹿绕行。",
      "唯应风雨夕，鬼火出林明。"
    ]
  },
  {
    "volume": 716,
    "sequence": 31,
    "title": "访山友",
    "author": "曹松",
    "content": [
      "一径通高屋，重云翳两原。",
      "山寒初宿顶，泉落未知根。",
      "急雨洗荒壁，惊风开静门。",
      "听君吟废夜，苦却建溪猿。"
    ]
  },
  {
    "volume": 716,
    "sequence": 32,
    "title": "林下书怀寄建州李频员外",
    "author": "曹松",
    "content": [
      "一从诸事懒，海上迹宜沉。",
      "吾道不当路，鄙人甘入林。",
      "云垂方觅鹤，月湿始收琴。",
      "水石南州好，谁陪刻骨吟。"
    ]
  },
  {
    "volume": 716,
    "sequence": 33,
    "title": "猿",
    "author": "曹松",
    "content": [
      "曾宿三巴路，今来不愿听。",
      "云根啼片白，峰顶掷尖青。",
      "护果憎禽啄，栖霜觑叶零。",
      "唯应卧岚客，怜尔傍岩扃。"
    ]
  },
  {
    "volume": 716,
    "sequence": 34,
    "title": "秋日送方干游上元",
    "author": "曹松",
    "content": [
      "天高淮泗白，料子趋修程。",
      "汲水疑山动，扬帆觉岸行。",
      "云离京口树，雁入石头城。",
      "后夜分遥念，诸峰霜露生。"
    ]
  },
  {
    "volume": 716,
    "sequence": 35,
    "title": "哭李频员外（时在建川）",
    "author": "曹松",
    "content": [
      "出麾临建水，下世在公堂。",
      "苦集休开箧，清资罢转郎。",
      "瘴中无子奠，岭外一妻孀。",
      "定是浮香骨，东归就故乡。"
    ]
  },
  {
    "volume": 716,
    "sequence": 36,
    "title": "山中言事",
    "author": "曹松",
    "content": [
      "岚霭润窗棂，吟诗得冷症。",
      "教餐有效药，多愧独行僧。",
      "云湿煎茶火，冰封汲井绳。",
      "片扉深著掩，经国自无能。"
    ]
  },
  {
    "volume": 716,
    "sequence": 37,
    "title": "送左协律京西从事",
    "author": "曹松",
    "content": [
      "辟书来几日，遂喜就嘉招。",
      "犹向风沙浅，非于甸服遥。",
      "时平无探骑，秋静见盘雕。",
      "若遣关中使，烦君问寂寥。"
    ]
  },
  {
    "volume": 716,
    "sequence": 38,
    "title": "望九华寄池阳太守",
    "author": "曹松",
    "content": [
      "造华峰峰异，宜教岳德谦。",
      "灵踪载籍古，怪刃刺云尖。",
      "盘蹙陵阳壮，孤标建邺瞻。",
      "霁馀堪洗目，青出谢家檐。"
    ]
  },
  {
    "volume": 716,
    "sequence": 39,
    "title": "上广州支使王拾遗",
    "author": "曹松",
    "content": [
      "明时应不谏，天幕称仙才。",
      "聘入关中去，人从帝侧来。",
      "诗窗盛岛屿，檄盾照风雷。",
      "几度陪旄节，营巡海色回。"
    ]
  },
  {
    "volume": 716,
    "sequence": 40,
    "title": "题僧松禅（一作题僧院松）",
    "author": "曹松",
    "content": [
      "空山涧畔枯松树，禅老堂头甲乙身。",
      "传是昔朝僧种著，下头应有茯苓神。"
    ]
  },
  {
    "volume": 716,
    "sequence": 41,
    "title": "赠华阴李明府",
    "author": "曹松",
    "content": [
      "佩墨县兼清，约关西近城。",
      "三峰岂不重，厚地戴犹轻。",
      "雪筱欹难直，风泉喷易横。",
      "须知高枕外，长是劝民耕。"
    ]
  },
  {
    "volume": 716,
    "sequence": 42,
    "title": "送人庭鹤",
    "author": "曹松",
    "content": [
      "度岁休笼闭，身轻好羽仪。",
      "白云□是伴，沧海得因谁。",
      "唳起遗残食，盘馀在迥枝。",
      "条风频雨去，只恐更相随。"
    ]
  },
  {
    "volume": 716,
    "sequence": 43,
    "title": "信州闻通寺题僧砌下泉",
    "author": "曹松",
    "content": [
      "细声从峤足，幽淡浸香墀。",
      "此境未开日，何人初见时。",
      "耗痕延黑藓，净罅吐微澌。",
      "应有乔梢鹤，下来当饮之。"
    ]
  },
  {
    "volume": 716,
    "sequence": 44,
    "title": "山中",
    "author": "曹松",
    "content": [
      "此地似商岭，云霞空往还。",
      "衰条难定鸟，缺月易依山。",
      "野色耕不尽，溪容钓自闲。",
      "分因多卧退，百计少相关。"
    ]
  },
  {
    "volume": 716,
    "sequence": 45,
    "title": "寄崇圣寺僧（一作关山寄诗赠清越）",
    "author": "曹松",
    "content": [
      "不醉长安酒，冥心只似师。",
      "望山吟过日，伴鹤立多时。",
      "沟远流声细，林寒绿色迟。",
      "庵西萝月夕，重约语空期。"
    ]
  },
  {
    "volume": 716,
    "sequence": 46,
    "title": "金陵道中寄",
    "author": "曹松",
    "content": [
      "忍苦待知音，无时省废吟。",
      "始为分路客，莫问向隅心。",
      "峤翠藏幽瀑，枝风下晓禽。",
      "忆君秋欲尽，马上秣陵砧。"
    ]
  },
  {
    "volume": 716,
    "sequence": 47,
    "title": "都门送许棠东归（一作送进士张乔）",
    "author": "曹松",
    "content": [
      "旧客东归远，长安诗少朋。",
      "去愁分碛雁，行计逐乡僧。",
      "华岳无时雪，黄河漫处冰。",
      "知辞国门路，片席认西陵。"
    ]
  },
  {
    "volume": 716,
    "sequence": 48,
    "title": "送进士喻坦之游太原",
    "author": "曹松",
    "content": [
      "北鄙征难尽，诗愁满去程。",
      "废巢侵烧色，荒冢入锄声。",
      "逗野河流浊，离云碛日明。",
      "并州戎垒地，角动引风生。"
    ]
  },
  {
    "volume": 716,
    "sequence": 49,
    "title": "九江暮春书事",
    "author": "曹松",
    "content": [
      "杨柳城初锁，轮蹄息去踪。",
      "春流无旧岸，夜色失诸峰。",
      "影动渔边火，声迟话后钟。",
      "明朝回去雁，谁向北郊逢。"
    ]
  },
  {
    "volume": 716,
    "sequence": 50,
    "title": "再到洪州望西山（松常栖此山）",
    "author": "曹松",
    "content": [
      "洪州向西顾，不忍暂忘君。",
      "记得瀑泉落，省同幽鸟闻。",
      "一回经雨雹，长有剩风云。",
      "未定却栖息，前头江海分。"
    ]
  },
  {
    "volume": 716,
    "sequence": 51,
    "title": "与胡汾坐月期贯休上人不至",
    "author": "曹松",
    "content": [
      "扫庭秋漏滴，接话贵忘眠。",
      "静夜人相语，低枝鸟暗迁。",
      "星围南极定，月照断河连。",
      "后会花宫子，应开石上禅。"
    ]
  },
  {
    "volume": 716,
    "sequence": 52,
    "title": "赠胡处士",
    "author": "曹松",
    "content": [
      "年光离岳色，带疾卧南原。",
      "白日与无事，俗人嗔闭门。",
      "樵鱼临片水，野鹿入荒园。",
      "莫问荣华事，清霜点发根。"
    ]
  },
  {
    "volume": 716,
    "sequence": 53,
    "title": "铅山写怀",
    "author": "曹松",
    "content": [
      "天涯兵火后，风景畏临门。",
      "骨肉到时节，团圆因梦魂。",
      "池塘营水眼，岭峤结花根。",
      "耳纵听歌吹，中心不可论。"
    ]
  },
  {
    "volume": 716,
    "sequence": 54,
    "title": "书翠岩寺壁",
    "author": "曹松",
    "content": [
      "何年话尊宿，瞻礼此堂中。",
      "入郭非无路，归林自学空。",
      "溅瓶云峤水，逆磬雪川风。",
      "时说南庐事，知师用意同。"
    ]
  },
  {
    "volume": 716,
    "sequence": 55,
    "title": "江西题东湖",
    "author": "曹松",
    "content": [
      "凿出江湖思，凉多□□间。",
      "无风触微浪，半日□秋山。",
      "客袖沙光满，船窗荻影闲。",
      "时人见黄绶，应笑狎鸥还。"
    ]
  },
  {
    "volume": 716,
    "sequence": 56,
    "title": "题湖南岳麓寺",
    "author": "曹松",
    "content": [
      "海云山上寺，每到每开襟。",
      "万木长不住，细泉听更深。",
      "蜩沾高雨断，鸟遇夕岚沈。",
      "此地良宵月，秋怀隔楚砧。"
    ]
  },
  {
    "volume": 716,
    "sequence": 57,
    "title": "赠衡山麋明府",
    "author": "曹松",
    "content": [
      "为县潇湘水，门前树配苔。",
      "晚吟公籍少，春醉积林开。",
      "涤砚松香起，擎茶岳影来。",
      "任官当此境，更莫梦天台。"
    ]
  },
  {
    "volume": 716,
    "sequence": 58,
    "title": "塞上",
    "author": "曹松",
    "content": [
      "边寒来所阔，今日复明朝。",
      "河凌坚通马，胡云缺见雕。",
      "砂中程独泣，乡外隐谁招。",
      "回首若经岁，灵州生柳条。"
    ]
  },
  {
    "volume": 716,
    "sequence": 59,
    "title": "送邵安石及第归连州觐省",
    "author": "曹松",
    "content": [
      "及第兼归觐，宜忘涉驿劳。",
      "青云重庆少，白日一飞高。",
      "转楚闻啼狖，临湘见叠涛。",
      "海阳沈饮罢，何地佐旌旄。"
    ]
  },
  {
    "volume": 716,
    "sequence": 60,
    "title": "边上送友人归宁",
    "author": "曹松",
    "content": [
      "乡路穿京过，宁心去少同。",
      "日斜寻阔碛，春尽逐归鸿。",
      "独树河声外，凝笳塞色中。",
      "怜君到此处，却背老莱风。"
    ]
  },
  {
    "volume": 716,
    "sequence": 61,
    "title": "除夜",
    "author": "曹松",
    "content": [
      "残腊即又尽，东风应渐闻。",
      "一宵犹几许，两岁欲平分。",
      "燎暗倾时斗，春通绽处芬。",
      "明朝遥捧酒，先合祝尧君。"
    ]
  },
  {
    "volume": 716,
    "sequence": 62,
    "title": "题甘露寺",
    "author": "曹松",
    "content": [
      "香门接巨垒，画角间清钟。",
      "北固一何峭，西僧多此逢。",
      "天垂无际海，云白久晴峰。",
      "旦暮然灯外，涛头振蛰龙。"
    ]
  },
  {
    "volume": 716,
    "sequence": 63,
    "title": "贻住山僧",
    "author": "曹松",
    "content": [
      "罢讲巡岩坞，无穷得野情。",
      "腊高犹伴鹿，夏满不归城。",
      "云朵缘崖发，峰阴截水清。",
      "自然双洗耳，唯任白毫生。"
    ]
  },
  {
    "volume": 716,
    "sequence": 64,
    "title": "题鹤鸣泉",
    "author": "曹松",
    "content": [
      "仙鹤曾鸣处，泉兼半井苔。",
      "直峰抛影入，片月泻光来。",
      "潋滟侵颜冷，深沉慰眼开。",
      "何因值舟顶，满汲石瓶回。"
    ]
  },
  {
    "volume": 716,
    "sequence": 65,
    "title": "吊贾岛二首",
    "author": "曹松",
    "content": [
      "先生不折桂，谪去抱何冤。",
      "已葬离燕骨，难招入剑魂。",
      "旅坟低却草，稚子哭胜猿。",
      "冥寞如搜句，宜邀贺监论。",
      "青旆低寒水，清笳出晓风。",
      "鸟为伤贾傅，马立葬滕公。",
      "松柏青山上，城池白日中。",
      "一朝今古隔，惟有月明同。"
    ]
  },
  {
    "volume": 716,
    "sequence": 66,
    "title": "忆江西并悼亡友",
    "author": "曹松",
    "content": [
      "前心奈兵阻，悔作豫章分。",
      "芳草未归日，故人多是坟。",
      "帆行出岫雨，马践过江云。",
      "此地一樽酒，当时皆以文。"
    ]
  }
]