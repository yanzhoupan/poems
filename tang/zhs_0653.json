[
  {
    "volume": 653,
    "sequence": 1,
    "title": "山中寄吴磻十韵",
    "author": "方干",
    "content": [
      "莫问终休否，林中事已成。",
      "盘餐怜火种，岁计付刀耕。",
      "掬水皆花气，听松似雨声。",
      "书空翘足卧，避险侧身行。",
      "果傍闲轩落，蒲连湿岸生。",
      "禅生知见理，妻子笑无名。",
      "更拟教诗苦，何曾待酒清。",
      "石溪鱼不大，月树鹊多惊。",
      "砌下通樵路，窗间见县城。",
      "云山任重叠，难隔故交情。"
    ]
  },
  {
    "volume": 653,
    "sequence": 2,
    "title": "嘉兴县内池阁",
    "author": "方干",
    "content": [
      "指画应心成，周回气象清。",
      "床前沙鸟语，案下锦鳞惊。",
      "细柳风吹旋，新荷露压倾。",
      "微芳缘岸落，迸笋入波生。",
      "舴艋舟中醉，莓苔径上行。",
      "高人莫归去，此处胜蓬瀛。"
    ]
  },
  {
    "volume": 653,
    "sequence": 3,
    "title": "镜湖西岛言事寄陶校书",
    "author": "方干",
    "content": [
      "樵猎两三户，凋疏是近邻。",
      "风雷前壑雨，花木后岩春。",
      "文字不得力，桑麻难救贫。",
      "山禽欺稚子，夜犬吠渔人。",
      "未必圣明代，长将云水亲。",
      "知音不延荐，何路出泥尘。"
    ]
  },
  {
    "volume": 653,
    "sequence": 4,
    "title": "赠赵崇侍御（一作赠赵常六韵）",
    "author": "方干",
    "content": [
      "贵达合逢明圣日，风流又及少年时。",
      "才因出众人皆嫉，势欲摩霄自不知。",
      "正直早年闻苦节，从容此日见清规。",
      "却教鹦鹉呼桃叶，便遣婵娟唱竹枝。",
      "闲话篇章停烛久，醉迷歌舞出花迟。",
      "云鸿别有回翔便，应笑啁啾燕雀卑。"
    ]
  },
  {
    "volume": 653,
    "sequence": 5,
    "title": "叙龙瑞观胜异寄于尊师",
    "author": "方干",
    "content": [
      "混元融结致功难，山下平湖湖上山。",
      "万倾涵虚寒潋滟，千寻耸翠秀孱颜。",
      "芰荷香入琴棋处，雷雨声离栋牖间。",
      "但有五云依鹤岭，曾无陆路向人寰。",
      "夜溪漱玉常堪听，仙树垂珠可要攀。",
      "若弃荣名便居此，自然浮浊不相关。"
    ]
  },
  {
    "volume": 653,
    "sequence": 6,
    "title": "侯郎中新置西湖",
    "author": "方干",
    "content": [
      "远近利民因智力，周回润物像心源。",
      "菰蒲纵感生成惠，鳣鲔那知广大恩。",
      "潋滟清辉吞半郭，萦纡别派入遥村。",
      "砂泉绕石通山脉，岸木黏萍是浪痕。",
      "已见澄来连镜底，兼知极处浸云根。",
      "波涛不起时方泰，舟楫徐行日易昏。",
      "烟雾未应藏岛屿，凫鹥亦解避旌幡。",
      "虽云桃叶歌还醉，却被荷花笑不言。",
      "孤鹤必应思凤诏，凡鱼岂合在龙门。",
      "能将盛事添元化，一夕机谟万古存。"
    ]
  },
  {
    "volume": 653,
    "sequence": 7,
    "title": "许员外新阳别业",
    "author": "方干",
    "content": [
      "兰汀橘岛映亭台，不是经心即手栽。",
      "满阁白云随雨去，一池寒月逐潮来。",
      "小松出屋和巢长，新径通村避笋开。",
      "柳絮风前欹枕卧，荷花香里棹舟回。",
      "园中认叶封林草，檐下攀枝落野梅。",
      "莫恣高情求逸思，须防急诏用长材。",
      "若因萤火终残卷，便把渔歌送几杯。",
      "多谢郢中贤太守，常时谈笑许追陪。"
    ]
  },
  {
    "volume": 653,
    "sequence": 8,
    "title": "李侍御上虞别业",
    "author": "方干",
    "content": [
      "满目亭台嘉木繁，燕蝉吟语不为喧。",
      "昼潮势急吞诸岛，暑雨声回露半村。",
      "真为援毫方掩卷，常因按曲便开尊。",
      "若将明月为俦侣，应把清风遗子孙。",
      "绣羽惊弓离果上，红鳞见饵出蒲根。",
      "寻君未要先敲竹，且棹渔舟入大门。"
    ]
  },
  {
    "volume": 653,
    "sequence": 9,
    "title": "题悬溜岩隐者居",
    "author": "方干",
    "content": [
      "世人如要问生涯，满架堆床是五车。",
      "谷鸟暮蝉声四散，修篁灌木势交加。",
      "蒲葵细织团圆扇，薤叶平铺合遝花。",
      "却用水荷苞绿李，兼将寒井浸甘瓜。",
      "惯缘嶮峭收松粉，常趁芳鲜掇茗芽。",
      "池上树阴随浪动，窗前月影被巢遮。",
      "坐云独酌杯盘湿，穿竹微吟路径斜。",
      "见说公卿访遗逸，逢迎亦是戴乌纱。"
    ]
  },
  {
    "volume": 653,
    "sequence": 10,
    "title": "山中言事八韵寄李支使",
    "author": "方干",
    "content": [
      "岂知经史深相误，两鬓垂丝百事休。",
      "受业几多为弟子，成名一半作公侯。",
      "前时射鹄徒抛箭，此日求鱼未上钩。",
      "竹里断云来枕上，岩边片月在床头。",
      "过庭急雨和花落，绕舍澄泉带叶流。",
      "缅想远书聆鹊喜，窥寻嘉果觉猿偷。",
      "旧诗改处空留韵，新酝尝来不满篘。",
      "阮瑀如能问寒馁，风光当日入沧洲。"
    ]
  },
  {
    "volume": 653,
    "sequence": 11,
    "title": "山中言事寄赠苏判官",
    "author": "方干",
    "content": [
      "寸心似火频求荐，两鬓如霜始息机。",
      "隔岸鸡鸣春耨去，邻家犬吠夜渔归。",
      "倚松长啸成疏拙，拂石欹眠绝是非。",
      "执爨纵曾炊橡实，纫针曾解补荷衣。",
      "常凭早月来张烛，亦假清风为掩扉。",
      "多是元瑜怜野贱，时回车马发光辉。"
    ]
  },
  {
    "volume": 653,
    "sequence": 12,
    "title": "献王大夫",
    "author": "方干",
    "content": [
      "高情不与俗人知，耻学诸生取桂枝。",
      "荀宋五言行世早，巢由三诏出溪迟。",
      "操心已在精微域，落笔皆成典诰词。",
      "一鹗难成燕雀伍，非熊本是帝王师。",
      "贤臣虽蕴经邦术，明主终无谏猎时。",
      "莫道百僚忧礼绝，兼闻七郡怕天移。",
      "直缘材力头头赡，专被文星步步随。",
      "不信重言通造化，须臾便可变荣衰。"
    ]
  },
  {
    "volume": 653,
    "sequence": 13,
    "title": "浅井",
    "author": "方干",
    "content": [
      "夜入明河星似少，曙摇澄碧扇风翻。",
      "细泉细脉难来到，应觉添瓶耗旧痕。"
    ]
  },
  {
    "volume": 653,
    "sequence": 14,
    "title": "与徐温话别",
    "author": "方干",
    "content": [
      "去去何时却见君，悠悠烟水似天津。",
      "明年今夜有明月，不是今年看月人。"
    ]
  },
  {
    "volume": 653,
    "sequence": 15,
    "title": "出东阳道中作",
    "author": "方干",
    "content": [
      "马首寒山黛色浓，一重重尽一重重。",
      "醉醒已在他人界，犹忆东阳昨夜钟。"
    ]
  },
  {
    "volume": 653,
    "sequence": 16,
    "title": "酬孙发",
    "author": "方干",
    "content": [
      "锦价转高花更巧，能将旧手弄新梭。",
      "从来一字为褒贬，二十八言犹太多。"
    ]
  },
  {
    "volume": 653,
    "sequence": 17,
    "title": "送乡中故人",
    "author": "方干",
    "content": [
      "少小与君情不疏，听君细话胜家书。",
      "如今若到乡中去，道我垂钩不钓鱼。"
    ]
  },
  {
    "volume": 653,
    "sequence": 18,
    "title": "思江南",
    "author": "方干",
    "content": [
      "昨日草枯今日青，羁人又动望乡情。",
      "夜来有梦登归路，不到桐庐已及明。"
    ]
  },
  {
    "volume": 653,
    "sequence": 19,
    "title": "题宝林寺禅者壁（山名飞来峰）",
    "author": "方干",
    "content": [
      "邃岩乔木夏藏寒，床下云溪枕上看。",
      "台殿渐多山更重，却令飞去即应难。"
    ]
  },
  {
    "volume": 653,
    "sequence": 20,
    "title": "过李群玉故居",
    "author": "方干",
    "content": [
      "讦直上书难遇主，衔冤下世未成翁。",
      "琴尊剑鹤谁将去，惟锁山斋一树风。"
    ]
  },
  {
    "volume": 653,
    "sequence": 21,
    "title": "题玉笥山强处士",
    "author": "方干",
    "content": [
      "酒里藏身岩里居，删繁自是一家书。",
      "世人呼尔为渔叟，尔学钓璜非钓鱼。"
    ]
  },
  {
    "volume": 653,
    "sequence": 22,
    "title": "君不来",
    "author": "方干",
    "content": [
      "远路东西欲问谁，寒来无处寄寒衣。",
      "去时初种庭前树，树已胜巢人未归。"
    ]
  },
  {
    "volume": 653,
    "sequence": 23,
    "title": "经旷禅师旧院",
    "author": "方干",
    "content": [
      "谷鸟散啼如有恨，庭花含笑似无情。",
      "更名变貌难休息，去去来来第几生。"
    ]
  },
  {
    "volume": 653,
    "sequence": 24,
    "title": "江南闻新曲",
    "author": "方干",
    "content": [
      "席上新声花下杯，一声声被拍声摧。",
      "乐工不识长安道，尽是书中寄曲来。"
    ]
  },
  {
    "volume": 653,
    "sequence": 25,
    "title": "经故侯郎中旧居",
    "author": "方干",
    "content": [
      "一朝寂寂与冥冥，垄树未长坟草青。",
      "高节雄才向何处，夜阑空锁满池星。"
    ]
  },
  {
    "volume": 653,
    "sequence": 26,
    "title": "越中逢孙百篇",
    "author": "方干",
    "content": [
      "上才乘酒到山阴，日日成篇字字金。",
      "镜水周回千万顷，波澜倒泻入君心。"
    ]
  },
  {
    "volume": 653,
    "sequence": 27,
    "title": "寄谢麟",
    "author": "方干",
    "content": [
      "越国云溪秀发时，蒋京词赋谢麟诗。",
      "后来若要知优劣，学圃无过老圃知。"
    ]
  },
  {
    "volume": 653,
    "sequence": 28,
    "title": "与长洲陈子美长官",
    "author": "方干",
    "content": [
      "枕上愁多百绪牵，常时睡觉在溪前。",
      "人前尽是交亲力，莫道升沈总信天。"
    ]
  },
  {
    "volume": 653,
    "sequence": 29,
    "title": "新安殷明府家乐方响",
    "author": "方干",
    "content": [
      "葛溪铁片梨园调，耳底丁东十六声。",
      "彭泽主人怜妙乐，玉杯春暖许同倾。"
    ]
  },
  {
    "volume": 653,
    "sequence": 30,
    "title": "别殷明府",
    "author": "方干",
    "content": [
      "许教门馆久踟蹰，仲叔怀恩对玉壶。",
      "唯有离心欲销客，空垂双泪不成珠。"
    ]
  },
  {
    "volume": 653,
    "sequence": 31,
    "title": "送水墨项处士归天台",
    "author": "方干",
    "content": [
      "仙峤倍分元化功，揉蓝翠色一重重。",
      "还家莫更寻山水，自有云山在笔峰。"
    ]
  },
  {
    "volume": 653,
    "sequence": 32,
    "title": "赠会稽杨长官",
    "author": "方干",
    "content": [
      "直钩终日竟无鱼，钟鼓声中与世疏。",
      "若向湖边访幽拙，萧条四壁是闲居。"
    ]
  },
  {
    "volume": 653,
    "sequence": 33,
    "title": "赠申长官",
    "author": "方干",
    "content": [
      "言下随机见物情，看看狱路草还生。",
      "旅人莫怪无鱼食，直为寒江水至清。"
    ]
  },
  {
    "volume": 653,
    "sequence": 34,
    "title": "将归湖上留别陈宰",
    "author": "方干",
    "content": [
      "归去春山逗晚晴，萦回树石罅中行。",
      "明时不是无知己，自忆湖边钓与耕。"
    ]
  },
  {
    "volume": 653,
    "sequence": 35,
    "title": "贻亮上人",
    "author": "方干",
    "content": [
      "秋水一泓常见底，涧松千尺不生枝。",
      "人间学佛知多少，净尽心花只有师。"
    ]
  },
  {
    "volume": 653,
    "sequence": 36,
    "title": "贻曦上人",
    "author": "方干",
    "content": [
      "四十年来多少人，一分零落九成尘。",
      "与师犹得重相见，亦是枯株勉强春。"
    ]
  },
  {
    "volume": 653,
    "sequence": 37,
    "title": "书原上鲍处士屋壁",
    "author": "方干",
    "content": [
      "水阔坐看千万里，青芜盖地接天津。",
      "祢衡莫爱山中静，绕舍山多却碍人。"
    ]
  },
  {
    "volume": 653,
    "sequence": 38,
    "title": "别孙蜀",
    "author": "方干",
    "content": [
      "吴越思君意易伤，别君添我鬓边霜。",
      "由来浙水偏堪恨，截断千山作两乡。"
    ]
  },
  {
    "volume": 653,
    "sequence": 39,
    "title": "赠江上老人",
    "author": "方干",
    "content": [
      "潭底锦鳞多识钓，未投香饵即先知。",
      "欲教鱼目无分别，须学揉蓝染钓丝。"
    ]
  },
  {
    "volume": 653,
    "sequence": 40,
    "title": "赠东溪贫道",
    "author": "方干",
    "content": [
      "非唯剑鹤独难留，触事皆闻被债收。",
      "赖是豪家念寒馁，却还渔岛与渔舟。"
    ]
  },
  {
    "volume": 653,
    "sequence": 41,
    "title": "咏花",
    "author": "方干",
    "content": [
      "狂心醉眼共裴回，一半先开笑未开。",
      "此日不能偷折去，胡蜂直恐趁人来。"
    ]
  },
  {
    "volume": 653,
    "sequence": 42,
    "title": "路入金州江中作",
    "author": "方干",
    "content": [
      "棹寻椒岸萦回去，数里时逢一两家。",
      "知是从来贡金处，江边牧竖亦披沙。"
    ]
  },
  {
    "volume": 653,
    "sequence": 43,
    "title": "夜会郑氏昆季林亭",
    "author": "方干",
    "content": [
      "卷帘圆月照方塘，坐久尊空竹有霜。",
      "白犬吠风惊雁起，犹能一一旋成行。"
    ]
  },
  {
    "volume": 653,
    "sequence": 44,
    "title": "题黄山人庭前孤桂",
    "author": "方干",
    "content": [
      "映窗孤桂非手植，子落月中闻落时。",
      "仙客此时头不白，看来看去有枯枝。"
    ]
  },
  {
    "volume": 653,
    "sequence": 45,
    "title": "送僧南游",
    "author": "方干",
    "content": [
      "三秋万里五溪行，风里孤云不计程。",
      "若念猩猩解言语，放生先合放猩猩。"
    ]
  },
  {
    "volume": 653,
    "sequence": 46,
    "title": "惜花",
    "author": "方干",
    "content": [
      "可怜妍艳正当时，刚被狂风一夜吹。",
      "今日流莺来旧处，百般言语殢空枝。"
    ]
  },
  {
    "volume": 653,
    "sequence": 47,
    "title": "题天柱观鱼尊师旧院",
    "author": "方干",
    "content": [
      "早识吾师频到此，芝童药犬亦相迎。",
      "今师一去无来日，花洞石坛空月明。"
    ]
  },
  {
    "volume": 653,
    "sequence": 48,
    "title": "东阳道中作（一作寒食日）",
    "author": "方干",
    "content": [
      "百花香气傍行人，花底垂鞭日易醺。",
      "野父不知寒食节，穿林转壑自烧云。"
    ]
  },
  {
    "volume": 653,
    "sequence": 49,
    "title": "题画建溪图",
    "author": "方干",
    "content": [
      "六幅轻绡画建溪，刺桐花下路高低。",
      "分明记得曾行处，只欠猿声与鸟啼。"
    ]
  },
  {
    "volume": 653,
    "sequence": 50,
    "title": "蜀中",
    "author": "方干",
    "content": [
      "游子去游多不归，春风酒味胜馀时。",
      "闲来却伴巴儿醉，豆蔻花边唱竹枝。"
    ]
  },
  {
    "volume": 653,
    "sequence": 51,
    "title": "衢州别李秀才",
    "author": "方干",
    "content": [
      "千山红树万山云，把酒相看日又曛。",
      "一曲骊歌两行泪，更知何处再逢君。"
    ]
  },
  {
    "volume": 653,
    "sequence": 52,
    "title": "题君山",
    "author": "方干",
    "content": [
      "曾于方外见麻姑，闻说君山自古无。",
      "元是昆仑山顶石，海风吹落洞庭湖。"
    ]
  },
  {
    "volume": 653,
    "sequence": 53,
    "title": "题严子陵祠二首（后首一作杜荀鹤诗）",
    "author": "方干",
    "content": [
      "物色旁求至汉庭，一宵同寝见交情。",
      "先生不入云台像，赢得桐江万古名。",
      "苍翠云峰开俗眼，泓澄烟水浸尘心。",
      "惟将道业为芳饵，钓得高名直到今。"
    ]
  },
  {
    "volume": 653,
    "sequence": 54,
    "title": "失题",
    "author": "方干",
    "content": [
      "十六声中运手轻，一声声似自然声。",
      "不缘精妙过流辈，争得江南别有名。"
    ]
  },
  {
    "volume": 653,
    "sequence": 55,
    "title": "句",
    "author": "方干",
    "content": [
      "弟子已攀桂，先生犹卧云。",
      "（寄李频及第，见《鉴戒录》）把得新诗草里论。",
      "（干师徐凝，常刺凝云云，反语为村里老也）枯井夜闻邻果落，废巢寒见别禽来。",
      "（贻天目中峰客，以上见《纪事》）卷六百五十四"
    ]
  }
]