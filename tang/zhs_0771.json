[
  {
    "volume": 771,
    "sequence": 1,
    "title": "春日",
    "author": "宋雍",
    "content": [
      "轻花细叶满林端，昨夜春风晓色寒。",
      "黄鸟不堪愁里听，绿杨宜向雨中看。"
    ]
  },
  {
    "volume": 771,
    "sequence": 2,
    "title": "失题",
    "author": "宋雍",
    "content": [
      "斜雨飞丝织晚风，疏帘半卷野亭空。",
      "荷花开尽秋光晚，零落残红绿沼中。"
    ]
  },
  {
    "volume": 771,
    "sequence": 3,
    "title": "古意",
    "author": "戴休珽",
    "content": [
      "穷秋朔风起，沧海愁阴涨。",
      "虏骑掠河南，汉兵屯灞上。",
      "羽书惊沙漠，刁斗喧亭障。",
      "关塞何苍茫，遥烽递相望。",
      "弱龄负奇节，侠客多招访。",
      "投笔弃繻生，提戈逐飞将。",
      "拔剑照霜白，怒发冲冠壮。",
      "会立万里功，视君封侯相。"
    ]
  },
  {
    "volume": 771,
    "sequence": 4,
    "title": "勖曹生",
    "author": "卢鉟",
    "content": [
      "桑扈交飞百舌忙，祖亭闻乐倍思乡。",
      "尊前有恨惭卑宦，席上无憀爱艳妆。",
      "莫为狂花迷眼界，须求真理定心王。",
      "游蜂采掇何时已，只恐多言议短长。"
    ]
  },
  {
    "volume": 771,
    "sequence": 5,
    "title": "琴歌",
    "author": "赵抟",
    "content": [
      "绿琴制自桐孙枝，十年窗下无人知。",
      "清声不与众乐杂，所以屈受尘埃欺。",
      "七弦脆断虫丝朽，辨别不曾逢好手。",
      "琴声若似琵琶声，卖与时人应已久。",
      "玉徽冷落无光彩，堪恨钟期不相待。",
      "凤啭吟幽鹤舞时，撚弄铮摐声亦在。",
      "向曾守贫贫不彻，贱价与人人不别。",
      "前回忍泪却收来，泣向秋风两条血。",
      "乃知凡俗难可名，轻者却重重者轻。",
      "真龙不圣土龙圣，凤凰哑舌鸱枭鸣。",
      "何殊此琴哀怨苦，寂寞沈埋在幽户。",
      "万重山水不肯听，俗耳乐闻人打鼓。",
      "知君立身待分义，驱喝风雷在平地。",
      "一生从事不因人，健步窣云皆自致。",
      "不辞重拂弦上尘，市廛不买多谗人。",
      "莫辞憔悴与买取，为君一曲号青春。"
    ]
  },
  {
    "volume": 771,
    "sequence": 6,
    "title": "废长行（辨其惑于无益之戏而不务恤民也）",
    "author": "赵抟",
    "content": [
      "紫牙镂合方如斗，二十四星衔月口。",
      "贵人迷此华筵中，运木手交如阵斗。",
      "不算劳神运枯木，且废为官恤惸独。",
      "门前有吏吓孤穷，欲诉门深抱冤哭。",
      "耳厌人催坐衙早，才闻此戏身先到。",
      "理人似爱长行心，天下安平多草草。",
      "何当化局为明镜，挂在高堂辨邪正。",
      "何当化子作笔锋，常在手中行法令。",
      "莫令终日迷如此，不治生民负天子。"
    ]
  },
  {
    "volume": 771,
    "sequence": 7,
    "title": "玉女词",
    "author": "张安石",
    "content": [
      "绮荐银屏空积尘，柳眉桃脸暗销春。",
      "不须更学阳台女，为雨为云趁恼人。"
    ]
  },
  {
    "volume": 771,
    "sequence": 8,
    "title": "苦别",
    "author": "张安石",
    "content": [
      "向前不信别离苦，而今自到别离处。",
      "两行粉泪红阑干，一朵芙蕖带残露。"
    ]
  },
  {
    "volume": 771,
    "sequence": 9,
    "title": "石城",
    "author": "蒋吉",
    "content": [
      "系缆石城下，恣吟怀暂开。",
      "江人桡艇子，将谓莫愁来。"
    ]
  },
  {
    "volume": 771,
    "sequence": 10,
    "title": "汉东道中",
    "author": "蒋吉",
    "content": [
      "九十九冈遥，天寒雪未消。",
      "羸童牵瘦马，不敢过危桥。"
    ]
  },
  {
    "volume": 771,
    "sequence": 11,
    "title": "高溪有怀",
    "author": "蒋吉",
    "content": [
      "驻马高溪侧，旅人千里情。",
      "雁山山下水，还作此泉声。"
    ]
  },
  {
    "volume": 771,
    "sequence": 12,
    "title": "寄进士贾希",
    "author": "蒋吉",
    "content": [
      "恨苦泪不落，耿然东北心。",
      "空囊与瘦马，羁绁意应深。"
    ]
  },
  {
    "volume": 771,
    "sequence": 13,
    "title": "出塞",
    "author": "蒋吉",
    "content": [
      "瘦马羸童行背秦，暮鸦撩乱入残云。",
      "北风吹起寒营角，直至榆关人尽闻。"
    ]
  },
  {
    "volume": 771,
    "sequence": 14,
    "title": "旅泊",
    "author": "蒋吉",
    "content": [
      "霜月正高鹦鹉洲，美人清唱发红楼。",
      "乡心暗逐秋江水，直到吴山脚下流。"
    ]
  },
  {
    "volume": 771,
    "sequence": 15,
    "title": "次青云驿",
    "author": "蒋吉",
    "content": [
      "马转栎林山鸟飞，商溪流水背残晖。",
      "行人几在青云路，底事风尘犹满衣。"
    ]
  },
  {
    "volume": 771,
    "sequence": 16,
    "title": "大庾驿有怀",
    "author": "蒋吉",
    "content": [
      "一囊书重百余斤，邮吏宁知去计贫。",
      "莫讶偏吟望乡句，明朝便见岭南人。"
    ]
  },
  {
    "volume": 771,
    "sequence": 17,
    "title": "题商山修路僧院",
    "author": "蒋吉",
    "content": [
      "此地修行山几枯，草堂生计只瓶盂。",
      "支郎既解除艰险，试看人心平得无。"
    ]
  },
  {
    "volume": 771,
    "sequence": 18,
    "title": "题长安僧院",
    "author": "蒋吉",
    "content": [
      "出门争走九衢尘，总是浮生不了身。",
      "惟有水田衣下客，大家忙处作闲人。"
    ]
  },
  {
    "volume": 771,
    "sequence": 19,
    "title": "次商於感旧寄卢中丞",
    "author": "蒋吉",
    "content": [
      "昔年簪组隘丘门，今日旌幢一院存。",
      "何事商於泪如雨，小儒偏受陆家恩。"
    ]
  },
  {
    "volume": 771,
    "sequence": 20,
    "title": "樵翁",
    "author": "蒋吉",
    "content": [
      "独入深山信脚行，惯当貙虎不曾惊。",
      "路傍花发无心看，惟见枯枝刮眼明。"
    ]
  },
  {
    "volume": 771,
    "sequence": 21,
    "title": "四老庙",
    "author": "蒋吉",
    "content": [
      "无端舍钓学干名，不得溪山养性情。",
      "自省此身非达者，今朝羞拜四先生。"
    ]
  },
  {
    "volume": 771,
    "sequence": 22,
    "title": "昭君冢",
    "author": "蒋吉",
    "content": [
      "曾为汉帝眼中人，今作狂胡陌上尘。",
      "身死不知多少载，冢花犹带洛阳春。"
    ]
  },
  {
    "volume": 771,
    "sequence": 23,
    "title": "闻歌竹枝",
    "author": "蒋吉",
    "content": [
      "巡堤听唱竹枝词，正是月高风静时。",
      "独向东南人不会，弟兄俱在楚江湄。"
    ]
  },
  {
    "volume": 771,
    "sequence": 24,
    "title": "重门曲",
    "author": "周濆",
    "content": [
      "憔悴容华怯对春，寂寥宫殿锁闲门。",
      "此身却羡宫中树，不失芳时雨露恩。"
    ]
  },
  {
    "volume": 771,
    "sequence": 25,
    "title": "山下水",
    "author": "周濆",
    "content": [
      "背云冲石出深山，浅碧泠泠一带寒。",
      "不独有声流出此，会归沧海助波澜。"
    ]
  },
  {
    "volume": 771,
    "sequence": 26,
    "title": "逢邻女",
    "author": "周濆",
    "content": [
      "日高邻女笑相逢，慢束罗裙半露胸。",
      "莫向秋池照绿水，参差羞杀白芙蓉。"
    ]
  },
  {
    "volume": 771,
    "sequence": 27,
    "title": "废宅",
    "author": "周濆",
    "content": [
      "牢落画堂空锁尘，荒凉庭树暗消春。",
      "豪家莫笑此中事，曾见此中人笑人。"
    ]
  }
]