[
  {
    "volume": 667,
    "sequence": 1,
    "title": "星精亭",
    "author": "郑损",
    "content": [
      "星沈万古痕，孤绝势无邻。",
      "地窄少留竹，空多剩占云。",
      "钓篷和雨看，樵斧带霜闻。",
      "莫惜寻常到，清风不负人。"
    ]
  },
  {
    "volume": 667,
    "sequence": 2,
    "title": "钓阁",
    "author": "郑损",
    "content": [
      "小阁惬幽寻，周遭万竹森。",
      "谁知一沼内，亦有五湖心。",
      "钓直鱼应笑，身闲乐自深。",
      "晚来春醉熟，香饵任浮沈。"
    ]
  },
  {
    "volume": 667,
    "sequence": 3,
    "title": "玉声亭",
    "author": "郑损",
    "content": [
      "世间泉石本无价，那更天然落景中。",
      "汉佩琮琤寒溜雨，秦箫缥缈夜敲风。",
      "一方清气群阴伏，半局闲棋万虑空。",
      "借问主人能住久，后来好事有谁同？"
    ]
  },
  {
    "volume": 667,
    "sequence": 4,
    "title": "艺堂",
    "author": "郑损",
    "content": [
      "堂开冻石千年翠，艺讲秋胶百步威。",
      "揖让未能忘典礼，英雄孰不惯戎衣。",
      "风波险似金机骇，日月忙如雪羽飞。",
      "莫怪尊前频浩叹，男儿志愿与时违。"
    ]
  },
  {
    "volume": 667,
    "sequence": 5,
    "title": "星精石",
    "author": "郑损",
    "content": [
      "突险呀空龙虎蹲，由来英气蓄寒根。",
      "苍苔点染云生靥，老雨淋漓铁渍痕。",
      "松韵远趋疑认祖，山阴轻覆似怜孙。",
      "孤岩恰恰容幽构，可爱江南释子园。"
    ]
  },
  {
    "volume": 667,
    "sequence": 6,
    "title": "泛香亭",
    "author": "郑损",
    "content": [
      "流杯处处称佳致，何似斯亭出自然。",
      "山溜穿云来几里，石盘和藓凿何年？",
      "声交鸣玉歌沈板，色幌寒金酒满船。",
      "莫怪坐中难得醉，醒人心骨有潺湲。"
    ]
  },
  {
    "volume": 667,
    "sequence": 7,
    "title": "巴州寒食晚眺",
    "author": "张祎",
    "content": [
      "东望青天周与秦，杏花榆叶故园春。",
      "野寺一倾寒食酒，晚来风景重愁人。"
    ]
  },
  {
    "volume": 667,
    "sequence": 8,
    "title": "题击瓯楼",
    "author": "张祎",
    "content": [
      "驻旌元帅遗风在，击缶高人逸兴酣。",
      "水转巴文清溜急，山连蒙岫翠光涵。"
    ]
  },
  {
    "volume": 667,
    "sequence": 9,
    "title": "题司空图壁",
    "author": "卢携",
    "content": [
      "姓氏司空贵，官班御史卑。",
      "老夫如且在，不用叹屯奇。"
    ]
  },
  {
    "volume": 667,
    "sequence": 10,
    "title": "愁诗",
    "author": "李廷璧",
    "content": [
      "到来难遣去难留，著骨黏心万事休。",
      "潘岳愁丝生鬓里，婕妤悲色上眉头。",
      "长途诗尽空骑马，远雁声初独倚楼。",
      "更有相思不相见，酒醒灯背月如钩。"
    ]
  },
  {
    "volume": 667,
    "sequence": 11,
    "title": "题菖蒲废观",
    "author": "许三畏",
    "content": [
      "本是安期烧药处，今来改作坐禅宫。",
      "数僧梵响满楼月，深谷猿声半夜风。",
      "金简事移松阁迥，彩云影散阆山空。",
      "我来不见修真客，却得真如问远公。"
    ]
  },
  {
    "volume": 667,
    "sequence": 12,
    "title": "致孙状元诉醵罚钱",
    "author": "卢嗣业",
    "content": [
      "未识都知面，频输复分钱。",
      "苦心事笔砚，得志助花钿。",
      "徒步求秋赋，持杯给暮饘。",
      "力微多谢病，非不奉同年。"
    ]
  },
  {
    "volume": 667,
    "sequence": 13,
    "title": "红蔷薇",
    "author": "牛峤",
    "content": [
      "晓啼珠露浑无力，绣簇罗襦不著行。",
      "若缀寿阳公主额，六宫争肯学梅妆。"
    ]
  },
  {
    "volume": 667,
    "sequence": 14,
    "title": "杨柳枝五首",
    "author": "牛峤",
    "content": [
      "解冻风来末上青，解垂罗袖拜卿卿。",
      "无端袅娜临官路，舞送行人过一生。",
      "吴王宫里色偏深，一簇纤条万缕金。",
      "不愤钱塘苏小小，引郎松下结同心。",
      "桥北桥南千万条，恨伊张绪不相饶。",
      "金羁白马临风望，认得羊家静婉腰。",
      "狂雪随风扑马飞，惹烟无力被春欺。",
      "莫交移入灵和殿，宫女三千又妒伊。",
      "袅翠笼烟拂暖波，舞裙新染麴尘罗。",
      "章华台畔隋堤上，傍得春风尔许多。"
    ]
  },
  {
    "volume": 667,
    "sequence": 15,
    "title": "及第后宿平康里诗",
    "author": "郑合",
    "content": [
      "春来无处不闲行，楚润相看别有情。",
      "好是五更残酒醒，时时闻唤状头声。"
    ]
  },
  {
    "volume": 667,
    "sequence": 16,
    "title": "贺裴廷裕蜀中登第诗",
    "author": "李搏",
    "content": [
      "铜梁千里曙云开，仙箓新从紫府来。",
      "天上已张新羽翼，世间无复旧尘埃。",
      "嘉祯果中君平卜，贺喜须斟卓氏杯。",
      "应笑戎藩刀笔吏，至今泥滓曝鱼鳃。"
    ]
  },
  {
    "volume": 667,
    "sequence": 17,
    "title": "复谑廷裕",
    "author": "李搏",
    "content": [
      "曾随风水化凡鳞，安上门前一字新。",
      "闻道蜀江风景好，不知何似杏园春。"
    ]
  },
  {
    "volume": 667,
    "sequence": 18,
    "title": "吊贾岛",
    "author": "李克恭",
    "content": [
      "一一玄微缥缈成，尽吟方便爽神情。",
      "宣宗谪去为闲事，韩愈知来已振名。",
      "海底也应搜得净，月轮常被玩教倾。",
      "如何未隔四十载，不遇论量向此生。"
    ]
  },
  {
    "volume": 667,
    "sequence": 19,
    "title": "君山",
    "author": "程贺",
    "content": [
      "曾游方外见麻姑，说道君山此本无。",
      "云是昆仑山顶石，海风吹落洞庭湖。"
    ]
  },
  {
    "volume": 667,
    "sequence": 20,
    "title": "东归诗",
    "author": "卢尚卿",
    "content": [
      "九重丹诏下尘埃，深锁文闱罢选才。",
      "桂树放教遮月长，杏园终待隔年开。",
      "自从玉帐论兵后，不许金门谏猎来。",
      "今日灞陵桥上过，路人应笑腊前回。"
    ]
  },
  {
    "volume": 667,
    "sequence": 21,
    "title": "题玉芝双奉院",
    "author": "顾在镕",
    "content": [
      "入门如洞府，花木与时稀。",
      "夜坐山当户，秋吟叶满衣。",
      "犬随童子出，鸟避俗人飞。",
      "至药应将熟，年年火气微。"
    ]
  },
  {
    "volume": 667,
    "sequence": 22,
    "title": "宿麻平驿",
    "author": "顾在镕",
    "content": [
      "及到怡情处，暂忘登陟劳。",
      "青山看不厌，明月坐来高。",
      "犬为孤村吠，猿因冷木号。",
      "微吟还独酌，多兴忆同袍。"
    ]
  },
  {
    "volume": 667,
    "sequence": 23,
    "title": "题光福上方塔",
    "author": "顾在镕",
    "content": [
      "苍岛孤生白浪中，倚天高塔势翻空。",
      "烟凝远岫列寒翠，霜染疏林堕碎红。",
      "汀沼或栖彭泽雁，楼台深贮洞庭风。",
      "六时金磬落何处，偏傍芦苇惊钓翁。"
    ]
  },
  {
    "volume": 667,
    "sequence": 24,
    "title": "枯木诗辞召命作",
    "author": "翁洮",
    "content": [
      "枯木傍溪崖，由来岁月赊。",
      "有根盘水石，无叶接烟霞。",
      "二月苔为色，三冬雪作花。",
      "不因星使至，谁识是灵槎？"
    ]
  },
  {
    "volume": 667,
    "sequence": 25,
    "title": "赠进士王雄",
    "author": "翁洮",
    "content": [
      "河清海晏少波涛，几载垂钩不得鳌。",
      "空向人间修谏草，又来江上咏离骚。",
      "笳吹古堞边声远，岳倚晴空楚色高。",
      "何事明廷有徐庶，总教三径卧蓬蒿。"
    ]
  },
  {
    "volume": 667,
    "sequence": 26,
    "title": "渔者",
    "author": "翁洮",
    "content": [
      "一叶飘然任浪吹，雨蓑烟笠肯忘机。",
      "只贪浊水张罗众，却笑清流把钓稀。",
      "苇岸夜依明月宿，柴门晴棹白云归。",
      "到头得丧终须达，谁道渔樵有是非？"
    ]
  },
  {
    "volume": 667,
    "sequence": 27,
    "title": "上子男寿昌宰",
    "author": "翁洮",
    "content": [
      "陶公为政卓潘齐，入县看花柳满堤。",
      "百里江山聊展骥，九皋云月怪驱鸡。",
      "高楼野色迎襟袖，比屋歌声远鼓鼙。",
      "只恐攀辕留不住，明时霄汉有丹梯。"
    ]
  },
  {
    "volume": 667,
    "sequence": 28,
    "title": "赠方干先生",
    "author": "翁洮",
    "content": [
      "由来箕踞任天真，别有诗名出世尘。",
      "不爱春宫分桂树，欲教天子枉蒲轮。",
      "城头鼙鼓三声晓，岛外湖山一簇春。",
      "独向若耶溪上住，谁知不是钓鳌人？"
    ]
  },
  {
    "volume": 667,
    "sequence": 29,
    "title": "赠进士李德新接海棠梨",
    "author": "翁洮",
    "content": [
      "蜀人犹说种难成，何事江东见接生。",
      "席上若微桃李伴，花中堪作牡丹兄。",
      "高轩日午争浓艳，小径风移旋落英。",
      "一种呈妍今得地，剑峰梨岭谩纵横。"
    ]
  },
  {
    "volume": 667,
    "sequence": 30,
    "title": "春日题航头桥",
    "author": "翁洮",
    "content": [
      "故园桥上绝埃尘，此日凭栏兴自新。",
      "云影晚将仙掌曙，水光迷得武陵春。",
      "薜萝烟里高低路，杨柳风前去住人。",
      "莫怪马卿题姓字，终朝云雨化龙津。"
    ]
  },
  {
    "volume": 667,
    "sequence": 31,
    "title": "和方干题李频庄",
    "author": "翁洮",
    "content": [
      "高情度日非无事，自是高情不觉喧。",
      "海气暗蒸莲叶沼，山光晴逗苇花村。",
      "吟时胜概题诗板，静处繁华付酒尊。",
      "闲伴白云收桂子，每寻流水劚桐孙。",
      "犹凭律吕传心曲，岂虑星霜到鬓根。",
      "多少清风归此地，十年虚打五侯门。"
    ]
  },
  {
    "volume": 667,
    "sequence": 32,
    "title": "苇丛",
    "author": "翁洮",
    "content": [
      "得地自成丛，那因种植功。",
      "有花皆吐雪，无韵不含风。",
      "倒影翘沙鸟，幽根立水虫。",
      "萧萧寒雨夜，江汉思无穷。"
    ]
  },
  {
    "volume": 667,
    "sequence": 33,
    "title": "春",
    "author": "翁洮",
    "content": [
      "漠漠烟花处处通，游人南北思无穷。",
      "林间鸟奏笙簧月，野外花含锦绣风。",
      "鸑抱云霞朝凤阙，鱼翻波浪化龙宫。",
      "此时谁羡神仙客，车马悠扬九陌中。"
    ]
  },
  {
    "volume": 667,
    "sequence": 34,
    "title": "夏",
    "author": "翁洮",
    "content": [
      "触目皆因长养功，浮生何处问穷通？",
      "柳长北阙丝千缕，云簇南山火万笼。",
      "大野烟尘飘赫日，高楼帘幕逗薰风。",
      "身心已在喧阗处，惟羡沧浪把钓翁。"
    ]
  },
  {
    "volume": 667,
    "sequence": 35,
    "title": "秋",
    "author": "翁洮",
    "content": [
      "宋玉高吟思万重，澄澄寰宇振金风。",
      "云闲日月浮虚白，木落山川叠碎红。",
      "寥泬雁多宫漏永，河渠烟敛塞天空。",
      "侯门处处槐花□，献赋何时遇至公？"
    ]
  },
  {
    "volume": 667,
    "sequence": 36,
    "title": "冬",
    "author": "翁洮",
    "content": [
      "寂寂栖心向杳冥，苦吟寒律句偏清。",
      "云凝止水鱼龙蛰，雪点遥峰草木荣。",
      "迥夜炉翻埃烬色，天河冰辗辘轳声。",
      "归飞未得东风力，魂断三山九万程。"
    ]
  },
  {
    "volume": 667,
    "sequence": 37,
    "title": "过洞庭",
    "author": "李屿",
    "content": [
      "浩渺注横流，千潭合万湫。",
      "半洪侵楚翼，一汊属吴头。",
      "动轴当新霁，漫空正仲秋。",
      "势翻荆口迮，声拥岳阳浮。",
      "远脉滋衡岳，微凉散橘洲。",
      "星辰连影动，岚翠逐隅收。",
      "渐落分行雁，旋添趁伴舟。",
      "升腾人莫测，安稳路何忧？",
      "气与尘中别，言堪象外搜。",
      "此身如粗了，来把一竿休。"
    ]
  },
  {
    "volume": 667,
    "sequence": 38,
    "title": "严塘经乱书事",
    "author": "郑启",
    "content": [
      "尘生宫阙雾濛濛，万骑龙飞幸蜀中。",
      "在野傅岩君不梦，乘轩卫懿鹤何功？",
      "虽知四海同盟久，未合中原武备空。",
      "星落夜原妖气满，汉家麟阁待英雄。",
      "梁园皓色月如珪，清景伤时一惨凄。",
      "未见山前归牧马，犹闻江上带征鞞。",
      "鲲为鱼队潜鳞困，鹤处鸡群病翅低。",
      "正是四郊多垒日，波涛早晚静鲸鲵。"
    ]
  },
  {
    "volume": 667,
    "sequence": 39,
    "title": "邓表山",
    "author": "郑启",
    "content": [
      "白日三清此上时，观开山下彩云飞。",
      "仙坛丹灶灵犹在，鹤驾清朝去不归。",
      "晋末几迁陵谷改，尘中空换子孙非。",
      "松花落尽无消息，半夜疏钟彻翠微。"
    ]
  },
  {
    "volume": 667,
    "sequence": 40,
    "title": "记知闻近过关试",
    "author": "韩仪",
    "content": [
      "短行轴了付三铨，休把新衔恼必先。",
      "今日便称前进士，好留春色与明年。"
    ]
  },
  {
    "volume": 667,
    "sequence": 41,
    "title": "郊居",
    "author": "温宪",
    "content": [
      "村前村后树，寓赏有余情。",
      "青麦路初断，紫花田未耕。",
      "雉声闻不到，山势望犹横。",
      "寂寞春风里，吟酣信马行。"
    ]
  },
  {
    "volume": 667,
    "sequence": 42,
    "title": "杏花",
    "author": "温宪",
    "content": [
      "团雪上晴梢，红明映碧寥。",
      "店香风起夜，村白雨休朝。",
      "静落犹和蒂，繁开正蔽条。",
      "澹然闲赏久，无以破妖娆。"
    ]
  },
  {
    "volume": 667,
    "sequence": 43,
    "title": "春鸠",
    "author": "温宪",
    "content": [
      "村南微雨新，平绿净无尘。",
      "散睡桑条暖，闲鸣屋脊春。",
      "远闻和晓梦，相应在诸邻。",
      "行乐花时节，追飞见亦频。"
    ]
  },
  {
    "volume": 667,
    "sequence": 44,
    "title": "题崇庆寺壁",
    "author": "温宪",
    "content": [
      "十口沟隍待一身，半年千里绝音尘。",
      "鬓毛如雪心如死，犹作长安下第人。"
    ]
  },
  {
    "volume": 667,
    "sequence": 45,
    "title": "报颜标",
    "author": "姚岩杰",
    "content": [
      "为报颜公识我么，我心唯只与天和。",
      "眼前俗物关情少，醉后青山入意多。",
      "田子莫嫌弹铗恨，宁生休唱饭牛歌。",
      "圣朝若为苍生计，也合公车到薜萝。"
    ]
  }
]