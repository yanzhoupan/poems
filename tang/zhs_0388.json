[
  {
    "volume": 388,
    "sequence": 1,
    "title": "龟铭",
    "author": "卢仝",
    "content": [
      "龟，汝灵于人，不灵于身，致网于津。",
      "吾灵于身，不灵于人，致走于尘。",
      "龟，吾与汝邻。"
    ]
  },
  {
    "volume": 388,
    "sequence": 2,
    "title": "梳铭",
    "author": "卢仝",
    "content": [
      "有发兮朝朝思理，有身兮胡不如是。"
    ]
  },
  {
    "volume": 388,
    "sequence": 3,
    "title": "小妇吟",
    "author": "卢仝",
    "content": [
      "小妇欲入门，隈门匀红妆。",
      "大妇出门迎，正顿罗衣裳。",
      "门边两相见，笑乐不可当。",
      "夫子于傍聊断肠，小妇哆上高堂。",
      "开玉匣，取琴张。",
      "陈金罍，酌满觞。",
      "愿言两相乐，永与同心事我郎。",
      "夫子于傍剩欲狂。",
      "珠帘风度百花香，翠帐云屏白玉床。",
      "啼鸟休啼花莫笑，女英新喜得娥皇。"
    ]
  },
  {
    "volume": 388,
    "sequence": 4,
    "title": "月下寄徐希仁",
    "author": "卢仝",
    "content": [
      "夜半沙上行，月莹天心明。",
      "沙月浩无际，此中离思生。",
      "上天何寥廓，下地何峥嵘。",
      "吾道岂已矣，为君倾兕觥。"
    ]
  },
  {
    "volume": 388,
    "sequence": 5,
    "title": "赠徐希仁石砚别",
    "author": "卢仝",
    "content": [
      "灵山一片不灵石，手斫成器心所惜。",
      "凤鸟不至池不成，蛟龙干蟠水空滴。",
      "青松火炼翠烟凝，寒竹风摇远天碧。",
      "今日赠君离别心，此中至浅造化深。",
      "用之可以过珪璧，弃置还为一片石。"
    ]
  },
  {
    "volume": 388,
    "sequence": 6,
    "title": "有所思",
    "author": "卢仝",
    "content": [
      "当时我醉美人家，美人颜色娇如花。",
      "今日美人弃我去，青楼珠箔天之涯。",
      "天涯娟娟姮娥月，三五二八盈又缺。",
      "翠眉蝉鬓生别离，一望不见心断绝。",
      "心断绝，几千里。",
      "梦中醉卧巫山云，觉来泪滴湘江水。",
      "湘江两岸花木深，美人不见愁人心。",
      "含愁更奏绿绮琴，调高弦绝无知音。",
      "美人兮美人，不知为暮雨兮为朝云。",
      "相思一夜梅花发，忽到窗前疑是君。"
    ]
  },
  {
    "volume": 388,
    "sequence": 7,
    "title": "楼上女儿曲",
    "author": "卢仝",
    "content": [
      "谁家女儿楼上头，指挥婢子挂帘钩。",
      "林花撩乱心之愁，卷却罗袖弹箜篌。",
      "箜篌历乱五六弦，罗袖掩面啼向天。",
      "相思弦断情不断，落花纷纷心欲穿。",
      "心欲穿，凭栏干。",
      "相忆柳条绿，相思锦帐寒。",
      "直缘感君恩爱一回顾，使我双泪长珊珊。",
      "我有娇靥待君笑，我有娇蛾待君扫。",
      "莺花烂熳君不来，及至君来花已老。",
      "心肠寸断谁得知，玉阶幂历生青草。"
    ]
  },
  {
    "volume": 388,
    "sequence": 8,
    "title": "秋梦行",
    "author": "卢仝",
    "content": [
      "客行一夜秋风起，客梦南游渡湘水。",
      "湘水泠泠彻底清，二妃怨处无限情。",
      "娥皇不语启娇靥，女英目成转心惬。",
      "长眉入鬓何连娟，肌肤白玉秀且鲜。",
      "裴回共咏东方日，沉吟再理南风弦。",
      "声断续，思绵绵，中含幽意两不宣。",
      "殷勤纤手惊破梦，中宵寂寞心凄然。",
      "心凄然，肠亦绝。",
      "寐不寐兮玉枕寒，夜深夜兮霜似雪。",
      "镜中不见双翠眉，台前空挂纤纤月。",
      "纤纤月，盈复缺，娟娟似眉意难诀。",
      "愿此眉兮如此月，千里万里光不灭。"
    ]
  },
  {
    "volume": 388,
    "sequence": 9,
    "title": "自君之出矣",
    "author": "卢仝",
    "content": [
      "自君之出矣，壁上蜘蛛织。",
      "近取见妾心，夜夜无休息。",
      "妾有双玉环，寄君表相忆。",
      "环是妾之心，玉是君之德。",
      "驰情增悴容，蓄思损精力。",
      "玉簟寒凄凄，延想心恻恻。",
      "风含霜月明，水泛碧天色。",
      "此水有尽时，此情无终极。"
    ]
  },
  {
    "volume": 388,
    "sequence": 10,
    "title": "走笔谢孟谏议寄新茶",
    "author": "卢仝",
    "content": [
      "日高丈五睡正浓，军将打门惊周公。",
      "口云谏议送书信，白绢斜封三道印。",
      "开缄宛见谏议面，手阅月团三百片。",
      "闻道新年入山里，蛰虫惊动春风起。",
      "天子须尝阳羡茶，百草不敢先开花。",
      "仁风暗结珠琲瓃，先春抽出黄金芽。",
      "摘鲜焙芳旋封裹，至精至好且不奢。",
      "至尊之馀合王公，何事便到山人家。",
      "柴门反关无俗客，纱帽笼头自煎吃。",
      "碧云引风吹不断，白花浮光凝碗面。",
      "一碗喉吻润，两碗破孤闷。",
      "三碗搜枯肠，唯有文字五千卷。",
      "四碗发轻汗，平生不平事，尽向毛孔散。",
      "五碗肌骨清，六碗通仙灵。",
      "七碗吃不得也，唯觉两腋习习清风生。",
      "蓬莱山，在何处。",
      "玉川子，乘此清风欲归去。",
      "山上群仙司下土，地位清高隔风雨。",
      "安得知百万亿苍生命，堕在巅崖受辛苦。",
      "便为谏议问苍生，到头还得苏息否。"
    ]
  },
  {
    "volume": 388,
    "sequence": 11,
    "title": "冬行三首",
    "author": "卢仝",
    "content": [
      "虫豸腊月皆在蛰，吾独何乃劳其形。",
      "小大无由知天命，但怪守道不得宁。",
      "老母妻子一挥手，涕下便作千里行。",
      "自顾不及遭霜叶，旦夕保得同飘零。",
      "达生何足云，偶然苦乐经其身。",
      "古来尧孔与桀跖，善恶何补如今人。",
      "长年爱伊洛，决计卜长久。",
      "赊买里仁宅，水竹且小有。",
      "卖宅将还资，旧业苦不厚。",
      "债家征利心，饿虎血染口。",
      "腊风刀刻肌，遂向东南走。",
      "贤哉韩员外，劝我莫强取。",
      "凭风谢长者，敢不愧心苟。",
      "赁载得估舟，估杂非吾偶。",
      "壮色排榻席，别座夸羊酒。",
      "落日无精光，哑暝被掣肘。",
      "漕石生齿牙，洗滩乱相掫。",
      "奔澌嚼篙杖，夹岸雪龙吼。",
      "可怜圣明朝，还为丧家狗。",
      "通运隔南溟，债利拄北斗。",
      "扬州屋舍贱，还债堪了不。",
      "此宅贮书籍，地湿忧蠹朽。",
      "贾僎旧相识，十年与营守。",
      "贫交多变态，僎得君子不。",
      "利命子罕言，我诚孔门丑。",
      "且贵终焉图，死免惭狐首。",
      "何当归帝乡，白云永相友。",
      "不敢唾汴水，汴水入东海。",
      "污泥龙王宫，恐获不敬罪。",
      "不敢蹋汴堤，汴堤连秦宫。",
      "蹋尽天子土，馈餫无由通。",
      "此言虽太阔，且是臣心肠。",
      "野风结阴兵，千里鸣刀枪。",
      "海月护羁魄，到晓点孤光。",
      "上不事天子，下不识侯王。",
      "夜半睡独觉，爽气盈心堂。",
      "颜子甚年少，孔圣同行藏。",
      "我年过颜子，敢道不自强。",
      "船人虽奴兵，亦有意智长。",
      "问我何所得，乐色填清扬。",
      "我报果有为，孔经在衣裳。"
    ]
  },
  {
    "volume": 388,
    "sequence": 12,
    "title": "常州孟谏议座上闻韩员外职方贬国子博士有感五首",
    "author": "卢仝",
    "content": [
      "忽见除书到，韩君又学官。",
      "死生纵有命，人事始知难。",
      "烈火先烧玉，庭芜不养兰。",
      "山夫与刺史，相对两巑岏。",
      "干禄无便佞，宜知黜此身。",
      "员郎犹小小，国学大频频。",
      "孤宦心肝直，天王苦死嗔。",
      "朝廷无谏议，谁是雪韩人。",
      "何事遭朝贬，知何被不容。",
      "不如思所自，只欲涕无从。",
      "爵服何曾好，荷衣已惯缝。",
      "朝官莫相识，归去老岩松。",
      "力小垂垂上，天高又不登。",
      "致身唯一己，获罪则颜朋。",
      "禄位埋坑阱，康庄垒剑棱。",
      "公卿共惜取，莫遣玉山崩。",
      "谁怜野田子，海内一韩侯。",
      "左道官虽乐，刚肠得健无。",
      "功名生地狱，礼教死天囚。",
      "莫言耕种好，须避蒺藜秋。"
    ]
  },
  {
    "volume": 388,
    "sequence": 13,
    "title": "夏夜闻蚯蚓吟",
    "author": "卢仝",
    "content": [
      "夏夜雨欲作，傍砌蚯蚓吟。",
      "念尔无筋骨，也应天地心。",
      "汝无亲朋累，汝无名利侵。",
      "孤韵似有说，哀怨何其深。",
      "泛泛轻薄子，旦夕还讴吟。",
      "肝胆异汝辈，热血徒相侵。"
    ]
  },
  {
    "volume": 388,
    "sequence": 14,
    "title": "扬州送伯龄过江",
    "author": "卢仝",
    "content": [
      "伯龄不厌山，山不养伯龄。",
      "松颠有樵堕，石上无禾生。",
      "不忍六尺躯，遂作东南行。",
      "诸侯尽食肉，壮气吞八纮。",
      "不唧溜钝汉，何由通姓名。",
      "夷齐饿死日，武王称圣明。",
      "节义士枉死，何异鸿毛轻。",
      "努力事干谒，我心终不平。"
    ]
  },
  {
    "volume": 388,
    "sequence": 15,
    "title": "忆金鹅山沈山人二首",
    "author": "卢仝",
    "content": [
      "君家山头松树风，适来入我竹林里。",
      "一片新茶破鼻香，请君速来助我喜。",
      "莫合九转大还丹，莫读三十六部大洞经。",
      "闲来共我说真意，齿下领取真长生。",
      "不须服药求神仙，神仙意智或偶然。",
      "自古圣贤放入土，淮南鸡犬驱上天。",
      "白日上升应不恶，药成且辄一丸药。",
      "暂时上天少问天，蛇头蝎尾谁安著。",
      "君爱炼药药欲成，我爱炼骨骨已清。",
      "试自比校得仙者，也应合得天上行。",
      "天门九重高崔嵬，清空凿出黄金堆。",
      "夜叉守门昼不启，夜半醮祭夜半开。",
      "夜叉喜欢动关锁，锁声地生风雷□。",
      "地上禽兽重血食，性命血化飞黄埃。",
      "太上道君莲花台，九门隔阔安在哉。",
      "呜呼沈君大药成，兼须巧会鬼物情，无求长生丧厥生。"
    ]
  },
  {
    "volume": 388,
    "sequence": 16,
    "title": "寄萧二十三庆中",
    "author": "卢仝",
    "content": [
      "萧乎萧乎，忆萧者嵩山之卢。",
      "卢扬州，萧歙州。",
      "相思过春花，鬓毛生麦秋。",
      "千灾万怪天南道，猩猩鹦鹉皆人言。",
      "山魈吹火虫入碗，鸩鸟咒诅鲛吐涎。",
      "就中南瘴欺北客，凭君数磨犀角吃，我忆君心千百间。",
      "千百间君何时还，使我夜夜劳魂魄。"
    ]
  },
  {
    "volume": 388,
    "sequence": 17,
    "title": "赠金鹅山人沈师鲁",
    "author": "卢仝",
    "content": [
      "金鹅山中客，来到扬州市。",
      "买药床头一破颜，撇然便有上天意。",
      "日月高挂玄关深，金膏切淬肌骨异。",
      "人皆食谷与五味，独食太和阴阳气。",
      "浩浩流珠走百关，绵若存有深致。",
      "种玉不耕山外非内粹。",
      "凿儒关决文泉彰，风雅因君不复坠。",
      "光不外照刃不磨，回避人间恶富贵。",
      "三日四日五六日，盘礴化元搜万类。",
      "昼饮兴酣陶天和，夜话造微□精魅。",
      "示我插血不死方，赏我风格不肥腻。",
      "肉眼不识天上书，小儒安敢窥奥秘。",
      "昆仑路隔西北天，三山后浮不著地。",
      "君到头来忆我时，金简为吾镌一字。"
    ]
  },
  {
    "volume": 388,
    "sequence": 18,
    "title": "叹昨日三首",
    "author": "卢仝",
    "content": [
      "昨日之日不可追，今日之日须臾期。",
      "如此如此复如此，壮心死尽生鬓丝。",
      "秋风落叶客肠断，不办斗酒开愁眉。",
      "贤名圣行甚辛苦，周公孔子徒自欺。",
      "天下薄夫苦耽酒，玉川先生也耽酒。",
      "薄夫有钱恣张乐，先生无钱养恬漠。",
      "有钱无钱俱可怜，百年骤过如流川。",
      "平生心事消散尽，天上白日悠悠悬。",
      "上帝板板主何物，日车劫劫西向没。",
      "自古贤圣无奈何，道行不得皆白骨。",
      "白骨土化鬼入泉，生人莫负平生年。",
      "何时出得禁酒国，满瓮酿酒曝背眠。"
    ]
  },
  {
    "volume": 388,
    "sequence": 19,
    "title": "月蚀诗",
    "author": "卢仝",
    "content": [
      "东海出明月，清明照毫发。",
      "朱弦初罢弹，金兔正奇绝。",
      "三五与二八，此时光满时。",
      "颇奈虾蟆儿，吞我芳桂枝。",
      "我爱明镜洁，尔乃痕翳之。",
      "尔且无六翮，焉得升天涯。",
      "方寸有白刃，无由扬清辉。",
      "如何万里光，遭尔小物欺。",
      "却吐天汉中，良久素魄微。",
      "日月尚如此，人情良可知。"
    ]
  },
  {
    "volume": 388,
    "sequence": 20,
    "title": "直钩吟",
    "author": "卢仝",
    "content": [
      "初岁学钓鱼，自谓鱼易得。",
      "三十持钓竿，一鱼钓不得。",
      "人钩曲，我钩直，哀哉我钩又无食。",
      "文王已没不复生，直钩之道何时行。"
    ]
  },
  {
    "volume": 388,
    "sequence": 21,
    "title": "与马异结交诗",
    "author": "卢仝",
    "content": [
      "天地日月如等闲，卢仝四十无往还。",
      "唯有一片心脾骨，巉岩崒硉兀郁律。",
      "刀剑为峰崿，平地放著高如昆仑山。",
      "天不容，地不受，日月不敢偷照耀。",
      "神农画八卦，凿破天心胸。",
      "女娲本是伏羲妇，恐天怒，捣炼五色石，引日月之针，五星之缕把天补。",
      "补了三日不肯归婿家，走向日中放老鸦。",
      "月里栽桂养虾蟆，天公发怒化龙蛇。",
      "此龙此蛇得死病，神农合药救死命。",
      "天怪神农党龙蛇，罚神农为牛头，令载元气车。",
      "不知药中有毒药，药杀元气天不觉。",
      "尔来天地不神圣，日月之光无正定。",
      "不知元气元不死，忽闻空中唤马异。",
      "马异若不是祥瑞，空中敢道不容易。",
      "昨日仝不仝，异自异，是谓大仝而小异。",
      "今日仝自仝，异不异，是谓仝不往兮异不至，直当中兮动天地。",
      "白玉璞里斫出相思心，黄金矿里铸出相思泪。",
      "忽闻空中崩崖倒谷声，绝胜明珠千万斛，买得西施南威一双婢。",
      "此婢娇饶恼杀人，凝脂为肤翡翠裙，唯解画眉朱点唇。",
      "自从获得君，敲金摐玉凌浮云。",
      "却返顾，一双婢子何足云。",
      "平生结交若少人，忆君眼前如见君。",
      "青云欲开白日没，天眼不见此奇骨。",
      "此骨纵横奇又奇，千岁万岁枯松枝。",
      "半折半残压山谷，盘根蹙节成蛟螭。",
      "忽雷霹雳卒风暴雨撼不动，欲动不动千变万化总是鳞皴皮。",
      "此奇怪物不可欺。",
      "卢仝见马异文章，酌得马异胸中事。",
      "风姿骨本恰如此，是不是，寄一字。"
    ]
  },
  {
    "volume": 388,
    "sequence": 22,
    "title": "感古四首",
    "author": "卢仝",
    "content": [
      "天生圣明君，必资忠贤臣。",
      "舜禹竭股肱，共佐尧为君。",
      "四载成地理，七政齐天文。",
      "阶下蓂荚生，琴上南风薰。",
      "轮转夏殷周，时复犹一人。",
      "秦汉事谗巧，魏晋忘机钧。",
      "猜忌相翦灭，尔来迷恩亲。",
      "以愚保其身，不觉身沉沦。",
      "以智理其国，遂为国之贼。",
      "苟图容一身，万事良可恻。",
      "可怜万乘君，聪明受沉惑。",
      "忠良伏草莽，无因施羽翼。",
      "日月异又蚀，天地晦如墨。",
      "既亢而后求，异哉龙之德。",
      "人生何所贵，所贵有终始。",
      "昨日盈尺璧，今朝尽瑕弃。",
      "苍蝇点垂棘，巧舌成锦绮。",
      "箕子为之奴，比干谏而死。",
      "仲尼鲁司寇，出走为群婢。",
      "假如屈原醒，其奈一国醉。",
      "一国醉号呶，一人行清高。",
      "便欲激颓波，此事真徒劳。",
      "上山逢猛虎，入海逢巨鳌。",
      "王者苟不死，腰下鱼鳞刀。",
      "东海波连天，三度成桑田。",
      "高岸高于屋，斯须变溪谷。",
      "天地犹尚然，人情难久全。",
      "夜半白刃仇，旦来金石坚。",
      "萧绶既解坼，陈印亦弃捐。",
      "竭节遇刀割，输忠遭祸缠。",
      "不予衾之眠，信予衾之穿。",
      "镜明不自照，膏润徒自煎。",
      "抱剑长太息，泪堕秋风前。",
      "古来不患寡，所患患不均。",
      "单醪投长河，三军尽沉沦。",
      "今人异古人，结托唯亲宾。",
      "毁坼维鹊巢，不行鳲鸠仁。",
      "鄙吝不识分，有心占阳春。",
      "鸾鹤日已疏，燕雀日已亲。",
      "小物无大志，安测栖松筠。",
      "恩眷多弃故，物情尚逐新。",
      "瓦砾暂拂拭，光掩连城珍。",
      "唇吻恣谈铄，黄金同灰尘。",
      "苏秦北游赵，张禄西入秦。",
      "既变嫂叔节，仍摈华阳君。",
      "万世金石交，一饷如浮云。",
      "骨肉且不顾，何况长羁贫。",
      "君莫以富贵，轻忽他年少，听我暂话会稽朱太守。",
      "正受冻饿时，索得人家贵傲妇。",
      "读书书史未润身，负薪辛苦胝生肘。",
      "谓言琴与瑟，糟糠结长久。",
      "不分杀人羽翮成，临临冲天妇嫌丑。",
      "□□□□□□□。",
      "其奈一朝太守振羽仪，乡关昼行衣锦衣。",
      "哀哉旧妇何眉目，新婿随行向天哭。",
      "寸心金石徒尔为，杯水庭沙空自覆。",
      "乃知愚妇人，妒忌阴毒心。",
      "唯救眼底事，不思日月深。",
      "等闲取羞死，岂如甘布衾。"
    ]
  },
  {
    "volume": 388,
    "sequence": 23,
    "title": "杂兴",
    "author": "卢仝",
    "content": [
      "意智未成百不解，见人富贵亦心爱。",
      "等闲对酒呼三达，屠羊杀牛皆自在。",
      "放心为乐笙歌攒，壮气激作风霜寒。",
      "厨中玉馔盈金盘，方丈厌见嫌不餐。",
      "飞鹰跃马实快性，唇腐齿烂空巑岏。",
      "岂期福极翻成祸，祸成身诛家亦破。",
      "昨朝惆怅不如君，今日悲君不如我。",
      "否泰交加无定主，懒学风云戢翎羽。",
      "绿酒清琴好养生，出将入相无心取。",
      "三五图书旧揣摩，五千道德新规矩。"
    ]
  },
  {
    "volume": 388,
    "sequence": 24,
    "title": "酬徐公以新文见招",
    "author": "卢仝",
    "content": [
      "昨夜霜月明，果有清音生。",
      "便欲走相和，愁闻寒玉声。"
    ]
  },
  {
    "volume": 388,
    "sequence": 25,
    "title": "门箴",
    "author": "卢仝",
    "content": [
      "贪残奸酗，狡佞讦愎，身之八杀。",
      "背惠，恃己，狎不肖，妒贤能，命之四孽。",
      "有是有此予敢辞，无是无此予之师，一日不见予心思。",
      "思其人，惧其人。",
      "其交其难，敢告于门。"
    ]
  },
  {
    "volume": 388,
    "sequence": 26,
    "title": "孟夫子生生亭赋",
    "author": "卢仝",
    "content": [
      "玉川子沿孟冬之寒流兮，辍棹上登生生亭。",
      "夫子何之兮，面逐云没兮南行。",
      "百川注海而心不写兮，落日千里凝寒精。",
      "予日衰期人生之世斯已矣，爰为今日犹犹岐路之心生。",
      "悲夫，南国风涛，鱼龙畜伏。",
      "予小子戆朴，必不能济夫子欲。",
      "嗟自惭承夫子而不失予兮，传古道甚分明。",
      "予且广孤目遐赍于天壤兮，庶得外尽万物变化之幽情。",
      "然后惭愧而来归兮，大息吾躬于夫子之亭。"
    ]
  }
]