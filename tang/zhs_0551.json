[
  {
    "volume": 551,
    "sequence": 1,
    "title": "汉堤诗",
    "author": "卢肇",
    "content": [
      "阴沴奸阳，来暴于襄。",
      "洎入大郛，波端若铓。",
      "触厚摧高，不知其防。",
      "骇溃颠委，万室皆毁。",
      "灶登蛟鼍，堂集鳣鲔。",
      "惟恩若雠，母不能子。",
      "洪溃既涸，閈闳其虚。",
      "以隳我堵，以剥我庐。",
      "酸伤顾望，若践丘墟。",
      "帝曰念嗟，朕日南顾。",
      "流灾降慝，天曷台怒。",
      "滔滔襄郊，捽我婴孺。",
      "于惟余甿，饥伤喘呼。",
      "斯为淫痍，孰往膏傅。",
      "惟汝元寮，佥举明哲。",
      "我公用谐，苴茅杖节。",
      "来视襄人，噢咻提挈。",
      "不日不月，咍乎抃悦。",
      "乃泳故堤，陷于沙泥。",
      "缺落坳圮，由东讫西。",
      "公曰呜呼，汉之有堤。",
      "实命襄人，不力乃力。",
      "则及乃身，具锸与畚。",
      "汉堤其新，帝廪有粟。",
      "帝府有缗，尔成尔堤。",
      "必锡尔勤，襄人怡怡。",
      "听命襄浒，背囊肩杵。",
      "奔走蹈舞，分之卒伍。",
      "令以麾鼓，寻尺既度。",
      "日月可数，登登嶪嶪。",
      "周旋上下，披岘斫楚。",
      "飞石挽土，举筑殷雷。",
      "骇汗霏雨，疲癃鳏独。",
      "奋有筋膂，呀吁来助。",
      "提筐负筥，不劳其劳。",
      "杂沓笑语，咸曰卢公，来赐我生。",
      "斯堤既成，蜿蜿而平。",
      "确尔山固，屹如云横。",
      "汉流虽狂，坚不可蚀。",
      "代千年亿，与天无极。",
      "惟公之堤，昔在人心。",
      "既筑既成，横之于南。",
      "萌渚不峻，此门不深。",
      "今复在兹，于汉之阴。",
      "斯堤已崇，兹民获祐。",
      "齯童相庆，室以完富。",
      "贻于襄人，愿保厥寿。",
      "繄公之功，赫焉如昼。",
      "捍此巨灾，崒若京阜。",
      "天子赐之，百姓载之。",
      "族孙作诗，昭示厥后。"
    ]
  },
  {
    "volume": 551,
    "sequence": 2,
    "title": "题甘露寺",
    "author": "卢肇",
    "content": [
      "北固岩端寺，佳名自上台。",
      "地从京口断，山到海门回。",
      "曙色烟中灭，潮声日下来。",
      "一隅通雉堞，千仞耸楼台。",
      "林暗疑降虎，江空想度杯。",
      "福庭增气象，仙磬落昭回。",
      "觉路花非染，流年景谩催。",
      "隋宫凋绿草，晋室散黄埃。",
      "西蜀波湍尽，东溟日月开。",
      "如登最高处，应得见蓬莱。"
    ]
  },
  {
    "volume": 551,
    "sequence": 3,
    "title": "江陵府初试澄心如水",
    "author": "卢肇",
    "content": [
      "丹心何所喻，唯水并清虚。",
      "莫测千寻底，难知一勺初。",
      "内明非有物，上善本无鱼。",
      "澹泊随高下，波澜逐卷舒。",
      "养蒙方浩浩，出险每徐徐。",
      "若灌情田里，常流尽不如。"
    ]
  },
  {
    "volume": 551,
    "sequence": 4,
    "title": "风不鸣条",
    "author": "卢肇",
    "content": [
      "习习和风至，过条不自鸣。",
      "暗通青律起，远傍白蘋生。",
      "拂树花仍落，经林鸟自惊。",
      "几牵萝蔓动，潜惹柳丝轻。",
      "入谷迷松响，开窗失竹声。",
      "薰弦方在御，万国仰皇情。"
    ]
  },
  {
    "volume": 551,
    "sequence": 5,
    "title": "别宜春赴举",
    "author": "卢肇",
    "content": [
      "秋天草木正萧疏，西望秦关别旧居。",
      "筵上芳樽今日酒，箧中黄卷古人书。",
      "辞乡且伴衔芦雁，入海终为戴角鱼。",
      "长短九霄飞直上，不教毛羽落空虚。"
    ]
  },
  {
    "volume": 551,
    "sequence": 6,
    "title": "射策后作",
    "author": "卢肇",
    "content": [
      "射策明时愧不才，敢期青律变寒灰。",
      "晴怜断雁侵云去，暖见醯鸡傍酒来。",
      "箭发尚忧杨叶远，愁生只恐杏花开。",
      "曲江春浅人游少，尽日看山醉独回。"
    ]
  },
  {
    "volume": 551,
    "sequence": 7,
    "title": "和主司王起（一作奉和主司王仆射答周侍郎贺放榜作）",
    "author": "卢肇",
    "content": [
      "嵩高降德为时生，洪笔三题造化名。",
      "凤诏伫归专北极，骊珠搜得尽东瀛。",
      "褒衣已换金章贵，禁掖曾随玉树荣。",
      "明日定知同相印，青衿新列柳间营。"
    ]
  },
  {
    "volume": 551,
    "sequence": 8,
    "title": "及第送潘图归宜春",
    "author": "卢肇",
    "content": [
      "三载皇都恨食贫，北溟今日化穷鳞。",
      "青云乍喜逢知己，白社犹悲送故人。",
      "对酒共惊千里别，看花自感一枝春。",
      "君归为说龙门寺，雷雨初生电绕身。"
    ]
  },
  {
    "volume": 551,
    "sequence": 9,
    "title": "将归宜春留题新安馆",
    "author": "卢肇",
    "content": [
      "东里如今号郑乡，西家昔日近丘墙。",
      "芸台四部添新学，秘殿三年学老郎。",
      "天外鸳鸾愁不见，山中云鹤喜相忘。",
      "犹张皂盖归蓬荜，直谓时无许子将。"
    ]
  },
  {
    "volume": 551,
    "sequence": 10,
    "title": "竞渡诗（一作及第后江宁观竞渡寄袁州剌史成应元）",
    "author": "卢肇",
    "content": [
      "石溪久住思端午，馆驿楼前看发机。",
      "鼙鼓动时雷隐隐，兽头凌处雪微微。",
      "冲波突出人齐譀，跃浪争先鸟退飞。",
      "向道是龙刚不信，果然夺得锦标归。"
    ]
  },
  {
    "volume": 551,
    "sequence": 11,
    "title": "除歙州途中寄座主王侍郎",
    "author": "卢肇",
    "content": [
      "忽忝专城奉六条，自怜出谷屡迁乔。",
      "驱车虽道还家近，捧日惟愁去国遥。",
      "朱户昨经新棨戟，风帆常觉恋箪瓢。",
      "江天夜夜知消息，长见台星在碧霄。"
    ]
  },
  {
    "volume": 551,
    "sequence": 12,
    "title": "御沟水",
    "author": "卢肇",
    "content": [
      "万壑朝溟海，萦回岁月多。",
      "无如此沟水，咫尺奉天波。"
    ]
  },
  {
    "volume": 551,
    "sequence": 13,
    "title": "杨柳枝",
    "author": "卢肇",
    "content": [
      "青鸟泉边草木春，黄云塞上是征人。",
      "归来若得长条赠，不惮风霜与苦辛。"
    ]
  },
  {
    "volume": 551,
    "sequence": 14,
    "title": "新植红茶花偶出被人移去以诗索之",
    "author": "卢肇",
    "content": [
      "严恨柴门一树花，便随香远逐香车。",
      "花如解语还应道，欺我郎君不在家。"
    ]
  },
  {
    "volume": 551,
    "sequence": 15,
    "title": "戏题（肇初计偕至襄阳，奇章公方有真珠之惑）",
    "author": "卢肇",
    "content": [
      "神女初离碧玉阶，彤云犹拥牡丹鞋。",
      "知道相公怜玉腕，强将纤手整金钗。"
    ]
  },
  {
    "volume": 551,
    "sequence": 16,
    "title": "成名后作",
    "author": "卢肇",
    "content": [
      "桂在蟾宫不可攀，功成业熟也何难。",
      "今朝折得东归去，共与乡闾年少看。"
    ]
  },
  {
    "volume": 551,
    "sequence": 17,
    "title": "登祝融寺兰若（一作登南岳月宫兰若）",
    "author": "卢肇",
    "content": [
      "祝融绝顶万余层，策杖攀萝步步登。",
      "行到月宫霞外寺，白云相伴两三僧。"
    ]
  },
  {
    "volume": 551,
    "sequence": 18,
    "title": "被谪连州",
    "author": "卢肇",
    "content": [
      "黄绢外孙翻得罪，华颠故老莫相嗤。",
      "连州万里无亲戚，旧识唯应有荔枝。"
    ]
  },
  {
    "volume": 551,
    "sequence": 19,
    "title": "谪后再书一绝",
    "author": "卢肇",
    "content": [
      "崆峒道士误烧丹，赤鼠黄牙几许难。",
      "坠堕阎浮南斗下，不知何事犯星官。"
    ]
  },
  {
    "volume": 551,
    "sequence": 20,
    "title": "题清远峡观音院二首",
    "author": "卢肇",
    "content": [
      "清潭洞澈深千丈，危岫攀萝上几层。",
      "秋尽更无黄叶树，夜阑唯对白头僧。",
      "风入古松添急雨，月临虚槛背残灯。",
      "老猿啸狖还欺客，来撼窗前百尺藤。"
    ]
  },
  {
    "volume": 551,
    "sequence": 21,
    "title": "喜杨舍人入翰林",
    "author": "卢肇",
    "content": [
      "御笔亲批翰长衔，夜开金殿送瑶缄。",
      "平明玉案临宣室，已见龙光出傅岩。"
    ]
  },
  {
    "volume": 551,
    "sequence": 22,
    "title": "谪连州书春牛榜子",
    "author": "卢肇",
    "content": [
      "阳和未解逐民忧，雪满群山对白头。",
      "不得职田饥欲死，儿侬何事打春牛。"
    ]
  },
  {
    "volume": 551,
    "sequence": 23,
    "title": "送弟",
    "author": "卢肇",
    "content": [
      "去日家无担石储，汝须勤若事樵渔。",
      "古人尽向尘中远，白日耕田夜读书。"
    ]
  },
  {
    "volume": 551,
    "sequence": 24,
    "title": "牧童",
    "author": "卢肇",
    "content": [
      "谁人得似牧童心，牛上横眠秋听深。",
      "时复往来吹一曲，何愁南北不知音。"
    ]
  },
  {
    "volume": 551,
    "sequence": 25,
    "title": "嘲小儿",
    "author": "卢肇",
    "content": [
      "贪生只爱眼前珍，不觉风光度岁频。",
      "昨日见来骑竹马，今朝早是有年人。"
    ]
  },
  {
    "volume": 551,
    "sequence": 26,
    "title": "金钱花",
    "author": "卢肇",
    "content": [
      "轮郭休夸四字书，红窠写出对庭除。",
      "时时买得佳人笑，本色金钱却不如。"
    ]
  },
  {
    "volume": 551,
    "sequence": 27,
    "title": "木笔花",
    "author": "卢肇",
    "content": [
      "软如新竹管初齐，粉腻红轻样可携。",
      "谁与诗人偎槛看，好于笺墨并分题。"
    ]
  },
  {
    "volume": 551,
    "sequence": 28,
    "title": "句",
    "author": "卢肇",
    "content": [
      "君梦涔阳月，中秋忆棹歌。",
      "妙吹应谐凤，工书定得鹅。",
      "亭边古木昼阴阴，亭下寒潭百丈深。",
      "黄菊旧连陶令宅，青山遥负向平心。"
    ]
  }
]