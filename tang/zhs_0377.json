[
  {
    "volume": 377,
    "sequence": 1,
    "title": "西上经灵宝观（观即尹真人旧宅）",
    "author": "孟郊",
    "content": [
      "道士无白发，语音灵泉清。",
      "青松多寿色，白石恒夜明。",
      "放步霁霞起，振衣华风生。",
      "真文秘中顶，宝气浮四楹。",
      "一片古关路，万里今人行。",
      "上仙不可见，驱策徒西征。"
    ]
  },
  {
    "volume": 377,
    "sequence": 2,
    "title": "泛黄河",
    "author": "孟郊",
    "content": [
      "谁开昆仑源，流出混沌河。",
      "积雨飞作风，惊龙喷为波。",
      "湘瑟飕飗弦，越宾呜咽歌。",
      "有恨不可洗，虚此来经过。"
    ]
  },
  {
    "volume": 377,
    "sequence": 3,
    "title": "往河阳宿峡陵，寄李侍御",
    "author": "孟郊",
    "content": [
      "暮天寒风悲屑屑，啼鸟绕树泉水噎。",
      "行路解鞍投古陵，苍苍隔山见微月。",
      "鸮鸣犬吠霜烟昏，开囊拂巾对盘飧。",
      "人生穷达感知己，明日投君申片言。"
    ]
  },
  {
    "volume": 377,
    "sequence": 4,
    "title": "鸦路溪行，呈陆中丞",
    "author": "孟郊",
    "content": [
      "鸦路不可越，三十六渡溪。",
      "有物饮碧水，高林挂青蜺。",
      "历览道更险，驱使迹频暌。",
      "视听易常主，心魂互相迷。",
      "浪石忽摇动，沙堤信难跻。",
      "危峰紫霄外，古木浮云齐。",
      "出阻望汝郡，大贤多招携。",
      "疲马恋旧秣，羁禽思故栖。",
      "应怜泣楚玉，弃置如尘泥。"
    ]
  },
  {
    "volume": 377,
    "sequence": 5,
    "title": "独宿岘首忆长安故人",
    "author": "孟郊",
    "content": [
      "月迥无隐物，况复大江秋。",
      "江城与沙村，人语风飕飗。",
      "岘亭当此时，故人不同游。",
      "故人在长安，亦可将梦求。"
    ]
  },
  {
    "volume": 377,
    "sequence": 6,
    "title": "自商行谒复州卢使君虔",
    "author": "孟郊",
    "content": [
      "一身绕千山，远作行路人。",
      "未遂东吴归，暂出西京尘。",
      "仲宣荆州客，今余竟陵宾。",
      "往迹虽不同，托意皆有因。",
      "商岭莓苔滑，石坂上下频。",
      "江汉沙泥洁，永日光景新。",
      "独泪起残夜，孤吟望初晨。",
      "驱驰竟何事，章句依深仁。"
    ]
  },
  {
    "volume": 377,
    "sequence": 7,
    "title": "梦泽中行",
    "author": "孟郊",
    "content": [
      "楚山争蔽亏，日月无全辉。",
      "楚路饶回惑，旅人有迷归。",
      "骐骥思北首，鹧鸪愿南飞。",
      "我怀京洛游，未厌风尘衣。"
    ]
  },
  {
    "volume": 377,
    "sequence": 8,
    "title": "京山行",
    "author": "孟郊",
    "content": [
      "众虻聚病马，流血不得行。",
      "后路起夜色，前山闻虎声。",
      "此时游子心，百尺风中旌。"
    ]
  },
  {
    "volume": 377,
    "sequence": 9,
    "title": "旅次湘沅有怀灵均",
    "author": "孟郊",
    "content": [
      "分拙多感激，久游遵长途。",
      "经过湘水源，怀古方踟蹰。",
      "旧称楚灵均，此处殒忠躯。",
      "侧聆故老言，遂得旌贤愚。",
      "名参君子场，行为小人儒。",
      "骚文衒贞亮，体物情崎岖。",
      "三黜有愠色，即非贤哲模。",
      "五十爵高秩，谬膺从大夫。",
      "胸襟积忧愁，容鬓复凋枯。",
      "死为不吊鬼，生作猜谤徒。",
      "吟泽洁其身，忠节宁见输。",
      "怀沙灭其性，孝行焉能俱。",
      "且闻善称君，一何善自殊。",
      "且闻过称己，一何过不渝。",
      "悠哉风土人，角黍投川隅。",
      "相传历千祀，哀悼延八区。",
      "如今圣明朝，养育无羁孤。",
      "君臣逸雍熙，德化盈纷敷。",
      "巾车徇前侣，白日犹昆吾。",
      "寄君臣子心，戒此真良图。"
    ]
  },
  {
    "volume": 377,
    "sequence": 10,
    "title": "过彭泽",
    "author": "孟郊",
    "content": [
      "扬帆过彭泽，舟人讶叹息。",
      "不见种柳人，霜风空寂历。"
    ]
  },
  {
    "volume": 377,
    "sequence": 11,
    "title": "过分水岭（一作东岭）",
    "author": "孟郊",
    "content": [
      "山壮马力短，马行石齿中。",
      "十步九举辔，回环失西东。",
      "溪水变为雨，悬崖阴濛濛。",
      "客衣飘飖秋，葛花零落风。",
      "白日舍我没，征途忽然穷。"
    ]
  },
  {
    "volume": 377,
    "sequence": 12,
    "title": "分水岭别夜示从弟寂（一作示于孟叔）",
    "author": "孟郊",
    "content": [
      "南中少平地，山水重叠生。",
      "别泉万余曲，迷舟独难行。",
      "四际乱峰合，一眺千虑并。",
      "潺湲冬夏冷，光彩昼夜明。",
      "赏心难久胜，离肠忽自惊。",
      "古木摇霁色，高风动秋声。",
      "饮尔一樽酒，慰我百忧轻。",
      "嘉期何处定，此晨堪寄情。"
    ]
  },
  {
    "volume": 377,
    "sequence": 13,
    "title": "连州吟",
    "author": "孟郊",
    "content": [
      "春风朝夕起，吹绿日日深。",
      "试为连州吟，泪下不可禁。",
      "连山何连连，连天碧岑岑。",
      "哀猿哭花死，子规裂客心。",
      "兰芷结新佩，潇湘遗旧音。",
      "怨声能翦弦，坐抚零落琴。",
      "羽翼不自有，相追力难任。",
      "唯凭方寸灵，独夜万里寻。",
      "方寻魂飘飖，南梦山岖。",
      "。",
      "仿佛惊魍魉，悉窣闻枫林。",
      "正直被放者，鬼魅无所侵。",
      "贤人多安排，俗士多虚钦。",
      "孤怀吐明月，众毁铄黄金。",
      "愿君保玄曜，壮志无自沉。",
      "朝亦连州吟，暮亦连州吟。",
      "连州果有信，一纸万里心。",
      "开缄白云断，明月堕衣襟。",
      "南风嘶舜琯，苦竹动猿音。",
      "万里愁一色，潇湘雨淫淫。",
      "两剑忽相触，双蛟恣浮沉。",
      "斗水正回斡，倒流安可禁。",
      "空愁江海信，惊浪隔相寻。"
    ]
  },
  {
    "volume": 377,
    "sequence": 14,
    "title": "旅行",
    "author": "孟郊",
    "content": [
      "楚水结冰薄，楚云为雨微。",
      "野梅参差发，旅榜逍遥归。"
    ]
  },
  {
    "volume": 377,
    "sequence": 15,
    "title": "上河阳李大夫",
    "author": "孟郊",
    "content": [
      "上将秉神略，至兵无猛威。",
      "三军当严冬，一抚胜重衣。",
      "霜剑夺众景，夜星失长辉。",
      "苍鹰独立时，恶鸟不敢飞。",
      "武牢锁天关，河桥纽地机。",
      "大将奚以安，守此称者稀。",
      "贫士少颜色，贵门多轻肥。",
      "试登山岳高，方见草木微。",
      "山岳恩既广，草木心皆归。"
    ]
  },
  {
    "volume": 377,
    "sequence": 16,
    "title": "投赠张端公（一作赠裴枢端公）",
    "author": "孟郊",
    "content": [
      "君子量不极，胸吞百川流。",
      "嫉邪霜气直，问俗春辞柔。",
      "日户昼辉静，月杯夜景幽。",
      "咏惊芙蓉发，笑激风飚秋。",
      "鸾步独无侣，鹤音仍寡俦。",
      "幸沾分寸顾，散此千万忧。"
    ]
  },
  {
    "volume": 377,
    "sequence": 17,
    "title": "赠苏州韦郎中使君",
    "author": "孟郊",
    "content": [
      "谢客吟一声，霜落群听清。",
      "文含元气柔，鼓动万物轻。",
      "嘉木依性植，曲枝亦不生。",
      "尘埃徐庾词，金玉曹刘名。",
      "章句作雅正，江山益鲜明。",
      "萍蘋一浪草，菰蒲片池荣。",
      "曾是康乐咏，如今搴其英。",
      "顾惟菲薄质，亦愿将此并。"
    ]
  },
  {
    "volume": 377,
    "sequence": 18,
    "title": "上张徐州",
    "author": "孟郊",
    "content": [
      "为水不入海，安得浮天波。",
      "为木不在山，安得横日柯。",
      "再来君子傍，始觉精义多。",
      "大德唯一施，众情自偏颇。",
      "至乐无宫徵，至声遗讴歌。",
      "愿鼓空桑弦，永使万物和。",
      "顾己诚拙讷，干名已蹉跎。",
      "献词惟在口，所欲无余佗。",
      "乍作支泉石，乍作翳松萝。",
      "一不改方圆，破质为琢磨。",
      "贱子本如此，大贤心若何。",
      "岂是无异途，异途难经过。"
    ]
  },
  {
    "volume": 377,
    "sequence": 19,
    "title": "上包祭酒",
    "author": "孟郊",
    "content": [
      "岳岳冠盖彦，英英文字雄。",
      "琼音独听时，尘韵固不同。",
      "春云生纸上，秋涛起胸中。",
      "时吟五君咏，再举七子风。",
      "何幸松桂侣，见知勤苦功。",
      "愿将黄鹤翅，一借飞云空。"
    ]
  },
  {
    "volume": 377,
    "sequence": 20,
    "title": "赠别崔纯亮",
    "author": "孟郊",
    "content": [
      "食荠肠亦苦，强歌声无欢。",
      "出门即有碍，谁谓天地宽。",
      "有碍非遐方，长安大道傍。",
      "小人智虑险，平地生太行。",
      "镜破不改光，兰死不改香。",
      "始知君子心，交久道益彰。",
      "君心与我怀，离别俱回遑。",
      "譬如浸蘖泉，流苦已日长。",
      "忍泣目易衰，忍忧形易伤。",
      "项籍岂不壮，贾生岂不良。",
      "当其失意时，涕泗各沾裳。",
      "古人劝加餐，此餐难自强。",
      "一饭九祝噎，一嗟十断肠。",
      "况是儿女怨，怨气凌彼苍。",
      "彼苍若有知，白日下清霜。",
      "今朝始惊叹，碧落空茫茫。"
    ]
  },
  {
    "volume": 377,
    "sequence": 21,
    "title": "赠文应上人（一作赠高僧）",
    "author": "孟郊",
    "content": [
      "栖迟青山巅，高静身所便。",
      "不践有命草，但饮无声泉。",
      "斋性空转寂，学情深更专。",
      "经文开贝叶，衣制垂秋莲。",
      "厌此俗人群，暂来还却旋。"
    ]
  },
  {
    "volume": 377,
    "sequence": 22,
    "title": "严河南",
    "author": "孟郊",
    "content": [
      "赤令风骨峭，语言清霜寒。",
      "不必用雄威，见者毛发攒。",
      "我有赤令心，未得赤令官。",
      "终朝衡门下，忍志将筑弹。",
      "君从西省郎，正有东洛观。",
      "洛民萧条久，威恩悯抚难。",
      "苦竹声啸雪，夜斋闻千竿。",
      "诗人偶寄耳，听苦心多端。",
      "多端落杯酒，酒中方得欢。",
      "隐士多饮酒，此言信难刊。",
      "取次令坊沽，举止务在宽。",
      "何必红烛娇，始言清宴阑。",
      "丈夫莫矜庄，矜庄不中看。"
    ]
  },
  {
    "volume": 377,
    "sequence": 23,
    "title": "赠李观（观初登第）",
    "author": "孟郊",
    "content": [
      "谁言形影亲，灯灭影去身。",
      "谁言鱼水欢，水竭鱼枯鳞。",
      "昔为同恨客，今为独笑人。",
      "舍予在泥辙，飘迹上云津。",
      "卧木易成蠹，弃花难再春。",
      "何言对芳景，愁望极萧晨。",
      "埋剑谁识气，匣弦日生尘。",
      "愿君语高风，为余问苍旻。"
    ]
  },
  {
    "volume": 377,
    "sequence": 24,
    "title": "吴安西馆赠从弟楚客",
    "author": "孟郊",
    "content": [
      "蒙笼杨柳馆，中有南风生。",
      "风生今为谁，湘客多远情。",
      "孤枕楚水梦，独帆楚江程。",
      "觉来残恨深，尚与归路并。",
      "玉匣五弦在，请君时一鸣。"
    ]
  },
  {
    "volume": 377,
    "sequence": 25,
    "title": "赠章仇将军",
    "author": "孟郊",
    "content": [
      "将军不夸剑，才气为英雄。",
      "五岳拽力内，百川倾意中。",
      "本立谁敢拔，飞文自难穷。",
      "前时天地翻，已有扶正功。"
    ]
  },
  {
    "volume": 377,
    "sequence": 26,
    "title": "赠道月上人",
    "author": "孟郊",
    "content": [
      "僧貌净无点，僧衣宁缀华。",
      "寻常昼日行，不使身影斜。",
      "饭术煮松柏，坐山敷云霞。",
      "欲知禅隐高，缉薜为袈裟。"
    ]
  },
  {
    "volume": 377,
    "sequence": 27,
    "title": "抒情因上郎中二十二叔监察十五叔兼呈李益端公柳缜评事",
    "author": "孟郊",
    "content": [
      "方凭指下弦，写出心中言。",
      "寸草贱子命，高山主人恩。",
      "游边风沙意，梦楚波涛魂。",
      "一日引别袂，九回沾泪痕。",
      "自悲何以然，在礼阙晨昏。",
      "名利时转甚，是非宵亦喧。",
      "浮情少定主，百虑随世翻。",
      "举此胸臆恨，幸从贤哲论。",
      "明明三飞鸾，照物如朝暾。"
    ]
  },
  {
    "volume": 377,
    "sequence": 28,
    "title": "赠城郭道士",
    "author": "孟郊",
    "content": [
      "望里失却山，听中遗却泉。",
      "松枝休策云，药囊翻贮钱。",
      "曾依青桂邻，学得白雪弦。",
      "别来意未回，世上为隐仙。"
    ]
  },
  {
    "volume": 377,
    "sequence": 29,
    "title": "桐庐山中赠李明府",
    "author": "孟郊",
    "content": [
      "静境无浊氛，清雨零碧云。",
      "千山不隐响，一叶动亦闻。",
      "即此佳志士，精微谁相群。",
      "欲识楚章句，袖中兰茝薰。"
    ]
  },
  {
    "volume": 377,
    "sequence": 30,
    "title": "献汉南樊尚书",
    "author": "孟郊",
    "content": [
      "天下昔崩乱，大君识贤臣。",
      "众木尽摇落，始见竹色真。",
      "兵势走山岳，阳光潜埃尘。",
      "心开玄女符，面缚清波人。",
      "异俗既从化，浇风亦归淳。",
      "自公理斯郡，寒谷皆变春。",
      "旗影卷赤电，剑锋匣青鳞。",
      "如何嵩高气，作镇楚水滨。",
      "云镜忽开霁，孤光射无垠。",
      "乃知寻常鉴，照影不照神。"
    ]
  },
  {
    "volume": 377,
    "sequence": 31,
    "title": "赠转运陆中丞",
    "author": "孟郊",
    "content": [
      "掌运职既大，摧邪名更雄。",
      "鹏飞簸曲云，鹗怒生直风。",
      "投彼霜雪令，翦除荆棘丛。",
      "楚仓倾向西，吴米发自东。",
      "帆影咽河口，车声聋关中。",
      "尧知才策高，人喜道路通。",
      "皆经内史力，继得酂侯功。",
      "莱子真为少，相如未免穷。",
      "衣花野菡萏，书叶山梧桐。",
      "不是宗匠心，谁怜久栖蓬。"
    ]
  },
  {
    "volume": 377,
    "sequence": 32,
    "title": "赠万年陆郎中",
    "author": "孟郊",
    "content": [
      "天子忧剧县，寄深华省郎。",
      "纷纷风响珮，蛰蛰剑开霜。",
      "旧事笑堆案，新声唯雅章。",
      "谁言百里才，终作横天梁。",
      "江鸿耻承眷，云津未能翔。",
      "徘徊尘俗中，短毳无辉光。"
    ]
  },
  {
    "volume": 377,
    "sequence": 33,
    "title": "擢第后东归书怀，献座主吕侍御",
    "author": "孟郊",
    "content": [
      "昔岁辞亲泪，今为恋主泣。",
      "去住情难并，别离景易戢。",
      "夭矫大空鳞，曾为小泉蛰。",
      "幽意独沉时，震雷忽相及。",
      "神行既不宰，直致非所执。",
      "至运本遗功，轻生各自立。",
      "大君思此化，良佐自然集。",
      "宝镜无私光，时文有新习。",
      "慈亲诫志就，贱子归情急。",
      "擢第谢灵台，牵衣出皇邑。",
      "行襟海日曙，逸抱江风入。",
      "蒹葭得波浪，芙蓉红岸湿。",
      "云寺势动摇，山钟韵嘘吸。",
      "旧游期再践，悬水得重挹。",
      "松萝虽可居，青紫终当拾。"
    ]
  },
  {
    "volume": 377,
    "sequence": 34,
    "title": "古意赠梁肃补阙",
    "author": "孟郊",
    "content": [
      "曲木忌日影，谗人畏贤明。",
      "自然照烛间，不受邪佞轻。",
      "不有百炼火，孰知寸金精。",
      "金铅正同炉，愿分精与粗。"
    ]
  },
  {
    "volume": 377,
    "sequence": 35,
    "title": "赠黔府王中丞楚",
    "author": "孟郊",
    "content": [
      "旧说天下山，半在黔中青。",
      "又闻天下泉，半落黔中鸣。",
      "山水千万绕，中有君子行。",
      "儒风一以扇，污俗心皆平。",
      "我愿中国春，化从异方生。",
      "昔为阴草毒，今为阳华英。",
      "嘉实缀绿蔓，凉湍泻清声。",
      "逍遥物景胜，视听空旷并。",
      "困骥犹在辕，沉珠尚隐精。",
      "路遐莫及眄，泥污日已盈。",
      "岁晏将何从，落叶甘自轻。"
    ]
  },
  {
    "volume": 377,
    "sequence": 36,
    "title": "上达奚舍人",
    "author": "孟郊",
    "content": [
      "北山少日月，草木苦风霜。",
      "贫士在重坎，食梅有酸肠。",
      "万俗皆走圆，一身犹学方。",
      "常恐众毁至，春叶成秋黄。",
      "大贤秉高鉴，公烛无私光。",
      "暗室晓未及，幽行涕空行。"
    ]
  },
  {
    "volume": 377,
    "sequence": 37,
    "title": "赠主人",
    "author": "孟郊",
    "content": [
      "斗水泻大海，不如泻枯池。",
      "分明贤达交，岂顾豪华儿。",
      "海有不足流，豪有不足资。",
      "枯鳞易为水，贫士易为施。",
      "幸睹君子席，会将幽贱期。",
      "侧闻清风议，饫如黄金卮。",
      "此道与日月，同光无尽时。"
    ]
  },
  {
    "volume": 377,
    "sequence": 38,
    "title": "赠建业契公",
    "author": "孟郊",
    "content": [
      "师住青山寺，清华常绕身。",
      "虽然到城郭，衣上不栖尘。"
    ]
  },
  {
    "volume": 377,
    "sequence": 39,
    "title": "献襄阳于大夫",
    "author": "孟郊",
    "content": [
      "襄阳青山郭，汉江白铜堤。",
      "谢公领兹郡，山水无尘泥。",
      "铁马万霜雪，绛旗千虹霓。",
      "风漪参差泛，石板重叠跻。",
      "旧泪不复堕，新欢居然齐。",
      "还耕竟原野，归老相扶携。",
      "物色增暧暧，寒芳更萋萋。",
      "渊清有遐略，高躅无近蹊。",
      "即此富苍翠，自然引翔栖。",
      "曩游常抱忆，夙好今尚暌。",
      "愿言从逸辔，暇日凌清溪。"
    ]
  },
  {
    "volume": 377,
    "sequence": 40,
    "title": "赠郑夫子鲂",
    "author": "孟郊",
    "content": [
      "天地入胸臆，吁嗟生风雷。",
      "文章得其微，物象由我裁。",
      "宋玉逞大句，李白飞狂才。",
      "苟非圣贤心，孰与造化该。",
      "勉矣郑夫子，骊珠今始胎。"
    ]
  },
  {
    "volume": 377,
    "sequence": 41,
    "title": "大隐坊·崔从事郧以直隳职",
    "author": "孟郊",
    "content": [
      "古人留清风，千载遥赠君。",
      "破松见贞心，裂竹见直文。",
      "残月色不改，高贤德常新。",
      "家怀诗书富，宅抱草木贫。",
      "安得一蹄泉，来化千尺鳞。",
      "含意永不语，钓璜幽水滨。"
    ]
  },
  {
    "volume": 377,
    "sequence": 42,
    "title": "大隐坊·章仇将军良弃功守贫（一作赠章仇兵马使）",
    "author": "孟郊",
    "content": [
      "饮君江海心，讵能辨浅深。",
      "挹君山岳德，谁能齐。",
      "岑。",
      "东海精为月，西岳气凝金。",
      "进则万景昼，退则群物阴。",
      "我欲荐此言，天门峻沉沉。",
      "风飚亦感激，为我飕飗吟。"
    ]
  },
  {
    "volume": 377,
    "sequence": 43,
    "title": "大隐坊·赵记室俶在职无事",
    "author": "孟郊",
    "content": [
      "卑静身后老，高动物先摧。",
      "方圆水任器，刚劲木成灰。",
      "大道母群物，达人腹众才。",
      "时吟尧舜篇，心向无为开。",
      "彼隐山万曲，我隐酒一杯。",
      "公庭何所有，日日清风来。"
    ]
  },
  {
    "volume": 377,
    "sequence": 44,
    "title": "赠韩郎中愈",
    "author": "孟郊",
    "content": [
      "何以定交契，赠君高山石。",
      "何以保贞坚，赠君青松色。",
      "贫居过此外，无可相彩饰。",
      "闻君硕鼠诗，吟之泪空滴。",
      "硕鼠既穿墉，又啮机上丝。",
      "穿墉有闲土，啮丝无余衣。",
      "朝吟枯桑柘，暮泣空杼机。",
      "岂是无巧妙，丝断将何施。",
      "众人尚肥华，志士多饥羸。",
      "愿君保此节，天意当察微。",
      "前日远别离，今日生白发。",
      "欲知万里情，晓卧半床月。",
      "常恐百虫秋，使我芳草歇。"
    ]
  },
  {
    "volume": 377,
    "sequence": 45,
    "title": "戏赠无本",
    "author": "孟郊",
    "content": [
      "长安秋声干，木叶相号悲。",
      "瘦僧卧冰凌，嘲咏含金痍。",
      "金痍非战痕，峭病方在兹。",
      "诗骨耸东野，诗涛涌退之。",
      "有时踉跄行，人惊鹤阿师。",
      "可惜李杜死，不见此狂痴。",
      "燕僧耸听词，袈裟喜新翻。",
      "北岳厌利杀，玄功生微言。",
      "天高亦可飞，海广亦可源。",
      "文章杳无底，劚掘谁能根。",
      "梦灵仿佛到，对我方与论。",
      "拾月鲸口边，何我免为吞。",
      "燕僧摆造化，万有随手奔。",
      "补缀杂霞衣，笑傲诸贵门。",
      "将明文在身，亦尔道所存。",
      "朔雪凝别句，朔风飘征魂。",
      "再期嵩少游，一访蓬萝村。",
      "春草步步绿，春山日日暄。",
      "遥莺相应吟，晚听恐不繁。",
      "相思塞心胸，高逸难攀援。"
    ]
  }
]