[
  {
    "volume": 399,
    "sequence": 1,
    "title": "旱灾自咎，贻七县宰同州时",
    "author": "元稹",
    "content": [
      "吾闻上帝心，降命明且仁。",
      "臣稹苟有罪，胡不灾我身。",
      "胡为旱一州，祸此千万人。",
      "一旱犹可忍，其旱亦已频。",
      "腊雪不满地，膏雨不降春。",
      "恻恻诏书下，半减麦与缗。",
      "半租岂不薄，尚竭力与筋。",
      "竭力不敢惮，惭戴天子恩。",
      "累累妇拜姑，呐呐翁语孙。",
      "禾黍日夜长，足得盈我囷。",
      "还填折粟税，酬偿贳麦邻。",
      "苟无公私责，饮水不为贫。",
      "欢言未盈口，旱气已再振。",
      "六月天不雨，秋孟亦既旬。",
      "区区昧陋积，祷祝非不勤。",
      "日驰衰白颜，再拜泥甲鳞。",
      "归来重思忖，愿告诸邑君。",
      "以彼天道远，岂如人事亲。",
      "团团囹圄中，无乃冤不申。",
      "扰扰食廪内，无乃奸有因。",
      "轧轧输送车，无乃使不伦。",
      "遥遥负担卒，无乃役不均。",
      "今年无大麦，计与珠玉滨。",
      "村胥与里吏，无乃求取繁。",
      "符下敛钱急，值官因酒嗔。",
      "诛求与挞罚，无乃不逡巡。",
      "生小下里住，不曾州县门。",
      "诉词千万恨，无乃不得闻。",
      "强豪富酒肉，穷独无刍薪。",
      "俱由案牍吏，无乃移祸屯。",
      "官分市井户，迭配水陆珍。",
      "未蒙所偿直，无乃不敢言。",
      "有一于此事，安可尤苍旻。",
      "借使漏刑宪，得不虞鬼神。",
      "自顾顽滞牧，坐贻灾沴臻。",
      "上羞朝廷寄，下愧闾里民。",
      "岂无神明宰，为我同苦辛。",
      "共布慈惠语，慰此衢客尘。"
    ]
  },
  {
    "volume": 399,
    "sequence": 2,
    "title": "虫豸诗·巴蛇（三首）",
    "author": "元稹",
    "content": [
      "巴蛇千种毒，其最鼻褰蛇。",
      "掉舌翻红焰，盘身蹙白花。",
      "喷人竖毛发，饮浪沸泥沙。",
      "欲学叔敖瘗，其如多似麻。",
      "越岭南滨海，武都西隐戎。",
      "雄黄假名石，鷣鸟远难笼。",
      "讵有隳肠计，应无破脑功。",
      "巴山昼昏黑，妖雾毒濛濛。",
      "汉帝斩蛇剑，晋时烧上天。",
      "自兹繁巨蟒，往往寿千年。",
      "白昼遮长道，青溪蒸毒烟。",
      "战龙苍海外，平地血浮船。"
    ]
  },
  {
    "volume": 399,
    "sequence": 3,
    "title": "虫豸诗·蛒蜂（三首）",
    "author": "元稹",
    "content": [
      "巴蛇蟠窟穴，穴下有巢蜂。",
      "近树禽垂翅，依原兽绝踪。",
      "微遭断手足，厚毒破心胸。",
      "昔甚招魂句，那知眼自逢。",
      "梨笑清都月，蜂游紫殿春。",
      "构脾分部伍，嚼蕊奉君亲。",
      "翅羽颇同类，心神固异伦。",
      "安知人世里，不有噬人人。",
      "兰蕙本同畹，蜂蛇亦杂居。",
      "害心俱毒螫，妖焰两吹嘘。",
      "雷蛰吞噬止，枯焚巢穴除。",
      "可怜相济恶，勿谓祸无馀。"
    ]
  },
  {
    "volume": 399,
    "sequence": 4,
    "title": "虫豸诗·蜘蛛（三首）",
    "author": "元稹",
    "content": [
      "蜘蛛天下足，巴蜀就中多。",
      "缝隙容长踦，虚空织横罗。",
      "萦缠伤竹柏，吞噬及虫蛾。",
      "为送佳人喜，珠栊无奈何。",
      "网密将求食，丝斜误著人。",
      "因依方纪绪，挂罥遂容身。",
      "截道蝉冠碍，漫天玉露频。",
      "儿童怜小巧，渐欲及车轮。",
      "稚子怜圆网，佳人祝喜丝。",
      "那知缘暗隙，忽被啮柔肌。",
      "毒腠攻犹易，焚心疗恐迟。",
      "看看长祆绪，和扁欲涟洏。"
    ]
  },
  {
    "volume": 399,
    "sequence": 5,
    "title": "虫豸诗·蚁子（三首）",
    "author": "元稹",
    "content": [
      "蚁子生无处，偏因湿处生。",
      "阴霪烦扰攘，拾粒苦嘤咛。",
      "床上主人病，耳中虚藏鸣。",
      "雷霆翻不省，闻汝作牛声。",
      "时术功虽细，年深祸亦成。",
      "攻穿漏江海，噆食困蛟鲸。",
      "敢惮榱蠹□，深藏柱石倾。",
      "寄言持重者，微物莫全轻。",
      "攘攘终朝见，悠悠卒岁疑。",
      "讵能分牝牡，焉得有蝝蚳。",
      "徙市竟何意，生涯都几时。",
      "巢由或逢我，应似我相期。"
    ]
  },
  {
    "volume": 399,
    "sequence": 6,
    "title": "虫豸诗·蟆子（三首）",
    "author": "元稹",
    "content": [
      "蟆子微於蚋，朝繁夜则无。",
      "毫端生羽翼，针喙噆肌肤。",
      "暗毒应难免，羸形日渐枯。",
      "将身远相就，不敢恨非辜。",
      "晦景权藏毒，明时敢噬人。",
      "不劳生诟怒，只足助酸辛。",
      "隼眦看无物，蛇躯庇有鳞。",
      "天方刍狗我，甘与尔相亲。",
      "有口深堪异，趋时讵可量。",
      "谁令通鼻息，何故辨馨香。",
      "沉水来沧海，崇兰泛露光。",
      "那能枉焚爇，尔众我微茫。"
    ]
  },
  {
    "volume": 399,
    "sequence": 7,
    "title": "虫豸诗·浮尘子（三首）",
    "author": "元稹",
    "content": [
      "可叹浮尘子，纤埃喻此微。",
      "宁论隔纱幌，并解透绵衣。",
      "有毒能成痏，无声不见飞。",
      "病来双眼暗，何计辨雰霏。",
      "乍可巢蚊睫，胡为附蟒鳞。",
      "已微于蠢蠢，仍害及仁人。",
      "动植皆分命，毫芒亦是身。",
      "哀哉此幽物，生死敌浮尘。",
      "但觉皮肤憯，安知琐细来。",
      "因风吹薄雾，向日误轻埃。",
      "暗啮堪销骨，潜飞有祸胎。",
      "然无防备处，留待雪霜摧。"
    ]
  },
  {
    "volume": 399,
    "sequence": 8,
    "title": "虫豸诗·虻（三首）",
    "author": "元稹",
    "content": [
      "阴深山有瘴，湿垫草多虻。",
      "众噬锥刀毒，群飞风雨声。",
      "汗粘疮痏痛，日曝苦辛行。",
      "饱尔蛆残腹，安知天地情。",
      "千山溪沸石，六月火烧云。",
      "自顾生无类，那堪毒有群。",
      "搏牛皮若截，噬马血成文。",
      "蹄角尚如此，肌肤安可云。",
      "辛螫终非久，炎凉本递兴。",
      "秋风自天落，夏蘖与霜澄。",
      "一镜开潭面，千锋露石棱。",
      "气平虫豸死，云路好攀登。"
    ]
  },
  {
    "volume": 399,
    "sequence": 9,
    "title": "楚歌十首（江陵时作）",
    "author": "元稹",
    "content": [
      "楚人千万户，生死系时君。",
      "当璧便为嗣，贤愚安可分。",
      "干戈长浩浩，篡乱亦纷纷。",
      "纵有明在下，区区何足云。",
      "陶虞事已远，尼父独将明。",
      "潜穴龙无位，幽林兰自生。",
      "楚王谋授邑，此意复中倾。",
      "未别子西语，纵来何所成。",
      "平王渐昏惑，无极转承恩。",
      "子建犹相贰，伍奢安得存。",
      "生居宫雉閟，死葬寝园尊。",
      "岂料奔吴士，鞭尸郢市门。",
      "惧盈因邓曼，罢猎为樊姬。",
      "盛德留金石，清风鉴薄帷。",
      "襄王忽妖梦，宋玉复淫辞。",
      "万事捐宫馆，空山云雨期。",
      "宜僚南市住，未省食人恩。",
      "临难忽相感，解纷宁用言。",
      "何如晋夷甫，坐占紫微垣。",
      "看著五胡乱，清谈空自尊。",
      "谁恃王深宠，谁为楚上卿。",
      "包胥心独许，连夜哭秦兵。",
      "千乘徒虚尔，一夫安可轻。",
      "殷勤聘名士，莫但倚方城。",
      "梁业雄图尽，遗孙世运消。",
      "宣明徒有号，江汉不相朝。",
      "碑碣高临路，松枝半作樵。",
      "唯馀开圣寺，犹学武皇妖。",
      "江陵南北道，长有远人来。",
      "死别登舟去，生心上马回。",
      "荣枯诚异日，今古尽同灰。",
      "巫峡朝云起，荆王安在哉。",
      "三峡连天水，奔波万里来。",
      "风涛各自急，前后苦相推。",
      "倒入黄牛漩，惊冲滟滪堆。",
      "古今流不尽，流去不曾回。",
      "八荒同日月，万古共山川。",
      "生死既由命，兴衰还付天。",
      "栖栖王粲赋，愤愤屈平篇。",
      "各自埋幽恨，江流终宛然。"
    ]
  },
  {
    "volume": 399,
    "sequence": 10,
    "title": "襄阳道",
    "author": "元稹",
    "content": [
      "羊公名渐远，唯有岘山碑。",
      "近日称难继，曹王任马彝。",
      "椒兰俱下世，城郭到今时。",
      "汉水清如玉，流来本为谁。"
    ]
  },
  {
    "volume": 399,
    "sequence": 11,
    "title": "赋得鱼登龙门（用登字）",
    "author": "元稹",
    "content": [
      "鱼贯终何益，龙门在苦登。",
      "有成当作雨，无用耻为鹏。",
      "激浪诚难溯，雄心亦自凭。",
      "风云潜会合，鬐鬣忽腾凌。",
      "泥滓辞河浊，烟霄见海澄。",
      "回瞻顺流辈，谁敢望同升。"
    ]
  },
  {
    "volume": 399,
    "sequence": 12,
    "title": "贞元历（是岁秋八月，太上改元永贞，传位今皇帝）",
    "author": "元稹",
    "content": [
      "象魏才颁历，龙镳已御天。",
      "犹看后元历，新署永贞年。",
      "半岁光阴在，三朝礼数迁。",
      "无因书简册，空得咏诗篇。"
    ]
  },
  {
    "volume": 399,
    "sequence": 13,
    "title": "塞马",
    "author": "元稹",
    "content": [
      "塞马倦江渚，今朝神彩生。",
      "晓风寒猎猎，乍得草头行。",
      "夷狄寝烽候，关河无战声。",
      "何由当阵面，从尔四蹄轻。"
    ]
  },
  {
    "volume": 399,
    "sequence": 14,
    "title": "鹿角镇（洞庭湖中地名）",
    "author": "元稹",
    "content": [
      "去年湖水满，此地覆行舟。",
      "万怪吹高浪，千人死乱流。",
      "谁能问帝子，何事宠阳侯。",
      "渐恐鲸鲵大，波涛及九州。"
    ]
  },
  {
    "volume": 399,
    "sequence": 15,
    "title": "感事三首（此后并是学士时作）",
    "author": "元稹",
    "content": [
      "为国谋羊舌，从来不为身。",
      "此心长自保，终不学张陈。",
      "自笑心何劣，区区辨所冤。",
      "伯仁虽到死，终不向人言。",
      "富贵年皆长，风尘旧转稀。",
      "白头方见绝，遥为一沾衣。"
    ]
  },
  {
    "volume": 399,
    "sequence": 16,
    "title": "题翰林东阁前小松",
    "author": "元稹",
    "content": [
      "檐碍修鳞亚，霜侵簇翠黄。",
      "唯余入琴韵，终待舜弦张。"
    ]
  }
]