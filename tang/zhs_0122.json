[
  {
    "volume": 122,
    "sequence": 1,
    "title": "赠程秘书",
    "author": "卢象",
    "content": [
      "客自岐阳来，吐音若鸣凤。",
      "孤飞畏不偶，独立谁见用。",
      "忽从被褐中，召入承明宫。",
      "圣人借颜色，言事无不通。",
      "殷勤拯黎庶，感激论诸公。",
      "将相猜贾谊，图书归马融。",
      "顾余久寂寞，一岁麒麟阁。",
      "且共歌太平，勿嗟名宦薄。"
    ]
  },
  {
    "volume": 122,
    "sequence": 2,
    "title": "家叔征君东溪草堂二首",
    "author": "卢象",
    "content": [
      "开山十馀里，青壁森相倚。",
      "欲识尧时天，东溪白云是。",
      "雷声转幽壑，云气杳流水。",
      "涧影生龙蛇，岩端翳柽梓。",
      "大道终不易，君恩曷能已。",
      "鹤羡无老时，龟言摄生理。",
      "浮年笑六甲，元化潜一指。",
      "未暇扫云梯，空惭阮氏子。",
      "今朝共游者，得性闲未归。",
      "已到仙人家，莫惊鸥鸟飞。",
      "水深严子钓，松挂巢父衣。",
      "云气转幽寂，溪流无是非。",
      "名理未足羡，腥臊讵所希。",
      "自惟负贞意，何岁当食薇。"
    ]
  },
  {
    "volume": 122,
    "sequence": 3,
    "title": "乡试后自巩还田家，因谢邻友见过之作",
    "author": "卢象",
    "content": [
      "鸡鸣出东邑，马倦登南峦。",
      "落日见桑柘，翳然丘中寒。",
      "邻家多旧识，投暝来相看。",
      "且问春税苦，兼陈行路难。",
      "园场近阴壑，草木易凋残。",
      "峰晴雪犹积，涧深冰已团。",
      "浮名知何用，岁晏不成欢。",
      "置酒共君饮，当歌聊自宽。"
    ]
  },
  {
    "volume": 122,
    "sequence": 4,
    "title": "青雀歌",
    "author": "卢象",
    "content": [
      "啾啾青雀儿，飞来飞去仰天池。",
      "逍遥饮啄安涯分，何假扶摇九万为。"
    ]
  },
  {
    "volume": 122,
    "sequence": 5,
    "title": "杂诗二首",
    "author": "卢象",
    "content": [
      "家居五原上，征战是平生。",
      "独负山西勇，谁当塞下名。",
      "死生辽海战，雨雪蓟门行。",
      "诸将封侯尽，论功独不成。",
      "君家御沟上，垂柳夹朱门。",
      "列鼎会中贵，鸣珂朝至尊。",
      "死生在片议，穷达由一言。",
      "须识苦寒士，莫矜狐白温。"
    ]
  },
  {
    "volume": 122,
    "sequence": 6,
    "title": "赠广川马先生",
    "author": "卢象",
    "content": [
      "经书满腹中，吾识广川翁。",
      "年老甘无位，家贫懒发蒙。",
      "人归洙泗学，歌盛舞雩风。",
      "愿接诸生礼，三年事马融。"
    ]
  },
  {
    "volume": 122,
    "sequence": 7,
    "title": "峡中作",
    "author": "卢象",
    "content": [
      "高唐几百里，树色接阳台。",
      "晚见江山霁，宵闻风雨来。",
      "云从三峡起，天向数峰开。",
      "灵境信难见，轻舟那可回。"
    ]
  },
  {
    "volume": 122,
    "sequence": 8,
    "title": "竹里馆",
    "author": "卢象",
    "content": [
      "江南冰不闭，山泽气潜通。",
      "腊月闻山鸟，寒崖见蛰熊。",
      "柳林春半合，荻笋乱无丛。",
      "回首金陵岸，依依向北风。"
    ]
  },
  {
    "volume": 122,
    "sequence": 9,
    "title": "永城使风",
    "author": "卢象",
    "content": [
      "长风起秋色，细雨含落晖。",
      "夕鸟向林去，晚帆相逐飞。",
      "虫声出乱草，水气薄行衣。",
      "一别故乡道，悠悠今始归。"
    ]
  },
  {
    "volume": 122,
    "sequence": 10,
    "title": "和徐侍郎丛筱咏（一作蒋涣诗）",
    "author": "卢象",
    "content": [
      "中禁夕沉沉，幽篁别作林。",
      "色连鸡树近，影落凤池深。",
      "为重凌霜节，能虚应物心。",
      "年年承雨露，长对紫庭阴。"
    ]
  },
  {
    "volume": 122,
    "sequence": 11,
    "title": "驾幸温泉",
    "author": "卢象",
    "content": [
      "传闻圣主幸新丰，清跸鸣銮出禁中。",
      "细草终朝随步辇，垂杨几处绕行宫。",
      "千官扈从骊山北，万国来朝渭水东。",
      "此日小臣徒献赋，汉家谁复重扬雄。"
    ]
  },
  {
    "volume": 122,
    "sequence": 12,
    "title": "奉和张使君宴加朝散",
    "author": "卢象",
    "content": [
      "佐理星辰贵，分荣涣汗深。",
      "言从大夫后，用答圣人心。",
      "骑拥轩裳客，鸾惊翰墨林。",
      "停杯歌麦秀，秉烛醉棠阴。",
      "爽气凌秋笛，轻寒散暝砧。",
      "只应将四子，讲德谢知音。"
    ]
  },
  {
    "volume": 122,
    "sequence": 13,
    "title": "赠张均员外",
    "author": "卢象",
    "content": [
      "公门世绪昌，才子冠裴王。",
      "出自平津邸，还为吏部郎。",
      "神仙馀气色，列宿动辉光。",
      "夜直南宫静，朝趋北禁长。",
      "时人归水镜，明主赐衣裳。",
      "翰苑飞鹦鹉，天池待凤凰。",
      "承欢畴日顾，未纪后时伤。",
      "去去图南远，微才幸不忘。"
    ]
  },
  {
    "volume": 122,
    "sequence": 14,
    "title": "送祖咏",
    "author": "卢象",
    "content": [
      "田家宜伏腊，岁晏子言归。",
      "石路雪初下，荒村鸡共飞。",
      "东原多烟火，北涧隐寒晖。",
      "满酌野人酒，倦闻邻女机。",
      "胡为困樵采，几日罢朝衣。"
    ]
  },
  {
    "volume": 122,
    "sequence": 15,
    "title": "送綦毋潜",
    "author": "卢象",
    "content": [
      "夫君不得意，本自沧海来。",
      "高足未云骋，虚舟空复回。",
      "淮南枫叶落，灞岸桃花开。",
      "出处暂为耳，沉浮安系哉。",
      "如何天覆物，还遣世遗才。",
      "欲识秦将汉，尝闻王与裴。",
      "离筵对寒食，别雨乘春雷。",
      "会有征书到，荷衣且漫裁。"
    ]
  },
  {
    "volume": 122,
    "sequence": 16,
    "title": "送赵都护赴安西",
    "author": "卢象",
    "content": [
      "下客候旌麾，元戎复在斯。",
      "门开都护府，兵动羽林儿。",
      "黠虏多翻覆，谋臣有别离。",
      "智同天所授，恩共日相随。",
      "汉使开宾幕，胡笳送酒卮。",
      "风霜迎马首，雨雪事鱼丽。",
      "上策应无战，深情属载驰。",
      "不应行万里，明主寄安危。"
    ]
  },
  {
    "volume": 122,
    "sequence": 17,
    "title": "追凉历下古城西北隅，此地有清泉乔木",
    "author": "卢象",
    "content": [
      "谢脁出华省，王祥贻佩刀。",
      "前贤真可慕，衰病意空劳。",
      "贞悔不自卜，游随共尔曹。",
      "未能齐得丧，时复诵离骚。",
      "闲阴七贤地，醉餐三士桃。",
      "苍苔虞舜井，乔木古城壕。",
      "渔父偏相狎，尧年不可逃。",
      "蝉鸣秋雨霁，云白晓山高。",
      "咫尺传双鲤，吹嘘借一毛。",
      "故人皆得路，谁肯念同袍。"
    ]
  },
  {
    "volume": 122,
    "sequence": 18,
    "title": "戏赠邵使君张郎",
    "author": "卢象",
    "content": [
      "少妇石榴裙，新妆白玉面。",
      "能迷张公子，不许时相见。"
    ]
  },
  {
    "volume": 122,
    "sequence": 19,
    "title": "同王维过崔处士林亭",
    "author": "卢象",
    "content": [
      "映竹时闻转辘轳，当窗只见网蜘蛛。",
      "主人非病常高卧，环堵蒙笼一老儒。"
    ]
  },
  {
    "volume": 122,
    "sequence": 20,
    "title": "寄河上段十六（一作王维诗）",
    "author": "卢象",
    "content": [
      "与君相识即相亲，闻道君家住孟津。",
      "为见行舟试借问，客中时有洛阳人。"
    ]
  },
  {
    "volume": 122,
    "sequence": 21,
    "title": "寒食",
    "author": "卢象",
    "content": [
      "子推言避世，山火遂焚身。",
      "四海同寒食，千秋为一人。",
      "深冤何用道，峻迹古无邻。",
      "魂魄山河气，风雷御宇神。",
      "光烟榆柳灭，怨曲龙蛇新。",
      "可叹文公霸，平生负此臣。"
    ]
  },
  {
    "volume": 122,
    "sequence": 22,
    "title": "八月十五日象自江东止田园移庄…诗三首（俱见王维集）",
    "author": "卢象",
    "content": [
      "谢病始告归，依然入桑梓。",
      "家人皆伫立，相候衡门里。",
      "畴类皆长年，成人旧童子。",
      "上堂家庆毕，愿与亲姻迩。",
      "论旧或馀悲，思存且相喜。",
      "田园转芜没，但有寒泉水。",
      "衰柳日萧条，秋光清邑里。",
      "入门乍如客，休骑非便止。",
      "中饮顾王程，离忧从此始。",
      "两妹日长成，双鬟将及人。",
      "已能持宝瑟，自解掩罗巾。",
      "念昔别时小，未知疏与亲。",
      "今来识离恨，掩泪方殷勤。",
      "小弟更孩幼，归来不相识。",
      "同居虽渐惯，见人犹默默。",
      "宛作越人言，殊乡甘水食。",
      "别此最为难，泪尽有馀忆。"
    ]
  },
  {
    "volume": 122,
    "sequence": 23,
    "title": "叹白发（一作王维诗）",
    "author": "卢象",
    "content": [
      "我年一何长，鬓发日已白。",
      "俯仰天地间，能为几时客。",
      "惆怅故山云，裴回空日夕。",
      "何事与时人，东城复南陌。"
    ]
  },
  {
    "volume": 122,
    "sequence": 24,
    "title": "早秋宴张郎中海亭即事（一作孟浩然诗）",
    "author": "卢象",
    "content": [
      "邑有弦歌宰，翔鸾狎野鸥。",
      "眷言华省旧，暂滞海池游。",
      "郁岛藏深竹，前谿对舞楼。",
      "更闻书即事，云物是新秋。"
    ]
  },
  {
    "volume": 122,
    "sequence": 25,
    "title": "句",
    "author": "卢象",
    "content": [
      "吴越山多秀，新安江甚清。",
      "（见《河岳英灵集》）书名会粹才偏逸，酒号屠苏味更醇。",
      "（《赠郑虔》，见《唐语林》）初疑轻烟淡古松，又似山开万仞峰。",
      "（《赠怀素》，见《颜真卿序》）"
    ]
  }
]