[
  {
    "volume": 576,
    "sequence": 1,
    "title": "兰塘词",
    "author": "温庭筠",
    "content": [
      "塘水汪汪凫唼喋，忆上江南木兰楫。",
      "绣颈金须荡倒光，团团皱绿鸡头叶。",
      "露凝荷卷珠净圆，紫菱刺短浮根缠。",
      "小姑归晚红妆浅，镜里芙蓉照水鲜。",
      "东沟潏潏劳回首，欲寄一杯琼液酒。",
      "知道无郎却有情，长教月照相思柳。"
    ]
  },
  {
    "volume": 576,
    "sequence": 2,
    "title": "晚归曲",
    "author": "温庭筠",
    "content": [
      "格格水禽飞带波，孤光斜起夕阳多。",
      "湖西山浅似相笑，菱刺惹衣攒黛蛾。",
      "青丝系船向江木，兰芽出土吴江曲。",
      "水极晴摇泛滟红，草平春染烟绵绿。",
      "玉鞭骑马杨叛儿，刻金作凤光参差。",
      "丁丁暖漏滴花影，催入景阳人不知。",
      "弯堤弱柳遥相瞩，雀扇团圆掩香玉。",
      "莲塘艇子归不归，柳暗桑秾闻布谷。"
    ]
  },
  {
    "volume": 576,
    "sequence": 3,
    "title": "故城曲",
    "author": "温庭筠",
    "content": [
      "漠漠沙堤烟，堤西雉子斑。",
      "雉声何角角，麦秀桑阴闲。",
      "游丝荡平绿，明灭时相续。",
      "白马金络头，东风故城曲。",
      "故城殷贵嫔，曾占未来春。",
      "自从香骨化，飞作马蹄尘。"
    ]
  },
  {
    "volume": 576,
    "sequence": 4,
    "title": "昆明池水战词",
    "author": "温庭筠",
    "content": [
      "汪汪积水光连空，重叠细纹晴漾红。",
      "赤帝龙孙鳞甲怒，临流一盼生阴风。",
      "鼍鼓三声报天子，雕旌兽舰凌波起。",
      "雷吼涛惊白石山，石鲸眼裂蟠蛟死。",
      "溟池海浦俱喧豗。",
      "青帜白旌相次来。",
      "箭羽枪缨三百万，踏翻西海生尘埃。",
      "茂陵仙去菱花老，唼唼游鱼近烟岛。",
      "渺莽残阳钓艇归，绿头江鸭眠沙草。"
    ]
  },
  {
    "volume": 576,
    "sequence": 5,
    "title": "谢公墅歌",
    "author": "温庭筠",
    "content": [
      "朱雀航南绕香陌，谢郎东墅连春碧。",
      "鸠眠高柳日方融，绮榭飘飖紫庭客。",
      "文楸方罫花参差，心阵未成星满池。",
      "四座无喧梧竹静，金蝉玉柄俱持颐。",
      "对局含情见千里，都城已得长蛇尾。",
      "江南王气系疏襟，未许苻坚过淮水。"
    ]
  },
  {
    "volume": 576,
    "sequence": 6,
    "title": "罩鱼歌（杂言）",
    "author": "温庭筠",
    "content": [
      "朝罩罩城南，暮罩罩城西。",
      "两浆鸣幽幽，莲子相高低。",
      "持罩入深水，金鳞大如手。",
      "鱼尾迸圆波，千珠落湘藕。",
      "风飔飔，雨离离，菱尖茭刺鸂鶒飞。",
      "水连网眼白如影，淅沥篷声寒点微。",
      "楚岸有花花盖屋，金塘柳色前溪曲。",
      "悠溶杳若去无穷，五色澄潭鸭头绿。"
    ]
  },
  {
    "volume": 576,
    "sequence": 7,
    "title": "春洲曲",
    "author": "温庭筠",
    "content": [
      "韶光染色如蛾翠，绿湿红鲜水容媚。",
      "苏小慵多兰渚闲，融融浦日䴔䴖寐。",
      "紫骝蹀躞金衔嘶，岸上扬鞭烟草迷。",
      "门外平桥连柳堤，归来晚树黄莺啼。"
    ]
  },
  {
    "volume": 576,
    "sequence": 8,
    "title": "台城晓朝曲",
    "author": "温庭筠",
    "content": [
      "司马门前火千炬，阑干星斗天将曙。",
      "朱网龛鬖丞相车，晓随叠鼓朝天去。",
      "博山镜树香艹丰茸，袅袅浮航金画龙。",
      "大江敛势避辰极，两阙深严烟翠浓。"
    ]
  },
  {
    "volume": 576,
    "sequence": 9,
    "title": "走马楼三更曲",
    "author": "温庭筠",
    "content": [
      "春姿暖气昏神沼，李树拳枝紫芽小。",
      "玉皇夜入未央宫，长火千条照栖鸟。",
      "马过平桥通画堂，虎幡龙戟风飘扬。",
      "帘间清唱报寒点，丙舍无人遗烬香。"
    ]
  },
  {
    "volume": 576,
    "sequence": 10,
    "title": "达摩支曲（杂言）",
    "author": "温庭筠",
    "content": [
      "捣麝成尘香不灭，拗莲作寸丝难绝。",
      "红泪文姬洛水春，白头苏武天山雪。",
      "君不见无愁高纬花漫漫，漳浦宴余清露寒。",
      "一旦臣僚共囚虏，欲吹羌管先汍澜。",
      "旧臣头鬓霜华早，可惜雄心醉中老。",
      "万古春归梦不归，邺城风雨连天草。"
    ]
  },
  {
    "volume": 576,
    "sequence": 11,
    "title": "阳春曲",
    "author": "温庭筠",
    "content": [
      "云母空窗晓烟薄，香昏龙气凝晖阁。",
      "霏霏雾雨杏花天，帘外春威著罗幕。",
      "曲阑伏槛金麒麟，沙苑芳郊连翠茵。",
      "厩马何能啮芳草，路人不敢随流尘。"
    ]
  },
  {
    "volume": 576,
    "sequence": 12,
    "title": "湘东宴曲",
    "author": "温庭筠",
    "content": [
      "湘东夜宴金貂人，楚女含情娇翠嚬。",
      "玉管将吹插钿带，锦囊斜拂双麒麟。",
      "重城漏断孤帆去，唯恐琼签报天曙。",
      "万户沈沈碧树圆，云飞雨散知何处。",
      "欲上香车俱脉脉，清歌响断银屏隔。",
      "堤外红尘蜡炬归，楼前澹月连江白。"
    ]
  },
  {
    "volume": 576,
    "sequence": 13,
    "title": "东郊行",
    "author": "温庭筠",
    "content": [
      "斗鸡台下东西道，柳覆班骓蝶萦草。",
      "坱霭韶容锁澹愁，青筐叶尽蚕应老。",
      "绿渚幽香生白蘋，差差小浪吹鱼鳞。",
      "王孙骑马有归意，林彩着空如细尘。",
      "安得人生各相守，烧船破栈休驰走。",
      "世上方应无别离，路傍更长千株柳。"
    ]
  },
  {
    "volume": 576,
    "sequence": 14,
    "title": "水仙谣",
    "author": "温庭筠",
    "content": [
      "水客夜骑红鲤鱼，赤鸾双鹤蓬瀛书。",
      "轻尘不起雨新霁，万里孤光含碧虚。",
      "露魄冠轻见云发，寒丝七炷香泉咽。",
      "夜深天碧乱山姿，光碎平波满船月。"
    ]
  },
  {
    "volume": 576,
    "sequence": 15,
    "title": "东峰歌",
    "author": "温庭筠",
    "content": [
      "锦砾潺湲玉溪水，晓来微雨藤花紫。",
      "冉冉山鸡红尾长，一声樵斧惊飞起。",
      "松刺梳空石差齿，烟香风软人参蕊。",
      "阳崖一梦伴云根，仙菌灵芝梦魂里。"
    ]
  },
  {
    "volume": 576,
    "sequence": 16,
    "title": "会昌丙寅丰岁歌（杂言）",
    "author": "温庭筠",
    "content": [
      "丙寅岁，休牛马，风如吹烟，日如渥赭。",
      "九重天子调天下，春绿将年到西野。",
      "西野翁，生儿童，门前好树青艹丰茸。",
      "艹丰茸单衣麦田路，村南娶妇桃花红。",
      "新姑车右及门柱，粉项韩凭双扇中。",
      "喜气自能成岁丰，农祥尔物来争功。"
    ]
  },
  {
    "volume": 576,
    "sequence": 17,
    "title": "碌碌古词",
    "author": "温庭筠",
    "content": [
      "左亦不碌碌，右亦不碌碌。",
      "野草自根肥，羸牛生健犊。",
      "融蜡作杏蒂，男儿不恋家。",
      "春风破红意，女颊如桃花。",
      "忠言未见信，巧语翻咨嗟。",
      "一鞘无两刃，徒劳油壁车。"
    ]
  },
  {
    "volume": 576,
    "sequence": 18,
    "title": "春野行（杂言）",
    "author": "温庭筠",
    "content": [
      "草浅浅，春如剪。",
      "花压李娘愁，饥蚕欲成茧。",
      "东城年少气堂堂，金丸惊起双鸳鸯。",
      "含羞更问卫公子，月到枕前春梦长。"
    ]
  },
  {
    "volume": 576,
    "sequence": 19,
    "title": "醉歌",
    "author": "温庭筠",
    "content": [
      "檐柳初黄燕新乳，晓碧芊绵过微雨。",
      "树色深含台榭情，莺声巧作烟花主。",
      "锦袍公子陈杯觞，拨醅百瓮春酒香。",
      "入门下马问谁在，降阶握手登华堂。",
      "临邛美人连山眉，低抱琵琶含怨思。",
      "朔风绕指我先笑，明月入怀君自知。",
      "劝君莫惜金樽酒，年少须臾如覆手。",
      "辛勤到老慕箪瓢，于我悠悠竟何有。",
      "洛阳卢仝称文房，妻子脚秃舂黄粮。",
      "阿耋光颜不识字，指麾豪俊如驱羊。",
      "天犀压断朱鼹鼠，瑞锦惊飞金凤凰。",
      "其余岂足沾牙齿，欲用何能报天子。",
      "驽马垂头抢暝尘，骅骝一日行千里。",
      "但有沉冥醉客家，支颐瞪目持流霞。",
      "唯恐南国风雨落，碧芜狼藉棠梨花。"
    ]
  },
  {
    "volume": 576,
    "sequence": 20,
    "title": "江南曲",
    "author": "温庭筠",
    "content": [
      "妾家白蘋浦，日上芙蓉楫。",
      "轧轧摇桨声，移舟入茭叶。",
      "溪长茭叶深，作底难相寻。",
      "避郎郎不见，鸂鶒自浮沉。",
      "拾萍萍无根，采莲莲有子。",
      "不作浮萍生，宁为藕花死。",
      "岸傍骑马郎，乌帽紫游缰。",
      "含愁复含笑，回首问横塘。",
      "妾住金陵浦，门前朱雀航。",
      "流苏持作帐，芙蓉持作梁。",
      "出入金犊幰，兄弟侍中郎。",
      "前年学歌舞，定得郎相许。",
      "连娟眉绕山，依约腰如杵。",
      "凤管悲若咽，鸾弦娇欲语。",
      "扇薄露红铅，罗轻压金缕。",
      "明月西南楼，珠帘玳瑁钩。",
      "横波巧能笑，弯蛾不识愁。",
      "花开子留树，草长根依土。",
      "早闻金沟远，底事归郎许。",
      "不学杨白花，朝朝泪如雨。"
    ]
  },
  {
    "volume": 576,
    "sequence": 21,
    "title": "堂堂曲",
    "author": "温庭筠",
    "content": [
      "钱唐岸上春如织，淼淼寒潮带晴色。",
      "淮南游客马连嘶，碧草迷人归不得。",
      "风飘客意如吹烟。",
      "纤指殷勤伤雁弦。",
      "一曲堂堂红烛筵，长鲸泻酒如飞泉。"
    ]
  },
  {
    "volume": 576,
    "sequence": 22,
    "title": "惜春词",
    "author": "温庭筠",
    "content": [
      "百舌问花花不语，低回似恨横塘雨。",
      "蜂争粉蕊蝶分香，不似垂杨惜金缕。",
      "愿君留得长妖韶，莫逐东风还荡摇。",
      "秦女含嚬向烟月，愁红带露空迢迢。"
    ]
  },
  {
    "volume": 576,
    "sequence": 23,
    "title": "春愁曲",
    "author": "温庭筠",
    "content": [
      "红丝穿露珠帘冷，百尺哑哑下纤绠。",
      "远翠愁山入卧屏，两重云母空烘影。",
      "凉簪坠发春眠重，玉兔煴香柳如梦。",
      "锦叠空床委堕红，飔飔扫尾双金凤。",
      "蜂喧蝶驻俱悠扬，柳拂赤栏纤草长。",
      "觉后梨花委平绿，春风和雨吹池塘。"
    ]
  },
  {
    "volume": 576,
    "sequence": 24,
    "title": "苏小小歌",
    "author": "温庭筠",
    "content": [
      "买莲莫破券，买酒莫解金。",
      "酒里春容抱离恨，水中莲子怀芳心。",
      "吴宫女儿腰似束，家在钱唐小江曲。",
      "一自檀郎逐便风，门前春水年年绿。"
    ]
  },
  {
    "volume": 576,
    "sequence": 25,
    "title": "春江花月夜词",
    "author": "温庭筠",
    "content": [
      "玉树歌阑海云黑，花庭忽作青芜国。",
      "秦淮有水水无情，还向金陵漾春色。",
      "杨家二世安九重，不御华芝嫌六龙。",
      "百幅锦帆风力满，连天展尽金芙蓉。",
      "珠翠丁星复明灭，龙头劈浪哀笳发。",
      "千里涵空澄水魂，万枝破鼻飘香雪。",
      "漏转霞高沧海西，颇黎枕上闻天鸡。",
      "蛮弦代写曲如语，一醉昏昏天下迷。",
      "四方倾动烟尘起，犹在浓香梦魂里。",
      "后主荒宫有晓莺，飞来只隔西江水。"
    ]
  },
  {
    "volume": 576,
    "sequence": 26,
    "title": "懊恼曲",
    "author": "温庭筠",
    "content": [
      "藕丝作线难胜针，蕊粉染黄那得深。",
      "玉白兰芳不相顾，青楼一笑轻千金。",
      "莫言自古皆如此，健剑刜钟铅绕指。",
      "三秋庭绿尽迎霜，惟有荷花守红死。",
      "庐江小吏朱斑轮，柳缕吐芽香玉春。",
      "两股金钗已相许，不令独作空成尘。",
      "悠悠楚水流如马，恨紫愁红满平野。",
      "野土千年怨不平，至今烧作鸳鸯瓦。"
    ]
  },
  {
    "volume": 576,
    "sequence": 27,
    "title": "三洲词",
    "author": "温庭筠",
    "content": [
      "团圆莫作波中月，洁白莫为枝上雪。",
      "月随波动碎潾潾，雪似梅花不堪折。",
      "李娘十六青丝发，画带双花为君结。",
      "门前有路轻别离，唯恐归来旧香灭。"
    ]
  }
]