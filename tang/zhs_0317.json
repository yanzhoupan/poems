[
  {
    "volume": 317,
    "sequence": 1,
    "title": "送崔判官使太原",
    "author": "武元衡",
    "content": [
      "劳君车马此逡巡，我与刘君本世亲。",
      "两地山河分节制，十年京洛共风尘。",
      "笙歌几处胡天月，罗绮长留蜀国春。",
      "报主由来须尽敌，相期万里宝刀新。"
    ]
  },
  {
    "volume": 317,
    "sequence": 2,
    "title": "幕中诸公有观猎之作因继之",
    "author": "武元衡",
    "content": [
      "刀州城北剑山东，甲士屯云骑散风。",
      "旌旆遍张林岭动，豺狼驱尽塞垣空。",
      "衔芦远雁愁萦缴，绕树啼猿怯避弓。",
      "为报府中诸从事，燕然未勒莫论功。"
    ]
  },
  {
    "volume": 317,
    "sequence": 3,
    "title": "同幕中诸公送李侍御归朝",
    "author": "武元衡",
    "content": [
      "昔年专席奉清朝，今日持书即旧僚。",
      "珠履会中箫管思，白云归处帝乡遥。",
      "巴江暮雨连三峡，剑壁危梁上九霄。",
      "岁月不堪相送尽，颓颜更被别离凋。"
    ]
  },
  {
    "volume": 317,
    "sequence": 4,
    "title": "送张六谏议归朝",
    "author": "武元衡",
    "content": [
      "诏书前日下丹霄，头戴儒冠脱皂貂。",
      "笛怨柳营烟漠漠，云愁江馆雨萧萧。",
      "鸳鸿得路争先翥，松柏凌寒独后凋。",
      "归去朝端如有问，玉关门外老班超。"
    ]
  },
  {
    "volume": 317,
    "sequence": 5,
    "title": "酬严司空荆南见寄",
    "author": "武元衡",
    "content": [
      "金貂再领三公府，玉帐连封万户侯。",
      "帘卷青山巫峡晓，烟开碧树渚宫秋。",
      "刘琨坐啸风清塞，谢脁题诗月满楼。",
      "白雪调高歌不得，美人南国翠蛾愁。"
    ]
  },
  {
    "volume": 317,
    "sequence": 6,
    "title": "南徐别业早春有怀",
    "author": "武元衡",
    "content": [
      "生涯忧忧竟何成，自爱深居隐姓名。",
      "远雁临空翻夕照，残云带雨过春城。",
      "花枝入户犹含润，泉水侵阶乍有声。",
      "虚度年华不相见，离肠怀土并关情。"
    ]
  },
  {
    "volume": 317,
    "sequence": 7,
    "title": "摩诃池宴",
    "author": "武元衡",
    "content": [
      "摩诃池上春光早，爱水看花日日来。",
      "秾李雪开歌扇掩，绿杨风动舞腰回。",
      "芜台事往空留恨，金谷时危悟惜才。",
      "昼短欲将清夜继，西园自有月裴回。"
    ]
  },
  {
    "volume": 317,
    "sequence": 8,
    "title": "至栎阳崇道寺闻严十少府趋侍",
    "author": "武元衡",
    "content": [
      "云连万木夕沈沈，草色泉声古院深。",
      "闻说羊车趋盛府，何言琼树在东林。",
      "松筠自古多年契，风月怀贤此夜心。",
      "惆怅送君身未达，不堪摇落听秋砧。"
    ]
  },
  {
    "volume": 317,
    "sequence": 9,
    "title": "春暮郊居寄朱舍人",
    "author": "武元衡",
    "content": [
      "幽深不让子真居，度日闲眠世事疏。",
      "春水满池新雨霁，香风入户落花馀。",
      "目随鸿雁穷苍翠，心寄溪云任卷舒。",
      "回首知音青琐闼，何时一为荐相如。"
    ]
  },
  {
    "volume": 317,
    "sequence": 10,
    "title": "送温况游蜀",
    "author": "武元衡",
    "content": [
      "游人西去客三巴，身逐孤蓬不定家。",
      "山近峨眉飞暮雨，江连濯锦起朝霞。",
      "云深九折刀州远，路绕千岩剑阁斜。",
      "应到严君开卦处，将余一为问生涯。"
    ]
  },
  {
    "volume": 317,
    "sequence": 11,
    "title": "崔敷叹春物将谢恨不同览时余方为事牵束…不遇题之留赠",
    "author": "武元衡",
    "content": [
      "九陌迟迟丽景斜，禁街西访隐沦赊。",
      "门依高柳空飞絮，身逐闲云不在家。",
      "轩冕强来趋世路，琴尊空负赏年华。",
      "残阳寂寞东城去，惆怅春风落尽花。"
    ]
  },
  {
    "volume": 317,
    "sequence": 12,
    "title": "秋灯对雨寄史近崔积",
    "author": "武元衡",
    "content": [
      "坐听宫城传晚漏，起看衰叶下寒枝。",
      "空庭绿草结离念，细雨黄花赠所思。",
      "蟋蟀已惊良节度，茱萸偏忆故人期。",
      "相逢莫厌尊前醉，春去秋来自不知。"
    ]
  },
  {
    "volume": 317,
    "sequence": 13,
    "title": "春题龙门香山寺",
    "author": "武元衡",
    "content": [
      "众香天上梵仙宫，钟磬寥寥半碧空。",
      "清景乍开松岭月，乱流长响石楼风。",
      "山河杳映春云外，城阙参差茂树中。",
      "欲尽出寻那可得，三千世界本无穷。"
    ]
  },
  {
    "volume": 317,
    "sequence": 14,
    "title": "酬陆三与邹十八侍御",
    "author": "武元衡",
    "content": [
      "城分流水郭连山，拂露开怀一解颜。",
      "令尹关中仙史会，河阳县里玉人闲。",
      "共怜秋隼惊飞至，久想云鸿待侣还。",
      "莫恨殷勤留此地，东崖桂树昔同攀。"
    ]
  },
  {
    "volume": 317,
    "sequence": 15,
    "title": "酬谈校书长安秋夜对月寄诸故旧",
    "author": "武元衡",
    "content": [
      "故园千里渺遐情，黄叶萧条白露生。",
      "惊鹊绕枝风满幌，寒钟送晓月当楹。",
      "蓬山高价传新韵，槐市芳年挹盛名。",
      "莫怪孔融悲岁序，五侯门馆重娄卿。"
    ]
  },
  {
    "volume": 317,
    "sequence": 16,
    "title": "送田三端公还鄂州",
    "author": "武元衡",
    "content": [
      "孤云迢递恋沧洲，劝酒梨花对白头。",
      "南陌送归车骑合，东城怨别管弦愁。",
      "青油幕里人如玉，黄鹤楼中月并钩。",
      "君去庾公应借问，驰心千里大江流。"
    ]
  },
  {
    "volume": 317,
    "sequence": 17,
    "title": "送李秀才赴滑州诣大夫舅",
    "author": "武元衡",
    "content": [
      "陌头车马去翩翩，白面怀书美少年。",
      "东武扬公姻娅重，西州谢傅舅甥贤。",
      "长亭叫月新秋雁，官渡含风古树蝉。",
      "知己满朝留不住，贵臣河上拥旌旃。"
    ]
  },
  {
    "volume": 317,
    "sequence": 18,
    "title": "秋日书怀",
    "author": "武元衡",
    "content": [
      "金貂玉铉奉君恩，夜漏晨钟老掖垣。",
      "参决万机空有愧，静观群动亦无言。",
      "杯中壮志红颜歇，林下秋声绛叶翻。",
      "倦鸟不知归去日，青芜白露满郊园。"
    ]
  },
  {
    "volume": 317,
    "sequence": 19,
    "title": "南昌滩",
    "author": "武元衡",
    "content": [
      "渠江明净峡逶迤，船到名滩拽迟□。",
      "橹窡动摇妨作梦，巴童指点笑吟诗。",
      "畬馀宿麦黄山腹，日背残花白水湄。",
      "物色可怜心莫限，此行都是独行时。"
    ]
  },
  {
    "volume": 317,
    "sequence": 20,
    "title": "奉和圣制丰年多庆九日示怀",
    "author": "武元衡",
    "content": [
      "令节寰宇泰，神都佳气浓。",
      "赓歌禹功盛，击壤尧年丰。",
      "九奏碧霄里，千官皇泽中。",
      "南山澄凝黛，曲水清涵空。",
      "金玉美王度，欢康谣国风。",
      "睿文垂日月，永与天无穷。"
    ]
  },
  {
    "volume": 317,
    "sequence": 21,
    "title": "夏日陪冯许二侍郎与严秘书游昊天观览…同里杨华州中丞",
    "author": "武元衡",
    "content": [
      "三伏草木变，九城车马烦。",
      "碧霄回骑射，丹洞入桃源。",
      "台殿云浮栋，緌缨鹤在轩。",
      "莫将真破妄，聊用静持喧。",
      "石甃古苔冷，水筠凉簟翻。",
      "黄公垆下叹，旌旆国东门。"
    ]
  },
  {
    "volume": 317,
    "sequence": 22,
    "title": "奉和圣制重阳日即事",
    "author": "武元衡",
    "content": [
      "玉烛降寒露，我皇歌古风。",
      "重阳德泽展，万国欢娱同。",
      "绮陌拥行骑，香尘凝晓空。",
      "神都自蔼蔼，佳气助葱葱。",
      "律吕阴阳畅，景光天地通。",
      "徒然被鸿霈，无以报玄功。"
    ]
  },
  {
    "volume": 317,
    "sequence": 23,
    "title": "秋日台中寄怀简诸僚",
    "author": "武元衡",
    "content": [
      "宪府日多事，秋光照碧林。",
      "干云岩翠合，布石地苔深。",
      "忧悔耿遐抱，尘埃缁素襟。",
      "物情牵局促，友道旷招寻。",
      "颓节风霜变，流年芳景侵。",
      "池荷足幽气，烟竹又繁阴。",
      "簪组赤墀恋，池鱼沧海心。",
      "涤烦滞幽赏，永度瑶华音。"
    ]
  },
  {
    "volume": 317,
    "sequence": 24,
    "title": "奉酬淮南中书相公见寄",
    "author": "武元衡",
    "content": [
      "扬州隋故都，竹使汉名儒。",
      "翊圣恩华异，持衡节制殊。",
      "朝廷连受脉，台座接訏谟。",
      "金玉裁王度，丹书奉帝俞。",
      "九重辞象魏，千里握兵符。",
      "铁马秋临塞，虹旌夜渡泸。",
      "江长梅笛怨，天远桂轮孤。",
      "浩叹烟霜晓，芳期兰蕙芜。",
      "雅言书一札，宾海雁东隅。",
      "岁月奔波尽，音徽雾雨濡。",
      "蜀江分井络，锦浪入淮湖。",
      "独抱相思恨，关山不可逾。"
    ]
  },
  {
    "volume": 317,
    "sequence": 25,
    "title": "甫构西亭偶题因呈监军及幕中诸公",
    "author": "武元衡",
    "content": [
      "瀛海无因泛，昆丘岂易寻。",
      "数峰聊在目，一境暂清心。",
      "悦彼松柏性，爱兹桃李阴。",
      "列芳凭有土，丛干聚成林。",
      "信矣子牟恋，归欤尼父吟。",
      "暗香兰露滴，空翠蕙楼深。",
      "负鼎位尝忝，荷戈年屡侵。",
      "百城烦鞅掌，九仞喜岖。",
      "。",
      "巴汉溯沿楫，岷峨千万岑。",
      "恩偏不敢去，范蠡畏熔金。"
    ]
  },
  {
    "volume": 317,
    "sequence": 26,
    "title": "和杨弘微春日曲江南望",
    "author": "武元衡",
    "content": [
      "迟景霭悠悠，伤春南陌头。",
      "暄风一澹荡，遐思几殷忧。",
      "龙去空仙沼，鸾飞掩妓楼。",
      "芳菲馀雨露，冠盖旧公侯。",
      "朱戟千门闭，黄鹂百啭愁。",
      "烟濛宫树晚，花咽石泉流。",
      "寒谷律潜应，中林兰自幽。",
      "商山将避汉，晋室正藩周。",
      "黍稷闻兴叹，琼瑶畏见投。",
      "君心即吾事，微向在沧洲。"
    ]
  },
  {
    "volume": 317,
    "sequence": 27,
    "title": "长安秋夜怀陈京昆季",
    "author": "武元衡",
    "content": [
      "钟鼓九衢绝，出门千里同。",
      "远情高枕夜，秋思北窗空。",
      "静见烟凝烛，闲听叶坠桐。",
      "玉壶思洞彻，琼树忆葱笼。",
      "萤影疏帘外，鸿声暗雨中。",
      "羁愁难会面，懒慢责微躬。",
      "甲乙科攀桂，图书阁践蓬。",
      "一瓢非可乐，六翮未因风。",
      "寥落悲秋尽，蹉跎惜岁穷。",
      "明朝不相见，流泪菊花丛。"
    ]
  },
  {
    "volume": 317,
    "sequence": 28,
    "title": "冬日，汉江南行将赴夏口，途次江陵界，寄裴尚书",
    "author": "武元衡",
    "content": [
      "五部拥双旌，南依墨客卿。",
      "关山迥梁甸，波浪接湓城。",
      "烟景迷时候，云帆渺去程。",
      "蛤珠冯月吐，芦雁触罗惊。",
      "浦树凝寒晦，江天湛镜清。",
      "赏心随处惬，壮志逐年轻。",
      "舟楫不可驻，提封如任情。",
      "向方曾指路，射策许言兵。",
      "兰渚歇芳意，菱歌非应声。",
      "元戎武昌守，羊祜幸连营。"
    ]
  },
  {
    "volume": 317,
    "sequence": 29,
    "title": "奉酬中书李相公早朝于中书候传点，偶书所怀",
    "author": "武元衡",
    "content": [
      "寥落曙钟断，微明烟月沉。",
      "翠霞仙仗合，清漏掖垣深。",
      "北极星遥拱，南山阙迥临。",
      "兰釭竟晓焰，琪树欲秋阴。",
      "霄汉惭联步，貂蝉愧并簪。",
      "德容温比玉，王度式如金。",
      "鱼水千年运，箫韶九奏音。",
      "代天惊度日，掷地喜开襟。",
      "文武时方泰，唐虞道可寻。",
      "忝陪申及甫，清净奉尧心。"
    ]
  },
  {
    "volume": 317,
    "sequence": 30,
    "title": "甲午岁相国李公有北园寄赠之作…寓哀冥寞以广遗韵云",
    "author": "武元衡",
    "content": [
      "机事劳西掖，幽怀寄北园。",
      "鹤巢深更静，蝉噪断犹喧。",
      "仙酝百花馥，艳歌双袖翻。",
      "碧云诗变雅，皇泽叶流根。",
      "未报雕龙赠，俄伤泪剑痕。",
      "佳城关白日，哀挽向青门。",
      "礼命公台重，烟霜陇树繁。",
      "天高不可问，空使辅星昏。"
    ]
  },
  {
    "volume": 317,
    "sequence": 31,
    "title": "和杨三舍人晚秋与崔二舍人张秘监苗考功…因以继和",
    "author": "武元衡",
    "content": [
      "瑶圃高秋会，金闺奉诏辰。",
      "朱轮天上客，白石洞中人。",
      "珮响泉声杂，朝衣羽服亲。",
      "九重青琐闭，三秀紫芝新。",
      "化药秦方士，偷桃汉侍臣。",
      "玉笙王子驾，辽鹤令威身。",
      "叹逝颓波速，缄词丽曲春。",
      "重将凄恨意，苔壁问遗尘。"
    ]
  },
  {
    "volume": 317,
    "sequence": 32,
    "title": "酬李十一尚书西亭暇日书怀见寄十二韵之作",
    "author": "武元衡",
    "content": [
      "鼎铉昔云忝，西南分主忧。",
      "烟尘开僰道，旌节护蛮陬。",
      "任重功无立，力微恩未酬。",
      "据鞍惭齿发，责帅惧春秋。",
      "高德闻郑履，俭居称晏裘。",
      "三刀君入梦，九折我回輈。",
      "时景屡迁易，兹言期退休。",
      "方追故山事，岂谓台阶留。",
      "遐抱清净理，眷言兰杜幽。",
      "一缄琼玖赠，万里别离愁。",
      "巴岭云外没，蜀江天际流。",
      "怀贤耿遥思，相望凤池头。"
    ]
  },
  {
    "volume": 317,
    "sequence": 33,
    "title": "秋怀奉寄朱补阙",
    "author": "武元衡",
    "content": [
      "上苑繁霜降，骚人起恨初。",
      "白云深陋巷，衰草遍闲居。",
      "暮色秋烟重，寒声牖叶虚。",
      "潘生秋思苦，陶令世情疏。",
      "已制归田赋，犹陈谏猎书。",
      "不知青琐客，投分竟何如。"
    ]
  },
  {
    "volume": 317,
    "sequence": 34,
    "title": "奉酬中书相公至日圜丘行事…于集贤院叙情见寄之什",
    "author": "武元衡",
    "content": [
      "郊庙祗严祀，斋庄觌上玄。",
      "别开金虎观，不离紫微天。",
      "树古长杨接，池清太液连。",
      "仲山方补衮，文举自伤年。",
      "风溢铜壶漏，香凝绮阁烟。",
      "仍闻白雪唱，流咏满鹍弦。"
    ]
  },
  {
    "volume": 317,
    "sequence": 35,
    "title": "途次",
    "author": "武元衡",
    "content": [
      "去国策羸马，劳歌行路难。",
      "地崇秦制险，人乐汉恩宽。",
      "御沼澄泉碧，宫梨佛露丹。",
      "鼎成仙驭远，龙化宿云残。",
      "不问三苗宠，谁陪万国欢。",
      "至今松桂色，长助玉楼寒。"
    ]
  },
  {
    "volume": 317,
    "sequence": 36,
    "title": "题故蔡国公主九华观上池院",
    "author": "武元衡",
    "content": [
      "朱门临九衢，云木蔼仙居。",
      "曲沼天波接，层台凤舞馀。",
      "曙烟深碧筱，香露湿红蕖。",
      "瑶瑟含风韵，纱窗积翠虚。",
      "秦楼今寂寞，真界竟何如。",
      "不与蓬瀛异，迢迢远玉除。"
    ]
  },
  {
    "volume": 317,
    "sequence": 37,
    "title": "酬严维秋夜见寄",
    "author": "武元衡",
    "content": [
      "遥夜思悠悠，闻钟远梦休。",
      "乱林萤烛暗，零露竹风秋。",
      "启户云归栋，褰帘月上钩。",
      "昭明逢圣代，羁旅别沧洲。",
      "骑省潘郎思，衡闱宋玉愁。",
      "神仙惭李郭，词赋谢曹刘。",
      "松柏应无变，琼瑶不可酬。",
      "谁堪此时景，寂寞下高楼。"
    ]
  },
  {
    "volume": 317,
    "sequence": 38,
    "title": "途次近蜀驿蒙恩赐宝刀及飞龙厩马…寄中书李郑二公",
    "author": "武元衡",
    "content": [
      "草草事行役，迟迟违故关。",
      "碧帏遥隐雾，红旆渐依山。",
      "感激酬恩泪，星霜去国颜。",
      "捧刀金锡字，归马玉连环。",
      "威凤翔双阙，征夫纵百蛮。",
      "应怜宣室召，温树不同攀。"
    ]
  },
  {
    "volume": 317,
    "sequence": 39,
    "title": "归燕",
    "author": "武元衡",
    "content": [
      "春色遍芳菲，闲檐双燕归。",
      "还同旧侣至，来绕故巢飞。",
      "敢望烟霄达，多惭羽翮微。",
      "衔泥傍金砌，拾蕊到荆扉。",
      "云海经时别，雕梁长日依。",
      "主人能一顾，转盻自光辉。"
    ]
  },
  {
    "volume": 317,
    "sequence": 40,
    "title": "送许著作分司东都",
    "author": "武元衡",
    "content": [
      "瑶瑟激凄响，征鸿翻夕阳。",
      "署分刊竹简，书蠹护芸香。",
      "马色关城晓，蝉声驿路长。",
      "石渠荣正礼，兰室重元方。",
      "不作经年别，离魂亦暂伤。"
    ]
  },
  {
    "volume": 317,
    "sequence": 41,
    "title": "闻相公三兄小园置宴以元衡寓直因寄上兼呈中书三兄",
    "author": "武元衡",
    "content": [
      "休沐限中禁，家山传胜游。",
      "露寒潘省夜，木落庾园秋。",
      "兰菊回幽步，壶觞洽旧俦。",
      "位高天禄阁，词异畔牢愁。",
      "孤思琴先觉，驰晖水竞流。",
      "明朝不相见，清祀在圜丘。"
    ]
  },
  {
    "volume": 317,
    "sequence": 42,
    "title": "酬陆员外歙州许员外郢州二使君",
    "author": "武元衡",
    "content": [
      "吴洲云海接，楚驿梦林长。",
      "符节分忧重，鹓鸿去路翔。",
      "艳歌愁翠黛，宝瑟韵清商。",
      "洲草遥池合，春风晓旆张。",
      "晋臣多乐广，汉主识冯唐。",
      "不作经年别，离魂亦未伤。"
    ]
  },
  {
    "volume": 317,
    "sequence": 43,
    "title": "渐至涪州先寄王使君",
    "author": "武元衡",
    "content": [
      "治教通夷俗，均输问大田。",
      "江分巴字水，树入夜郎烟。",
      "毒雾含秋气，阴岩蔽曙天。",
      "路难空计日，身老不由年。",
      "将命宁知远，归心讵可传。",
      "星郎复何事，出守五溪边。"
    ]
  },
  {
    "volume": 317,
    "sequence": 44,
    "title": "石州城",
    "author": "武元衡",
    "content": [
      "丈夫心爱横行，报国知嫌命轻。",
      "楼兰径百战，更道戍龙城。",
      "锦字窦车骑，胡笳李少卿。",
      "生离两不见，万古难为情。"
    ]
  },
  {
    "volume": 317,
    "sequence": 45,
    "title": "寒食下第",
    "author": "武元衡",
    "content": [
      "柳挂九衢丝，花飘万家雪。",
      "如何憔悴人，对此芳菲节。"
    ]
  },
  {
    "volume": 317,
    "sequence": 46,
    "title": "途中即事",
    "author": "武元衡",
    "content": [
      "南征复北还，扰扰百年间。",
      "自笑红尘里，生涯不暂闲。"
    ]
  },
  {
    "volume": 317,
    "sequence": 47,
    "title": "春日偶作",
    "author": "武元衡",
    "content": [
      "纵横桃李枝，淡荡春风吹。",
      "美人歌白苎，万恨在蛾眉。"
    ]
  },
  {
    "volume": 317,
    "sequence": 48,
    "title": "夏夜作",
    "author": "武元衡",
    "content": [
      "夜久喧暂息，池台惟月明。",
      "无因驻清景，日出事还生。"
    ]
  },
  {
    "volume": 317,
    "sequence": 49,
    "title": "左掖梨花",
    "author": "武元衡",
    "content": [
      "巧笑解迎人，晴雪香堪惜。",
      "随风蝶影翻，误点朝衣赤。"
    ]
  },
  {
    "volume": 317,
    "sequence": 50,
    "title": "同陈六侍御寒食游禅定藏山上人院",
    "author": "武元衡",
    "content": [
      "年少轻行乐，东城南陌头。",
      "与君寂寞意，共作草堂游。"
    ]
  },
  {
    "volume": 317,
    "sequence": 51,
    "title": "赠佳人",
    "author": "武元衡",
    "content": [
      "步摇金翠玉搔头，倾国倾城胜莫愁。",
      "若逞仙姿游洛浦，定知神女谢风流。"
    ]
  },
  {
    "volume": 317,
    "sequence": 52,
    "title": "休暇日，中书相公致斋禁省，因以寄赠",
    "author": "武元衡",
    "content": [
      "尝闻圣主得贤臣，三接能令四海春。",
      "月满禁垣斋沐夜，清吟属和更何人。"
    ]
  },
  {
    "volume": 317,
    "sequence": 53,
    "title": "春兴",
    "author": "武元衡",
    "content": [
      "杨柳阴阴细雨晴，残花落尽见流莺。",
      "春风一夜吹香梦，梦逐春风到洛城。"
    ]
  },
  {
    "volume": 317,
    "sequence": 54,
    "title": "酬裴起居西亭留题（一作留赠）",
    "author": "武元衡",
    "content": [
      "艳歌能起关山恨，红烛偏凝寒塞情。",
      "况是池塘风雨夜，不堪丝管尽离声。"
    ]
  },
  {
    "volume": 317,
    "sequence": 55,
    "title": "送张侍御赴京",
    "author": "武元衡",
    "content": [
      "江南烟雨塞鸿飞，西府文章谢掾归。",
      "相送汀州兰棹晚，菱歌一曲泪沾衣。"
    ]
  },
  {
    "volume": 317,
    "sequence": 56,
    "title": "鄂渚送友",
    "author": "武元衡",
    "content": [
      "云帆淼淼巴陵渡，烟树苍苍故郢城。",
      "江上梅花无数落，送君南浦不胜情。"
    ]
  },
  {
    "volume": 317,
    "sequence": 57,
    "title": "送裴戡行军（一作饯裴行军赴朝命）",
    "author": "武元衡",
    "content": [
      "珠履三千醉不欢，玉人犹苦夜冰寒。",
      "送君偏有无言泪，天下关山行路难。"
    ]
  },
  {
    "volume": 317,
    "sequence": 58,
    "title": "宿青阳驿",
    "author": "武元衡",
    "content": [
      "空山摇落三秋暮，萤过疏帘月露团。",
      "寂寞银灯愁不寐，萧萧风竹夜窗寒。"
    ]
  },
  {
    "volume": 317,
    "sequence": 59,
    "title": "送崔舍人起居",
    "author": "武元衡",
    "content": [
      "赤墀同拜紫泥封，驷牡连征侍九重。",
      "惟有白须张司马，不言名利尚相从。"
    ]
  },
  {
    "volume": 317,
    "sequence": 60,
    "title": "路岐重赋",
    "author": "武元衡",
    "content": [
      "芳郊欲别阑干泪，故国难期聚散云。",
      "分手更逢江驿暮，马嘶猿叫不堪闻。"
    ]
  },
  {
    "volume": 317,
    "sequence": 61,
    "title": "重送卢三十一起居",
    "author": "武元衡",
    "content": [
      "相如拥传有光辉，何事阑干泪湿衣。",
      "旧府东山馀妓在，重将歌舞送君归。"
    ]
  },
  {
    "volume": 317,
    "sequence": 62,
    "title": "送张谏议",
    "author": "武元衡",
    "content": [
      "汉庭从事五人来，回首疆场独未回。",
      "今日送君魂断处，寒云寥落数株梅。"
    ]
  },
  {
    "volume": 317,
    "sequence": 63,
    "title": "同诸公夜宴监军玩花之作（一作同幕府夜宴惜花）",
    "author": "武元衡",
    "content": [
      "五侯门馆百花繁，红烛摇风白雪翻。",
      "不似凤凰池畔见，飘扬今隔上林园。"
    ]
  },
  {
    "volume": 317,
    "sequence": 64,
    "title": "郊居寓目偶题",
    "author": "武元衡",
    "content": [
      "晨趋禁掖暮郊园，松桂苍苍烟露繁。",
      "明月上时群动息，雪峰高处正当轩。"
    ]
  },
  {
    "volume": 317,
    "sequence": 65,
    "title": "题嘉陵驿",
    "author": "武元衡",
    "content": [
      "悠悠风旆绕山川，山驿空濛雨似烟。",
      "路半嘉陵头已白，蜀门西上更青天。"
    ]
  },
  {
    "volume": 317,
    "sequence": 66,
    "title": "送柳郎中裴起居",
    "author": "武元衡",
    "content": [
      "望乡台上秦人在，学射山中杜魄哀。",
      "落日河桥千骑别，春风寂寞旆旌回。"
    ]
  },
  {
    "volume": 317,
    "sequence": 67,
    "title": "秋日出游偶作",
    "author": "武元衡",
    "content": [
      "黄花丹叶满江城，暂爱江头风景清。",
      "闲步欲舒山野性，貔貅不许独行人。"
    ]
  },
  {
    "volume": 317,
    "sequence": 68,
    "title": "夏夜饯裴行军赴朝命",
    "author": "武元衡",
    "content": [
      "三年同看锦城花，银烛连宵照绮霞。",
      "报国从来先意气，临岐不用重咨嗟。"
    ]
  },
  {
    "volume": 317,
    "sequence": 69,
    "title": "摩诃池送李侍御之凤翔",
    "author": "武元衡",
    "content": [
      "柳暗花明池上山，高楼歌酒换离颜。",
      "他时欲寄相思字，何处黄云是陇间。"
    ]
  },
  {
    "volume": 317,
    "sequence": 70,
    "title": "送魏正则擢第归江陵",
    "author": "武元衡",
    "content": [
      "商山路接玉山深，古木苍然尽合阴。",
      "会府登筵君最少，江城秋至肯惊心。"
    ]
  },
  {
    "volume": 317,
    "sequence": 71,
    "title": "登阖闾古城",
    "author": "武元衡",
    "content": [
      "登高望远自伤情，柳发花开映古城。",
      "全盛已随流水去，黄鹂空啭旧春声。"
    ]
  },
  {
    "volume": 317,
    "sequence": 72,
    "title": "寻三藏上人",
    "author": "武元衡",
    "content": [
      "北风吹雪暮萧萧，问法寻僧上界遥。",
      "全盛手持筇竹杖，逢君不语指芭蕉。"
    ]
  },
  {
    "volume": 317,
    "sequence": 73,
    "title": "山居",
    "author": "武元衡",
    "content": [
      "身依泉壑将时背，路入烟萝得地深。",
      "终岁不知城郭事，手栽林竹尽成阴。"
    ]
  },
  {
    "volume": 317,
    "sequence": 74,
    "title": "长安贼中寄题江南所居茱萸树",
    "author": "武元衡",
    "content": [
      "手种茱萸旧井傍，几回春露又秋霜。",
      "今来独向秦中见，攀折无时不断肠。"
    ]
  },
  {
    "volume": 317,
    "sequence": 75,
    "title": "春斋夜雨忆郭通微",
    "author": "武元衡",
    "content": [
      "桃源在在阻风尘，世事悠悠又遇春。",
      "雨滴闲阶清夜久，焚香偏忆白云人。"
    ]
  },
  {
    "volume": 317,
    "sequence": 76,
    "title": "送严秀才",
    "author": "武元衡",
    "content": [
      "灞浐别离肠已断，江山迢递信仍稀。",
      "送君偏下临岐泪，家在南州身未归。"
    ]
  },
  {
    "volume": 317,
    "sequence": 77,
    "title": "春日酬熊执易南亭花发见赠",
    "author": "武元衡",
    "content": [
      "千株桃杏参差发，想见花时人却愁。",
      "曾忝陆机琴酒会，春亭惟愿一淹留。"
    ]
  },
  {
    "volume": 317,
    "sequence": 78,
    "title": "中春亭雪夜寄西邻韩李二舍人",
    "author": "武元衡",
    "content": [
      "广庭飞雪对愁人，寒谷由来不悟春。",
      "却笑山阴乘兴夜，何如今日戴家邻。"
    ]
  },
  {
    "volume": 317,
    "sequence": 79,
    "title": "立秋日与陆华原于县界南馆送邹十八",
    "author": "武元衡",
    "content": [
      "风入昭阳池馆秋，片云孤鹤两难留。",
      "明朝独向青山郭，唯有蝉声催白头。"
    ]
  },
  {
    "volume": 317,
    "sequence": 80,
    "title": "酬韦胄曹登天长寺上方见寄",
    "author": "武元衡",
    "content": [
      "青门几度沾襟泪，并在东林雪外峰。",
      "今日重烦相忆处，春光知绕凤池浓。"
    ]
  },
  {
    "volume": 317,
    "sequence": 81,
    "title": "陌上暮春",
    "author": "武元衡",
    "content": [
      "青青南陌柳如丝，柳色莺声晚日迟。",
      "何处最伤游客思，春风三月落花时。"
    ]
  },
  {
    "volume": 317,
    "sequence": 82,
    "title": "春日偶作",
    "author": "武元衡",
    "content": [
      "飞花寂寂燕双双，南客衡门对楚江。",
      "惆怅管弦何处发，春风吹到读书窗。"
    ]
  },
  {
    "volume": 317,
    "sequence": 83,
    "title": "春暮寄杜嘉兴昆弟",
    "author": "武元衡",
    "content": [
      "柳色千家与万家，轻风细雨落残花。",
      "数枝琼玉无由见，空掩柴扉度岁华。"
    ]
  },
  {
    "volume": 317,
    "sequence": 84,
    "title": "渡淮",
    "author": "武元衡",
    "content": [
      "暮涛凝雪长淮水，细雨飞梅五月天。",
      "行子不须愁夜泊，绿杨多处有人烟。"
    ]
  },
  {
    "volume": 317,
    "sequence": 85,
    "title": "与崔十五同访裴校书不遇",
    "author": "武元衡",
    "content": [
      "梨花落尽柳花时，庭树流莺日过迟。",
      "几度相思不相见，春风何处有佳期。"
    ]
  },
  {
    "volume": 317,
    "sequence": 86,
    "title": "夏日寄陆三达陆四逢并王念八仲周",
    "author": "武元衡",
    "content": [
      "士衡兄弟旧齐名，还似当年在洛城。",
      "闻说重门方隐相，古槐高柳夏阴清。"
    ]
  },
  {
    "volume": 317,
    "sequence": 87,
    "title": "秋原寓目",
    "author": "武元衡",
    "content": [
      "木落风高天宇开，秋原一望思悠哉。",
      "边城今少射雕骑，连雁嗷嗷何处来。"
    ]
  },
  {
    "volume": 317,
    "sequence": 88,
    "title": "赠歌人（一作赠佳人）",
    "author": "武元衡",
    "content": [
      "林莺一哢四时春，蝉翼罗衣白玉人。",
      "曾逐使君歌舞地，清声长啸翠眉颦。"
    ]
  },
  {
    "volume": 317,
    "sequence": 89,
    "title": "同苗郎中送严侍御赴黔中，因访仙源之事",
    "author": "武元衡",
    "content": [
      "武陵源在朗江东，流水飞花仙洞中。",
      "莫问阮郎千古事，绿杨深处翠霞空。"
    ]
  },
  {
    "volume": 317,
    "sequence": 90,
    "title": "使次盘豆驿望永乐县",
    "author": "武元衡",
    "content": [
      "山川不记何年别，城郭应非昔所经。",
      "欲驻征车终日望，天河云雨晦冥冥。"
    ]
  },
  {
    "volume": 317,
    "sequence": 91,
    "title": "缑山道中口号",
    "author": "武元衡",
    "content": [
      "秋山寂寂秋水清，寒郊木叶飞无声。",
      "王子白云仙去久，洛滨行路夜吹笙。"
    ]
  },
  {
    "volume": 317,
    "sequence": 92,
    "title": "岁暮送舍人",
    "author": "武元衡",
    "content": [
      "边城岁暮望乡关，身逐戎旌未得还。",
      "欲别临岐无限泪，故园花发寄君攀。"
    ]
  },
  {
    "volume": 317,
    "sequence": 93,
    "title": "寓兴呈崔员外诸公",
    "author": "武元衡",
    "content": [
      "三月杨花飞满空，飘飖十里雪如风。",
      "不知何处香醪熟，愿醉佳园芳树中。"
    ]
  },
  {
    "volume": 317,
    "sequence": 94,
    "title": "单于晓角",
    "author": "武元衡",
    "content": [
      "胡儿吹角汉城头，月皎霜寒大漠秋。",
      "三奏未终天便晓，何人不起望乡愁。"
    ]
  },
  {
    "volume": 317,
    "sequence": 95,
    "title": "汴河闻笳（一作闻角）",
    "author": "武元衡",
    "content": [
      "何处金笳月里悲，悠悠边客梦先知。",
      "单于城下关山曲，今日中原总解吹。"
    ]
  },
  {
    "volume": 317,
    "sequence": 96,
    "title": "塞上春怀",
    "author": "武元衡",
    "content": [
      "东风河外五城喧，南客征袍满泪痕。",
      "愁至独登高处望，蔼然云树重伤魂。"
    ]
  },
  {
    "volume": 317,
    "sequence": 97,
    "title": "塞外月夜寄荆南熊侍御",
    "author": "武元衡",
    "content": [
      "南依刘表北刘琨，征战年年箫鼓喧。",
      "云雨一乖千万里，长城秋月洞庭猿。"
    ]
  },
  {
    "volume": 317,
    "sequence": 98,
    "title": "单于罢战却归题善阳馆",
    "author": "武元衡",
    "content": [
      "单于南去善阳关，身逐归云到处闲。",
      "曾是五年莲府客，每闻胡虏哭阴山。"
    ]
  },
  {
    "volume": 317,
    "sequence": 99,
    "title": "韦常侍以宾客致仕，同诸公题壁",
    "author": "武元衡",
    "content": [
      "孤云永日自徘徊，岩馆苍苍遍绿苔。",
      "望苑忽惊新诏下，彩鸾归处玉笼开。"
    ]
  },
  {
    "volume": 317,
    "sequence": 100,
    "title": "学仙难",
    "author": "武元衡",
    "content": [
      "玉殿笙歌汉帝愁，鸾龙俨驾望瀛洲。",
      "黄金化尽方士死，青天欲上无缘由。"
    ]
  },
  {
    "volume": 317,
    "sequence": 101,
    "title": "唐昌观玉蕊花",
    "author": "武元衡",
    "content": [
      "琪树芊芊玉蕊新，洞宫长闭彩霞春。",
      "日暮落英铺地雪，献花应过九天人。"
    ]
  },
  {
    "volume": 317,
    "sequence": 102,
    "title": "春晓闻莺",
    "author": "武元衡",
    "content": [
      "寥寥兰台晓梦惊，绿林残月思孤莺。",
      "犹疑蜀魄千年恨，化作冤禽万啭声。"
    ]
  },
  {
    "volume": 317,
    "sequence": 103,
    "title": "闻严秘书与正字及诸客夜会因寄",
    "author": "武元衡",
    "content": [
      "衡门寥落岁阴穷，露湿莓苔叶厌风。",
      "闻道今宵阮家会，竹林明月七人同。"
    ]
  },
  {
    "volume": 317,
    "sequence": 104,
    "title": "戏赠韩二秀才",
    "author": "武元衡",
    "content": [
      "名高折桂方年少，心苦为文命未通。",
      "闻说东堂今有待，飞鸣何处及春风。"
    ]
  },
  {
    "volume": 317,
    "sequence": 105,
    "title": "闻王仲周所居牡丹花发，因戏赠",
    "author": "武元衡",
    "content": [
      "闻说庭花发暮春，长安才子看须频。",
      "花开花落无人见，借问何人是主人。"
    ]
  },
  {
    "volume": 317,
    "sequence": 106,
    "title": "酬王十八见招",
    "author": "武元衡",
    "content": [
      "王昌家直在城东，落尽庭花昨夜风。",
      "高兴不辞千日醉，随君走马向新丰。"
    ]
  },
  {
    "volume": 317,
    "sequence": 107,
    "title": "赠道者（一作赠送）",
    "author": "武元衡",
    "content": [
      "麻衣如雪一枝梅，笑掩微妆入梦来。",
      "若到越溪逢越女，红莲池里白莲开。"
    ]
  },
  {
    "volume": 317,
    "sequence": 108,
    "title": "重送白将军",
    "author": "武元衡",
    "content": [
      "红烛芳筵惜夜分，歌楼管咽思难闻。",
      "早知怨别人间世，不下青山老白云。"
    ]
  },
  {
    "volume": 317,
    "sequence": 109,
    "title": "和李丞题李将军林园",
    "author": "武元衡",
    "content": [
      "落英飘蕊雪纷纷，啼鸟如悲霍冠军。",
      "逝水不回弦管绝，玉楼迢递锁浮云。"
    ]
  },
  {
    "volume": 317,
    "sequence": 110,
    "title": "同张惟送霍总（一作送崔总赴池州）",
    "author": "武元衡",
    "content": [
      "春风箫管怨津楼，三奏行人醉不留。",
      "别后相思江上岸，落花飞处杜鹃愁。"
    ]
  },
  {
    "volume": 317,
    "sequence": 111,
    "title": "赠别崔起居",
    "author": "武元衡",
    "content": [
      "三十年前会府同，红颜销尽两成翁。",
      "别泪共将何处洒，锦江南渡足春风。"
    ]
  },
  {
    "volume": 317,
    "sequence": 112,
    "title": "春日偶题",
    "author": "武元衡",
    "content": [
      "山川百战古刀州，龙节来分圣主忧。",
      "静守化条无一事，春风独上望京楼。"
    ]
  },
  {
    "volume": 317,
    "sequence": 113,
    "title": "听歌",
    "author": "武元衡",
    "content": [
      "月上重楼丝管秋，佳人夜唱古梁州。",
      "满堂谁是知音者，不惜千金与莫愁。"
    ]
  },
  {
    "volume": 317,
    "sequence": 114,
    "title": "酬韦胄曹",
    "author": "武元衡",
    "content": [
      "相逢异县蹉跎意，无复少年容易欢。",
      "桃李美人攀折尽，何如松柏四时寒。"
    ]
  },
  {
    "volume": 317,
    "sequence": 115,
    "title": "同幕府夜宴惜花",
    "author": "武元衡",
    "content": [
      "芳草落花明月榭，朝云暮雨锦城春。",
      "莫愁红艳风前散，自有青蛾镜里人。"
    ]
  },
  {
    "volume": 317,
    "sequence": 116,
    "title": "代佳人赠张郎中",
    "author": "武元衡",
    "content": [
      "洛阳佳丽本神仙，冰雪颜容桃李年。",
      "心爱阮郎留不住，独将珠泪湿红铅。"
    ]
  },
  {
    "volume": 317,
    "sequence": 117,
    "title": "饯裴行军赴朝命",
    "author": "武元衡",
    "content": [
      "来时圣主假光辉，心恃朝恩计日归。",
      "谁料忽成云雨别，独将边泪洒戎衣。"
    ]
  },
  {
    "volume": 317,
    "sequence": 118,
    "title": "秋日经潼关感寓",
    "author": "武元衡",
    "content": [
      "昔年曾逐汉征东，三授兵符百战中。",
      "力保山河嗟下世，秋风牢落故营空。"
    ]
  },
  {
    "volume": 317,
    "sequence": 119,
    "title": "赠歌人",
    "author": "武元衡",
    "content": [
      "仙歌静转玉箫催，疑是流莺禁苑来。",
      "他日相思梦巫峡，莫教云雨晦阳台。"
    ]
  },
  {
    "volume": 317,
    "sequence": 120,
    "title": "见郭侍郎题壁",
    "author": "武元衡",
    "content": [
      "万里枫江偶问程，青苔壁上故人名。",
      "悠悠身世限南北，一别十年空复情。"
    ]
  }
]