[
  {
    "volume": 679,
    "sequence": 1,
    "title": "秋夕送友人归吴",
    "author": "崔涂",
    "content": [
      "离心醉岂欢，把酒强相宽。",
      "世路须求达，还家亦未安。",
      "旅程愁算远，江月坐吟残。",
      "莫羡扁舟兴，功成去不难。"
    ]
  },
  {
    "volume": 679,
    "sequence": 2,
    "title": "长安逢江南僧",
    "author": "崔涂",
    "content": [
      "孤云无定踪，忽到又相逢。",
      "说尽天涯事，听残上国钟。",
      "问人寻寺僻，乞食过街慵。",
      "忆到曾栖处，开门对数峰。"
    ]
  },
  {
    "volume": 679,
    "sequence": 3,
    "title": "晚次修路僧",
    "author": "崔涂",
    "content": [
      "平尽不平处，尚嫌功未深。",
      "应难将世路，便得称师心。",
      "高鸟下残照，白烟生远林。",
      "更闻清磬发，聊喜缓尘襟。"
    ]
  },
  {
    "volume": 679,
    "sequence": 4,
    "title": "湖外送友人游边",
    "author": "崔涂",
    "content": [
      "我泛潇湘浦，君行指塞云。",
      "两乡天外隔，一径渡头分。",
      "雨暗江花老，笳愁陇月曛。",
      "不堪来去雁，迢递思离群。"
    ]
  },
  {
    "volume": 679,
    "sequence": 5,
    "title": "读段太尉碑",
    "author": "崔涂",
    "content": [
      "愤激计潜成，临危岂顾生。",
      "只空持一笏，便欲碎长鲸。",
      "国已酬徽烈，家犹耸义声。",
      "不知青史上，谁可计功名。"
    ]
  },
  {
    "volume": 679,
    "sequence": 6,
    "title": "夕次洛阳道中",
    "author": "崔涂",
    "content": [
      "秋风吹故城，城下独吟行。",
      "高树鸟已息，古原人尚耕。",
      "流年川暗度，往事月空明。",
      "不复叹岐路，马前尘夜生。"
    ]
  },
  {
    "volume": 679,
    "sequence": 7,
    "title": "读方干诗因怀别业",
    "author": "崔涂",
    "content": [
      "把君诗一吟，万里见君心。",
      "华发新知少，沧洲旧隐深。",
      "潮冲虚阁上，山入暮窗沈。",
      "忆宿高斋夜，庭枝识海禽。"
    ]
  },
  {
    "volume": 679,
    "sequence": 8,
    "title": "题嵩阳隐者",
    "author": "崔涂",
    "content": [
      "四十年高梦，生涯指一丘。",
      "无人同久住，有鹤对冥修。",
      "草杂芝田出，泉和石髓流。",
      "更嫌庭树老，疑是世间秋。"
    ]
  },
  {
    "volume": 679,
    "sequence": 9,
    "title": "友人问卜见招",
    "author": "崔涂",
    "content": [
      "何必问蓍龟，行藏自可期。",
      "但逢公道日，即是命通时。",
      "乐善知无厌，操心幸不欺。",
      "岂能花下泪，长似去年垂。"
    ]
  },
  {
    "volume": 679,
    "sequence": 10,
    "title": "江行晚望",
    "author": "崔涂",
    "content": [
      "木落曙江晴，寒郊极望平。",
      "孤舟三楚去，万里独吟行。",
      "鸟占横查立，人当故里耕。",
      "十年来复去，不觉二毛生。"
    ]
  },
  {
    "volume": 679,
    "sequence": 11,
    "title": "巫山庙",
    "author": "崔涂",
    "content": [
      "双黛俨如嚬，应伤故国春。",
      "江山非旧主，云雨是前身。",
      "梦觉传词客，灵犹福楚人。",
      "不知千载后，何处又为神？"
    ]
  },
  {
    "volume": 679,
    "sequence": 12,
    "title": "秋夕与友人话别",
    "author": "崔涂",
    "content": [
      "怀君非一夕，此夕倍堪悲。",
      "华发犹漂泊，沧洲又别离。",
      "冷禽栖不定，衰叶堕无时。",
      "况值干戈隔，相逢未可期。"
    ]
  },
  {
    "volume": 679,
    "sequence": 13,
    "title": "与友人同怀江南别业",
    "author": "崔涂",
    "content": [
      "因君话故国，此夕倍依依。",
      "旧业临秋水，何人在钓矶？",
      "浮名如纵得，沧海亦终归。",
      "却是风尘里，如何便息机。"
    ]
  },
  {
    "volume": 679,
    "sequence": 14,
    "title": "苦吟",
    "author": "崔涂",
    "content": [
      "朝吟复暮吟，只此望知音。",
      "举世轻孤立，何人念苦心。",
      "他乡无旧识，落日羡归禽。",
      "况住寒江上，渔家似故林。"
    ]
  },
  {
    "volume": 679,
    "sequence": 15,
    "title": "春日郊居酬友人见贻",
    "author": "崔涂",
    "content": [
      "荒斋原上掩，不出动经旬。",
      "忽觉草木变，始知天地春。",
      "方期五字达，未厌一箪贫。",
      "丽句劳相勉，余非乐钓纶。"
    ]
  },
  {
    "volume": 679,
    "sequence": 16,
    "title": "问卜",
    "author": "崔涂",
    "content": [
      "承家望一名，几欲问君平？",
      "自小非无志，何年即有成。",
      "岂能长失路，争忍学归耕？",
      "不拟逢昭代，悠悠过此生。"
    ]
  },
  {
    "volume": 679,
    "sequence": 17,
    "title": "蜀城春",
    "author": "崔涂",
    "content": [
      "天涯憔悴身，一望一沾巾。",
      "在处有芳草，满城无故人。",
      "怀才皆得路，失计自伤春。",
      "清镜不能照，鬓毛愁更新。"
    ]
  },
  {
    "volume": 679,
    "sequence": 18,
    "title": "送道士于千龄游南岳",
    "author": "崔涂",
    "content": [
      "物外与谁期，人间又别离。",
      "四方多事日，高岳独游时。",
      "猿狖潇湘树，烟波屈宋祠。",
      "无因陪此去，空惜鬓将衰。"
    ]
  },
  {
    "volume": 679,
    "sequence": 19,
    "title": "入蜀赴举秋夜与先生话别",
    "author": "崔涂",
    "content": [
      "欲怆峨嵋别，中宵寝不能。",
      "听残池上雨，吟尽枕前灯。",
      "失计方期隐，修心未到僧。",
      "云门一万里，应笑又担簦。"
    ]
  },
  {
    "volume": 679,
    "sequence": 20,
    "title": "春晚怀进士韦澹",
    "author": "崔涂",
    "content": [
      "故里花应尽，江楼梦尚残。",
      "半生吟欲过，一命达何难。",
      "特立珪无玷，相思草有兰。",
      "二年春怅望，不似在长安。"
    ]
  },
  {
    "volume": 679,
    "sequence": 21,
    "title": "言怀",
    "author": "崔涂",
    "content": [
      "干时虽苦节，趋世且无机。",
      "及觉知音少，翻疑所业非。",
      "青云如不到，白首亦难归。",
      "所以沧江上，年年别钓矶。"
    ]
  },
  {
    "volume": 679,
    "sequence": 22,
    "title": "秋夜兴上人别",
    "author": "崔涂",
    "content": [
      "常时岂不别，此别异常情。",
      "南国初闻雁，中原未息兵。",
      "暗蛩侵语歇，疏磬入吟清。",
      "曾听无生说，辞师话此行。"
    ]
  },
  {
    "volume": 679,
    "sequence": 23,
    "title": "感花",
    "author": "崔涂",
    "content": [
      "绣轭香鞯夜不归，少年争惜最红枝。",
      "东风一阵黄昏雨，又到繁华梦觉时。"
    ]
  },
  {
    "volume": 679,
    "sequence": 24,
    "title": "秋宿天彭僧舍",
    "author": "崔涂",
    "content": [
      "身世两相惜，秋云每独兴。",
      "难将尘界事，话向雪山僧。",
      "力善知谁许，归耕又未能。",
      "此怀平不得，挑尽草堂灯。"
    ]
  },
  {
    "volume": 679,
    "sequence": 25,
    "title": "秋夜僧舍闻猿",
    "author": "崔涂",
    "content": [
      "哀猿听未休，禅景夜方幽。",
      "暂得同僧静，那能免客愁。",
      "影摇云外树，声褭月中秋。",
      "曾向巴江宿，当时泪亦流。"
    ]
  },
  {
    "volume": 679,
    "sequence": 26,
    "title": "过昭君故宅",
    "author": "崔涂",
    "content": [
      "以色静胡尘，名还异众嫔。",
      "免劳征战力，无愧绮罗身。",
      "骨竟埋青冢，魂应怨画人。",
      "不堪逢旧宅，寥落对江滨。"
    ]
  },
  {
    "volume": 679,
    "sequence": 27,
    "title": "过洛阳故城",
    "author": "崔涂",
    "content": [
      "三十世皇都，萧条是霸图。",
      "片墙看破尽，遗迹渐应无。",
      "野径通荒苑，高槐映远衢。",
      "独吟人不问，清冷自呜呜。"
    ]
  },
  {
    "volume": 679,
    "sequence": 28,
    "title": "秋夕与友人同会",
    "author": "崔涂",
    "content": [
      "章句积微功，星霜二十空。",
      "僻应如我少，吟喜得君同。",
      "月上僧归后，诗成客梦中。",
      "更闻栖鹤警，清露滴青松。"
    ]
  },
  {
    "volume": 679,
    "sequence": 29,
    "title": "春日登吴门",
    "author": "崔涂",
    "content": [
      "故国望不见，愁襟难暂开。",
      "春潮映杨柳，细雨入楼台。",
      "静少人同到，晴逢雁正来。",
      "长安远于日，搔首独徘徊。"
    ]
  },
  {
    "volume": 679,
    "sequence": 30,
    "title": "湘中秋怀迁客",
    "author": "崔涂",
    "content": [
      "兰杜晓香薄，汀洲夕露繁。",
      "并闻燕塞雁，独立楚人村。",
      "雾散孤城上，滩回曙枕喧。",
      "不堪逢贾傅，还欲吊湘沅。"
    ]
  },
  {
    "volume": 679,
    "sequence": 31,
    "title": "南山旅舍与故人别（一作商山道中）",
    "author": "崔涂",
    "content": [
      "一日又将暮，一年看即残。",
      "病知新事少，老别旧交难。",
      "山尽路犹险，雨余春却寒。",
      "那堪试回首，烽火是长安。"
    ]
  },
  {
    "volume": 679,
    "sequence": 32,
    "title": "东林愿禅师院",
    "author": "崔涂",
    "content": [
      "与世渐无缘，身心独了然。",
      "讲销林下日，腊长定中年。",
      "磬绝朝斋后，香焚古寺前。",
      "非因送小朗，不到虎谿边。"
    ]
  },
  {
    "volume": 679,
    "sequence": 33,
    "title": "孤雁",
    "author": "崔涂",
    "content": [
      "湘浦离应晚，边城去已孤。",
      "如何万里计，只在一枝芦。",
      "迥起波摇楚，寒栖月映蒲。",
      "不知天畔侣，何处下平芜？",
      "几行归去尽，片影独何之。",
      "暮雨相呼失，寒塘独下迟。",
      "渚云低暗度，关月冷遥随。",
      "未必逢矰缴，孤飞自可疑。"
    ]
  },
  {
    "volume": 679,
    "sequence": 34,
    "title": "寄青城山颢禅师",
    "author": "崔涂",
    "content": [
      "怀师不可攀，师往杳冥间。",
      "林下谁闻法，尘中只见山。",
      "终年人不到，尽日鸟空还。",
      "曾听无生说，应怜独未还。"
    ]
  },
  {
    "volume": 679,
    "sequence": 35,
    "title": "秋夕与王处士话别",
    "author": "崔涂",
    "content": [
      "微灯照寂寥，此夕正迢迢。",
      "丹桂得已晚，故山归尚遥。",
      "虫声移暗壁，月色动寒条。",
      "此去如真隐，期君试一瓢。"
    ]
  },
  {
    "volume": 679,
    "sequence": 36,
    "title": "秋日犍为道中（一作途中感怀）",
    "author": "崔涂",
    "content": [
      "久客厌岐路，出门吟且悲。",
      "平生未到处，落日独行时。",
      "芳草不长绿，故人无重期。",
      "那堪更南渡，乡国已天涯。"
    ]
  },
  {
    "volume": 679,
    "sequence": 37,
    "title": "送僧归江东（一作岐下送蒙上人归天台）",
    "author": "崔涂",
    "content": [
      "坐彻秦城夏，行登越客船。",
      "去留那有著，语默不离禅。",
      "叶拥临关路，霞明近海天。",
      "更寻同社侣，应得虎溪边。"
    ]
  },
  {
    "volume": 679,
    "sequence": 38,
    "title": "喜友人及第",
    "author": "崔涂",
    "content": [
      "孤吟望至公，已老半生中。",
      "不有同人达，兼疑此道穷。",
      "只应才自薄，岂是命难通。",
      "尚激抟溟势，期君借北风。"
    ]
  },
  {
    "volume": 679,
    "sequence": 39,
    "title": "上巳日永崇里言怀",
    "author": "崔涂",
    "content": [
      "未敢分明赏物华，十年如见梦中花。",
      "游人过尽衡门掩，独自凭栏到日斜。"
    ]
  },
  {
    "volume": 679,
    "sequence": 40,
    "title": "送僧归天竺",
    "author": "崔涂",
    "content": [
      "忽忆曾栖处，千峰近沃州。",
      "别来秦树老，归去海门秋。",
      "汲带寒汀月，禅邻贾客舟。",
      "遥思清兴惬，不厌石林幽。"
    ]
  },
  {
    "volume": 679,
    "sequence": 41,
    "title": "牛渚夜泊",
    "author": "崔涂",
    "content": [
      "烟老石矶平，袁郎夜泛情。",
      "数吟人不遇，千古月空明。",
      "人事年年别，春潮日日生。",
      "无因逢谢尚，风物自凄清。"
    ]
  },
  {
    "volume": 679,
    "sequence": 42,
    "title": "送友人归江南",
    "author": "崔涂",
    "content": [
      "渚田芳草遍，共忆故山春。",
      "独往沧洲暮，相看白发新。",
      "定过林下寺，应见社中人。",
      "只恐东归后，难将鸥鸟亲。"
    ]
  },
  {
    "volume": 679,
    "sequence": 43,
    "title": "过陶征君隐居",
    "author": "崔涂",
    "content": [
      "陶令昔居此，弄琴遗世荣。",
      "田园三亩绿，轩冕一铢轻。",
      "衰柳自无主，白云犹可耕。",
      "不随陵谷变，应只有高名。"
    ]
  },
  {
    "volume": 679,
    "sequence": 44,
    "title": "江上旅泊",
    "author": "崔涂",
    "content": [
      "汀洲一夜泊，久客半连樯。",
      "尽说逢秋色，多同忆故乡。",
      "孤冈生晚烧，独树隐回塘。",
      "欲问东归路，遥知隔渺茫。"
    ]
  },
  {
    "volume": 679,
    "sequence": 45,
    "title": "灞上",
    "author": "崔涂",
    "content": [
      "长安名利路，役役古由今。",
      "征骑少闲日，绿杨无旧阴。",
      "水侵秦甸阔，草接汉陵深。",
      "紫阁曾过处，依稀白鸟沈。"
    ]
  },
  {
    "volume": 679,
    "sequence": 46,
    "title": "寄舅",
    "author": "崔涂",
    "content": [
      "中朝轩冕内，久绝甯家亲。",
      "白社同孤立，青云独并伸。",
      "致君期折槛，举职在埋轮。",
      "须信尧庭草，犹能指佞人。"
    ]
  },
  {
    "volume": 679,
    "sequence": 47,
    "title": "赠休粮僧",
    "author": "崔涂",
    "content": [
      "闻钟独不斋，何事更关怀。",
      "静少人过院，闲从草上阶。",
      "生台无鸟下，石路有云埋。",
      "为忆禅中旧，时犹梦百崖。"
    ]
  },
  {
    "volume": 679,
    "sequence": 48,
    "title": "题绝岛山寺",
    "author": "崔涂",
    "content": [
      "绝岛跨危栏，登临到此难。",
      "夕阳高鸟过，疏雨一钟残。",
      "骇浪摇空阔，灵山厌渺漫。",
      "那堪更回首，乡树隔云端。"
    ]
  },
  {
    "volume": 679,
    "sequence": 49,
    "title": "读侯道华真人传",
    "author": "崔涂",
    "content": [
      "汉皇轻万乘，方士说三丹。",
      "不得修心要，翻知出世难。",
      "茂陵春竟绿，金掌曙空寒。",
      "何似先生去，翩翩逐彩鸾。"
    ]
  },
  {
    "volume": 679,
    "sequence": 50,
    "title": "残花",
    "author": "崔涂",
    "content": [
      "迟迟傍晓阴，昨夜色犹深。",
      "毕竟终须落，堪悲古与今。",
      "明年何处见，尽日此时心。",
      "蜂蝶无情极，残香更不寻。"
    ]
  },
  {
    "volume": 679,
    "sequence": 51,
    "title": "题兴善寺隋松院与人期不至",
    "author": "崔涂",
    "content": [
      "青青伊涧松，移植在莲宫。",
      "藓色前朝雨，秋声半夜风。",
      "长闲应未得，暂赏亦难同。",
      "不及禅栖者，相看老此中。"
    ]
  },
  {
    "volume": 679,
    "sequence": 52,
    "title": "樵者",
    "author": "崔涂",
    "content": [
      "行山行采薇，闲翦蕙为衣。",
      "避世嫌山浅，逢人说姓稀。",
      "有时还独醉，何处掩衡扉。",
      "莫看棋终局，溪风晚待归。"
    ]
  },
  {
    "volume": 679,
    "sequence": 53,
    "title": "南涧耕叟",
    "author": "崔涂",
    "content": [
      "年年南涧滨，力尽志犹存。",
      "雨雪朝耕苦，桑麻岁计贫。",
      "战添丁壮役，老忆太平春。",
      "见说经荒后，田园半属人。"
    ]
  },
  {
    "volume": 679,
    "sequence": 54,
    "title": "春日闲居忆江南旧业",
    "author": "崔涂",
    "content": [
      "杜门朝复夕，岂是解谋身。",
      "梦不离泉石，林唯称隐沦。",
      "渐谙浮世事，转忆故山春。",
      "南国水风暖，又应生白蘋。"
    ]
  },
  {
    "volume": 679,
    "sequence": 55,
    "title": "屈原庙",
    "author": "崔涂",
    "content": [
      "谗胜祸难防，沈冤信可伤。",
      "本图安楚国，不是怨怀王。",
      "庙古碑无字，洲晴蕙有香。",
      "独醒人尚笑，谁与奠椒浆？"
    ]
  },
  {
    "volume": 679,
    "sequence": 56,
    "title": "宿庐山绝顶山舍",
    "author": "崔涂",
    "content": [
      "一磴出林端，千峰次第看。",
      "长闲如未遂，暂到亦应难。",
      "谷树云埋老，僧窗瀑影寒。",
      "自嫌心不达，向此梦长安。"
    ]
  },
  {
    "volume": 679,
    "sequence": 57,
    "title": "王逸人隐居",
    "author": "崔涂",
    "content": [
      "一径入千岑，幽人许重寻。",
      "不逢秦世乱，未觉武陵深。",
      "石转生寒色，云归带夕阴。",
      "却愁危坐久，看尽暝栖禽。"
    ]
  },
  {
    "volume": 679,
    "sequence": 58,
    "title": "申州道中",
    "author": "崔涂",
    "content": [
      "风紧日凄凄，乡心向此迷。",
      "水分平楚阔，山接故关低。",
      "客路缘烽火，人家厌鼓鼙。",
      "那堪独驰马，江树穆陵西。"
    ]
  },
  {
    "volume": 679,
    "sequence": 59,
    "title": "江上怀翠微寺空上人",
    "author": "崔涂",
    "content": [
      "旅泛本无定，相逢那可期。",
      "空怀白阁夜，未答碧云诗。",
      "暮雨潮生早，春寒雁到迟。",
      "所思今不见，乡国正天涯。"
    ]
  },
  {
    "volume": 679,
    "sequence": 60,
    "title": "秋宿鹤林寺",
    "author": "崔涂",
    "content": [
      "步步入林中，山穷意未穷。",
      "偏逢僧话久，转与鹤栖同。",
      "烛焰风销尽，兰条露湿空。",
      "又须从此别，江上正秋鸿。"
    ]
  },
  {
    "volume": 679,
    "sequence": 61,
    "title": "远望",
    "author": "崔涂",
    "content": [
      "长为乡思侵，望极即沾襟。",
      "不是前山色，能伤愁客心。",
      "平芜连海尽，独树隐云深。",
      "况复斜阳外，分明有去禽。"
    ]
  },
  {
    "volume": 679,
    "sequence": 62,
    "title": "秋晚书怀",
    "author": "崔涂",
    "content": [
      "看看秋色晚，又是出门时。",
      "白发生非早，青云去自迟。",
      "梦唯怀上国，迹不到他岐。",
      "以此坚吾道，还无愧已知。"
    ]
  },
  {
    "volume": 679,
    "sequence": 63,
    "title": "途中秋晚送友人归江南",
    "author": "崔涂",
    "content": [
      "又指烟波算路岐，此生多是厌羁离。",
      "正逢摇落仍须别，不待登临已合悲。",
      "里巷半空兵过后，水云初冷雁来时。",
      "扁舟未得如君去，空向沧江梦所思。"
    ]
  },
  {
    "volume": 679,
    "sequence": 64,
    "title": "己亥岁感事",
    "author": "崔涂",
    "content": [
      "正闻青犊起葭萌，又报黄巾犯汉营。",
      "岂是将皆无上略，直疑天自弃苍生。",
      "瓜沙旧戍犹传檄，吴楚新春已废耕。",
      "见说圣君能仄席，不知谁是请长缨。"
    ]
  },
  {
    "volume": 679,
    "sequence": 65,
    "title": "金陵晚眺（一作怀古）",
    "author": "崔涂",
    "content": [
      "苇声骚屑水天秋，吟对金陵古渡头。",
      "千古是非输蝶梦，一轮风雨属渔舟。",
      "若无仙分应须老，幸有归山即合休。",
      "何必登临更惆怅，比来身世只如浮。"
    ]
  },
  {
    "volume": 679,
    "sequence": 66,
    "title": "过长江贾岛主簿旧厅",
    "author": "崔涂",
    "content": [
      "雕琢文章字字精，我经此处倍伤情。",
      "身从谪宦方沾禄，才被槌埋更有声。",
      "过县已无曾识吏，到厅空见旧题名。",
      "长江一曲年年水，应为先生万古清。"
    ]
  },
  {
    "volume": 679,
    "sequence": 67,
    "title": "途中感怀寄青城李明府",
    "author": "崔涂",
    "content": [
      "鳞鬣催残志未休，壮心翻是此身雠。",
      "并闻寒雨多因夜，不得乡书又到秋。",
      "耕钓旧交吟好忆，雪霜危栈去堪愁。",
      "如何只是三年别，君著朱衣我白头。"
    ]
  },
  {
    "volume": 679,
    "sequence": 68,
    "title": "夏日书怀寄道友",
    "author": "崔涂",
    "content": [
      "达即匡邦退即耕，是非何足挠平生。",
      "终期道向希夷得，未省心因宠辱惊。",
      "峰转暂无当户影，雉飞时有隔林声。",
      "十年惟悟吟诗句，待得中原欲铸兵。"
    ]
  },
  {
    "volume": 679,
    "sequence": 69,
    "title": "和进士张曙闻雁见寄",
    "author": "崔涂",
    "content": [
      "断行哀响递相催，争趁高秋作恨媒。",
      "云外关山闻独去，渡头风雨见初来。",
      "也知榆塞寒须别，莫恋蘋汀暖不回。",
      "试向富春江畔过，故园犹合有池台。"
    ]
  },
  {
    "volume": 679,
    "sequence": 70,
    "title": "鹦鹉洲即事（一作眺望）",
    "author": "崔涂",
    "content": [
      "怅望春襟郁未开，重吟鹦鹉益堪哀。",
      "曹瞒尚不能容物，黄祖何曾解爱才。",
      "幽岛暖闻燕雁去，晓江晴觉蜀波来。",
      "何人正得风涛便，一点轻帆万里回。"
    ]
  },
  {
    "volume": 679,
    "sequence": 71,
    "title": "读留侯传",
    "author": "崔涂",
    "content": [
      "覆楚雠韩势有余，男儿遭遇更难如。",
      "偶成汉室千年业，只读圯桥一卷书。",
      "翻把壮心轻尺组，却烦商皓正皇储。",
      "若能终始匡天子，何必□□□□□。"
    ]
  },
  {
    "volume": 679,
    "sequence": 72,
    "title": "赤壁怀古",
    "author": "崔涂",
    "content": [
      "汉室河山鼎势分，勤王谁肯顾元勋？",
      "不知征伐由天子，唯许英雄共使君。",
      "江上战余陵是谷，渡头春在草连云。",
      "分明胜败无寻处，空听渔歌到夕曛。"
    ]
  },
  {
    "volume": 679,
    "sequence": 73,
    "title": "东晋",
    "author": "崔涂",
    "content": [
      "五陵豪侠笑为儒，将为儒生只读书。",
      "看取不成投笔后，谢安功业复何如。",
      "秦国金陵王气全，一龙正道始东迁。",
      "兴亡竟不关人事，虚倚长淮五百年。"
    ]
  },
  {
    "volume": 679,
    "sequence": 74,
    "title": "春夕",
    "author": "崔涂",
    "content": [
      "水流花谢两无情，送尽东风过楚城。",
      "胡蝶梦中家万里，子规枝上月三更。",
      "故园书动经年绝，华发春唯满镜生。",
      "自是不归归便得，五湖烟景有谁争？"
    ]
  },
  {
    "volume": 679,
    "sequence": 75,
    "title": "涧松",
    "author": "崔涂",
    "content": [
      "寸寸凌霜长劲条，路人犹笑未干霄。",
      "南园桃李虽堪羡，争奈春残又寂寥。"
    ]
  },
  {
    "volume": 679,
    "sequence": 76,
    "title": "湘中弦",
    "author": "崔涂",
    "content": [
      "苍山遥遥江潾潾，路傍老尽没闲人。",
      "王孙不见草空绿，惆怅渡头春复春。",
      "烟愁雨细云冥冥，杜兰香老三湘清。",
      "故山望断不知处，鶗鴂隔花时一声。"
    ]
  },
  {
    "volume": 679,
    "sequence": 77,
    "title": "续纪汉武（一作读汉武内传）",
    "author": "崔涂",
    "content": [
      "分明三鸟下储胥，一觉钧天梦不如。",
      "争那白头方士到，茂陵红叶已萧疏。"
    ]
  },
  {
    "volume": 679,
    "sequence": 78,
    "title": "陇上逢江南故人",
    "author": "崔涂",
    "content": [
      "三声戍角边城暮，万里乡心塞草春。",
      "莫学少年轻远别，陇关西少向东人。"
    ]
  },
  {
    "volume": 679,
    "sequence": 79,
    "title": "夷陵夜泊",
    "author": "崔涂",
    "content": [
      "家依楚塞穷秋别，身逐孤舟万里行。",
      "一曲巴歌半江月，便应消得二毛生。"
    ]
  },
  {
    "volume": 679,
    "sequence": 80,
    "title": "橹声",
    "author": "崔涂",
    "content": [
      "烟外桡声远，天涯幽梦回。",
      "争知江上客，不是故乡来。"
    ]
  },
  {
    "volume": 679,
    "sequence": 81,
    "title": "海棠图",
    "author": "崔涂",
    "content": [
      "海棠花底三年客，不见海棠花盛开。",
      "却向江南看图画，始惭虚到蜀城来。"
    ]
  },
  {
    "volume": 679,
    "sequence": 82,
    "title": "云",
    "author": "崔涂",
    "content": [
      "得路直为霖济物，不然闲共鹤忘机。",
      "无端却向阳台畔，长送襄王暮雨归。"
    ]
  },
  {
    "volume": 679,
    "sequence": 83,
    "title": "过二妃庙",
    "author": "崔涂",
    "content": [
      "残阳楚水畔，独吊舜时人。",
      "不及庙前草，至今江上春。"
    ]
  },
  {
    "volume": 679,
    "sequence": 84,
    "title": "送友人",
    "author": "崔涂",
    "content": [
      "登高迎送远，春恨并依依。",
      "不得沧洲信，空看白鹤归。"
    ]
  },
  {
    "volume": 679,
    "sequence": 85,
    "title": "声",
    "author": "崔涂",
    "content": [
      "欢戚犹来恨不平，此中高下本无情。",
      "韩娥绝唱唐衢哭，尽是人间第一声。"
    ]
  },
  {
    "volume": 679,
    "sequence": 86,
    "title": "放鹧鸪",
    "author": "崔涂",
    "content": [
      "秋入池塘风露微，晓开笼槛看初飞。",
      "满身金翠画不得，无限烟波何处归。"
    ]
  },
  {
    "volume": 679,
    "sequence": 87,
    "title": "泉",
    "author": "崔涂",
    "content": [
      "远辞岩窦泻潺潺，静拂云根别故山。",
      "可惜寒声留不得，旋添波浪向人间。"
    ]
  },
  {
    "volume": 679,
    "sequence": 88,
    "title": "巫山旅别",
    "author": "崔涂",
    "content": [
      "五千里外三年客，十二峰前一望秋。",
      "无限别魂招不得，夕阳西下水东流。"
    ]
  },
  {
    "volume": 679,
    "sequence": 89,
    "title": "幽兰",
    "author": "崔涂",
    "content": [
      "幽植众宁知，芬芳只暗持。",
      "自无君子佩，未是国香衰。",
      "白露沾长早，春风到每迟。",
      "不如当路草，芬馥欲何为？"
    ]
  },
  {
    "volume": 679,
    "sequence": 90,
    "title": "读庾信集",
    "author": "崔涂",
    "content": [
      "四朝十帝尽风流，建业长安两醉游。",
      "唯有一篇杨柳曲，江南江北为君愁。"
    ]
  },
  {
    "volume": 679,
    "sequence": 91,
    "title": "过绣岭宫",
    "author": "崔涂",
    "content": [
      "古殿春残绿野阴，上皇曾此驻泥金。",
      "三城帐属升平梦，一曲铃关怅望心。",
      "苑路暗迷香辇绝，缭垣秋断草烟深。",
      "前朝旧物东流在，犹为年年下翠岑。"
    ]
  },
  {
    "volume": 679,
    "sequence": 92,
    "title": "巴山道中除夜书怀",
    "author": "崔涂",
    "content": [
      "迢递三巴路，羁危万里身。",
      "乱山残雪夜，孤烛异乡春。",
      "渐与骨肉远，转于僮仆亲。",
      "那堪正漂泊，明日岁华新。"
    ]
  },
  {
    "volume": 679,
    "sequence": 93,
    "title": "题净众寺古松",
    "author": "崔涂",
    "content": [
      "百尺森疏倚梵台，昔人谁见此初栽。",
      "故园未有偏堪恋，浮世如闲即合来。",
      "天暝岂分苍翠色，岁寒应识栋梁材。",
      "清阴可惜不驻得，归去暮城空首回。"
    ]
  },
  {
    "volume": 679,
    "sequence": 94,
    "title": "折杨柳",
    "author": "崔涂",
    "content": [
      "朝朝车马如蓬转，处处江山待客归。",
      "若使人间少离别，杨花应合过春飞。"
    ]
  },
  {
    "volume": 679,
    "sequence": 95,
    "title": "七夕",
    "author": "崔涂",
    "content": [
      "年年七夕渡瑶轩，谁道秋期有泪痕？",
      "自是人间一周岁，何妨天上只黄昏。"
    ]
  },
  {
    "volume": 679,
    "sequence": 96,
    "title": "泛楚江",
    "author": "崔涂",
    "content": [
      "九重城外家书远，百里洲前客棹还。",
      "金印碧幢如见问，一生安稳是长闲。"
    ]
  },
  {
    "volume": 679,
    "sequence": 97,
    "title": "初过汉江",
    "author": "崔涂",
    "content": [
      "襄阳好向岘亭看，人物萧条值岁阑。",
      "为报习家多置酒，夜来风雪过江寒。"
    ]
  },
  {
    "volume": 679,
    "sequence": 98,
    "title": "题授阳镇路",
    "author": "崔涂",
    "content": [
      "越鸟巢边溪路断，秦人耕处洞门开。",
      "小桃花发春风起，千里江山一梦回。"
    ]
  },
  {
    "volume": 679,
    "sequence": 99,
    "title": "初识梅花",
    "author": "崔涂",
    "content": [
      "江北不如南地暖，江南好断北人肠。",
      "燕脂桃颊梨花粉，共作寒梅一面妆。"
    ]
  },
  {
    "volume": 679,
    "sequence": 100,
    "title": "江雨望花",
    "author": "崔涂",
    "content": [
      "细雨满江春水涨，好风留客野梅香。",
      "避秦不是无归意，一度逢花一断肠。"
    ]
  }
]