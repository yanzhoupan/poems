[
  {
    "volume": 688,
    "sequence": 1,
    "title": "寄杜先生诗",
    "author": "孙偓",
    "content": [
      "蜀国信难遇，楚乡心更愁。",
      "我行同范蠡，师举效浮丘。",
      "他日相逢处，多应在十洲。"
    ]
  },
  {
    "volume": 688,
    "sequence": 2,
    "title": "赠南岳僧全玭",
    "author": "孙偓",
    "content": [
      "窠居过后更何人，传得如来法印真。",
      "昨日祝融峰下见，草衣便是雪山□。"
    ]
  },
  {
    "volume": 688,
    "sequence": 3,
    "title": "答门生王涣李德邻赵光胤王拯长句（一作裴贽诗）",
    "author": "孙偓",
    "content": [
      "谬持文柄得时贤，粉署清华次第迁。",
      "昔岁策名皆健笔，今朝称职并同年。",
      "各怀器业宁推让，俱上青霄肯后先。",
      "何事老夫犹赋咏，欲将酬和永留传。"
    ]
  },
  {
    "volume": 688,
    "sequence": 4,
    "title": "句",
    "author": "孙偓",
    "content": [
      "好是步虚明月夜，瑞炉蜚下醮坛前。"
    ]
  },
  {
    "volume": 688,
    "sequence": 5,
    "title": "禁林闻晓莺",
    "author": "陆扆",
    "content": [
      "曙色分层汉，莺声绕上林。",
      "报花开瑞锦，催柳绽黄金。",
      "断续随风远，间关送月沈。",
      "语当温树近，飞觉禁园深。",
      "绣户惊残梦，瑶池啭好音。",
      "愿将栖息意，从此沃天心。"
    ]
  },
  {
    "volume": 688,
    "sequence": 6,
    "title": "句",
    "author": "陆扆",
    "content": [
      "今秋已约天台月。"
    ]
  },
  {
    "volume": 688,
    "sequence": 7,
    "title": "华州榜寄诸门生",
    "author": "薛昭纬",
    "content": [
      "时君过听委平衡，粉署华灯到晓明。",
      "开卷固难窥浩汗，执衡空欲慕公平。",
      "机云笔舌临文健，沈宋章篇发咏清。",
      "自笑观光辉下阙。"
    ]
  },
  {
    "volume": 688,
    "sequence": 8,
    "title": "谢银工",
    "author": "薛昭纬",
    "content": [
      "一碟毡根数十皴，盘中犹更有红鳞。",
      "早知文字多辛苦，悔不当初学冶银。"
    ]
  },
  {
    "volume": 688,
    "sequence": 9,
    "title": "闲居即事",
    "author": "陆翱",
    "content": [
      "衰柳迷隋苑，衡门啼暮鸦。",
      "茅厨烟不动，书牖日空斜。",
      "悔下东山石，贫于南阮家。",
      "沈忧损神虑，萱草自开花。"
    ]
  },
  {
    "volume": 688,
    "sequence": 10,
    "title": "赵氏北楼",
    "author": "陆翱",
    "content": [
      "殷勤赵公子，良夜竟相留。",
      "朗月生东海，仙娥在北楼。",
      "酒阑珠露滴，歌迥石城秋。",
      "本为愁人设，愁人到晓愁。"
    ]
  },
  {
    "volume": 688,
    "sequence": 11,
    "title": "题马嵬驿（一作罗隐诗）",
    "author": "狄归昌",
    "content": [
      "马嵬烟柳正依依，重见銮舆幸蜀归。",
      "泉下阿蛮应有语，这回休更怨杨妃。"
    ]
  },
  {
    "volume": 688,
    "sequence": 12,
    "title": "蜀中登第答李搏六韵",
    "author": "裴廷裕",
    "content": [
      "何劳问我成都事，亦报君知便纳降。",
      "蜀柳笼堤烟矗矗，海棠当户燕双双。",
      "富春不并穷师子，濯锦全胜旱曲江。",
      "高卷绛纱扬氏宅，半垂红袖薛涛窗。",
      "浣花泛鹢诗千首，静众寻梅酒百缸。",
      "若说弦歌与风景，主人兼是碧油幢。"
    ]
  },
  {
    "volume": 688,
    "sequence": 13,
    "title": "偶题",
    "author": "裴廷裕",
    "content": [
      "微雨微风寒食节，半开半合木兰花。",
      "看花倚柱终朝立，却似凄凄不在家。"
    ]
  },
  {
    "volume": 688,
    "sequence": 14,
    "title": "闲宵望月",
    "author": "李沇",
    "content": [
      "卷箔舒红茵，当轩玩明月。",
      "懿哉深夜中，静听歌初发。",
      "苔含殿华湿，竹影蟾光洁。",
      "转扇来清风，援琴飞白雪。",
      "行愁景候变，坐恐流芳歇。",
      "桂影有余光，兰灯任将灭。"
    ]
  },
  {
    "volume": 688,
    "sequence": 15,
    "title": "醮词",
    "author": "李沇",
    "content": [
      "犬咬天关闭，彩童呼仙吏。",
      "一封红篆书，为奏尘寰事。",
      "八极鳌柱倾，四溟龙鬣沸。",
      "长庚冷有芒，文曲淡无气。",
      "乌轮不再中，黄沙瘗腥鬼。",
      "请帝命真官，临云启金匮。",
      "方与清华宫，重正紫极位。",
      "旷古雨露恩，安得惜沾施。",
      "生人血欲尽，搀抢无饱意。"
    ]
  },
  {
    "volume": 688,
    "sequence": 16,
    "title": "巫山高",
    "author": "李沇",
    "content": [
      "抉天心，开地脉，浮动凌霄拂蓝碧。",
      "襄王端眸望不极，似睹瑶姬长叹息。",
      "巫妆不治独西望，暗泣红蕉抱云帐。",
      "君王妒妾梦荆宫，虚把金泥印仙掌。",
      "江涛迅激如相助，十二狞龙怒行雨。",
      "昆仑谩有通天路，九峰正在天低处。"
    ]
  },
  {
    "volume": 688,
    "sequence": 17,
    "title": "梦仙谣",
    "author": "李沇",
    "content": [
      "海宫蹙浪收残月，挈壶掌事传更歇。",
      "银蟾半坠恨流咽，六鳌披月撼蓬阙。",
      "九炁真翁骑白犀，临池静听雌蛟啼。",
      "桂花裛露曙香冷，八窗玉朗惊晨鸡。",
      "裁纱剪罗贴丹凤，腻霞远闭瑶山梦。",
      "露干欲醉芙蕖塘，回首驱云朝正阳。"
    ]
  },
  {
    "volume": 688,
    "sequence": 18,
    "title": "秋霖歌",
    "author": "李沇",
    "content": [
      "西方龙儿口犹乳，初解驱云学行雨。",
      "纵恣群阴驾老虬，勺水蹄涔尽奔注。",
      "叶破苔黄未休滴，腻光透长狂莎色。",
      "恨无长剑一千仞，划断顽云看晴碧。"
    ]
  },
  {
    "volume": 688,
    "sequence": 19,
    "title": "方响歌",
    "author": "李沇",
    "content": [
      "敲金扣石声相凌，遥空冷静天正澄。",
      "宝瓶下井辘轳急，小娃弄索伤清冰。",
      "穿丝透管音未歇，回风绕指惊泉咽。",
      "季伦怒击珊瑚摧，灵芸整鬓步摇折。",
      "十六叶中侵素光，寒玲震月杂珮珰。",
      "云和不觉罢余怨，莲峰一夜啼琴姜。",
      "急节写商商恨促，秦愁越调逡巡足。",
      "梦入仙楼戛残曲，飞霜棱棱上秋玉。"
    ]
  },
  {
    "volume": 688,
    "sequence": 20,
    "title": "答王涣（一作孙偓诗）",
    "author": "裴贽",
    "content": [
      "谬持文柄得时贤，粉署清华次第迁。",
      "昔岁策名皆健笔，今朝称职并同年。",
      "各怀器业宁推让，俱上青霄肯后先。",
      "何事老夫犹赋咏，欲将酬和永留传。"
    ]
  },
  {
    "volume": 688,
    "sequence": 21,
    "title": "薄命妾",
    "author": "卢汝弼",
    "content": [
      "君恩已断尽成空，追想娇欢恨莫穷。",
      "长为蕣花光晓日，谁知团扇送秋风。",
      "黄金买赋心徒切，清路飞尘信莫通。",
      "闲凭玉栏思旧事，几回春暮泣残红。"
    ]
  },
  {
    "volume": 688,
    "sequence": 22,
    "title": "秋夕寓居精舍书事",
    "author": "卢汝弼",
    "content": [
      "叶满苔阶杵满城，此中多恨恨难平。",
      "疏檐看织蟏蛸网，暗隙愁听蟋蟀声。",
      "醉卧欲抛羁客思，梦归偏动故乡情。",
      "觉来独步长廊下，半夜西风吹月明。"
    ]
  },
  {
    "volume": 688,
    "sequence": 23,
    "title": "闻雁",
    "author": "卢汝弼",
    "content": [
      "秋风萧瑟静埃氛，边雁迎风响咽群。",
      "瀚海应嫌霜下早，湘川偏爱草初薰。",
      "芦洲宿处依沙岸，榆塞飞时度晚云。",
      "何处最添羁客恨，竹窗残月酒醒闻。"
    ]
  },
  {
    "volume": 688,
    "sequence": 24,
    "title": "鸳鸯",
    "author": "卢汝弼",
    "content": [
      "双浮双浴傍苔矶，蓼浦兰皋绣帐帏。",
      "长羡鹭鸶能洁白，不随鸂鶒斗毛衣。",
      "霞侵绿渚香衾暖，楼倚青云殿瓦飞。",
      "应笑随阳沙漠雁，洞庭烟暖又思归。"
    ]
  },
  {
    "volume": 688,
    "sequence": 25,
    "title": "和李秀才边庭四时怨",
    "author": "卢汝弼",
    "content": [
      "春风昨夜到榆关，故国烟花想已残。",
      "少妇不知归不得，朝朝应上望夫山。",
      "卢龙塞外草初肥，雁乳平芜晓不飞。",
      "乡国近来音信断，至今犹自著寒衣。",
      "八月霜飞柳半黄，蓬根吹断雁南翔。",
      "陇头流水关山月，泣上龙堆望故乡。",
      "朔风吹雪透刀瘢，饮马长城窟更寒。",
      "半夜火来知有敌，一时齐保贺兰山。"
    ]
  }
]