[
  {
    "volume": 181,
    "sequence": 1,
    "title": "安州应城玉女汤作（《荆州记》云有玉女乘车投此泉）",
    "author": "李白",
    "content": [
      "神女殁幽境，汤池流大川。",
      "阴阳结炎炭，造化开灵泉。",
      "地底烁朱火，沙傍歊素烟。",
      "沸珠跃明月，皎镜函空天。",
      "气浮兰芳满，色涨桃花然。",
      "精览万殊入，潜行七泽连。",
      "愈疾功莫尚，变盈道乃全。",
      "濯濯气清泚，晞发弄潺湲。",
      "散下楚王国，分浇宋玉田。",
      "可以奉巡幸，奈何隔穷偏。",
      "独随朝宗水，赴海输微涓。"
    ]
  },
  {
    "volume": 181,
    "sequence": 2,
    "title": "之广陵宿常二南郭幽居",
    "author": "李白",
    "content": [
      "绿水接柴门，有如桃花源。",
      "忘忧或假草，满院罗丛萱。",
      "暝色湖上来，微雨飞南轩。",
      "故人宿茅宇，夕鸟栖杨园。",
      "还惜诗酒别，深为江海言。",
      "明朝广陵道，独忆此倾樽。"
    ]
  },
  {
    "volume": 181,
    "sequence": 3,
    "title": "夜下征虏亭",
    "author": "李白",
    "content": [
      "船下广陵去，月明征虏亭。",
      "山花如绣颊，江火似流萤。"
    ]
  },
  {
    "volume": 181,
    "sequence": 4,
    "title": "下途归石门旧居",
    "author": "李白",
    "content": [
      "吴山高，越水清，握手无言伤别情。",
      "将欲辞君挂帆去，离魂不散烟郊树。",
      "此心郁怅谁能论，有愧叨承国士恩。",
      "云物共倾三月酒，岁时同饯五侯门。",
      "羡君素书尝满案，含丹照白霞色烂。",
      "余尝学道穷冥筌，梦中往往游仙山。",
      "何当脱屣谢时去，壶中别有日月天。",
      "俯仰人间易凋朽，钟峰五云在轩牖。",
      "惜别愁窥玉女窗，归来笑把洪崖手。",
      "隐居寺，隐居山，陶公炼液栖其间。",
      "灵神闭气昔登攀，恬然但觉心绪闲。",
      "数人不知几甲子，昨夜犹带冰霜颜。",
      "我离虽则岁物改，如今了然失所在。",
      "别君莫道不尽欢，悬知乐客遥相待。",
      "石门流水遍桃花，我亦曾到秦人家。",
      "不知何处得鸡豕，就中仍见繁桑麻。",
      "翛然远与世事间，装鸾驾鹤又复远。",
      "何必长从七贵游，劳生徒聚万金产。",
      "挹君去，长相思，云游雨散从此辞。",
      "欲知怅别心易苦，向暮春风杨柳丝。"
    ]
  },
  {
    "volume": 181,
    "sequence": 5,
    "title": "客中行",
    "author": "李白",
    "content": [
      "兰陵美酒郁金香，玉碗盛来琥珀光。",
      "但使主人能醉客，不知何处是他乡。"
    ]
  },
  {
    "volume": 181,
    "sequence": 6,
    "title": "太原早秋",
    "author": "李白",
    "content": [
      "岁落众芳歇，时当大火流。",
      "霜威出塞早，云色渡河秋。",
      "梦绕边城月，心飞故国楼。",
      "思归若汾水，无日不悠悠。"
    ]
  },
  {
    "volume": 181,
    "sequence": 7,
    "title": "奔亡道中五首",
    "author": "李白",
    "content": [
      "苏武天山上，田横海岛边。",
      "万重关塞断，何日是归年。",
      "亭伯去安在，李陵降未归。",
      "愁容变海色，短服改胡衣。",
      "谈笑三军却，交游七贵疏。",
      "仍留一只箭，未射鲁连书。",
      "函谷如玉关，几时可生还。",
      "洛阳为易水，嵩岳是燕山。",
      "俗变羌胡语，人多沙塞颜。",
      "申包惟恸哭，七日鬓毛斑。",
      "淼淼望湖水，青青芦叶齐。",
      "归心落何处，日没大江西。",
      "歇马傍春草，欲行远道迷。",
      "谁忍子规鸟，连声向我啼。"
    ]
  },
  {
    "volume": 181,
    "sequence": 8,
    "title": "郢门秋怀",
    "author": "李白",
    "content": [
      "郢门一为客，巴月三成弦。",
      "朔风正摇落，行子愁归旋。",
      "杳杳山外日，茫茫江上天。",
      "人迷洞庭水，雁度潇湘烟。",
      "清旷谐宿好，缁磷及此年。",
      "百龄何荡漾，万化相推迁。",
      "空谒苍梧帝，徒寻溟海仙。",
      "已闻蓬海浅，岂见三桃圆。",
      "倚剑增浩叹，扪襟还自怜。",
      "终当游五湖，濯足沧浪泉。"
    ]
  },
  {
    "volume": 181,
    "sequence": 9,
    "title": "至鸭栏驿上白马矶，赠裴侍御",
    "author": "李白",
    "content": [
      "侧叠万古石，横为白马矶。",
      "乱流若电转，举棹扬珠辉。",
      "临驿卷缇幕，升常接绣衣。",
      "情亲不避马，为我解霜威。"
    ]
  },
  {
    "volume": 181,
    "sequence": 10,
    "title": "荆门浮舟望蜀江",
    "author": "李白",
    "content": [
      "春水月峡来，浮舟望安极。",
      "正是桃花流，依然锦江色。",
      "江色绿且明，茫茫与天平。",
      "逶迤巴山尽，摇曳楚云行。",
      "雪照聚沙雁，花飞出谷莺。",
      "芳洲却已转，碧树森森迎。",
      "流目浦烟夕，扬帆海月生。",
      "江陵识遥火，应到渚宫城。"
    ]
  },
  {
    "volume": 181,
    "sequence": 11,
    "title": "上三峡",
    "author": "李白",
    "content": [
      "巫山夹青天，巴水流若兹。",
      "巴水忽可尽，青天无到时。",
      "三朝上黄牛，三暮行太迟。",
      "三朝又三暮，不觉鬓成丝。"
    ]
  },
  {
    "volume": 181,
    "sequence": 12,
    "title": "自巴东舟行经瞿唐峡，登巫山最高峰，晚还题壁",
    "author": "李白",
    "content": [
      "江行几千里，海月十五圆。",
      "始经瞿塘峡，遂步巫山巅。",
      "巫山高不穷，巴国尽所历。",
      "日边攀垂萝，霞外倚穹石。",
      "飞步凌绝顶，极目无纤烟。",
      "却顾失丹壑，仰观临青天。",
      "青天若可扪，银汉去安在。",
      "望云知苍梧，记水辨瀛海。",
      "周游孤光晚，历览幽意多。",
      "积雪照空谷，悲风鸣森柯。",
      "归途行欲曛，佳趣尚未歇。",
      "江寒早啼猿，松暝已吐月。",
      "月色何悠悠，清猿响啾啾。",
      "辞山不忍听，挥策还孤舟。"
    ]
  },
  {
    "volume": 181,
    "sequence": 13,
    "title": "早发白帝城（一作白帝下江陵）",
    "author": "李白",
    "content": [
      "朝辞白帝彩云间，千里江陵一日还。",
      "两岸猿声啼不尽，轻舟已过万重山。"
    ]
  },
  {
    "volume": 181,
    "sequence": 14,
    "title": "秋下荆门",
    "author": "李白",
    "content": [
      "霜落荆门江树空，布帆无恙挂秋风。",
      "此行不为鲈鱼鲙，自爱名山入剡中。"
    ]
  },
  {
    "volume": 181,
    "sequence": 15,
    "title": "江行寄远",
    "author": "李白",
    "content": [
      "刳木出吴楚，危槎百馀尺。",
      "疾风吹片帆，日暮千里隔。",
      "别时酒犹在，已为异乡客。",
      "思君不可得，愁见江水碧。"
    ]
  },
  {
    "volume": 181,
    "sequence": 16,
    "title": "宿五松山下荀媪家",
    "author": "李白",
    "content": [
      "我宿五松下，寂寥无所欢。",
      "田家秋作苦，邻女夜舂寒。",
      "跪进雕胡饭，月光明素盘。",
      "令人惭漂母，三谢不能餐。"
    ]
  },
  {
    "volume": 181,
    "sequence": 17,
    "title": "下泾县陵阳溪至涩滩",
    "author": "李白",
    "content": [
      "涩滩鸣嘈嘈，两山足猿猱。",
      "白波若卷雪，侧足不容舠。",
      "渔子与舟人，撑折万张篙。"
    ]
  },
  {
    "volume": 181,
    "sequence": 18,
    "title": "下陵阳沿高溪三门六剌滩",
    "author": "李白",
    "content": [
      "三门横峻滩，六剌走波澜。",
      "石惊虎伏起，水状龙萦盘。",
      "何惭七里濑，使我欲垂竿。"
    ]
  },
  {
    "volume": 181,
    "sequence": 19,
    "title": "夜泊黄山，闻殷十四吴吟",
    "author": "李白",
    "content": [
      "昨夜谁为吴会吟，风生万壑振空林。",
      "龙惊不敢水中卧，猿啸时闻岩下音。",
      "我宿黄山碧溪月，听之却罢松间琴。",
      "朝来果是沧洲逸，酤酒醍盘饭霜栗。",
      "半酣更发江海声，客愁顿向杯中失。"
    ]
  },
  {
    "volume": 181,
    "sequence": 20,
    "title": "宿鰕湖",
    "author": "李白",
    "content": [
      "鸡鸣发黄山，暝投鰕湖宿。",
      "白雨映寒山，森森似银竹。",
      "提携采铅客，结荷水边沐。",
      "半夜四天开，星河烂人目。",
      "明晨大楼去，冈陇多屈伏。",
      "当与持斧翁，前溪伐云木。"
    ]
  },
  {
    "volume": 181,
    "sequence": 21,
    "title": "西施",
    "author": "李白",
    "content": [
      "西施越溪女，出自苎萝山。",
      "秀色掩今古，荷花羞玉颜。",
      "浣纱弄碧水，自与清波闲。",
      "皓齿信难开，沉吟碧云间。",
      "勾践徵绝艳，扬蛾入吴关。",
      "提携馆娃宫，杳渺讵可攀。",
      "一破夫差国，千秋竟不还。"
    ]
  },
  {
    "volume": 181,
    "sequence": 22,
    "title": "王右军",
    "author": "李白",
    "content": [
      "右军本清真，潇洒出风尘。",
      "山阴过羽客，爱此好鹅宾。",
      "扫素写道经，笔精妙入神。",
      "书罢笼鹅去，何曾别主人。"
    ]
  },
  {
    "volume": 181,
    "sequence": 23,
    "title": "上元夫人",
    "author": "李白",
    "content": [
      "上元谁夫人，偏得王母娇。",
      "嵯峨三角髻，馀发散垂腰。",
      "裘披青毛锦，身著赤霜袍。",
      "手提嬴女儿，闲与凤吹箫。",
      "眉语两自笑，忽然随风飘。"
    ]
  },
  {
    "volume": 181,
    "sequence": 24,
    "title": "苏台览古",
    "author": "李白",
    "content": [
      "旧苑荒台杨柳新，菱歌清唱不胜春。",
      "只今惟有西江月，曾照吴王宫里人。"
    ]
  },
  {
    "volume": 181,
    "sequence": 25,
    "title": "越中览古",
    "author": "李白",
    "content": [
      "越王勾践破吴归，义士还乡尽锦衣。",
      "宫女如花满春殿，只今惟有鹧鸪飞。"
    ]
  },
  {
    "volume": 181,
    "sequence": 26,
    "title": "商山四皓",
    "author": "李白",
    "content": [
      "白发四老人，昂藏南山侧。",
      "偃卧松雪间，冥翳不可识。",
      "云窗拂青霭，石壁横翠色。",
      "龙虎方战争，于焉自休息。",
      "秦人失金镜，汉祖升紫极。",
      "阴虹浊太阳，前星遂沦匿。",
      "一行佐明圣，倏起生羽翼。",
      "功成身不居，舒卷在胸臆。",
      "窅冥合元化，茫昧信难测。",
      "飞声塞天衢，万古仰遗则。"
    ]
  },
  {
    "volume": 181,
    "sequence": 27,
    "title": "过四皓墓",
    "author": "李白",
    "content": [
      "我行至商洛，幽独访神仙。",
      "园绮复安在，云萝尚宛然。",
      "荒凉千古迹，芜没四坟连。",
      "伊昔炼金鼎，何年闭玉泉。",
      "陇寒惟有月，松古渐无烟。",
      "木魅风号去，山精雨啸旋。",
      "紫芝高咏罢，青史旧名传。",
      "今日并如此，哀哉信可怜。"
    ]
  },
  {
    "volume": 181,
    "sequence": 28,
    "title": "岘山怀古",
    "author": "李白",
    "content": [
      "访古登岘首，凭高眺襄中。",
      "天清远峰出，水落寒沙空。",
      "弄珠见游女，醉酒怀山公。",
      "感叹发秋兴，长松鸣夜风。"
    ]
  },
  {
    "volume": 181,
    "sequence": 29,
    "title": "苏武",
    "author": "李白",
    "content": [
      "苏武在匈奴，十年持汉节。",
      "白雁上林飞，空传一书札。",
      "牧羊边地苦，落日归心绝。",
      "渴饮月窟冰，饥餐天上雪。",
      "东还沙塞远，北怆河梁别。",
      "泣把李陵衣，相看泪成血。"
    ]
  },
  {
    "volume": 181,
    "sequence": 30,
    "title": "经下邳圯桥怀张子房",
    "author": "李白",
    "content": [
      "子房未虎啸，破产不为家。",
      "沧海得壮士，椎秦博浪沙。",
      "报韩虽不成，天地皆振动。",
      "潜匿游下邳，岂曰非智勇。",
      "我来圯桥上，怀古钦英风。",
      "惟见碧流水，曾无黄石公。",
      "叹息此人去，萧条徐泗空。"
    ]
  },
  {
    "volume": 181,
    "sequence": 31,
    "title": "金陵三首",
    "author": "李白",
    "content": [
      "晋家南渡日，此地旧长安。",
      "地即帝王宅，山为龙虎盘。",
      "金陵空壮观，天堑净波澜。",
      "醉客回桡去，吴歌且自欢。",
      "地拥金陵势，城回江水流。",
      "当时百万户，夹道起朱楼。",
      "亡国生春草，离宫没古丘。",
      "空馀后湖月，波上对江州。",
      "六代兴亡国，三杯为尔歌。",
      "苑方秦地少，山似洛阳多。",
      "古殿吴花草，深宫晋绮罗。",
      "并随人事灭，东逝与沧波。"
    ]
  },
  {
    "volume": 181,
    "sequence": 32,
    "title": "秋夜板桥浦泛月独酌怀谢脁",
    "author": "李白",
    "content": [
      "天上何所有，迢迢白玉绳。",
      "斜低建章阙，耿耿对金陵。",
      "汉水旧如练，霜江夜清澄。",
      "长川泻落月，洲渚晓寒凝。",
      "独酌板桥浦，古人谁可征。",
      "玄晖难再得，洒酒气填膺。"
    ]
  },
  {
    "volume": 181,
    "sequence": 33,
    "title": "入彭蠡经松门观石镜，缅怀谢康乐题诗书游览之志",
    "author": "李白",
    "content": [
      "谢公之彭蠡，因此游松门。",
      "余方窥石镜，兼得穷江源。",
      "将欲继风雅，岂徒清心魂。",
      "前赏逾所见，后来道空存。",
      "况属临泛美，而无洲渚喧。",
      "漾水向东去，漳流直南奔。",
      "空濛三川夕，回合千里昏。",
      "青桂隐遥月，绿枫鸣愁猿。",
      "水碧或可采，金精秘莫论。",
      "吾将学仙去，冀与琴高言。"
    ]
  },
  {
    "volume": 181,
    "sequence": 34,
    "title": "庐江主人妇",
    "author": "李白",
    "content": [
      "孔雀东飞何处栖，庐江小吏仲卿妻。",
      "为客裁缝君自见，城乌独宿夜空啼。"
    ]
  },
  {
    "volume": 181,
    "sequence": 35,
    "title": "陪宋中丞武昌夜饮怀古",
    "author": "李白",
    "content": [
      "清景南楼夜，风流在武昌。",
      "庾公爱秋月，乘兴坐胡床。",
      "龙笛吟寒水，天河落晓霜。",
      "我心还不浅，怀古醉馀觞。"
    ]
  },
  {
    "volume": 181,
    "sequence": 36,
    "title": "望鹦鹉洲怀祢衡",
    "author": "李白",
    "content": [
      "魏帝营八极，蚁观一祢衡。",
      "黄祖斗筲人，杀之受恶名。",
      "吴江赋鹦鹉，落笔超群英。",
      "锵锵振金玉，句句欲飞鸣。",
      "鸷鹗啄孤凤，千春伤我情。",
      "五岳起方寸，隐然讵可平。",
      "才高竟何施，寡识冒天刑。",
      "至今芳洲上，兰蕙不忍生。"
    ]
  },
  {
    "volume": 181,
    "sequence": 37,
    "title": "宿巫山下",
    "author": "李白",
    "content": [
      "昨夜巫山下，猿声梦里长。",
      "桃花飞绿水，三月下瞿塘。",
      "雨色风吹去，南行拂楚王。",
      "高丘怀宋玉，访古一沾裳。"
    ]
  },
  {
    "volume": 181,
    "sequence": 38,
    "title": "金陵白杨十字巷",
    "author": "李白",
    "content": [
      "白杨十字巷，北夹湖沟道。",
      "不见吴时人，空生唐年草。",
      "天地有反覆，宫城尽倾倒。",
      "六帝馀古丘，樵苏泣遗老。"
    ]
  },
  {
    "volume": 181,
    "sequence": 39,
    "title": "谢公亭（盖谢脁、范云之所游）",
    "author": "李白",
    "content": [
      "谢公离别处，风景每生愁。",
      "客散青天月，山空碧水流。",
      "池花春映日，窗竹夜鸣秋。",
      "今古一相接，长歌怀旧游。"
    ]
  },
  {
    "volume": 181,
    "sequence": 40,
    "title": "纪南陵题五松山",
    "author": "李白",
    "content": [
      "圣达有去就，潜光愚其德。",
      "鱼与龙同池，龙去鱼不测。",
      "当时版筑辈，岂知傅说情。",
      "一朝和殷羹，光气为列星。",
      "伊尹生空桑，捐庖佐皇极。",
      "桐宫放太甲，摄政无愧色。",
      "三年帝道明，委质终辅翼。",
      "旷哉至人心，万古可为则。",
      "时命或大缪，仲尼将奈何。",
      "鸾凤忽覆巢，麒麟不来过。",
      "龟山蔽鲁国，有斧且无柯。",
      "归来归去来，宵济越洪波。"
    ]
  },
  {
    "volume": 181,
    "sequence": 41,
    "title": "夜泊牛渚怀古（此地即谢尚闻袁宠咏史处）",
    "author": "李白",
    "content": [
      "牛渚西江夜，青天无片云。",
      "登舟望秋月，空忆谢将军。",
      "余亦能高咏，斯人不可闻。",
      "明朝挂帆席，枫叶落纷纷。"
    ]
  },
  {
    "volume": 181,
    "sequence": 42,
    "title": "姑孰十咏（一作李赤诗）·姑孰溪",
    "author": "李白",
    "content": [
      "爱此溪水闲，乘流兴无极。",
      "漾楫怕鸥惊，垂竿待鱼食。",
      "波翻晓霞影，岸叠春山色。",
      "何处浣纱人，红颜未相识。"
    ]
  },
  {
    "volume": 181,
    "sequence": 43,
    "title": "姑孰十咏·丹阳湖",
    "author": "李白",
    "content": [
      "湖与元气连，风波浩难止。",
      "天外贾客归，云间片帆起。",
      "龟游莲叶上，鸟宿芦花里。",
      "少女棹归舟，歌声逐流水。"
    ]
  },
  {
    "volume": 181,
    "sequence": 44,
    "title": "姑孰十咏·谢公宅",
    "author": "李白",
    "content": [
      "青山日将暝，寂寞谢公宅。",
      "竹里无人声，池中虚月白。",
      "荒庭衰草遍，废井苍苔积。",
      "惟有清风闲，时时起泉石。"
    ]
  },
  {
    "volume": 181,
    "sequence": 45,
    "title": "姑孰十咏·陵歊台",
    "author": "李白",
    "content": [
      "旷望登古台，台高极人目。",
      "叠嶂列远空，杂花间平陆。",
      "闲云入窗牖，野翠生松竹。",
      "欲览碑上文，苔侵岂堪读。"
    ]
  },
  {
    "volume": 181,
    "sequence": 46,
    "title": "姑孰十咏·桓公井",
    "author": "李白",
    "content": [
      "桓公名已古，废井曾未竭。",
      "石甃冷苍苔，寒泉湛孤月。",
      "秋来桐暂落，春至桃还发。",
      "路远人罕窥，谁能见清彻。"
    ]
  },
  {
    "volume": 181,
    "sequence": 47,
    "title": "姑孰十咏·慈姥竹",
    "author": "李白",
    "content": [
      "野竹攒石生，含烟映江岛。",
      "翠色落波深，虚声带寒早。",
      "龙吟曾未听，凤曲吹应好。",
      "不学蒲柳凋，贞心尝自保。"
    ]
  },
  {
    "volume": 181,
    "sequence": 48,
    "title": "姑孰十咏·望夫山",
    "author": "李白",
    "content": [
      "颙望临碧空，怨情感离别。",
      "江草不知愁，岩花但争发。",
      "云山万重隔，音信千里绝。",
      "春去秋复来，相思几时歇。"
    ]
  },
  {
    "volume": 181,
    "sequence": 49,
    "title": "姑孰十咏·牛渚矶",
    "author": "李白",
    "content": [
      "绝壁临巨川，连峰势相向。",
      "乱石流洑间，回波自成浪。",
      "但惊群木秀，莫测精灵状。",
      "更听猿夜啼，忧心醉江上。"
    ]
  },
  {
    "volume": 181,
    "sequence": 50,
    "title": "姑孰十咏·灵墟山",
    "author": "李白",
    "content": [
      "丁令辞世人，拂衣向仙路。",
      "伏炼九丹成，方随五云去。",
      "松萝蔽幽洞，桃杏深隐处。",
      "不知曾化鹤，辽海归几度。"
    ]
  },
  {
    "volume": 181,
    "sequence": 51,
    "title": "姑孰十咏·天门山",
    "author": "李白",
    "content": [
      "迥出江山上，双峰自相对。",
      "岸映松色寒，石分浪花碎。",
      "参差远天际，缥缈晴霞外。",
      "落日舟去遥，回首沉青霭。"
    ]
  }
]