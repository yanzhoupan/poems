[
  {
    "volume": 149,
    "sequence": 1,
    "title": "同诸公袁郎中宴筵喜加章服",
    "author": "刘长卿",
    "content": [
      "手诏来筵上，腰金向粉闱。",
      "勋名传旧阁，蹈舞著新衣。",
      "白社同游在，沧洲此会稀。",
      "寒笳发后殿，秋草送西归。",
      "世难常摧敌，时闲已息机。",
      "鲁连功可让，千载一相挥。"
    ]
  },
  {
    "volume": 149,
    "sequence": 2,
    "title": "毗陵送邹结先赴河南充判官",
    "author": "刘长卿",
    "content": [
      "王事相逢少，云山奈别何。",
      "芳年临水怨，瓜步上潮过。",
      "客路方经楚，乡心共渡河。",
      "凋残春草在，离乱故城多。",
      "罢战逢时泰，轻徭伫俗和。",
      "东西此分手，惆怅恨烟波。"
    ]
  },
  {
    "volume": 149,
    "sequence": 3,
    "title": "送徐大夫赴广州",
    "author": "刘长卿",
    "content": [
      "上将坛场拜，南荒羽檄招。",
      "远人来百越，元老事三朝。",
      "雾绕龙山暗，山连象郡遥。",
      "路分江淼淼，军动马萧萧。",
      "画角知秋气，楼船逐暮潮。",
      "当令输贡赋，不使外夷骄。"
    ]
  },
  {
    "volume": 149,
    "sequence": 4,
    "title": "九日题蔡国公主楼",
    "author": "刘长卿",
    "content": [
      "主第人何在，重阳客暂寻。",
      "水馀龙镜色，云罢凤箫音。",
      "暗牖藏昏晓，苍苔换古今。",
      "晴山卷幔出，秋草闭门深。",
      "篱菊仍新吐，庭槐尚旧阴。",
      "年年画梁燕，来去岂无心。"
    ]
  },
  {
    "volume": 149,
    "sequence": 5,
    "title": "送荀八过山阴旧县，兼寄剡中诸官",
    "author": "刘长卿",
    "content": [
      "访旧山阴县，扁舟到海涯。",
      "故林嗟满岁，春草忆佳期。",
      "晚景千峰乱，晴江一鸟迟。",
      "桂香留客处，枫暗泊舟时。",
      "旧石曹娥篆，空山夏禹祠。",
      "剡溪多隐吏，君去道相思。"
    ]
  },
  {
    "volume": 149,
    "sequence": 6,
    "title": "奉饯元侍郎加豫章采访兼赐章服（时初停节度）",
    "author": "刘长卿",
    "content": [
      "任重兼乌府，时平偃豹韬。",
      "澄清湘水变，分别楚山高。",
      "花对彤襜发，霜和白雪操。",
      "黄金装旧马，青草换新袍。",
      "岭暗猿啼月，江寒鹭映涛。",
      "豫章生宇下，无使翳蓬蒿。"
    ]
  },
  {
    "volume": 149,
    "sequence": 7,
    "title": "奉饯郎中四兄罢馀杭太守承恩加侍御史…赴汝南行营",
    "author": "刘长卿",
    "content": [
      "星使三江上，天波万里通。",
      "权分金节重，恩借铁冠雄。",
      "梅吹前军发，棠阴旧府空。",
      "残春锦障外，初日羽旗东。",
      "岸柳遮浮鹢，江花隔避骢。",
      "离心在何处，芳草满吴宫。"
    ]
  },
  {
    "volume": 149,
    "sequence": 8,
    "title": "送贾侍御克复后入京",
    "author": "刘长卿",
    "content": [
      "对酒心不乐，见君动行舟。",
      "回看暮帆隐，独向空江愁。",
      "晴云淡初夜，春塘深慢流。",
      "温颜风霜霁，喜气烟尘收。",
      "驰馹数千里，朝天十二楼。",
      "因之报亲爱，白发生沧洲。"
    ]
  },
  {
    "volume": 149,
    "sequence": 9,
    "title": "会稽王处士草堂壁画衡霍诸山",
    "author": "刘长卿",
    "content": [
      "粉壁衡霍近，群峰如可攀。",
      "能令堂上客，见尽湖南山。",
      "青翠数千仞，飞来方丈间。",
      "归云无处灭，去鸟何时还。",
      "胜事日相对，主人常独闲。",
      "稍看林壑晚，佳气生重关。"
    ]
  },
  {
    "volume": 149,
    "sequence": 10,
    "title": "惠福寺与陈留诸官茶会（得西字）",
    "author": "刘长卿",
    "content": [
      "到此机事遣，自嫌尘网迷。",
      "因知万法幻，尽与浮云齐。",
      "疏竹映高枕，空花随杖藜。",
      "香飘诸天外，日隐双林西。",
      "傲吏方见狎，真僧幸相携。",
      "能令归客意，不复还东溪。"
    ]
  },
  {
    "volume": 149,
    "sequence": 11,
    "title": "金陵西泊舟临江楼",
    "author": "刘长卿",
    "content": [
      "萧条金陵郭，旧是帝王州。",
      "日暮望乡处，云边江树秋。",
      "楚云不可托，楚水只堪愁。",
      "行客千万里，沧波朝暮流。",
      "迢迢洛阳梦，独卧清川楼。",
      "异乡共如此，孤帆难久游。"
    ]
  },
  {
    "volume": 149,
    "sequence": 12,
    "title": "题灵祐上人法华院木兰花（其树岭南，移植此地）",
    "author": "刘长卿",
    "content": [
      "庭种南中树，年华几度新。",
      "已依初地长，独发旧园春。",
      "映日成华盖，摇风散锦茵。",
      "色空荣落处，香醉往来人。",
      "菡萏千灯遍，芳菲一雨均。",
      "高柯倘为楫，渡海有良因。"
    ]
  },
  {
    "volume": 149,
    "sequence": 13,
    "title": "宿严维宅送包佶（一作皇甫冉诗）",
    "author": "刘长卿",
    "content": [
      "江湖同避地，分首自依依。",
      "尽室今为客，惊秋空念归。",
      "岁储无别墅，寒服羡邻机。",
      "草色村桥晚，蝉声江树稀。",
      "夜深宜共醉，时难忍相违。",
      "何事随阳雁，汀洲忽背飞。"
    ]
  },
  {
    "volume": 149,
    "sequence": 14,
    "title": "送从弟贬袁州（一作皇甫冉诗，题作送从弟豫贬远州）",
    "author": "刘长卿",
    "content": [
      "何事成迁客，思归不见乡。",
      "游吴经万里，吊屈向三湘。",
      "水与荆巫接，山通鄢郢长。",
      "名羞黄绶系，身是白眉郎。",
      "独结南枝恨，应思北雁行。",
      "忧来沽楚酒，老鬓莫凝霜。"
    ]
  },
  {
    "volume": 149,
    "sequence": 15,
    "title": "无锡东郭送友人游越",
    "author": "刘长卿",
    "content": [
      "客路风霜晓，郊原春兴馀。",
      "平芜不可望，游子去何如。",
      "烟水乘湖阔，云山适越初。",
      "旧都怀作赋，古穴觅藏书。",
      "碑缺曹娥宅，林荒逸少居。",
      "江湖无限意，非独为樵渔。"
    ]
  },
  {
    "volume": 149,
    "sequence": 16,
    "title": "送邵州判官往南（一作皇甫冉诗）",
    "author": "刘长卿",
    "content": [
      "看君发原隰，驷牡志皇皇。",
      "始罢沧江令，还随粉署郎。",
      "海沂军未息，河兖岁仍荒。",
      "征税人全少，榛芜虏近亡。",
      "新知行宋远，相望隔淮长。",
      "早晚裁书寄，银钩伫八行。"
    ]
  },
  {
    "volume": 149,
    "sequence": 17,
    "title": "出丰县界寄韩明府",
    "author": "刘长卿",
    "content": [
      "回首古原上，未能辞旧乡。",
      "西风收暮雨，隐隐分芒砀。",
      "贤友此为邑，令名满徐方。",
      "音容想在眼，暂若升琴堂。",
      "疲马顾春草，行人看夕阳。",
      "自非传尺素，谁为论中肠。"
    ]
  },
  {
    "volume": 149,
    "sequence": 18,
    "title": "别陈留诸官",
    "author": "刘长卿",
    "content": [
      "恋此东道主，能令西上迟。",
      "徘徊暮郊别，惆怅秋风时。",
      "上国邈千里，夷门难再期。",
      "行人望落日，归马嘶空陂。",
      "不愧宝刀赠，维怀琼树枝。",
      "音尘倘未接，梦寐徒相思。"
    ]
  },
  {
    "volume": 149,
    "sequence": 19,
    "title": "观李凑所画美人障子",
    "author": "刘长卿",
    "content": [
      "爱尔含天姿，丹青有殊智。",
      "无间已得象，象外更生意。",
      "西子不可见，千载无重还。",
      "空令浣沙态，犹在含毫间。",
      "一笑岂易得，双蛾如有情。",
      "窗风不举袖，但觉罗衣轻。",
      "华堂翠幕春风来，内阁金屏曙色开。",
      "此中一见乱人目，只疑行到云阳台。"
    ]
  },
  {
    "volume": 149,
    "sequence": 20,
    "title": "送史判官奏事之灵武，兼寄巴西亲故",
    "author": "刘长卿",
    "content": [
      "中州日纷梗，天地何时泰。",
      "独有西归心，遥悬夕阳外。",
      "故人奉章奏，此去论利害。",
      "阳雁南渡江，征骖去相背。",
      "因君欲寄远，何处问亲爱。",
      "空使沧洲人，相思减衣带。"
    ]
  },
  {
    "volume": 149,
    "sequence": 21,
    "title": "自鄱阳还，道中寄褚征君",
    "author": "刘长卿",
    "content": [
      "南风日夜起，万里孤帆漾。",
      "元气连洞庭，夕阳落波上。",
      "故人烟水隔，复此遥相望。",
      "江信久寂寥，楚云独惆怅。",
      "爱君清川口，弄月时棹唱。",
      "白首无子孙，一生自疏旷。"
    ]
  },
  {
    "volume": 149,
    "sequence": 22,
    "title": "石梁湖有寄（一作怀陆兼）",
    "author": "刘长卿",
    "content": [
      "故人千里道，沧波一年别。",
      "夜上明月楼，相思楚天阔。",
      "潇潇清秋暮，袅袅凉风发。",
      "湖色淡不流，沙鸥远还灭。",
      "烟波日已远，音问日已绝。",
      "岁晏空含情，江皋绿芳歇。"
    ]
  },
  {
    "volume": 149,
    "sequence": 23,
    "title": "送沈少府之任淮南",
    "author": "刘长卿",
    "content": [
      "惜君滞南楚，枳棘徒栖凤。",
      "独与千里帆，春风远相送。",
      "此行山水好，时物亦应众。",
      "一鸟飞长淮，百花满云梦。",
      "相期丹霄路，遥听清风颂。",
      "勿为州县卑，时来自为用。"
    ]
  },
  {
    "volume": 149,
    "sequence": 24,
    "title": "严子濑东送马处直归苏",
    "author": "刘长卿",
    "content": [
      "望君舟已远，落日潮未退。",
      "目送沧海帆，人行白云外。",
      "江中远回首，波上生微霭。",
      "秋色姑苏台，寒流子陵濑。",
      "相送苦易散，动别知难会。",
      "从此日相思，空令减衣带。"
    ]
  },
  {
    "volume": 149,
    "sequence": 25,
    "title": "宿怀仁县南湖，寄东海荀处士",
    "author": "刘长卿",
    "content": [
      "向夕敛微雨，晴开湖上天。",
      "离人正惆怅，新月愁婵娟。",
      "伫立白沙曲，相思沧海边。",
      "浮云自来去，此意谁能传。",
      "一水不相见，千峰随客船。",
      "寒塘起孤雁，夜色分盐田。",
      "时复一延首，忆君如眼前。"
    ]
  },
  {
    "volume": 149,
    "sequence": 26,
    "title": "初至洞庭，怀灞陵别业",
    "author": "刘长卿",
    "content": [
      "长安邈千里，日夕怀双阙。",
      "已是洞庭人，犹看灞陵月。",
      "谁堪去乡意，亲戚想天末。",
      "昨夜梦中归，烟波觉来阔。",
      "江皋见芳草，孤客心欲绝。",
      "岂讶青春来，但伤经时别。",
      "长天不可望，鸟与浮云没。"
    ]
  },
  {
    "volume": 149,
    "sequence": 27,
    "title": "题萧郎中开元寺新构幽寂亭",
    "author": "刘长卿",
    "content": [
      "康乐爱山水，赏心千载同。",
      "结茅依翠微，伐木开蒙笼。",
      "孤峰倚青霄，一径去不穷。",
      "候客石苔上，礼僧云树中。",
      "旷然见沧洲，自远来清风。",
      "五马留谷口，双旌薄烟虹。",
      "沉沉众香积，眇眇诸天空。",
      "独往应未遂，苍生思谢公。"
    ]
  },
  {
    "volume": 149,
    "sequence": 28,
    "title": "同姜濬题裴式微馀干东斋",
    "author": "刘长卿",
    "content": [
      "世事终成梦，生涯欲半过。",
      "白云心已矣，沧海意如何。",
      "藜杖全吾道，榴花养太和。",
      "春风骑马醉，江月钓鱼歌。",
      "散帙看虫蠹，开门见雀罗。",
      "远山终日在，芳草傍人多。",
      "吏体庄生傲，方言楚俗讹。",
      "屈平君莫吊，肠断洞庭波。"
    ]
  },
  {
    "volume": 149,
    "sequence": 29,
    "title": "赠元容州",
    "author": "刘长卿",
    "content": [
      "拥旌临合浦，上印卧长沙。",
      "海徼长无戍，湘山独种畬。",
      "政传通岁贡，才惜过年华。",
      "万里依孤剑，千峰寄一家。",
      "累征期旦暮，未起恋烟霞。",
      "避世歌芝草，休官醉菊花。",
      "旧游如梦里，此别是天涯。",
      "何事沧波上，漂漂逐海槎。"
    ]
  },
  {
    "volume": 149,
    "sequence": 30,
    "title": "夏口送长宁杨明府归荆南，因寄幕府诸公",
    "author": "刘长卿",
    "content": [
      "关西杨太尉，千载德犹闻。",
      "白日俱终老，清风独至君。",
      "身承远祖遗，才出众人群。",
      "举世贪荆玉，全家恋楚云。",
      "向烟帆杳杳，临水叶纷纷。",
      "草覆昭丘绿，江从夏口分。",
      "高名光盛府，异姓宠殊勋。",
      "百越今无事，南征欲罢军。"
    ]
  },
  {
    "volume": 149,
    "sequence": 31,
    "title": "奉和杜相公新移长兴宅，呈元相公",
    "author": "刘长卿",
    "content": [
      "间世生贤宰，同心奉至尊。",
      "功高开北第，机静灌中园。",
      "入并蝉冠影，归分骑士喧。",
      "窗闻汉宫漏，家识杜陵源。",
      "献替常焚藁，优闲独对萱。",
      "花香逐荀令，草色对王孙。",
      "有地先开阁，何人不扫门。",
      "江湖难自退，明主托元元。"
    ]
  },
  {
    "volume": 149,
    "sequence": 32,
    "title": "湖南使还，留辞辛大夫",
    "author": "刘长卿",
    "content": [
      "王师劳近甸，兵食仰诸侯。",
      "天子无南顾，元勋在上游。",
      "大才生间气，盛业拯横流。",
      "风景随摇笔，山川入运筹。",
      "羽觞交饯席，旄节对归舟。",
      "莺识春深恨，猿知日去愁。",
      "别离花寂寂，南北水悠悠。",
      "唯有家兼国，终身共所忧。"
    ]
  },
  {
    "volume": 149,
    "sequence": 33,
    "title": "泛曲阿后湖，简同游诸公",
    "author": "刘长卿",
    "content": [
      "元气浮积水，沉沉深不流。",
      "春风万顷绿，映带至徐州。",
      "为客难适意，逢君方暂游。",
      "夤缘白蘋际，日暮沧浪舟。",
      "渡口微月进，林西残雨收。",
      "水云去仍湿，沙鹤鸣相留。",
      "且习子陵隐，能忘生事忧。",
      "此中深有意，非为钓鱼钩。"
    ]
  },
  {
    "volume": 149,
    "sequence": 34,
    "title": "北游酬孟云卿见寄",
    "author": "刘长卿",
    "content": [
      "忽忽忘前事，事愿能相乖。",
      "衣马日羸弊，谁辨行与才。",
      "善道居贫贱，洁服蒙尘埃。",
      "行行无定止，懔坎难归来。",
      "慈母忧疾疹，室家念栖莱。",
      "幸君夙姻亲，深见中外怀。",
      "俟子惜时节，怅望临高台。"
    ]
  },
  {
    "volume": 149,
    "sequence": 35,
    "title": "冬夜宿扬州开元寺烈公房，送李侍御之江东",
    "author": "刘长卿",
    "content": [
      "迁客投百越，穷阴淮海凝。",
      "中原驰困兽，万里栖饥鹰。",
      "寂寂连宇下，爱君心自弘。",
      "空堂来霜气，永夜清明灯。",
      "发后望烟水，相思劳寝兴。",
      "暮帆背楚郭，江色浮金陵。",
      "此去尔何恨，近名予未能。",
      "炉峰若便道，为访东林僧。"
    ]
  },
  {
    "volume": 149,
    "sequence": 36,
    "title": "南楚怀古",
    "author": "刘长卿",
    "content": [
      "南国久芜没，我来空郁陶。",
      "君看章华宫，处处生蓬蒿。",
      "但见陵与谷，岂知贤与豪。",
      "精魂托古木，宝剑捐江皋。",
      "倚棹下晴景，回舟随晚涛。",
      "碧云暮寥落，湖上秋天高。",
      "往事那堪问，此心徒自劳。",
      "独馀湘水上，千载闻离骚。"
    ]
  },
  {
    "volume": 149,
    "sequence": 37,
    "title": "上湖田馆南楼忆朱宴",
    "author": "刘长卿",
    "content": [
      "漂泊日复日，洞庭今更秋。",
      "白云如有意，万里望孤舟。",
      "何事爱成别，空令登此楼。",
      "天光映波动，月影随江流。",
      "鹤唳静寒渚，猿啼深夜洲。",
      "归期诚已促，清景仍相留。",
      "顷者慕独往，尔来悲远游。",
      "风波自此去，桂水空离忧。"
    ]
  },
  {
    "volume": 149,
    "sequence": 38,
    "title": "送姚八之句容旧任，便归江南",
    "author": "刘长卿",
    "content": [
      "故人还水国，春色动离忧。",
      "碧草千万里，沧江朝暮流。",
      "桃花迷旧路，萍叶荡归舟。",
      "远戍看京口，空城问石头。",
      "折芳佳丽地，望月西南楼。",
      "猿鸟共孤屿，烟波连数州。",
      "谁家过楚老，何处恋江鸥。",
      "尺素能相报，湖山若个忧。"
    ]
  },
  {
    "volume": 149,
    "sequence": 39,
    "title": "睢阳赠李司仓",
    "author": "刘长卿",
    "content": [
      "白露变时候，蛩声暮啾啾。",
      "飘飘洛阳客，惆怅梁园秋。",
      "只为乏生计，尔来成远游。",
      "一身不家食，万事从人求。",
      "且喜接馀论，足堪资小留。",
      "寒城落日后，砧杵令人愁。",
      "归路岁时尽，长河朝夕流。",
      "非君深意愿，谁复能相忧。"
    ]
  },
  {
    "volume": 149,
    "sequence": 40,
    "title": "杪秋洞庭中，怀亡道士谢太虚",
    "author": "刘长卿",
    "content": [
      "漂泊日复日，洞庭今更秋。",
      "青枫亦何意，此夜催人愁。",
      "惆怅客中月，徘徊江上楼。",
      "心知楚天远，目送沧波流。",
      "羽客久已殁，微言无处求。",
      "空馀白云在，容与随孤舟。",
      "千里杳难望，一身当独游。",
      "故园复何许，江海徒迟留。"
    ]
  },
  {
    "volume": 149,
    "sequence": 41,
    "title": "同郭参谋咏崔仆射淮南节度使厅前竹",
    "author": "刘长卿",
    "content": [
      "昔种梁王苑，今移汉将坛。",
      "蒙笼低冕过，青翠卷帘看。",
      "得地移根远，经霜抱节难。",
      "开花成凤实，嫩笋长鱼竿。",
      "蔼蔼军容静，萧萧郡宇宽。",
      "细音和角暮，疏影上门寒。",
      "湘浦何年变，山阳几处残。",
      "不知轩屏侧，岁晚对袁安。"
    ]
  },
  {
    "volume": 149,
    "sequence": 42,
    "title": "硖石遇雨，宴前主簿从兄子英宅",
    "author": "刘长卿",
    "content": [
      "县城苍翠里，客路两崖开。",
      "硖石云漠漠，东风吹雨来。",
      "吾兄此为吏，薄宦知无媒。",
      "方寸抱秦镜，声名传楚材。",
      "折腰五斗间，黾勉随尘埃。",
      "秩满少馀俸，家贫仍散财。",
      "谁言次东道，暂预倾金罍。",
      "虽欲少留此，其如归限催。"
    ]
  },
  {
    "volume": 149,
    "sequence": 43,
    "title": "江中晚钓，寄荆南一二相识",
    "author": "刘长卿",
    "content": [
      "楚郭微雨收，荆门遥在目。",
      "漾舟水云里，日暮春江绿。",
      "霁华静洲渚，暝色连松竹。",
      "月出波上时，人归渡头宿。",
      "一身已无累，万事更何欲。",
      "渔父自夷犹，白鸥不羁束。",
      "既怜沧浪水，复爱沧浪曲。",
      "不见眼中人，相思心断续。"
    ]
  },
  {
    "volume": 149,
    "sequence": 44,
    "title": "九日岳阳待黄遂、张涣",
    "author": "刘长卿",
    "content": [
      "别君颇已久，离念与时积。",
      "楚水空浮烟，江楼望归客。",
      "徘徊正伫想，仿佛如暂觌。",
      "心目徒自亲，风波尚相隔。",
      "青林泊舟处，猿鸟愁孤驿。",
      "遥见郭外山，苍然雨中夕。",
      "季鹰久疏旷，叔度早畴昔。",
      "反棹来何迟，黄花候君摘。"
    ]
  },
  {
    "volume": 149,
    "sequence": 45,
    "title": "题王少府尧山隐处，简陆鄱阳",
    "author": "刘长卿",
    "content": [
      "故人沧洲吏，深与世情薄。",
      "解印二十年，委身在丘壑。",
      "买田楚山下，妻子自耕凿。",
      "群动心有营，孤云本无著。",
      "因收溪上钓，遂接林中酌。",
      "对酒春日长，山村杏花落。",
      "陆生鄱阳令，独步建谿作。",
      "早晚休此官，随君永栖托。"
    ]
  },
  {
    "volume": 149,
    "sequence": 46,
    "title": "晚次湖口有怀",
    "author": "刘长卿",
    "content": [
      "霭然空水合，目极平江暮。",
      "南望天无涯，孤帆落何处。",
      "顷为衡湘客，颇见湖山趣。",
      "朝气和楚云，夕阳映江树。",
      "帝乡劳想望，万里心来去。",
      "白发生扁舟，沧波满归路。",
      "秋风今已至，日夜雁南度。",
      "木叶辞洞庭，纷纷落无数。"
    ]
  },
  {
    "volume": 149,
    "sequence": 47,
    "title": "陪元侍御游支硎山寺",
    "author": "刘长卿",
    "content": [
      "支公去已久，寂寞龙华会。",
      "古木闭空山，苍然暮相对。",
      "林峦非一状，水石有馀态。",
      "密竹藏晦明，群峰争向背。",
      "峰峰带落日，步步入青霭。",
      "香气空翠中，猿声暮云外。",
      "留连南台客，想像西方内。",
      "因逐溪水还，观心两无碍。"
    ]
  },
  {
    "volume": 149,
    "sequence": 48,
    "title": "桂阳西州晚泊古桥村住人",
    "author": "刘长卿",
    "content": [
      "洛阳别离久，江上心可得。",
      "惆怅增暮情，潇湘复秋色。",
      "故山隔何处，落日羡归翼。",
      "沧海空自流，白鸥不相识。",
      "悲蛩满荆渚，辍棹徒沾臆。",
      "行客念寒衣，主人愁夜织。",
      "帝乡片云去，遥寄千里忆。",
      "南路随天长，征帆杳无极。"
    ]
  },
  {
    "volume": 149,
    "sequence": 49,
    "title": "夕次檐石湖，梦洛阳亲故",
    "author": "刘长卿",
    "content": [
      "天涯望不尽，日暮愁独去。",
      "万里云海空，孤帆向何处。",
      "寄身烟波里，颇得湖山趣。",
      "江气和楚云，秋声乱枫树。",
      "如何异乡县，日复怀亲故。",
      "遥与洛阳人，相逢梦中路。",
      "不堪明月里，更值清秋暮。",
      "倚棹对沧波，归心共谁语。"
    ]
  },
  {
    "volume": 149,
    "sequence": 50,
    "title": "按覆后归睦州，赠苗侍御",
    "author": "刘长卿",
    "content": [
      "地远心难达，天高谤易成。",
      "羊肠留覆辙，虎口脱馀生。",
      "直氏偷金枉，于家决狱明。",
      "一言知己重，片议杀身轻。",
      "日下人谁忆，天涯客独行。",
      "年光销蹇步，秋气入衰情。",
      "建德知何在，长江问去程。",
      "孤舟百口渡，万里一猿声。",
      "落日开乡路，空山向郡城。",
      "岂令冤气积，千古在长平。"
    ]
  },
  {
    "volume": 149,
    "sequence": 51,
    "title": "奉寄婺州李使君舍人",
    "author": "刘长卿",
    "content": [
      "建隼罢鸣珂，初传来暮歌。",
      "渔樵识太古，草树得阳和。",
      "东道诸生从，南依远客过。",
      "天清婺女出，土厚绛人多。",
      "永日空相望，流年复几何。",
      "崖开当夕照，叶去逐寒波。",
      "眼暗经难受，身闲剑懒磨。",
      "似鸮占贾谊，上马试廉颇。",
      "穷分安藜藿，衰容胜薜萝。",
      "只应随越鸟，南翥托高柯。"
    ]
  },
  {
    "volume": 149,
    "sequence": 52,
    "title": "哭魏兼遂",
    "author": "刘长卿",
    "content": [
      "古今俱此去，修短竟谁分。",
      "樽酒空如在，弦琴肯重闻。",
      "一门同逝水，万事共浮云。",
      "旧馆何人宅，空山远客坟。",
      "艰危贫且共，少小秀而文。",
      "独行依穷巷，全身出乱军。",
      "岁时长寂寞，烟月自氛氲。",
      "垄树随人古，山门对日曛。",
      "泛舟悲向子，留剑赠徐君。",
      "来去云阳路，伤心江水濆。"
    ]
  },
  {
    "volume": 149,
    "sequence": 53,
    "title": "负谪后登干越亭作",
    "author": "刘长卿",
    "content": [
      "天南愁望绝，亭上柳条新。",
      "落日独归鸟，孤舟何处人。",
      "生涯投越徼，世业陷胡尘。",
      "杳杳钟陵暮，悠悠鄱水春。",
      "秦台悲白首，楚泽怨青蘋。",
      "草色迷征路，莺声伤逐臣。",
      "独醒空取笑，直道不容身。",
      "得罪风霜苦，全生天地仁。",
      "青山数行泪，沧海一穷鳞。",
      "牢落机心尽，惟怜鸥鸟亲。"
    ]
  },
  {
    "volume": 149,
    "sequence": 54,
    "title": "留题李明府霅溪水堂",
    "author": "刘长卿",
    "content": [
      "寥寥此堂上，幽意复谁论。",
      "落日无王事，青山在县门。",
      "云峰向高枕，渔钓入前轩。",
      "晚竹疏帘影，春苔双履痕。",
      "荷香随坐卧，湖色映晨昏。",
      "虚牖闲生白，鸣琴静对言。",
      "暮禽飞上下，春水带清浑。",
      "远岸谁家柳，孤烟何处村。",
      "谪居投瘴疠，离思过湘沅。",
      "从此扁舟去，谁堪江浦猿。"
    ]
  },
  {
    "volume": 149,
    "sequence": 55,
    "title": "入白沙渚，夤缘二十五里至石窟山下，怀天台陆山人",
    "author": "刘长卿",
    "content": [
      "远屿霭将夕，玩幽行自迟。",
      "归人不计日，流水闲相随。",
      "辍棹古崖口，扪萝春景迟。",
      "偶因回舟次，宁与前山期。",
      "对此瑶草色，怀君琼树枝。",
      "浮云去寂寞，白鸟相因依。",
      "何事爱高隐，但令劳远思。",
      "穷年卧海峤，永望愁天涯。",
      "吾亦从此去，扁舟何所之。",
      "迢迢江上帆，千里东风吹。"
    ]
  },
  {
    "volume": 149,
    "sequence": 56,
    "title": "禅智寺上方怀演和尚，寺即和尚所创",
    "author": "刘长卿",
    "content": [
      "绝巘东林寺，高僧惠远公。",
      "买园隋苑下，持钵楚城中。",
      "斗极千灯近，烟波万井通。",
      "远山低月殿，寒木露花宫。",
      "绀宇焚香净，沧洲摆雾空。",
      "雁来秋色里，曙起早潮东。",
      "飞锡今何在，苍生待发蒙。",
      "白云翻送客，庭树自辞风。",
      "舍筏追开士，回舟狎钓翁。",
      "平生江海意，惟共白鸥同。"
    ]
  },
  {
    "volume": 149,
    "sequence": 57,
    "title": "贾侍郎自会稽使回篇什盈卷兼蒙见寄一首…数事率成十韵",
    "author": "刘长卿",
    "content": [
      "江上逢星使，南来自会稽。",
      "惊年一叶落，按俗五花嘶。",
      "上国悲芜梗，中原动鼓鼙。",
      "报恩看铁剑，衔命出金闺。",
      "风物催归绪，云峰发咏题。",
      "天长百越外，潮上小江西。",
      "鸟道通闽岭，山光落剡溪。",
      "暮帆千里思，秋夜一猿啼。",
      "柏树荣新垄，桃源忆故蹊。",
      "若能为休去，行复草萋萋。"
    ]
  },
  {
    "volume": 149,
    "sequence": 58,
    "title": "秋日夏口涉汉阳，献李相公",
    "author": "刘长卿",
    "content": [
      "日望衡门处，心知汉水濆。",
      "偶乘青雀舫，还在白鸥群。",
      "间气生灵秀，先朝翼戴勋。",
      "藏弓身已退，焚藁事难闻。",
      "旧业成青草，全家寄白云。",
      "松萝长稚子，风景逐新文。",
      "山带寒城出，江依古岸分。",
      "楚歌悲远客，羌笛怨孤军。",
      "鼎罢调梅久，门看种药勤。",
      "十年犹去国，黄叶又纷纷。"
    ]
  },
  {
    "volume": 149,
    "sequence": 59,
    "title": "归沛县道中晚泊留侯城",
    "author": "刘长卿",
    "content": [
      "访古此城下，子房安在哉。",
      "白云去不反，危堞空崔嵬。",
      "伊昔楚汉时，颇闻经济才。",
      "运筹风尘下，能使天地开。",
      "蔓草日已积，长松日已摧。",
      "功名满青史，祠庙唯苍苔。",
      "百里暮程远，孤舟川上回。",
      "进帆东风便，转岸前山来。",
      "楚水澹相引，沙鸥闲不猜。",
      "扣舷从此去，延首仍裴回。"
    ]
  },
  {
    "volume": 149,
    "sequence": 60,
    "title": "关门望华山",
    "author": "刘长卿",
    "content": [
      "客路瞻太华，三峰高际天。",
      "夏云亘百里，合沓遥相连。",
      "雷雨飞半腹，太阳在其巅。",
      "翠微关上近，瀑布林梢悬。",
      "爱此众容秀，能令西望偏。",
      "徘徊忘暝色，泱漭成阴烟。",
      "曾是朝百灵，亦闻会群仙。",
      "琼浆岂易挹，毛女非空传。",
      "仿佛仍伫想，幽期如眼前。",
      "金天有青庙，松柏隐苍然。"
    ]
  },
  {
    "volume": 149,
    "sequence": 61,
    "title": "奉陪萧使君入鲍达洞寻灵山寺",
    "author": "刘长卿",
    "content": [
      "山居秋更鲜，秋江相映碧。",
      "独临沧洲路，如待挂帆客。",
      "遂使康乐侯，披榛著双屐。",
      "入云开岭道，永日寻泉脉。",
      "古寺隐青冥，空中寒磬夕。",
      "苍苔绝行径，飞鸟无去迹。",
      "树杪下归人，水声过幽石。",
      "任情趣逾远，移步奇屡易。",
      "萝木静蒙蒙，风烟深寂寂。",
      "徘徊未能去，畏共桃源隔。"
    ]
  },
  {
    "volume": 149,
    "sequence": 62,
    "title": "孙权故城下怀古，兼送友人归建业",
    "author": "刘长卿",
    "content": [
      "雄图争割据，神器终不守。",
      "上下武昌城，长江竟何有。",
      "古来壮台榭，事往悲陵阜。",
      "寥落几家人，犹依数株柳。",
      "威灵绝想像，芜没空林薮。",
      "野径春草中，郊扉夕阳后。",
      "逢君从此去，背楚方东走。",
      "烟际指金陵，潮时过湓口。",
      "行人已何在，临水徒挥手。",
      "惆怅不能归，孤帆没云久。"
    ]
  },
  {
    "volume": 149,
    "sequence": 63,
    "title": "宿双峰寺，寄卢七、李十六",
    "author": "刘长卿",
    "content": [
      "寥寥禅诵处，满室虫丝结。",
      "独与山中人，无心生复灭。",
      "徘徊双峰下，惆怅双峰月。",
      "杳杳暮猿深，苍苍古松列。",
      "玩奇不可尽，渐远更幽绝。",
      "林暗僧独归，石寒泉且咽。",
      "竹房响轻吹，萝径阴馀雪。",
      "卧涧晓何迟，背岩春未发。",
      "此游诚多趣，独往共谁阅。",
      "得意空自归，非君岂能说。"
    ]
  },
  {
    "volume": 149,
    "sequence": 64,
    "title": "京口怀洛阳旧居，兼寄广陵二三知己",
    "author": "刘长卿",
    "content": [
      "川阔悲无梁，蔼然沧波夕。",
      "天涯一飞鸟，日暮南徐客。",
      "气混京口云，潮吞海门石。",
      "孤帆候风进，夜色带江白。",
      "一水阻佳期，相望空脉脉。",
      "那堪岁芳尽，更使春梦积。",
      "故国胡尘飞，远山楚云隔。",
      "家人想何在，庭草为谁碧。",
      "惆怅空伤情，沧浪有馀迹。",
      "严陵七里滩，携手同所适。"
    ]
  },
  {
    "volume": 149,
    "sequence": 65,
    "title": "登扬州栖灵寺塔",
    "author": "刘长卿",
    "content": [
      "北塔凌空虚，雄观压川泽。",
      "亭亭楚云外，千里看不隔。",
      "遥对黄金台，浮辉乱相射。",
      "盘梯接元气，半壁栖夜魄。",
      "稍登诸劫尽，若骋排霄翮。",
      "向是沧洲人，已为青云客。",
      "雨飞千栱霁，日在万家夕。",
      "鸟处高却低，天涯远如迫。",
      "江流入空翠，海峤现微碧。",
      "向暮期下来，谁堪复行役。"
    ]
  },
  {
    "volume": 149,
    "sequence": 66,
    "title": "湖上遇郑田",
    "author": "刘长卿",
    "content": [
      "故人青云器，何意常窘迫。",
      "三十犹布衣，怜君头已白。",
      "谁言此相见，暂得话畴昔。",
      "旧业今已芜，还乡返为客。",
      "扁舟伊独往，斗酒君自适。",
      "沧洲不可涯，孤帆去无迹。",
      "杯中忽复醉，湖上生月魄。",
      "湛湛江色寒，濛濛水云夕。",
      "风波易迢递，千里如咫尺。",
      "回首人已遥，南看楚天隔。"
    ]
  },
  {
    "volume": 149,
    "sequence": 67,
    "title": "雨中登沛县楼，赠表兄郭少府",
    "author": "刘长卿",
    "content": [
      "楚泽秋更远，云雷有时作。",
      "晚陂带残雨，白水昏漠漠。",
      "伫立收烟氛，洗然静寥廓。",
      "卷帘高楼上，万里看日落。",
      "为客频改弦，辞家尚如昨。",
      "故山今不见，此鸟那可托。",
      "小邑务常闲，吾兄宦何薄。",
      "高标青云器，独立沧江鹤。",
      "惠爱原上情，殷勤丘中诺。",
      "何当遂良愿，归卧青山郭。"
    ]
  },
  {
    "volume": 149,
    "sequence": 68,
    "title": "灞东晚晴，简同行薛弃、朱训",
    "author": "刘长卿",
    "content": [
      "客心豁初霁，霁色暝玄灞。",
      "西向看夕阳，曈曈映桑柘。",
      "二贤诚逸足，千里陪征驾。",
      "古树枳道傍，人烟杜陵下。",
      "伊余在羁束，且复随造化。",
      "好道当有心，营生苦无暇。",
      "高贤幸兹偶，英达穷王霸。",
      "迢递客王程，裴回主人夜。",
      "一薰知异质，片玉谁齐价。",
      "同结丘中缘，尘埃自兹谢。"
    ]
  },
  {
    "volume": 149,
    "sequence": 69,
    "title": "对雨赠济阴马少府考城蒋少府兼献成武五兄南华二兄",
    "author": "刘长卿",
    "content": [
      "繁云兼家思，弥望连济北。",
      "日暮微雨中，州城带秋色。",
      "萧条主人静，落叶飞不息。",
      "乡梦寒更频，虫声夜相逼。",
      "二贤纵横器，久滞徒劳职。",
      "笑语和风骚，雍容事文墨。",
      "吾兄即时彦，前路良未测。",
      "秋水百丈清，寒松一枝直。",
      "此心欲引托，谁为生羽翼。",
      "且复顿归鞍，杯中雪胸臆。"
    ]
  },
  {
    "volume": 149,
    "sequence": 70,
    "title": "李侍御河北使回，至东京相访",
    "author": "刘长卿",
    "content": [
      "故人南台秀，夙擅中朝美。",
      "拥传从北来，飞霜日千里。",
      "贫居幸相访，顾我柴门里。",
      "却讶绣衣人，仍交布衣士。",
      "王程遽尔迫，别恋从此始。",
      "浊酒未暇斟，清文颇垂示。",
      "回瞻骢马速，但见行尘起。",
      "日暮汀洲寒，春风渡流水。",
      "草色官道边，桃花御沟里。",
      "天涯一鸟夕，惆怅知何已。"
    ]
  },
  {
    "volume": 149,
    "sequence": 71,
    "title": "吴中闻潼关失守，因奉寄淮南萧判官",
    "author": "刘长卿",
    "content": [
      "一雁飞吴天，羁人伤暮律。",
      "松江风袅袅，波上片帆疾。",
      "木落姑苏台，霜收洞庭橘。",
      "萧条长洲外，唯见寒山出。",
      "胡马嘶秦云，汉兵乱相失。",
      "关中因窃据，天下共忧栗。",
      "南楚有琼枝，相思怨瑶瑟。",
      "一身寄沧洲，万里看白日。",
      "赴敌甘负戈，论兵勇投笔。",
      "临风但攘臂，择木将委质。",
      "不如归远山，云卧饭松栗。"
    ]
  },
  {
    "volume": 149,
    "sequence": 72,
    "title": "哭张员外继（公及夫人相次没于洪州）",
    "author": "刘长卿",
    "content": [
      "恸哭钟陵下，东流与别离。",
      "二星来不返，双剑没相随。",
      "独继先贤传，谁刊有道碑。",
      "故园荒岘曲，旅榇寄天涯。",
      "白简曾连拜，沧洲每共思。",
      "抚孤怜齿稚，叹逝顾身衰。",
      "泉壤成终古，云山若在时。",
      "秋风邻笛发，寒日寝门悲。",
      "世难愁归路，家贫缓葬期。",
      "旧宾伤未散，夕临咽常迟。",
      "自此辞张邵，何由见戴逵。",
      "独闻山吏部，流涕访孤儿。"
    ]
  },
  {
    "volume": 149,
    "sequence": 73,
    "title": "登东海龙兴寺高顶望海，简演公",
    "author": "刘长卿",
    "content": [
      "朐山压海口，永望开禅宫。",
      "元气远相合，太阳生其中。",
      "豁然万里馀，独为百川雄。",
      "白波走雷电，黑雾藏鱼龙。",
      "变化非一状，晴明分众容。",
      "烟开秦帝桥，隐隐横残虹。",
      "蓬岛如在眼，羽人那可逢。",
      "偶闻真僧言，甚与静者同。",
      "幽意颇相惬，赏心殊未穷。",
      "花间午时梵，云外春山钟。",
      "谁念遽成别，自怜归所从。",
      "他时相忆处，惆怅西南峰。"
    ]
  },
  {
    "volume": 149,
    "sequence": 74,
    "title": "奉送从兄罢官之淮南",
    "author": "刘长卿",
    "content": [
      "何事浮溟渤，元戎弃莫邪。",
      "渔竿吾道在，鸥鸟世情赊。",
      "玄发他乡换，沧洲此路遐。",
      "溯沿随桂楫，醒醉任松华。",
      "离别谁堪道，艰危更可嗟。",
      "兵锋摇海内，王命隔天涯。",
      "钟漏移长乐，衣冠接永嘉。",
      "还当拂氛祲，那复卧云霞。",
      "溪路漫冈转，夕阳归鸟斜。",
      "万艘江县郭，一树海人家。",
      "挥袂看朱绂，扬帆指白沙。",
      "春风独回首，愁思极如麻。"
    ]
  },
  {
    "volume": 149,
    "sequence": 75,
    "title": "落第，赠杨侍御兼拜员外仍充安大夫判官赴范阳",
    "author": "刘长卿",
    "content": [
      "职副旌旄重，才兼识量通。",
      "使车遥肃物，边策远和戎。",
      "掷地金声著，从军宝剑雄。",
      "官成稽古力，名达济时功。",
      "肃穆乌台上，雍容粉署中。",
      "含香初待漏，持简旧生风。",
      "黠吏偏惊隼，贪夫辄避骢。",
      "且知荣已隔，谁谓道仍同。",
      "念旧追连茹，谋生任转蓬。",
      "泣连三献玉，疮惧再伤弓。",
      "恋土函关外，瞻尘灞水东。",
      "他时书一札，犹冀问途穷。"
    ]
  },
  {
    "volume": 149,
    "sequence": 76,
    "title": "初贬南巴至鄱阳，题李嘉祐江亭",
    "author": "刘长卿",
    "content": [
      "巴峤南行远，长江万里随。",
      "不才甘谪去，流水亦何之。",
      "地远明君弃，天高酷吏欺。",
      "清山独往路，芳草未归时。",
      "流落还相见，悲欢话所思。",
      "猜嫌伤薏苡，愁暮向江篱。",
      "柳色迎高坞，荷衣照下帷。",
      "水云初起重，暮鸟远来迟。",
      "白首看长剑，沧洲寄钓丝。",
      "沙鸥惊小吏，湖月上高枝。",
      "稚子能吴语，新文怨楚辞。",
      "怜君不得意，川谷自逶迤。"
    ]
  },
  {
    "volume": 149,
    "sequence": 77,
    "title": "自紫阳观至华阳洞，宿侯尊师草堂，简同游李延年",
    "author": "刘长卿",
    "content": [
      "石门媚烟景，句曲盘江甸。",
      "南向佳气浓，数峰遥隐见。",
      "渐临华阳口，云路入葱蒨。",
      "七曜悬洞宫，五云抱仙殿。",
      "银函竟谁发，金液徒堪荐。",
      "千载空桃花，秦人深不见。",
      "东溪喜相遇，贞白如会面。",
      "青鸟来去闲，红霞朝夕变。",
      "一从换仙骨，万里乘飞电。",
      "萝月延步虚，松花醉闲宴。",
      "幽人即长往，茂宰应交战。",
      "明发归琴堂，知君懒为县。"
    ]
  }
]