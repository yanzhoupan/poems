[
  {
    "volume": 640,
    "sequence": 1,
    "title": "升平词五首（一作薛能诗）",
    "author": "曹唐",
    "content": [
      "瑞气绕宫楼，皇居上苑游。",
      "远冈连圣祚，平地载神州。",
      "会合兼重译，潺湲近八流。",
      "中兴岂假问，据此自千秋。",
      "寥泬敞延英，朝班立位横。",
      "宣传无草动，拜舞有衣声。",
      "鸳瓦霜消湿，虫丝日照明。",
      "辛勤自不到，遥见似前程。",
      "处处是欢心，时康岁已深。",
      "不同三尺剑，应似五弦琴。",
      "寿笑山犹尽，明嫌日有阴。",
      "何当怜一物，亦遣断愁吟。",
      "日日听歌谣，区中尽祝尧。",
      "虫蝗初不害，夷狄近全销。",
      "史笔唯书瑞，天台绝见妖。",
      "因令匹夫志，转欲事清朝。",
      "五帝三皇主，萧曹魏邴臣。",
      "文章唯返朴，戈甲尽生尘。",
      "谏纸应无用，朝纲自有伦。",
      "升平不可记，所见是闲人。"
    ]
  },
  {
    "volume": 640,
    "sequence": 2,
    "title": "洛东兰若归",
    "author": "曹唐",
    "content": [
      "一衲老禅床，吾生半异乡。",
      "管弦愁里老，书剑梦中忙。",
      "鸟急山初暝，蝉稀树正凉。",
      "又归何处去，尘路月苍苍。"
    ]
  },
  {
    "volume": 640,
    "sequence": 3,
    "title": "仙都即景",
    "author": "曹唐",
    "content": [
      "黄帝登真处，青青不记年。",
      "孤峰应碍日，一柱自擎天。",
      "石怪长栖鹤，云闲若有仙。",
      "鼎湖看不见，零落数枝莲。"
    ]
  },
  {
    "volume": 640,
    "sequence": 4,
    "title": "汉武帝将候西王母下降",
    "author": "曹唐",
    "content": [
      "昆仑凝想最高峰，王母来乘五色龙。",
      "歌听紫鸾犹缥缈，语来青鸟许从容。",
      "风回水落三清月，漏苦霜传五夜钟。",
      "树影悠悠花悄悄，若闻箫管是行踪。"
    ]
  },
  {
    "volume": 640,
    "sequence": 5,
    "title": "汉武帝于宫中宴西王母",
    "author": "曹唐",
    "content": [
      "鳌岫云低太一坛，武皇斋洁不胜欢。",
      "长生碧字期亲署，延寿丹泉许细看。",
      "剑佩有声宫树静，星河无影禁花寒。",
      "秋风袅袅月朗朗，玉女清歌一夜阑。"
    ]
  },
  {
    "volume": 640,
    "sequence": 6,
    "title": "刘晨阮肇游天台",
    "author": "曹唐",
    "content": [
      "树入天台石路新，云和草静迥无尘。",
      "烟霞不省生前事，水木空疑梦后身。",
      "往往鸡鸣岩下月，时时犬吠洞中春。",
      "不知此地归何处，须就桃源问主人。"
    ]
  },
  {
    "volume": 640,
    "sequence": 7,
    "title": "刘阮洞中遇仙子",
    "author": "曹唐",
    "content": [
      "天和树色霭苍苍，霞重岚深路渺茫。",
      "云实满山无鸟雀，水声沿涧有笙簧。",
      "碧沙洞里乾坤别，红树枝前日月长。",
      "愿得花间有人出，免令仙犬吠刘郎。"
    ]
  },
  {
    "volume": 640,
    "sequence": 8,
    "title": "仙子送刘阮出洞",
    "author": "曹唐",
    "content": [
      "殷勤相送出天台，仙境那能却再来。",
      "云液每归须强饮，玉书无事莫频开。",
      "花当洞口应长在，水到人间定不回。",
      "惆怅溪头从此别，碧山明月闭苍苔。"
    ]
  },
  {
    "volume": 640,
    "sequence": 9,
    "title": "仙子洞中有怀刘阮",
    "author": "曹唐",
    "content": [
      "不将清瑟理霓裳，尘梦那知鹤梦长。",
      "洞里有天春寂寂，人间无路月茫茫。",
      "玉沙瑶草连溪碧，流水桃花满涧香。",
      "晓露风灯零落尽，此生无处访刘郎。"
    ]
  },
  {
    "volume": 640,
    "sequence": 10,
    "title": "刘阮再到天台不复见仙子",
    "author": "曹唐",
    "content": [
      "再到天台访玉真，青苔白石已成尘。",
      "笙歌冥寞闲深洞，云鹤萧条绝旧邻。",
      "草树总非前度色，烟霞不似昔年春。",
      "桃花流水依然在，不见当时劝酒人。"
    ]
  },
  {
    "volume": 640,
    "sequence": 11,
    "title": "织女怀牵牛",
    "author": "曹唐",
    "content": [
      "北斗佳人双泪流，眼穿肠断为牵牛。",
      "封题锦字凝新恨，抛掷金梭织旧愁。",
      "桂树三春烟漠漠，银河一水夜悠悠。",
      "欲将心向仙郎说，借问榆花早晚秋。"
    ]
  },
  {
    "volume": 640,
    "sequence": 12,
    "title": "王远宴麻姑蔡经宅",
    "author": "曹唐",
    "content": [
      "好风吹树杏花香，花下真人道姓王。",
      "大篆龙蛇随笔札，小天星斗满衣裳。",
      "闲抛南极归期晚，笑指东溟饮兴长。",
      "要唤麻姑同一醉，使人沽酒向余杭。"
    ]
  },
  {
    "volume": 640,
    "sequence": 13,
    "title": "萼绿华将归九疑留别许真人",
    "author": "曹唐",
    "content": [
      "九点秋烟黛色空，绿华归思颇无穷。",
      "每悲驭鹤身难任，长恨临霞语未终。",
      "河影暗吹云梦月，花声闲落洞庭风。",
      "蓝丝重勒金条脱，留与人间许侍中。"
    ]
  },
  {
    "volume": 640,
    "sequence": 14,
    "title": "穆王宴王母于九光流霞馆",
    "author": "曹唐",
    "content": [
      "桑叶扶疏闭日华，穆王邀命宴流霞。",
      "霓旌著地云初驻，金奏掀天月欲斜。",
      "歌咽细风吹粉蕊，饮余清露湿瑶砂。",
      "不知白马红缰解，偷吃东田碧玉花。"
    ]
  },
  {
    "volume": 640,
    "sequence": 15,
    "title": "紫河张休真",
    "author": "曹唐",
    "content": [
      "琪树扶疏压瑞烟，玉皇朝客满花前。",
      "山川到处成三月，丝竹经时即万年。",
      "树石冥茫初缩地，杯盘狼藉未朝天。",
      "东风小饮人皆醉，从听黄龙枕水眠。"
    ]
  },
  {
    "volume": 640,
    "sequence": 16,
    "title": "张硕重寄杜兰香",
    "author": "曹唐",
    "content": [
      "碧落香销兰露秋，星河无梦夜悠悠。",
      "灵妃不降三清驾，仙鹤空成万古愁。",
      "皓月隔花追款别，瑞烟笼树省淹留。",
      "人间何事堪惆怅，海色西风十二楼。"
    ]
  },
  {
    "volume": 640,
    "sequence": 17,
    "title": "玉女杜兰香下嫁于张硕",
    "author": "曹唐",
    "content": [
      "天上人间两渺茫，不知谁识杜兰香。",
      "来经玉树三山远，去隔银河一水长。",
      "怨入清尘愁锦瑟，酒倾玄露醉瑶觞。",
      "遗情更说何珍重，擘破云鬟金凤凰。"
    ]
  },
  {
    "volume": 640,
    "sequence": 18,
    "title": "萧史携弄玉上升",
    "author": "曹唐",
    "content": [
      "岂是丹台归路遥，紫鸾烟驾不同飘。",
      "一声洛水传幽咽，万片宫花共寂寥。",
      "红粉美人愁未散，清华公子笑相邀。",
      "缑山碧树青楼月，肠断春风为玉箫。"
    ]
  },
  {
    "volume": 640,
    "sequence": 19,
    "title": "皇初平将入金华山",
    "author": "曹唐",
    "content": [
      "莫道真游烟景赊，潇湘有路入京华。",
      "溪头鹤树春常在，洞口人家日易斜。",
      "一水暗鸣闲绕涧，五云长往不还家。",
      "白羊成队难收拾，吃尽溪边巨胜花。"
    ]
  },
  {
    "volume": 640,
    "sequence": 20,
    "title": "汉武帝思李夫人",
    "author": "曹唐",
    "content": [
      "惆怅冰颜不复归，晚秋黄叶满天飞。",
      "迎风细荇传香粉，隔水残霞见画衣。",
      "白玉帐寒鸳梦绝，紫阳宫远雁书稀。",
      "夜深池上兰桡歇，断续歌声彻太微。"
    ]
  },
  {
    "volume": 640,
    "sequence": 21,
    "title": "送羽人王锡归罗浮",
    "author": "曹唐",
    "content": [
      "风前整顿紫荷巾，常向罗浮保养神。",
      "石磴倚天行带月，铁桥通海入无尘。",
      "龙蛇出洞闲邀雨，犀象眠花不避人。",
      "最爱葛洪寻药处，露苗烟蕊满山春。"
    ]
  },
  {
    "volume": 640,
    "sequence": 22,
    "title": "送刘尊师祗诏阙庭三首",
    "author": "曹唐",
    "content": [
      "海风叶叶驾霓旌，天路悠悠接上清。",
      "锦诰凄凉遗去恨，玉箫哀绝醉离情。",
      "五湖夜月幡幢湿，双阙清风剑珮轻。",
      "从此暂辞华表柱，便应千载是归程。",
      "五峰已别隔人间，双阙何年许再还。",
      "既扫山川收地脉，须留日月驻天颜。",
      "霞觞共饮身虽在，风驭难陪迹未闲。",
      "从此枕中唯有梦，梦魂何处访三山。",
      "仙老闲眠碧草堂，帝书征入白云乡。",
      "龟台欲署长生籍，鸾殿还论不死方。",
      "红露想倾延命酒，素烟思爇降真香。",
      "五千言外无文字，更有何词赠武皇。"
    ]
  },
  {
    "volume": 640,
    "sequence": 23,
    "title": "三年冬大礼五首",
    "author": "曹唐",
    "content": [
      "皇帝斋心洁素诚，自朝真祖报升平。",
      "华山秋草多归马，沧海寒波绝洗兵。",
      "银箭水残河势断，玉炉烟尽日华生。",
      "千官整肃三天夜，剑佩初闻入太清。",
      "海日西飞度禁林，太清宫殿月沉沉。",
      "不闻北斗倾尧酒，空觉南风入舜琴。",
      "歌压钧天闲梦尽，诏归秋水道情深。",
      "雪风更起古杉叶，时送步虚清磬音。",
      "太一天坛降紫君，属车龙鹤夜成群。",
      "春浮玉藻寒初落，露拂金茎曙欲分。",
      "三代乐回风入律，四溟歌驻水成文。",
      "千官不动旌旗下，日照南山万树云。",
      "山拥飞云海水清，天坛未夕仗先成。",
      "千官不起金縢议，万国空瞻玉藻声。",
      "禁火曙然烟焰袅，宫衣寒拂雪花轻。",
      "侧闻左右皆周吕，看取从容致太平。",
      "太和琴暖发南薰，水阔风高得细闻。",
      "沧海举歌夔是相，历山回禅舜为君。",
      "翠微呼处生丹障，清净封中起白云。",
      "今日病身惭小隐，欲将泉石勒移文。"
    ]
  },
  {
    "volume": 640,
    "sequence": 24,
    "title": "暮春戏赠吴端公",
    "author": "曹唐",
    "content": [
      "年少英雄好丈夫，大家望拜执金吾。",
      "闲眠晓日听鶗鴂，笑倚春风仗辘轳。",
      "深院吹笙闻汉婢，静街调马任奚奴。",
      "牡丹花下帘钩外，独凭红肌捋虎须。"
    ]
  },
  {
    "volume": 640,
    "sequence": 25,
    "title": "奉送严大夫再领容府二首",
    "author": "曹唐",
    "content": [
      "海风卷树冻岚消，忧国宁辞岭外遥。",
      "自顾勤劳甘百战，不将功业负三朝。",
      "剑澄黑水曾芟虎，箭劈黄云惯射雕。",
      "代北天南尽成事，肯将心许霍嫖姚。",
      "日照双旌射火山，笑迎宾从却南还。",
      "风云暗发谈谐外，感会潜生气概间。",
      "蕲竹水翻台榭湿，刺桐花落管弦闲。",
      "无因得靸真珠履，亲从新侯定八蛮。"
    ]
  },
  {
    "volume": 640,
    "sequence": 26,
    "title": "赠南岳冯处士二首",
    "author": "曹唐",
    "content": [
      "白石溪边自结庐，风泉满院称幽居。",
      "鸟啼深树劚灵药，花落闲窗看道书。",
      "烟岚晚过鹿裘湿，水月夜明山舍虚。",
      "支颐冷笑缘名出，终日王门强曳裾。",
      "寂寥深木闭烟霞，洞里相知有几家。",
      "笑看潭鱼吹水沫，醉嗔溪鹿吃蕉花。",
      "穿厨历历泉声细，绕屋悠悠树影斜。",
      "夜静著灰封釜灶，自添文武养丹砂。"
    ]
  },
  {
    "volume": 640,
    "sequence": 27,
    "title": "题子侄书院双松",
    "author": "曹唐",
    "content": [
      "自种双松费几钱，顿令院落似秋天。",
      "能藏此地新晴雨，却惹空山旧烧烟。",
      "枝压细风过枕上，影笼残月到窗前。",
      "莫教取次成闲梦，使汝悠悠十八年。"
    ]
  },
  {
    "volume": 640,
    "sequence": 28,
    "title": "羽林贾中丞",
    "author": "曹唐",
    "content": [
      "四十年前百战身，曾驱虎队扫胡尘。",
      "风悲鼓角榆关暮，日暖旌旗陇草春。",
      "铁马惯牵邀上客，金鱼多解乞佳人。",
      "胸中别有安边计，谁睬髭须白似银。"
    ]
  },
  {
    "volume": 640,
    "sequence": 29,
    "title": "送康祭酒赴轮台",
    "author": "曹唐",
    "content": [
      "灞水桥边酒一杯，送君千里赴轮台。",
      "霜粘海眼旗声冻，风射犀文甲缝开。",
      "断碛簇烟山似米，野营轩地鼓如雷。",
      "分明会得将军意，不斩楼兰不拟回。"
    ]
  },
  {
    "volume": 640,
    "sequence": 30,
    "title": "南游",
    "author": "曹唐",
    "content": [
      "尽兴南游卒未回，水工舟子不须催。",
      "政思碧树关心句，难放红螺蘸甲杯。",
      "涨海潮生阴火灭，苍梧风暖瘴云开。",
      "芦花寂寂月如练，何处笛声江上来。"
    ]
  },
  {
    "volume": 640,
    "sequence": 31,
    "title": "哭陷边许兵马使",
    "author": "曹唐",
    "content": [
      "北风裂地黯边霜，战败桑干日色黄。",
      "故国暗回残士卒，新坟空葬旧衣裳。",
      "散牵细马嘶青草，任去佳人吊白杨。",
      "除却阴符与兵法，更无一物在仪床。"
    ]
  },
  {
    "volume": 640,
    "sequence": 32,
    "title": "和周侍御买剑",
    "author": "曹唐",
    "content": [
      "将军溢价买吴钩，要与中原静寇仇。",
      "试挂窗前惊电转，略抛床下怕泉流。",
      "青天露拔云霓泣，黑地潜擎鬼魅愁。",
      "见说夜深星斗畔，等闲期克月支头。"
    ]
  },
  {
    "volume": 640,
    "sequence": 33,
    "title": "病马五首呈郑校书章三吴十五先辈",
    "author": "曹唐",
    "content": [
      "騄耳何年别渥洼，病来颜色半泥沙。",
      "四啼不凿金砧裂，双眼慵开玉箸斜。",
      "堕月兔毛干觳觫，失云龙骨瘦牙槎。",
      "平原好放无人放，嘶向秋风苜蓿花。",
      "陇上沙葱叶正齐，腾黄犹自跼羸啼。",
      "尾蟠夜雨红丝脆，头捽秋风白练低。",
      "力惫未思金络脑，影寒空望锦障泥。",
      "阶前莫怪垂双泪，不遇孙阳不敢嘶。",
      "不剪焦毛鬣半翻，何人别是古龙孙。",
      "霜侵病骨无骄气，土蚀骢花见卧痕。",
      "未喷断云归汉苑，曾追轻练过吴门。",
      "一朝千里心犹在，争肯潜忘秣饲恩。",
      "空被秋风吹病毛，无因濯浪刷洪涛。",
      "卧来总怪龙蹄跙，瘦尽谁惊虎口高。",
      "追电有心犹款段，逢人相骨强嘶号。",
      "欲将鬐鬣重裁剪，乞借新成利铰刀。",
      "病久无人著意看，玉华衫色欲凋残。",
      "饮惊白露泉花冷，吃怕清秋豆叶寒。",
      "长襜敢辞红锦重，旧缰宁畏紫丝蟠。",
      "王良若许相抬策，千里追风也不难。"
    ]
  },
  {
    "volume": 640,
    "sequence": 34,
    "title": "长安客舍叙邵陵旧宴，寄永州萧使君五首",
    "author": "曹唐",
    "content": [
      "邵陵佳树碧葱茏，河汉西沈宴未终。",
      "残漏五更传海月，清笳三会揭天风。",
      "香熏舞席云鬟绿，光射头盘蜡烛红。",
      "今日却怀行乐处，两床丝竹水楼中。",
      "不知何路却飞翻，虚受贤侯郑重恩。",
      "五夜清歌敲玉树，三年洪饮倒金尊。",
      "招携永感双鱼在，报答空知一剑存。",
      "狼藉梨花满城月，当时长醉信陵门。",
      "粉堞彤轩画障西，水云红树窣璇题。",
      "鹧鸪欲绝歌声定，鸲鹆初惊舞袖齐。",
      "坐对玉山空甸线，细听金石怕低迷。",
      "东风夜月三年饮，不省非时不似泥。",
      "木鱼金钥锁春城，夜上红楼纵酒情。",
      "竹叶水繁更漏促，桐花风软管弦清。",
      "百分散打银船溢，十指宽催玉箸轻。",
      "星斗渐稀宾客散，碧云犹恋艳歌声。",
      "三年身逐汉诸侯，宾榻容居最上头。",
      "饱听笙歌陪痛饮，熟寻云水纵闲游。",
      "朱门锁闭烟岚暮，铃阁清泠水木秋。",
      "月满前山圆不动，更邀诗客上高楼。"
    ]
  },
  {
    "volume": 640,
    "sequence": 35,
    "title": "勖剑",
    "author": "曹唐",
    "content": [
      "古物神光雪见羞，未能擎出恐泉流。",
      "暗临黑水蛟螭泣，潜倚空山鬼魅愁。",
      "生怕雷霆号涧底，长闻风雨在床头。",
      "垂情不用将闲气，恼乱司空犯斗牛。"
    ]
  },
  {
    "volume": 640,
    "sequence": 36,
    "title": "仙都即景",
    "author": "曹唐",
    "content": [
      "蟠桃花老华阳东，轩后登真谢六宫。",
      "旌节暗迎归碧落，笙歌遥听隔崆峒。",
      "衣冠留葬桥山月，剑履将随浪海风。",
      "看却龙髯攀不得，红霞零落鼎湖空。"
    ]
  },
  {
    "volume": 640,
    "sequence": 37,
    "title": "望九华寄池阳杜员外",
    "author": "曹唐",
    "content": [
      "戴月早辞三秀馆，迟明初识九华峰。",
      "差差玉剑寒铓利，袅袅青莲翠叶重。",
      "奇状却疑人画出，岚光如为客添浓。",
      "行春若到五溪上，此处褰帷正面逢。"
    ]
  }
]