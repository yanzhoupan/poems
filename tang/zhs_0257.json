[
  {
    "volume": 257,
    "sequence": 1,
    "title": "冬夜宴萧十丈因饯殷郭二子西上",
    "author": "息夫牧",
    "content": [
      "有琴斯鸣，于宰之庭。",
      "君子莅止，其心孔平。",
      "政既告成，德以永贞。",
      "鸣琴有衎，于颍之畔。",
      "彼之才髦，其年未冠。",
      "闻诗闻礼，斐兮璨璨。",
      "鸣琴其怡，于颍之湄。",
      "二子翰飞，言戾京师。",
      "有郁者桂，爰攀其枝。",
      "琴既鸣矣，宵既清矣。",
      "烘煁有炜，酒醴惟旨。",
      "喟我寤叹，吁其别矣。"
    ]
  },
  {
    "volume": 257,
    "sequence": 2,
    "title": "蝉鸣一篇五章",
    "author": "宋华",
    "content": [
      "蝉其鸣矣，于彼疏桐。",
      "庇影容迹，何所不容。",
      "嘒嘒其长，永托于风。",
      "未见君子，我心忡忡。",
      "既见君子，乐且有融。",
      "彼蝉鸣矣，于林之表。",
      "含风饮露，以乐吾道。",
      "有怀载迁，伊谁云保。",
      "未见君子，我心悄悄。",
      "既见君子，披豁予抱。",
      "蝉鸣蝉鸣，幽畅乎而。",
      "肃肃尔庭，远近凉飔。",
      "言赴高柳，丛篁间之。",
      "思而不见，如渴如饥。",
      "亦既觏止，我心则夷。",
      "蝉鸣伊何，时运未与。",
      "匪叹秋徂，怨斯路阻。",
      "愿言莫从，郁悒谁语。",
      "君子至止，慰我延伫。",
      "何斯违斯，倏尔遐举。",
      "岁之秋深，蝉其夕吟。",
      "披衣轩除，萧萧风林。",
      "我友来斯，言告离衿。",
      "何以叙怀，临水鸣琴。",
      "何以赠言，委顺浮沉。"
    ]
  },
  {
    "volume": 257,
    "sequence": 3,
    "title": "寄萧颖士补正字",
    "author": "邹象先",
    "content": [
      "六月度开云，三峰玩山翠。",
      "尔时黄绶屈，别后青云致。"
    ]
  },
  {
    "volume": 257,
    "sequence": 4,
    "title": "河中晚霁",
    "author": "韦建",
    "content": [
      "湖广舟自轻，江天欲澄霁。",
      "是时清楚望，气色犹霾曀。",
      "踟蹰金霞白，波上日初丽。",
      "烟红落镜中，树木生天际。",
      "杳杳涯欲斑，濛濛云复闭。",
      "言垂星汉明，又睹寰瀛势。",
      "微兴从此惬，悠然不知岁。",
      "试歌沧浪清，遂觉乾坤细。",
      "肯念客衣薄，将期永投袂。",
      "迟回渔父间，一雁声嘹唳。"
    ]
  },
  {
    "volume": 257,
    "sequence": 5,
    "title": "泊舟盱眙",
    "author": "韦建",
    "content": [
      "泊舟淮水次，霜降夕流清。",
      "夜久潮侵岸，天寒月近城。",
      "平沙依雁宿，候馆听鸡鸣。",
      "乡国云霄外，谁堪羁旅情。"
    ]
  },
  {
    "volume": 257,
    "sequence": 6,
    "title": "铨试后征山别业寄源侍御",
    "author": "殷寅",
    "content": [
      "别业在征山，登高望畿甸。",
      "严令天地肃，城阙如何见。",
      "蔼蔼王侯门，华轩日游衒。",
      "幸逢休明代，山虏尚交战。",
      "投策去园林，率名皆拜选。",
      "圣君性则哲，济济多英彦。",
      "裴楷能清通，山涛急推荐。",
      "謏才甘自屏，薄伎忝馀眷。",
      "虽承国士恩，尚乏中人援。",
      "畴昔相知者，今兹秉天宪。",
      "朱绂何赫赫，绣衣复葱蒨。"
    ]
  },
  {
    "volume": 257,
    "sequence": 7,
    "title": "玄元皇帝应见贺圣祚无疆",
    "author": "殷寅",
    "content": [
      "应历生周日，修祠表汉年。",
      "复兹秦岭上，更似霍山前。",
      "昔赞神功启，今符圣祚延。",
      "已题金简字，仍访玉堂仙。",
      "睿祖光元始，曾孙体又玄。",
      "言因六梦接，庆叶九龄传。",
      "北阙心超矣，南山寿固然。",
      "无由同拜庆，窃抃贺陶甄。"
    ]
  },
  {
    "volume": 257,
    "sequence": 8,
    "title": "秋怨",
    "author": "柳中庸",
    "content": [
      "玉树起凉烟，凝情一叶前。",
      "别离伤晓镜，摇落思秋弦。",
      "汉垒关山月，胡笳塞北天。",
      "不知肠断梦，空绕几山川。"
    ]
  },
  {
    "volume": 257,
    "sequence": 9,
    "title": "春思赠人",
    "author": "柳中庸",
    "content": [
      "红粉当三五，青娥艳一双。",
      "绮罗回锦陌，弦管入花江。",
      "落雁惊金弹，抛杯泻玉缸。",
      "谁知褐衣客，憔悴在书窗。"
    ]
  },
  {
    "volume": 257,
    "sequence": 10,
    "title": "幽院早春",
    "author": "柳中庸",
    "content": [
      "草短花初拆，苔青柳半黄。",
      "隔帘春雨细，高枕晓莺长。",
      "无事含闲梦，多情识异香。",
      "欲寻苏小小，何处觅钱塘。"
    ]
  },
  {
    "volume": 257,
    "sequence": 11,
    "title": "寒食戏赠",
    "author": "柳中庸",
    "content": [
      "春暮越江边，春阴寒食天。",
      "杏花香麦粥，柳絮伴秋千。",
      "酒是芳菲节，人当桃李年。",
      "不知何处恨，已解入筝弦。"
    ]
  },
  {
    "volume": 257,
    "sequence": 12,
    "title": "听筝",
    "author": "柳中庸",
    "content": [
      "抽弦促柱听秦筝，无限秦人悲怨声。",
      "似逐春风知柳态，如随啼鸟识花情。",
      "谁家独夜愁灯影，何处空楼思月明。",
      "更入几重离别恨，江南岐路洛阳城。"
    ]
  },
  {
    "volume": 257,
    "sequence": 13,
    "title": "河阳桥送别",
    "author": "柳中庸",
    "content": [
      "黄河流出有浮桥，晋国归人此路遥。",
      "若傍阑干千里望，北风驱马雨萧萧。"
    ]
  },
  {
    "volume": 257,
    "sequence": 14,
    "title": "征怨",
    "author": "柳中庸",
    "content": [
      "岁岁金河复玉关，朝朝马策与刀环。",
      "三春白雪归青冢，万里黄河绕黑山。"
    ]
  },
  {
    "volume": 257,
    "sequence": 15,
    "title": "凉州曲二首",
    "author": "柳中庸",
    "content": [
      "关山万里远征人，一望关山泪满巾。",
      "青海戍头空有月，黄沙碛里本无春。",
      "高槛连天望武威，穷阴拂地戍金微。",
      "九城弦管声遥发，一夜关山雪满飞。"
    ]
  },
  {
    "volume": 257,
    "sequence": 16,
    "title": "江行",
    "author": "柳中庸",
    "content": [
      "繁阴乍隐洲，落叶初飞浦。",
      "萧萧楚客帆，暮入寒江雨。"
    ]
  },
  {
    "volume": 257,
    "sequence": 17,
    "title": "丁评事宅秋夜宴集",
    "author": "柳中庸",
    "content": [
      "翠幕卷回廊，银灯开后堂。",
      "风惊拥砌叶，月冷满庭霜。",
      "绮席人将醉，繁弦夜未央。",
      "共怜今促席，谁道客愁长。"
    ]
  },
  {
    "volume": 257,
    "sequence": 18,
    "title": "夜渡江（一作姚崇诗）",
    "author": "柳中庸",
    "content": [
      "夜渚带浮烟，苍茫晦远天。",
      "舟轻不觉动，缆急始知牵。",
      "听笛遥寻岸，闻香暗识莲。",
      "唯看去帆影，常恐客心悬。"
    ]
  },
  {
    "volume": 257,
    "sequence": 19,
    "title": "扬子途中",
    "author": "柳中庸",
    "content": [
      "楚塞望苍然，寒林古戍边。",
      "秋风人渡水，落日雁飞天。"
    ]
  }
]