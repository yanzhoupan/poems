[
  {
    "volume": 136,
    "sequence": 1,
    "title": "述韦昭应画犀牛",
    "author": "储光羲",
    "content": [
      "遐方献文犀，万里随南金。",
      "大邦柔远人，以之居山林。",
      "食棘无秋冬，绝流无浅深。",
      "双角前崭崭，三蹄下駸駸。",
      "朝贤壮其容，未能辨其音。",
      "有我衰鸟郎，新邑长鸣琴。",
      "陛阁飞嘉声，丘甸盈仁心。",
      "闲居命国工，作绘北堂阴。",
      "眈眈若有神，庶比来仪禽。",
      "昔有舞天庭，为君奏龙吟。"
    ]
  },
  {
    "volume": 136,
    "sequence": 2,
    "title": "献王威仪",
    "author": "储光羲",
    "content": [
      "入与真主言，有骑天马来。",
      "但有华清宫，不用神明台。",
      "肃肃长自闲，门静无人开。"
    ]
  },
  {
    "volume": 136,
    "sequence": 3,
    "title": "野田黄雀行",
    "author": "储光羲",
    "content": [
      "啧啧野田雀，不知躯体微。",
      "闲穿深蒿里，争食复争飞。",
      "穷老一颓舍，枣多桑树稀。",
      "无枣犹可食，无桑何以衣。",
      "萧条空仓暮，相引时来归。",
      "斜路岂不捷，渚田岂不肥。",
      "水长路且坏，恻恻与心违。"
    ]
  },
  {
    "volume": 136,
    "sequence": 4,
    "title": "樵父词",
    "author": "储光羲",
    "content": [
      "山北饶朽木，山南多枯枝。",
      "枯枝作采薪，爨室私自知。",
      "诘朝砺斧寻，视暮行歌归。",
      "先雪隐薜荔，迎暄卧茅茨。",
      "清涧日濯足，乔木时曝衣。",
      "终年登险阻，不复忧安危。",
      "荡漾与神游，莫知是与非。"
    ]
  },
  {
    "volume": 136,
    "sequence": 5,
    "title": "渔父词",
    "author": "储光羲",
    "content": [
      "泽鱼好鸣水，溪鱼好上流。",
      "渔梁不得意，下渚潜垂钩。",
      "乱荇时碍楫，新芦复隐舟。",
      "静言念终始，安坐看沉浮。",
      "素发随风扬，远心与云游。",
      "逆浪还极浦，信潮下沧洲。",
      "非为徇形役，所乐在行休。"
    ]
  },
  {
    "volume": 136,
    "sequence": 6,
    "title": "牧童词",
    "author": "储光羲",
    "content": [
      "不言牧田远，不道牧陂深。",
      "所念牛驯扰，不乱牧童心。",
      "圆笠覆我首，长蓑披我襟。",
      "方将忧暑雨，亦以惧寒阴。",
      "大牛隐层坂，小牛穿近林。",
      "同类相鼓舞，触物成讴吟。",
      "取乐须臾间，宁问声与音。"
    ]
  },
  {
    "volume": 136,
    "sequence": 7,
    "title": "采莲词",
    "author": "储光羲",
    "content": [
      "浅渚荇花繁，深潭菱叶疏。",
      "独往方自得，耻邀淇上姝。",
      "广江无术阡，大泽绝方隅。",
      "浪中海童语，流下鲛人居。",
      "春雁时隐舟，新萍复满湖。",
      "采采乘日暮，不思贤与愚。"
    ]
  },
  {
    "volume": 136,
    "sequence": 8,
    "title": "采菱词",
    "author": "储光羲",
    "content": [
      "浊水菱叶肥，清水菱叶鲜。",
      "义不游浊水，志士多苦言。",
      "潮没具区薮，潦深云梦田。",
      "朝随北风去，暮逐南风旋。",
      "浦口多渔家，相与邀我船。",
      "饭稻以终日，羹莼将永年。",
      "方冬水物穷，又欲休山樊。",
      "尽室相随从，所贵无忧患。"
    ]
  },
  {
    "volume": 136,
    "sequence": 9,
    "title": "射雉词",
    "author": "储光羲",
    "content": [
      "曝暄理新翳，迎春射鸣雉。",
      "原田遥一色，皋陆旷千里。",
      "遥闻咿喔声，时见双飞起。",
      "幂罒歷疏蒿下，毰毸深丛里。",
      "顾敌已忘生，争雄方决死。",
      "仁心贵勇义，岂能复伤此。",
      "超遥下故墟，迢递回高畤。",
      "大夫昔何苦，取笑欢妻子。"
    ]
  },
  {
    "volume": 136,
    "sequence": 10,
    "title": "猛虎词",
    "author": "储光羲",
    "content": [
      "寒亦不忧雪，饥亦不食人。",
      "人肉岂不甘，所恶伤明神。",
      "太室为我宅，孟门为我邻。",
      "百兽为我膳，五龙为我宾。",
      "蒙马一何威，浮江一以仁。",
      "彩章耀朝日，爪牙雄武臣。",
      "高云逐气浮，厚地随声震。",
      "君能贾馀勇，日夕长相亲。"
    ]
  },
  {
    "volume": 136,
    "sequence": 11,
    "title": "渭桥北亭作",
    "author": "储光羲",
    "content": [
      "停车渭阳暮，望望入秦京。",
      "不见鹓鸾道，如闻歌吹声。",
      "乡魂涉江水，客路指蒲城。",
      "独有故楼月，今来亭上明。"
    ]
  },
  {
    "volume": 136,
    "sequence": 12,
    "title": "述华清宫五首",
    "author": "储光羲",
    "content": [
      "上在蓬莱宫，莫若居华清。",
      "朝朝礼玄阁，日日闻体轻。",
      "大圣不私己，精禋为群氓。",
      "上出蓬莱时，六龙俨齐首。",
      "长道舒羽仪，彤云映前后。",
      "天声殷宇宙，真气到林薮。",
      "昔在轩辕朝，五城十二楼。",
      "今我神泉宫，独在骊山陬。",
      "群方趋顺动，百辟随天游。",
      "正月开阳和，通门缉元化。",
      "穆穆睟容归，岂为明灯夜。",
      "高山大风起，肃肃随龙驾。",
      "上林神君宫，此地即明庭。",
      "山开鸿濛色，天转招摇星。",
      "三雪报大有，孰为非我灵。"
    ]
  },
  {
    "volume": 136,
    "sequence": 13,
    "title": "杂咏五首·石子松",
    "author": "储光羲",
    "content": [
      "盘石青岩下，松生盘石中。",
      "冬春无异色，朝暮有清风。",
      "五鬣何人采，西山旧两童。"
    ]
  },
  {
    "volume": 136,
    "sequence": 14,
    "title": "杂咏五首·架檐藤",
    "author": "储光羲",
    "content": [
      "得从轩墀下，殊胜松柏林。",
      "生枝逐架远，吐叶向门深。",
      "何许答君子，檐间朝暝阴。"
    ]
  },
  {
    "volume": 136,
    "sequence": 15,
    "title": "杂咏五首·池边鹤",
    "author": "储光羲",
    "content": [
      "舞鹤傍池边，水清毛羽鲜。",
      "立如依岸雪，飞似向池泉。",
      "江海虽言旷，无如君子前。"
    ]
  },
  {
    "volume": 136,
    "sequence": 16,
    "title": "杂咏五首·钓鱼湾",
    "author": "储光羲",
    "content": [
      "垂钓绿湾春，春深杏花乱。",
      "潭清疑水浅，荷动知鱼散。",
      "日暮待情人，维舟绿杨岸。"
    ]
  },
  {
    "volume": 136,
    "sequence": 17,
    "title": "杂咏五首·幽人居",
    "author": "储光羲",
    "content": [
      "幽人下山径，去去夹青林。",
      "滑处莓苔湿，暗中萝薜深。",
      "春朝烟雨散，犹带浮云阴。"
    ]
  },
  {
    "volume": 136,
    "sequence": 18,
    "title": "题太玄观",
    "author": "储光羲",
    "content": [
      "门外车马喧，门里宫殿清。",
      "行即翳若木，坐即吹玉笙。",
      "所喧既非我，真道其冥冥。"
    ]
  },
  {
    "volume": 136,
    "sequence": 19,
    "title": "至嵩阳观，观即天皇故宅",
    "author": "储光羲",
    "content": [
      "真人上清室，乃在中峰前。",
      "花雾生玉井，霓裳画列仙。",
      "念兹宫故宇，多此地新泉。",
      "松柏有清阴，薜萝亦自妍。",
      "一闻步虚子，又话逍遥篇。",
      "忽若在云汉，风中意泠然。"
    ]
  },
  {
    "volume": 136,
    "sequence": 20,
    "title": "贻韦炼师",
    "author": "储光羲",
    "content": [
      "精思莫知日，意静如空虚。",
      "三鸟自来去，九光遥卷舒。",
      "新池近天井，玉宇停云车。",
      "余亦苦山路，洗心祈道书。"
    ]
  },
  {
    "volume": 136,
    "sequence": 21,
    "title": "霁后贻马十二巽",
    "author": "储光羲",
    "content": [
      "高天风雨散，清气在园林。",
      "况我夜初静，当轩鸣绿琴。",
      "云开北堂月，庭满南山阴。",
      "不见长裾者，空歌游子吟。"
    ]
  },
  {
    "volume": 136,
    "sequence": 22,
    "title": "题陆山人楼",
    "author": "储光羲",
    "content": [
      "暮声杂初雁，夜色涵早秋。",
      "独见海中月，照君池上楼。",
      "山云拂高栋，天汉入云流。",
      "不惜朝光满，其如千里游。"
    ]
  },
  {
    "volume": 136,
    "sequence": 23,
    "title": "献八舅东归",
    "author": "储光羲",
    "content": [
      "高位莫能舍，舍之世所贤。",
      "云车游日华，岂比龙楼前。",
      "寝疾乃就枕，情感唯灵仙。",
      "帝鸿思道宗，臣彭亦长年。",
      "天书加羽服，又许归东川。",
      "镜水涵太清，禹山朝上玄。",
      "诚亡真混沌，玉立方婵娟。",
      "素业作仙居，子孙当自传。",
      "门多松柏树，箧有逍遥篇。",
      "独往不可群，沧海成桑田。"
    ]
  },
  {
    "volume": 136,
    "sequence": 24,
    "title": "泛茅山东溪",
    "author": "储光羲",
    "content": [
      "清晨登仙峰，峰远行未极。",
      "江海霁初景，草木含新色。",
      "而我任天和，此时聊动息。",
      "望乡白云里，发棹清溪侧。",
      "松柏生深山，无心自贞直。"
    ]
  },
  {
    "volume": 136,
    "sequence": 25,
    "title": "吃茗粥作",
    "author": "储光羲",
    "content": [
      "当昼暑气盛，鸟雀静不飞。",
      "念君高梧阴，复解山中衣。",
      "数片远云度，曾不蔽炎晖。",
      "淹留膳茶粥，共我饭蕨薇。",
      "敝庐既不远，日暮徐徐归。"
    ]
  },
  {
    "volume": 136,
    "sequence": 26,
    "title": "游茅山五首",
    "author": "储光羲",
    "content": [
      "十年别乡县，西云入皇州。",
      "此意在观国，不言空远游。",
      "九衢平若水，利往无轻舟。",
      "北洛反初路，东江还故丘。",
      "春山多秀木，碧涧尽清流。",
      "不见子桑扈，当从方外求。",
      "世业传儒行，行成非不荣。",
      "其如怀独善，况以闻长生。",
      "家近华阳洞，早年深此情。",
      "巾车云路入，理棹瑶溪行。",
      "天地朝光满，江山春色明。",
      "王庭有轩冕，此日方知轻。",
      "平生非作者，望古怀清芬。",
      "心以道为际，行将时不群。",
      "兹山在人境，灵贶久传闻。",
      "远势一峰出，近形千嶂分。",
      "冬春有茂草，朝暮多鲜云。",
      "此去亦何极，但言西日曛。",
      "昔贤居柱下，今我去人间。",
      "良以直心旷，兼之外视闲。",
      "垂纶非钓国，好学异希颜。",
      "落日登高屿，悠然望远山。",
      "溪流碧水去，云带清阴还。",
      "想见中林士，岩扉长不关。",
      "名岳征仙事，清都访道书。",
      "山门入松柏，天路涵空虚。",
      "南极见朝采，西潭闻夜渔。",
      "远心尚云宿，浪迹出林居。",
      "为己存实际，忘形同化初。",
      "此行良已矣，不乐复何如。"
    ]
  },
  {
    "volume": 136,
    "sequence": 27,
    "title": "述降圣观",
    "author": "储光羲",
    "content": [
      "一山尽天苑，一峰开道宫。",
      "道花飞羽卫，天鸟游云空。",
      "玉殿俯玄水，春旗摇素风。",
      "夹门小松柏，覆井新梧桐。",
      "自昔大仙下，乃知元化功。",
      "神皇作桂馆，此意与天通。"
    ]
  },
  {
    "volume": 136,
    "sequence": 28,
    "title": "题眄上人禅居",
    "author": "储光羲",
    "content": [
      "真王清净子，燕居复行心。",
      "结宇邻居邑，寤言非远寻。",
      "丹青丈室满，草树一庭深。",
      "秀色玄冬发，交枝白日阴。",
      "江流映朱户，山鸟鸣香林。",
      "独住已寂寂，安知浮与沉。"
    ]
  },
  {
    "volume": 136,
    "sequence": 29,
    "title": "过新丰道中",
    "author": "储光羲",
    "content": [
      "西下长乐坂，东入新丰道。",
      "雨多车马稀，道上生秋草。",
      "太阴蔽皋陆，莫知晚与早。",
      "雷雨杳冥冥，川谷漫浩浩。",
      "诏书植嘉木，众言桃李好。",
      "自愧无此容，归从汉阴老。"
    ]
  },
  {
    "volume": 136,
    "sequence": 30,
    "title": "夜到洛口入黄河",
    "author": "储光羲",
    "content": [
      "河洲多青草，朝暮增客愁。",
      "客愁惜朝暮，枉渚暂停舟。",
      "中宵大川静，解缆逐归流。",
      "浦溆既清旷，沿洄非阻修。",
      "登舻望落月，击汰悲新秋。",
      "倘遇乘槎客，永言星汉游。"
    ]
  },
  {
    "volume": 136,
    "sequence": 31,
    "title": "使过弹筝峡作",
    "author": "储光羲",
    "content": [
      "鸟雀知天雪，群飞复群鸣。",
      "原田无遗粟，日暮满空城。",
      "达士忧世务，鄙夫念王程。",
      "晨过弹筝峡，马足凌兢行。",
      "双壁隐灵曜，莫能知晦明。",
      "皑皑坚冰白，漫漫阴云平。",
      "始信古人言，苦节不可贞。"
    ]
  },
  {
    "volume": 136,
    "sequence": 32,
    "title": "泊舟贻潘少府",
    "author": "储光羲",
    "content": [
      "行子苦风潮，维舟未能发。",
      "宵分卷前幔，卧视清秋月。",
      "四泽蒹葭深，中洲烟火绝。",
      "苍苍水雾起，落落疏星没。",
      "所遇尽渔商，与言多楚越。",
      "其如念极浦，又以思明哲。",
      "常若千里馀，况之异乡别。"
    ]
  },
  {
    "volume": 136,
    "sequence": 33,
    "title": "仲夏入园中东陂",
    "author": "储光羲",
    "content": [
      "方塘深且广，伊昔俯吾庐。",
      "环岸垂绿柳，盈泽发红蕖。",
      "上延北原秀，下属幽人居。",
      "暑雨若混沌，清明如空虚。",
      "此乡多隐逸，水陆见樵渔。",
      "废赏亦何贵，为欢良易摅。",
      "且言重观国，当此赋归欤。"
    ]
  },
  {
    "volume": 136,
    "sequence": 34,
    "title": "效古二首",
    "author": "储光羲",
    "content": [
      "晨登凉风台，暮走邯郸道。",
      "曜灵何赫烈，四野无青草。",
      "大军北集燕，天子西居镐。",
      "妇人役州县，丁男事征讨。",
      "老幼相别离，哭泣无昏早。",
      "稼穑既殄绝，川泽复枯槁。",
      "旷哉远此忧，冥冥商山皓。",
      "东风吹大河，河水如倒流。",
      "河洲尘沙起，有若黄云浮。",
      "赪霞烧广泽，洪曜赫高丘。",
      "野老泣相语，无地可荫休。",
      "翰林有客卿，独负苍生忧。",
      "中夜起踯躅，思欲献厥谋。",
      "君门峻且深，踠足空夷犹。"
    ]
  },
  {
    "volume": 136,
    "sequence": 35,
    "title": "杂诗二首",
    "author": "储光羲",
    "content": [
      "混沌本无象，末路多是非。",
      "达士志寥廓，所在能忘机。",
      "耕凿时未至，还山聊采薇。",
      "虎豹对我蹲，鸑鷟旁我飞。",
      "仙人空中来，谓我勿复归。",
      "格泽为君驾，虹蜺为君衣。",
      "西游昆仑墟，可与世人违。",
      "秋气肃天地，太行高崔嵬。",
      "猿狖清夜吟，其声一何哀。",
      "寂寞掩圭荜，梦寐游蓬莱。",
      "琪树远亭亭，玉堂云中开。",
      "洪崖吹箫管，玉女飘飖来。",
      "雨师既先后，道路无纤埃。",
      "鄙哉楚襄王，独好阳云台。"
    ]
  },
  {
    "volume": 136,
    "sequence": 36,
    "title": "陆著作挽歌",
    "author": "储光羲",
    "content": [
      "世业江湖侧，郊原休沐处。",
      "独言五日归，未道千秋去。",
      "乡亭春水绿，昌阁寒光暮。",
      "昔为昼锦游，今成逝川路。",
      "归路秦城下，寒云惨平田。",
      "故园沧海边，绿柳覆平川。",
      "送客异他日，还舟殊昔年。",
      "华亭有明日，长向陇头悬。",
      "剑水千人石，荆江万里流。",
      "英英有君子，才德满中州。",
      "明道俟良佐，惟贤初薄游。",
      "生涯一朝尽，寂寞夜台幽。",
      "金堂策令名，仙掖居清位。",
      "鸣玉朝双阙，垂缨游两地。",
      "朝夕既论思，春秋仍书事。",
      "何言鲁声伯，忽下琼珠泪。",
      "令德弃人世，明朝降宠章。",
      "起居存有位，著作没为郎。",
      "寒水落南浦，月华虚北堂。",
      "松门一长想，仿佛见清扬。"
    ]
  },
  {
    "volume": 136,
    "sequence": 37,
    "title": "山居贻裴十二迪",
    "author": "储光羲",
    "content": [
      "落叶满山砌，苍烟埋竹扉。",
      "远怀青冥士，书剑常相依。",
      "霜卧眇兹地，琴言纷已违。",
      "衡阳今万里，南雁将何归。",
      "出径惜松引，入舟怜钓矶。",
      "西林有明月，夜久空微微。"
    ]
  },
  {
    "volume": 136,
    "sequence": 38,
    "title": "秦中岁晏马舍人宅宴集",
    "author": "储光羲",
    "content": [
      "冬暮久无乐，西行至长安。",
      "故人处东第，清夜多新欢。",
      "广庭竹阴静，华池月色寒。",
      "知音尽词客，方见交情难。"
    ]
  },
  {
    "volume": 136,
    "sequence": 39,
    "title": "荐玄德公庙",
    "author": "储光羲",
    "content": [
      "神道本无已，成化亦自然。",
      "君居寥天上，德在玉华泉。",
      "真游践王豫，永日迟云仙。",
      "表微在营道，明祀将祈年。",
      "灵山俯新邑，松上生彩烟。",
      "岂知穆天子，远去瑶池边。"
    ]
  },
  {
    "volume": 136,
    "sequence": 40,
    "title": "上长史王公责躬",
    "author": "储光羲",
    "content": [
      "覆舟无伯夷，覆车无仲尼。",
      "自咎失明义，宁由贝锦诗。",
      "松柏日已坚，桃李日以滋。",
      "顾己独暗昧，所居成蒺藜。",
      "大贤荐时文，丑妇用蛾眉。",
      "惕惕愧不已，岂敢论其私。",
      "方朔既有言，子建亦有诗。",
      "恻隐及先世，析薪成自悲。",
      "灵鸟酬德辉，黄雀报仁慈。",
      "若公庶伏罪，此事安能迟。"
    ]
  },
  {
    "volume": 136,
    "sequence": 41,
    "title": "至岳寺即大通大照禅塔上温上人",
    "author": "储光羲",
    "content": [
      "秋山下映宫，宫色宜朝阳。",
      "迢递在半岭，参差非一行。",
      "燕息云满门，出游花隐房。",
      "二尊此成道，禅宇遥相望。",
      "凤铎天中鸣，岩梯松下长。",
      "山墟响信鼓，蘅薄生蕙香。",
      "起灭一以雪，往来亦诚亡。",
      "悲哉门弟子，要自知心长。"
    ]
  },
  {
    "volume": 136,
    "sequence": 42,
    "title": "终南幽居献苏侍郎三首时拜太祝未上",
    "author": "储光羲",
    "content": [
      "暮春天气和，登岭望层城。",
      "朝日悬清景，巍峨宫殿明。",
      "圣君常临朝，达士复悬衡。",
      "道近无艮足，归来卧山楹。",
      "灵阶曝仙书，深室炼金英。",
      "春岩松柏秀，晨路鹍鸡鸣。",
      "羽化既有言，无然悲不成。",
      "中岁尚微道，始知将谷神。",
      "抗策还南山，水木自相亲。",
      "深林开一道，青嶂成四邻。",
      "平明去采薇，日入行刈薪。",
      "云归万壑暗，雪罢千崖春。",
      "始看玄鸟来，已见瑶华新。",
      "寄言搴芳者，无乃后时人。",
      "卜筑青岩里，云萝四垂阴。",
      "虚室若无人，乔木自成林。",
      "时有清风至，侧闻樵采音。",
      "凤凰鸣南冈，望望隔层岑。",
      "既言山路远，复道溪流深。",
      "偓佺空中游，虬龙水间吟。",
      "何当见轻翼，为我达远心。"
    ]
  },
  {
    "volume": 136,
    "sequence": 43,
    "title": "题应圣观",
    "author": "储光羲",
    "content": [
      "空中望小山，山下见馀雪。",
      "皎皎河汉女，在兹养真骨。",
      "登门骇天书，启籥问仙诀。",
      "池光摇水雾，灯色连松月。",
      "合砖起花台，折草成玉节。",
      "天鸡弄白羽，王母垂玄发。",
      "北有上年宫，一路在云霓。",
      "上心方向道，时复朝金阙。"
    ]
  },
  {
    "volume": 136,
    "sequence": 44,
    "title": "至闲居精舍呈正上人（即天后故宫）",
    "author": "储光羲",
    "content": [
      "太室三招提，其趣皆不同。",
      "不同非一趣，况是天游宫。",
      "双岭前夹门，阁道复横空。",
      "宝坊若花积，宛转不可穷。",
      "流泉自成池，清松信饶风。",
      "秋晏景气迥，皛明丹素功。",
      "将近隐者邻，远与西山通。",
      "大师假惠照，念以息微躬。"
    ]
  },
  {
    "volume": 136,
    "sequence": 45,
    "title": "酬綦毋校书梦耶溪见赠之作",
    "author": "储光羲",
    "content": [
      "校文在仙掖，每有沧洲心。",
      "况以北窗下，梦游清溪阴。",
      "春看湖水漫，夜入回塘深。",
      "往往缆垂葛，出舟望前林。",
      "山人松下饭，钓客芦中吟。",
      "小隐何足贵，长年固可寻。",
      "还车首东道，惠言若黄金。",
      "以我采薇意，传之天姥岑。"
    ]
  }
]