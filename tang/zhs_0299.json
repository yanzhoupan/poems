[
  {
    "volume": 299,
    "sequence": 1,
    "title": "送人游塞",
    "author": "王建",
    "content": [
      "初晴天堕丝，晚色上春枝。",
      "城下路分处，边头人去时。",
      "停车数行日，劝酒问回期。",
      "亦是茫茫客，还从此别离。"
    ]
  },
  {
    "volume": 299,
    "sequence": 2,
    "title": "塞上逢故人",
    "author": "王建",
    "content": [
      "百战一身在，相逢白发生。",
      "何时得乡信，每日算归程。",
      "走马登寒垄，驱羊入废城。",
      "羌笳三两曲，人醉海西营。"
    ]
  },
  {
    "volume": 299,
    "sequence": 3,
    "title": "南中",
    "author": "王建",
    "content": [
      "天南多鸟声，州县半无城。",
      "野市依蛮姓，山村逐水名。",
      "瘴烟沙上起，阴火雨中生。",
      "独有求珠客，年年入海行。"
    ]
  },
  {
    "volume": 299,
    "sequence": 4,
    "title": "汴路水驿",
    "author": "王建",
    "content": [
      "晚泊水边驿，柳塘初起风。",
      "蛙鸣蒲叶下，鱼入稻花中。",
      "去舍已云远，问程犹向东。",
      "近来多怨别，不与少年同。"
    ]
  },
  {
    "volume": 299,
    "sequence": 5,
    "title": "淮南使回留别窦侍御",
    "author": "王建",
    "content": [
      "恋恋春恨结，绵绵淮草深。",
      "病身愁至夜，远道畏逢阴。",
      "忽逐酒杯会，暂同风景心。",
      "从今一分散，还是晓枝禽。"
    ]
  },
  {
    "volume": 299,
    "sequence": 6,
    "title": "汴路即事",
    "author": "王建",
    "content": [
      "千里河烟直，青槐夹岸长。",
      "天涯同此路，人语各殊方。",
      "草市迎江货，津桥税海商。",
      "回看故宫柳，憔悴不成行。"
    ]
  },
  {
    "volume": 299,
    "sequence": 7,
    "title": "山居",
    "author": "王建",
    "content": [
      "屋在瀑泉西，茅檐下有溪。",
      "闭门留野鹿，分食养山鸡。",
      "桂熟长收子，兰生不作畦。",
      "初开洞中路，深处转松梯。"
    ]
  },
  {
    "volume": 299,
    "sequence": 8,
    "title": "醉后忆山中故人（一作故人山中）",
    "author": "王建",
    "content": [
      "花开草复秋，云水自悠悠。",
      "因醉暂无事，在山难免愁。",
      "遇晴须看月，斗健且登楼。",
      "暗想山中伴，如今尽白头。"
    ]
  },
  {
    "volume": 299,
    "sequence": 9,
    "title": "送流人",
    "author": "王建",
    "content": [
      "见说长沙去，无亲亦共愁。",
      "阴云鬼门夜，寒雨瘴江秋。",
      "水国山魈引，蛮乡洞主留。",
      "渐看归处远，垂白住炎州。"
    ]
  },
  {
    "volume": 299,
    "sequence": 10,
    "title": "贫居",
    "author": "王建",
    "content": [
      "眼底贫家计，多时总莫嫌。",
      "蠹生腾药纸，字暗换书签。",
      "避雨拾黄叶，遮风下黑帘。",
      "近来身不健，时就六壬占。"
    ]
  },
  {
    "volume": 299,
    "sequence": 11,
    "title": "过赵居士拟置草堂处所",
    "author": "王建",
    "content": [
      "休师竹林北，空可两三间。",
      "虽爱独居好，终来相伴闲。",
      "犹嫌近前树，为碍看南山。",
      "的有深耕处，春初须早还。"
    ]
  },
  {
    "volume": 299,
    "sequence": 12,
    "title": "新开望山处",
    "author": "王建",
    "content": [
      "新开望山处，今朝减病眠。",
      "应移千里道，犹自数峰偏。",
      "故欲遮春巷，还来绕暮天。",
      "老夫行步弱，免到寺门前。"
    ]
  },
  {
    "volume": 299,
    "sequence": 13,
    "title": "题东华观",
    "author": "王建",
    "content": [
      "路尽烟水外，院门题上清。",
      "鹤雏灵解语，琼叶软无声。",
      "白发道心熟，黄衣仙骨轻。",
      "寂寥虚境里，何处觅长生。"
    ]
  },
  {
    "volume": 299,
    "sequence": 14,
    "title": "饭僧",
    "author": "王建",
    "content": [
      "别屋炊香饭，薰辛不入家。",
      "温泉调葛面，净手摘藤花。",
      "蒲鲊除青叶，芹齑带紫芽。",
      "愿师常伴食，消气有姜茶。"
    ]
  },
  {
    "volume": 299,
    "sequence": 15,
    "title": "照镜",
    "author": "王建",
    "content": [
      "忽自见憔悴，壮年人亦疑。",
      "发缘多病落，力为不行衰。",
      "暖手揉双目，看图引四肢。",
      "老来真爱道，所恨觉还迟。"
    ]
  },
  {
    "volume": 299,
    "sequence": 16,
    "title": "归昭应留别城中",
    "author": "王建",
    "content": [
      "喜得近京城，官卑意亦荣。",
      "并床欢未定，离室思还生。",
      "计拙偷闲住，经过买日行。",
      "如无自来分，一驿是遥程。"
    ]
  },
  {
    "volume": 299,
    "sequence": 17,
    "title": "答寄芙蓉冠子",
    "author": "王建",
    "content": [
      "一学芙蓉叶，初开映水幽。",
      "虽经小儿手，不称老夫头。",
      "枕上眠常戴，风前醉恐柔。",
      "明年有闺阁，此样必难求。"
    ]
  },
  {
    "volume": 299,
    "sequence": 18,
    "title": "长安春游",
    "author": "王建",
    "content": [
      "骑马傍闲坊，新衣著雨香。",
      "桃花红粉醉，柳树白云狂。",
      "不觉愁春去，何曾得日长。",
      "牡丹相次发，城里又须忙。"
    ]
  },
  {
    "volume": 299,
    "sequence": 19,
    "title": "冬夜感怀",
    "author": "王建",
    "content": [
      "晚年恩爱少，耳目静于僧。",
      "竟夜不闻语，空房唯有灯。",
      "气嘘寒被湿，霜入破窗凝。",
      "断得人间事，长如此亦能。"
    ]
  },
  {
    "volume": 299,
    "sequence": 20,
    "title": "初到昭应呈同僚",
    "author": "王建",
    "content": [
      "白发初为吏，有惭年少郎。",
      "自知身上拙，不称世间忙。",
      "秋雨悬墙绿，暮山宫树黄。",
      "同官若容许，长借老僧房。"
    ]
  },
  {
    "volume": 299,
    "sequence": 21,
    "title": "县丞厅即事",
    "author": "王建",
    "content": [
      "宫殿半山上，人家高下居。",
      "古厅眠受魇，老吏语多虚。",
      "雨水洗荒竹，溪沙填废渠。",
      "圣朝收外府，皆自九天除。"
    ]
  },
  {
    "volume": 299,
    "sequence": 22,
    "title": "闲居即事",
    "author": "王建",
    "content": [
      "老病贪光景，寻常不下帘。",
      "妻愁耽酒僻，人怪考诗严。",
      "小婢偷红纸，娇儿弄白髯。",
      "有时看旧卷，未免意中嫌。"
    ]
  },
  {
    "volume": 299,
    "sequence": 23,
    "title": "林居",
    "author": "王建",
    "content": [
      "荒林四面通，门在野田中。",
      "顽仆长如客，贫居未胜蓬。",
      "旧绵衣不暖，新草屋多风。",
      "唯去山南近，闲亲贩药翁。"
    ]
  },
  {
    "volume": 299,
    "sequence": 24,
    "title": "原上新居十三首",
    "author": "王建",
    "content": [
      "新占原头地，本无山可归。",
      "荒藤生叶晚，老杏著花稀。",
      "厨舍近泥灶，家人初饱薇。",
      "弟兄今四散，何日更相依。",
      "一家榆柳新，四面远无邻。",
      "人少愁闻病，庄孤幸得贫。",
      "耕牛长愿饱，樵仆每怜勤。",
      "终日忧衣食，何由脱此身。",
      "长安无旧识，百里是天涯。",
      "寂寞思逢客，荒凉喜见花。",
      "访僧求贱药，将马中豪家。",
      "乍得新蔬菜，朝盘忽觉奢。",
      "鸡鸣村舍遥，花发亦萧条。",
      "野竹初生笋，溪田未得苗。",
      "家贫僮仆瘦，春冷菜蔬焦。",
      "甘分长如此，无名在圣朝。",
      "春来梨枣尽，啼哭小儿饥。",
      "邻富鸡常去，庄贫客渐稀。",
      "借牛耕地晚，卖树纳钱迟。",
      "墙下当官路，依山补竹篱。",
      "自扫一间房，唯铺独卧床。",
      "野羹溪菜滑，山纸水苔香。",
      "陈药初和白，新经未入黄。",
      "近来心力少，休读养生方。",
      "拟作读经人，空房置净巾。",
      "锁茶藤箧密，曝药竹床新。",
      "老病应随业，因缘不离身。",
      "焚香向居士，无计出诸尘。",
      "移家近住村，贫苦自安存。",
      "细问梨果植，远求花药根。",
      "倩人开废井，趁犊入新园。",
      "长爱当山立，黄昏不闭门。",
      "和暖绕林行，新贫足喜声。",
      "扫渠忧竹旱，浇地引兰生。",
      "山客凭栽树，家僮使入城。",
      "门前粉壁上，书著县官名。",
      "住处钟鼓外，免争当路桥。",
      "身闲时却困，儿病可来娇。",
      "鸡睡日阳暖，蜂狂花艳烧。",
      "长安足门户，叠叠看登朝。",
      "近来年纪到，世事总无心。",
      "古碣凭人拓，闲诗任客吟。",
      "送经还野苑，移石入幽林。",
      "谷口春风恶，梨花盖地深。",
      "懒更学诸馀，林中扫地居。",
      "腻衣穿不洗，白发短慵梳。",
      "苦相常多泪，劳生自悟虚。",
      "闲行人事绝，亲故亦无书。",
      "住处去山近，傍园麋鹿行。",
      "野桑穿井长，荒竹过墙生。",
      "新识邻里面，未谙村社情。",
      "石田无力及，贱赁与人耕。"
    ]
  },
  {
    "volume": 299,
    "sequence": 25,
    "title": "送李评事使蜀",
    "author": "王建",
    "content": [
      "劝酒不依巡，明朝万里人。",
      "转江云栈细，近驿板桥新。",
      "石冷啼猿影，松昏戏鹿尘。",
      "少年为客好，况是益州春。"
    ]
  },
  {
    "volume": 299,
    "sequence": 26,
    "title": "新修道居",
    "author": "王建",
    "content": [
      "世间无所入，学道处新成。",
      "两面有山色，六时闻磬声。",
      "闲加经遍数，老爱字分明。",
      "若得离烦恼，焚香过一生。"
    ]
  },
  {
    "volume": 299,
    "sequence": 27,
    "title": "赠洪誓师",
    "author": "王建",
    "content": [
      "老僧真古画，闲坐语中听。",
      "识病方书圣，谙山草木灵。",
      "人来多施药，愿满不持经。",
      "相伴寻溪竹，秋苔袜履青。"
    ]
  },
  {
    "volume": 299,
    "sequence": 28,
    "title": "题法云禅院僧",
    "author": "王建",
    "content": [
      "不剃头多日，禅来白发长。",
      "合村迎住寺，同学乞修房。",
      "觉少持经力，忧无养病粮。",
      "上山犹得在，自解衲衣裳。"
    ]
  },
  {
    "volume": 299,
    "sequence": 29,
    "title": "赠溪翁",
    "author": "王建",
    "content": [
      "溪田借四邻，不省解忧身。",
      "看日和仙药，书符救病人。",
      "伴僧斋过夏，中酒卧经旬。",
      "应得丹砂力，春来黑发新。"
    ]
  },
  {
    "volume": 299,
    "sequence": 30,
    "title": "谢李续主簿",
    "author": "王建",
    "content": [
      "馆舍幸相近，因风及病身。",
      "一官虽隔水，四韵是同人。",
      "衰卧朦胧晓，贫居冷落春。",
      "少年无不好，莫恨满头尘。"
    ]
  },
  {
    "volume": 299,
    "sequence": 31,
    "title": "寒食（一作张籍诗）",
    "author": "王建",
    "content": [
      "田舍清明日，家家出火迟。",
      "白衫眠古巷，红索搭高枝。",
      "纱带生难结，铜钗重欲垂。",
      "斩新衣踏尽，还似去年时。"
    ]
  },
  {
    "volume": 299,
    "sequence": 32,
    "title": "贻小尼师",
    "author": "王建",
    "content": [
      "新剃青头发，生来未扫眉。",
      "身轻礼拜稳，心慢记经迟。",
      "唤起犹侵晓，催斋已过时。",
      "春晴阶下立，私地弄花枝。"
    ]
  },
  {
    "volume": 299,
    "sequence": 33,
    "title": "惜欢",
    "author": "王建",
    "content": [
      "当欢须且欢，过后买应难。",
      "岁去停灯守，花开把火看。",
      "狂来欺酒浅，愁尽觉天宽。",
      "次第头皆白，齐年人已残。"
    ]
  },
  {
    "volume": 299,
    "sequence": 34,
    "title": "山中惜花",
    "author": "王建",
    "content": [
      "忽看花渐稀，罪过酒醒时。",
      "寻觅风来处，惊张夜落时。",
      "游丝缠故蕊，宿夜守空枝。",
      "开取当轩地，年年树底期。"
    ]
  },
  {
    "volume": 299,
    "sequence": 35,
    "title": "和武门下伤韦令孔雀",
    "author": "王建",
    "content": [
      "孤号秋阁阴，韦令在时禽。",
      "觅伴海山黑，思乡橘柚深。",
      "举头闻旧曲，顾尾惜残金。",
      "憔悴不飞去，重君池上心。"
    ]
  },
  {
    "volume": 299,
    "sequence": 36,
    "title": "题所赁宅牡丹花",
    "author": "王建",
    "content": [
      "赁宅得花饶，初开恐是妖。",
      "粉光深紫腻，肉色退红娇。",
      "且愿风留著，惟愁日炙燋。",
      "可怜零落蕊，收取作香烧。"
    ]
  },
  {
    "volume": 299,
    "sequence": 37,
    "title": "隐者居",
    "author": "王建",
    "content": [
      "山人住处高，看日上蟠桃。",
      "雪缕青山脉，云生白鹤毛。",
      "朱书护身咒，水噀断邪刀。",
      "何物中长食，胡麻慢火熬。"
    ]
  },
  {
    "volume": 299,
    "sequence": 38,
    "title": "昭应官舍",
    "author": "王建",
    "content": [
      "绕厅春草合，知道县家闲。",
      "行见雨遮院，卧看人上山。",
      "避风新浴后，请假未醒间。",
      "朝客轻卑吏，从他不往还。"
    ]
  },
  {
    "volume": 299,
    "sequence": 39,
    "title": "送严大夫赴桂州",
    "author": "王建",
    "content": [
      "岭头分界候，一半属湘潭。",
      "水驿门旗出，山恋洞主参。",
      "辟邪犀角重，解酒荔枝甘。",
      "莫叹京华远，安南更有南。"
    ]
  },
  {
    "volume": 299,
    "sequence": 40,
    "title": "望行人",
    "author": "王建",
    "content": [
      "自从江树秋，日日望江楼。",
      "梦见离珠浦，书来在桂州。",
      "不同鱼比目，终恨水分流。",
      "久不开明镜，多应是白头。"
    ]
  },
  {
    "volume": 299,
    "sequence": 41,
    "title": "塞上",
    "author": "王建",
    "content": [
      "漫漫复凄凄，黄沙暮渐迷。",
      "人当故乡立，马过旧营嘶。",
      "断雁逢冰碛，回军占雪溪。",
      "夜来山下哭，应是送降奚。"
    ]
  },
  {
    "volume": 299,
    "sequence": 42,
    "title": "杜中丞书院新移小竹",
    "author": "王建",
    "content": [
      "此地本无竹，远从山寺移。",
      "经年求养法，隔日记浇时。",
      "嫩绿卷新叶，残黄收故枝。",
      "色经寒不动，声与静相宜。",
      "爱护出常数，稀稠看自知。",
      "贫来缘未有，客散独行迟。"
    ]
  },
  {
    "volume": 299,
    "sequence": 43,
    "title": "同于汝锡赏白牡丹",
    "author": "王建",
    "content": [
      "晓日花初吐，春寒白未凝。",
      "月光裁不得，苏合点难胜。",
      "柔腻于云叶，新鲜掩鹤膺。",
      "统心黄倒晕，侧茎紫重棱。",
      "乍敛看如睡，初开问欲应。",
      "并香幽蕙死，比艳美人憎。",
      "价数千金贵，形相两眼疼。",
      "自知颜色好，愁被彩光凌。"
    ]
  },
  {
    "volume": 299,
    "sequence": 44,
    "title": "送吴郎中赴忠州",
    "author": "王建",
    "content": [
      "西台复南省，清白上天知。",
      "家每因穷散，官多为直移。",
      "遥边过驿近，买药出城迟。",
      "朝野凭人别，亲情伴酒悲。",
      "故园愁去后，白发想回时。",
      "何处忠州界，山头卓望旗。"
    ]
  },
  {
    "volume": 299,
    "sequence": 45,
    "title": "照镜",
    "author": "王建",
    "content": [
      "终日自缠绕，此身无适缘。",
      "万愁生旅夜，百病凑衰年。",
      "少睡憎明屋，慵行待暖天。",
      "痒头梳有虱，风耳炙闻蝉。",
      "摇白方多错，回金法不全。",
      "家贫何所恋，时在老僧边。"
    ]
  },
  {
    "volume": 299,
    "sequence": 46,
    "title": "秋日送杜虔州",
    "author": "王建",
    "content": [
      "忆得宿新宅，别来馀蕙香。",
      "初闻守郡远，一日卧空床。",
      "野驿烟火湿，路人消息狂。",
      "山楼添鼓角，村栅立旗枪。",
      "晚渚露荷败，早衙风桂凉。",
      "谢家章句出，江月少辉光。"
    ]
  },
  {
    "volume": 299,
    "sequence": 47,
    "title": "送郑权尚书南海",
    "author": "王建",
    "content": [
      "七郡双旌贵，人皆不忆回。",
      "戍头龙脑铺，关口象牙堆。",
      "敕设薰炉出，蛮辞咒节开。",
      "市喧山贼破，金贱海船来。",
      "白氎家家织，红蕉处处栽。",
      "已将身报国，莫起望乡台。"
    ]
  },
  {
    "volume": 299,
    "sequence": 48,
    "title": "题别遗爱草堂兼呈李十使君（李十亦尝隐庐山白鹿洞）",
    "author": "王建",
    "content": [
      "曾住炉峰下，书堂对药台。",
      "斩新萝径合，依旧竹窗开。",
      "砌水亲看决，池荷手自栽。",
      "五年方暂至，一宿又须回。",
      "纵未长归得，犹胜不到来。",
      "君家白鹿洞，闻道亦生苔。"
    ]
  },
  {
    "volume": 299,
    "sequence": 49,
    "title": "赏牡丹",
    "author": "王建",
    "content": [
      "此花名价别，开艳益皇都。",
      "香遍苓菱死，红烧踯躅枯。",
      "软光笼细脉，妖色暖鲜肤。",
      "满蕊攒黄粉，含棱缕绛苏。",
      "好和薰御服，堪画入宫图。",
      "晚态愁新妇，残妆望病夫。",
      "教人知个数，留客赏斯须。",
      "一夜轻风起，千金买亦无。"
    ]
  }
]