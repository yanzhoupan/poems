[
  {
    "volume": 518,
    "sequence": 1,
    "title": "明月照高楼",
    "author": "雍陶",
    "content": [
      "朗月何高高，楼中帘影寒。",
      "一妇独含叹，四坐谁成欢。",
      "时节屡已移，游旅杳不还。",
      "沧溟倘未涸，妾泪终不干。",
      "君若无定云，妾若不动山。",
      "云行出山易，山逐云去难。",
      "愿为边塞尘，因风委君颜。",
      "君颜良洗多，荡妾浊水间。"
    ]
  },
  {
    "volume": 518,
    "sequence": 2,
    "title": "酬秘书王丞见寄",
    "author": "雍陶",
    "content": [
      "朝下有闲思，南沟边水行。",
      "因来见寥落，转自叹平生。",
      "白首丈夫气，赤心知己情。",
      "留诗本相慰，却忆苦吟声。"
    ]
  },
  {
    "volume": 518,
    "sequence": 3,
    "title": "僧金河戍客",
    "author": "雍陶",
    "content": [
      "惯猎金河路，曾逢雪不迷。",
      "射雕青冢北，走马黑山西。",
      "戍远旌幡少，年深帐幕低。",
      "酬恩须尽敌，休说梦中闺。"
    ]
  },
  {
    "volume": 518,
    "sequence": 4,
    "title": "孤桐",
    "author": "雍陶",
    "content": [
      "疏桐余一干，风雨日萧条。",
      "岁晚琴材老，天寒桂叶凋。",
      "已悲根半死，复恐尾全焦。",
      "幸在龙门下，知音肯寂寥。"
    ]
  },
  {
    "volume": 518,
    "sequence": 5,
    "title": "秋露",
    "author": "雍陶",
    "content": [
      "白露暧秋色，月明清漏中。",
      "痕沾珠箔重，点落玉盘空。",
      "竹动时惊鸟，莎寒暗滴虫。",
      "满园生永夜，渐欲与霜同。"
    ]
  },
  {
    "volume": 518,
    "sequence": 6,
    "title": "送徐使君赴岳州",
    "author": "雍陶",
    "content": [
      "渺渺楚江上，风旗摇去舟。",
      "马归云梦晚，猿叫洞庭秋。",
      "别思满南渡，乡心生北楼。",
      "巴陵山水郡，应称谢公游。"
    ]
  },
  {
    "volume": 518,
    "sequence": 7,
    "title": "送裴璋还蜀因亦怀归",
    "author": "雍陶",
    "content": [
      "客在剑门外，新年音信稀。",
      "自为千里别，已送几人归。",
      "陌上月初落，马前花正飞。",
      "离言殊未尽，春雨满行衣。"
    ]
  },
  {
    "volume": 518,
    "sequence": 8,
    "title": "送前鄠县李少府",
    "author": "雍陶",
    "content": [
      "近出圭峰下，还期又不赊。",
      "身闲多宿寺，官满未移家。",
      "罢钓临秋水，开尊对月华。",
      "自当蓬阁选，岂得卧烟霞。"
    ]
  },
  {
    "volume": 518,
    "sequence": 9,
    "title": "送宜春裴明府之任",
    "author": "雍陶",
    "content": [
      "南行春已满，路半水茫然。",
      "楚望花当渡，湘阴橘满川。",
      "山横湖色上，帆出鸟行前。",
      "此任无辞远，亲人贵用还。"
    ]
  },
  {
    "volume": 518,
    "sequence": 10,
    "title": "赠宗静上人",
    "author": "雍陶",
    "content": [
      "世上方传教，山中未得归。",
      "闲花飘讲席，驯鸽污禅衣。",
      "积雨谁过寺，残钟自掩扉。",
      "寒来垂顶帽，白发剃应稀。"
    ]
  },
  {
    "volume": 518,
    "sequence": 11,
    "title": "同贾岛宿无可上人院",
    "author": "雍陶",
    "content": [
      "何处销愁宿，携囊就远僧。",
      "中宵吟有雪，空屋语无灯。",
      "静境唯闻铎，寒床但枕肱。",
      "还因爱闲客，始得见南能。"
    ]
  },
  {
    "volume": 518,
    "sequence": 12,
    "title": "和刘补阙秋园寓兴六首",
    "author": "雍陶",
    "content": [
      "水木夕阴冷，池塘秋意多。",
      "庭风吹故叶，阶露净寒莎。",
      "愁燕窥灯语，情人见月过。",
      "砧声听已别，虫响复相和。",
      "闭门无事后，此地即山中。",
      "但觉鸟声异，不知人境同。",
      "晚花开为雨，残果落因风。",
      "独坐还吟酌，诗成酒已空。",
      "自得家林趣，常时在外稀。",
      "对僧餐野食，迎客著山衣。",
      "雀斗翻檐散，蝉惊出树飞。",
      "功成他日后，何必五湖归。",
      "秋色庭芜上，清朝见露华。",
      "疏篁抽晚笋，幽药吐寒芽。",
      "引水新渠净，登台小径斜。",
      "人来多爱此，萧爽似仙家。",
      "禁掖朝回后，林园胜赏时。",
      "野人来辨药，庭鹤往看棋。",
      "晚日明丹枣，朝霜润紫梨。",
      "还因重风景，犹自有秋诗。",
      "圣代少封事，闲居方屏喧。",
      "漏寒云外阙，木落月中园。",
      "山鸟宿檐树，水萤流洞门。",
      "无人见清景，林下自开尊。"
    ]
  },
  {
    "volume": 518,
    "sequence": 13,
    "title": "岳阳晚景",
    "author": "雍陶",
    "content": [
      "汉阳无远寺，见说过汾城。",
      "云雨经春客，江山几日程。",
      "终随鸥鸟去，只在海潮生。",
      "前路逢渔父，多愁问姓名。"
    ]
  },
  {
    "volume": 518,
    "sequence": 14,
    "title": "塞上宿野寺",
    "author": "雍陶",
    "content": [
      "塞上蕃僧老，天寒疾上关。",
      "远烟平似水，高树暗如山。",
      "去马朝常急，行人夜始闲。",
      "更深听刁斗，时到磬声间。"
    ]
  },
  {
    "volume": 518,
    "sequence": 15,
    "title": "寒食夜池上对月怀友",
    "author": "雍陶",
    "content": [
      "人间多别离，处处是相思。",
      "海内无烟夜，天涯有月时。",
      "跳鱼翻荇叶，惊鹊出花枝。",
      "亲友皆千里，三更独绕池。"
    ]
  },
  {
    "volume": 518,
    "sequence": 16,
    "title": "自述",
    "author": "雍陶",
    "content": [
      "万事谁能问，一名犹未知。",
      "贫当多累日，闲过少年时。",
      "灯下和愁睡，花前带酒悲。",
      "无谋常委命，转觉命堪疑。"
    ]
  },
  {
    "volume": 518,
    "sequence": 17,
    "title": "送契玄上人南游",
    "author": "雍陶",
    "content": [
      "红叶落湘川，枫明映水天。",
      "寻钟过楚寺，拥锡上泷船。",
      "病客思留药，迷人待说禅。",
      "南中多古迹，应访虎溪泉。"
    ]
  },
  {
    "volume": 518,
    "sequence": 18,
    "title": "少年行（一作汉宫少年行）",
    "author": "雍陶",
    "content": [
      "不倚军功有侠名，可怜球猎少年情。",
      "戴铃健鹘随声下，撼珮骄骢弄影行。",
      "觅匠重装燕客剑，对人新按越姬筝。",
      "岂知儒者心偏苦，吟向秋风白发生。"
    ]
  },
  {
    "volume": 518,
    "sequence": 19,
    "title": "咏双白鹭（一作崔少府池鹭）",
    "author": "雍陶",
    "content": [
      "双鹭应怜水满池，风飘不动顶丝垂。",
      "立当青草人先见，行榜白莲鱼未知。",
      "一足独拳寒雨里，数声相叫早秋时。",
      "林塘得尔须增价，况与诗家物色宜。"
    ]
  },
  {
    "volume": 518,
    "sequence": 20,
    "title": "晴诗（一作塞路初晴）",
    "author": "雍陶",
    "content": [
      "晚虹斜日塞天昏，一半山川带雨痕。",
      "新水乱侵青草路，残烟犹傍绿杨村。",
      "胡人羊马休南牧，汉将旌旗在北门。",
      "行子喜闻无战伐，闲看游骑猎秋原。"
    ]
  },
  {
    "volume": 518,
    "sequence": 21,
    "title": "送徐山人归睦州旧隐",
    "author": "雍陶",
    "content": [
      "君在桐庐何处住，草堂应与戴家邻。",
      "初归山犬翻惊主，久别江鸥却避人。",
      "终日欲为相逐计，临岐空羡独行身。",
      "秋风钓艇遥相忆，七里滩西片月新。"
    ]
  },
  {
    "volume": 518,
    "sequence": 22,
    "title": "到蜀后记途中经历",
    "author": "雍陶",
    "content": [
      "剑峰重叠雪云漫，忆昨来时处处难。",
      "大散岭头春足雨，褒斜谷里夏犹寒。",
      "蜀门去国三千里，巴路登山八十盘。",
      "自到成都烧酒熟，不思身更入长安。"
    ]
  },
  {
    "volume": 518,
    "sequence": 23,
    "title": "忆山寄僧",
    "author": "雍陶",
    "content": [
      "尘路谁知蹋雪踪，到来空认出云峰。",
      "天晴远见月中树，风便细听烟际钟。",
      "阅世数思僧并院，忆山长羡鹤归松。",
      "新愁旧恨多难说，半在眉间半在胸。"
    ]
  },
  {
    "volume": 518,
    "sequence": 24,
    "title": "赠玉芝观王尊师",
    "author": "雍陶",
    "content": [
      "处处烟霞寻总遍，却来城市喜逢师。",
      "时流见说无人在，年纪唯应有鹤知。",
      "大药已成宁畏晚，小松初种不嫌迟。",
      "长忧一日归天去，未授灵方遣问谁。"
    ]
  },
  {
    "volume": 518,
    "sequence": 25,
    "title": "哭饶州吴谏议使君",
    "author": "雍陶",
    "content": [
      "忽闻身谢满朝惊，俄感鄱阳罢市情。",
      "遗爱永存今似古，高名不朽死如生。",
      "神仙难见青骡事，谏议空留白马名。",
      "授馆曾为门下客，几回垂泪过宣平。"
    ]
  },
  {
    "volume": 518,
    "sequence": 26,
    "title": "经杜甫旧宅",
    "author": "雍陶",
    "content": [
      "浣花溪里花多处，为忆先生在蜀时。",
      "万古只应留旧宅，千金无复换新诗。",
      "沙崩水槛鸥飞尽，树压村桥马过迟。",
      "山月不知人事变，夜来江上与谁期。"
    ]
  },
  {
    "volume": 518,
    "sequence": 27,
    "title": "河阴新城",
    "author": "雍陶",
    "content": [
      "高城新筑压长川，虎踞龙盘气色全。",
      "五里似云根不动，一重如月晕长圆。",
      "河流暗与沟池合，山色遥将睥睨连。",
      "自有此来当汴口，武牢何用锁风烟。"
    ]
  },
  {
    "volume": 518,
    "sequence": 28,
    "title": "秋居病中",
    "author": "雍陶",
    "content": [
      "幽居悄悄何人到，落日清凉满树梢。",
      "新句有时愁里得，古方无效病来抛。",
      "荒檐数蝶悬蛛网，空屋孤萤入燕巢。",
      "独卧南窗秋色晚，一庭红叶掩衡茅。"
    ]
  },
  {
    "volume": 518,
    "sequence": 29,
    "title": "罢还边将",
    "author": "雍陶",
    "content": [
      "白须虏将话边事，自失公权怨语多。",
      "汉主岂劳思李牧，赵王犹是用廉颇。",
      "新鹰饱肉唯闲猎，旧剑生衣懒更磨。",
      "百战无功身老去，羡他年少渡黄河。"
    ]
  },
  {
    "volume": 518,
    "sequence": 30,
    "title": "永乐殷尧藩明府县池嘉莲咏",
    "author": "雍陶",
    "content": [
      "青蘋白石匝莲塘，水里莲开带瑞光。",
      "露湿红芳双朵重，风飘绿蒂一枝长。",
      "同心栀子徒夸艳，合穗嘉禾岂解香。",
      "不独丰祥先有应，更宜花县对潘郎。"
    ]
  },
  {
    "volume": 518,
    "sequence": 31,
    "title": "酬李绀岁除送酒",
    "author": "雍陶",
    "content": [
      "岁尽贫生事事须，就中深恨酒钱无。",
      "故人充寿能分送，远客消愁免自沽。",
      "一夜四乘倾凿落，五更三点把屠苏。",
      "已供时节深珍重，况许今朝更挈壶。"
    ]
  },
  {
    "volume": 518,
    "sequence": 32,
    "title": "蜀路倦行因有所感",
    "author": "雍陶",
    "content": [
      "乱峰碎石金牛路，过客应骑铁马行。",
      "白日欲斜催后乘，青云何处问前程。",
      "飞蝇一一皆先去，度鸟双双亦远鸣。",
      "蹇步不唯伤旅思，此中兼见宦途情。"
    ]
  },
  {
    "volume": 518,
    "sequence": 33,
    "title": "寄永乐殷尧藩明府",
    "author": "雍陶",
    "content": [
      "古县萧条秋景晚，昔年陶令亦如君。",
      "头巾漉酒临黄菊，手板支颐向白云。",
      "百里岂能容骥足，九霄终自别鸡群。",
      "相思不恨书来少，佳句多从阙下闻。"
    ]
  },
  {
    "volume": 518,
    "sequence": 34,
    "title": "蜀中战后感事",
    "author": "雍陶",
    "content": [
      "蜀道英灵地，山重水又回。",
      "文章四子盛，道路五丁开。",
      "词客题桥去，忠臣叱驭来。",
      "卧龙同骇浪，跃马比浮埃。",
      "已谓无妖土，那知有祸胎。",
      "蕃兵依濮柳，蛮旆指江梅。",
      "战后悲逢血，烧馀恨见灰。",
      "空留犀厌怪，无复酒除灾。",
      "岁积苌弘怨，春深杜宇哀。",
      "家贫移未得，愁上望乡台。"
    ]
  },
  {
    "volume": 518,
    "sequence": 35,
    "title": "答蜀中经蛮后友人马艾见寄",
    "author": "雍陶",
    "content": [
      "茜马渡泸水，北来如鸟轻。",
      "几年朝凤阙，一日破龟城。",
      "此地有征战，谁家无死生。",
      "人悲还旧里，鸟喜下空营。",
      "弟侄意初定，交朋心尚惊。",
      "自从经难后，吟苦似猿声。"
    ]
  },
  {
    "volume": 518,
    "sequence": 36,
    "title": "卢岳闲居十韵",
    "author": "雍陶",
    "content": [
      "扰扰走人寰，争如占得闲。",
      "防愁心付酒，求静力登山。",
      "见药芳时采，逢花好处攀。",
      "望云开病眼，临涧洗愁颜。",
      "春色流岩下，秋声碎竹间。",
      "锦文苔点点，钱样菊斑斑。",
      "路远朝无客，门深夜不关。",
      "鹤飞高缥缈，莺语巧绵蛮。",
      "养拙甘沈默，忘怀绝险艰。",
      "更怜云外路，空去又空还。"
    ]
  },
  {
    "volume": 518,
    "sequence": 37,
    "title": "送于中丞使北蕃",
    "author": "雍陶",
    "content": [
      "朔将引双旌，山遥碛雪平。",
      "经年通国信，计日得蕃情。",
      "野次依泉宿，沙中望火行。",
      "远雕秋有力，寒马夜无声。",
      "看猎临胡帐，思乡见汉城。",
      "来春拥边骑，新草满归程。"
    ]
  },
  {
    "volume": 518,
    "sequence": 38,
    "title": "和河南白尹西池北新葺水斋招赏十二韵",
    "author": "雍陶",
    "content": [
      "二室峰前水，三川府右亭。",
      "乱流深竹径，分绕小花汀。",
      "池角通泉脉，堂心豁地形。",
      "坐中寒瑟瑟，床下细泠泠。",
      "雨夜思巫峡，秋朝想洞庭。",
      "千年孤镜碧，一片远天青。",
      "鱼戏摇红尾，鸥闲退白翎。",
      "荷倾泻珠露，沙乱动金星。",
      "藤架如纱帐，苔墙似锦屏。",
      "龙门人少到，仙棹自多停。",
      "游忆高僧伴，吟招野客听。",
      "余波不能惜，便欲养浮萍。"
    ]
  },
  {
    "volume": 518,
    "sequence": 39,
    "title": "感兴",
    "author": "雍陶",
    "content": [
      "贫女貌非丑，要须缘嫁迟。",
      "还似求名客，无媒不及时。"
    ]
  },
  {
    "volume": 518,
    "sequence": 40,
    "title": "长安客感",
    "author": "雍陶",
    "content": [
      "日过千万家，一家非所依。",
      "不及行尘影，犹随马蹄归。"
    ]
  },
  {
    "volume": 518,
    "sequence": 41,
    "title": "春怀旧游",
    "author": "雍陶",
    "content": [
      "吟想旧经过，花时奈远何。",
      "别来长似见，春梦入关多。"
    ]
  },
  {
    "volume": 518,
    "sequence": 42,
    "title": "离京城宿商山作",
    "author": "雍陶",
    "content": [
      "山月吟声苦，春风引思长。",
      "无由及尘土，犹带杏花香。"
    ]
  },
  {
    "volume": 518,
    "sequence": 43,
    "title": "秋馆雨夜",
    "author": "雍陶",
    "content": [
      "夜雨空馆静，幽人起裴回。",
      "长安醉眠客，岂知新雁来。"
    ]
  },
  {
    "volume": 518,
    "sequence": 44,
    "title": "闻子规",
    "author": "雍陶",
    "content": [
      "百鸟有啼时，子规声不歇。",
      "春寒四邻静，独叫三更月。"
    ]
  },
  {
    "volume": 518,
    "sequence": 45,
    "title": "怀无可上人",
    "author": "雍陶",
    "content": [
      "山寺秋时后，僧家夏满时。",
      "清凉多古迹，几处有新诗。"
    ]
  },
  {
    "volume": 518,
    "sequence": 46,
    "title": "长安客感",
    "author": "雍陶",
    "content": [
      "客泪如危叶，长悬零落心。",
      "况是悲秋日，临风制不禁。"
    ]
  },
  {
    "volume": 518,
    "sequence": 47,
    "title": "送客遥望",
    "author": "雍陶",
    "content": [
      "别远心更苦，遥将目送君。",
      "光华不可见，孤鹤没秋云。"
    ]
  },
  {
    "volume": 518,
    "sequence": 48,
    "title": "伤靡草",
    "author": "雍陶",
    "content": [
      "靡草似客心，年年亦先死。",
      "无由伴花落，暂得因风起。"
    ]
  },
  {
    "volume": 518,
    "sequence": 49,
    "title": "放鹤",
    "author": "雍陶",
    "content": [
      "从今一去不须低，见说辽东好去栖。",
      "努力莫辞仙路远，白云飞处免群鸡。"
    ]
  },
  {
    "volume": 518,
    "sequence": 50,
    "title": "早秋月夜",
    "author": "雍陶",
    "content": [
      "身闲伴月夜深行，风触衣裳四体轻。",
      "为见近来天气好，几篇诗兴入秋成。"
    ]
  },
  {
    "volume": 518,
    "sequence": 51,
    "title": "蝉",
    "author": "雍陶",
    "content": [
      "高树蝉声入晚云，不唯愁我亦愁君。",
      "何时各得身无事，每到闻时似不闻。"
    ]
  },
  {
    "volume": 518,
    "sequence": 52,
    "title": "公子行",
    "author": "雍陶",
    "content": [
      "公子风流嫌锦绣，新裁白纻作春衣。",
      "金鞭留当谁家酒，拂柳穿花信马归。"
    ]
  },
  {
    "volume": 518,
    "sequence": 53,
    "title": "题情尽桥",
    "author": "雍陶",
    "content": [
      "从来只有情难尽，何事名为情尽桥。",
      "自此改名为折柳，任他离恨一条条。"
    ]
  },
  {
    "volume": 518,
    "sequence": 54,
    "title": "峡中行",
    "author": "雍陶",
    "content": [
      "两崖开尽水回环，一叶才通石罅间。",
      "楚客莫言山势险，世人心更险于山。"
    ]
  },
  {
    "volume": 518,
    "sequence": 55,
    "title": "韦处士郊居",
    "author": "雍陶",
    "content": [
      "满庭诗境飘红叶，绕砌琴声滴暗泉。",
      "门外晚晴秋色老，万条寒玉一溪烟。"
    ]
  },
  {
    "volume": 518,
    "sequence": 56,
    "title": "秋怀",
    "author": "雍陶",
    "content": [
      "古槐烟薄晚鸦愁，独向黄昏立御沟。",
      "南国望中生远思，一行新雁去汀洲。"
    ]
  },
  {
    "volume": 518,
    "sequence": 57,
    "title": "再下第将归荆楚上白舍人",
    "author": "雍陶",
    "content": [
      "穷通应计一时间，今日甘从刖足还。",
      "长倚玉人心自醉，不辞归去哭荆山。"
    ]
  },
  {
    "volume": 518,
    "sequence": 58,
    "title": "春行武关作",
    "author": "雍陶",
    "content": [
      "风香春暖展归程，全胜游仙入洞情。",
      "一路缘溪花覆水，不妨闲看不妨行。"
    ]
  },
  {
    "volume": 518,
    "sequence": 59,
    "title": "恨别二首",
    "author": "雍陶",
    "content": [
      "知君饯酒深深意，图使行人涕不流。",
      "如今却恨酒中别，不得一言千里愁。",
      "人言日远还疏索，别后都非未别心。",
      "唯我忆君千里意，一年不见一重深。"
    ]
  },
  {
    "volume": 518,
    "sequence": 60,
    "title": "送人归吴",
    "author": "雍陶",
    "content": [
      "远爱春波正满湖，羡君东去是归途。",
      "吟诗好向月中宿，一叫水天沙鹤孤。"
    ]
  },
  {
    "volume": 518,
    "sequence": 61,
    "title": "喜梦归",
    "author": "雍陶",
    "content": [
      "旅馆岁阑频有梦，分明最似此宵希。",
      "觉来莫道还无益，未得归时且当归。"
    ]
  },
  {
    "volume": 518,
    "sequence": 62,
    "title": "路中问程知欲达青云驿",
    "author": "雍陶",
    "content": [
      "行愁驿路问来人，西去经过愿一闻。",
      "落日回鞭相指点，前程从此是青云。"
    ]
  },
  {
    "volume": 518,
    "sequence": 63,
    "title": "题君山（一作洞庭诗）",
    "author": "雍陶",
    "content": [
      "风波不动影沈沈，翠色全微碧色深。",
      "应是水仙梳洗处，一螺青黛镜中心。"
    ]
  },
  {
    "volume": 518,
    "sequence": 64,
    "title": "离家后作",
    "author": "雍陶",
    "content": [
      "世上无媒似我希，一身惟有影相随。",
      "出门便作焚舟计，生不成名死不归。"
    ]
  },
  {
    "volume": 518,
    "sequence": 65,
    "title": "寄题岘亭",
    "author": "雍陶",
    "content": [
      "岘亭留恨为伤杯，未得醒醒看便回。",
      "却想醉游如梦见，直疑元本不曾来。"
    ]
  },
  {
    "volume": 518,
    "sequence": 66,
    "title": "病鹤",
    "author": "雍陶",
    "content": [
      "忆得当时病未遭，身为仙驭雪为毛。",
      "今来沙上飞无力，羞见樯乌立处高。"
    ]
  },
  {
    "volume": 518,
    "sequence": 67,
    "title": "状春",
    "author": "雍陶",
    "content": [
      "含春笑日花心艳，带雨牵风柳态妖。",
      "珍重两般堪比处，醉时红脸舞时腰。"
    ]
  },
  {
    "volume": 518,
    "sequence": 68,
    "title": "春咏",
    "author": "雍陶",
    "content": [
      "风恼花枝不耐频，等闲飞落易愁人。",
      "殷勤最是章台柳，一树千条管带春。"
    ]
  },
  {
    "volume": 518,
    "sequence": 69,
    "title": "非酒",
    "author": "雍陶",
    "content": [
      "人人慢说酒消忧，我道翻为引恨由。",
      "一夜醒来灯火暗，不应愁事亦成愁。"
    ]
  },
  {
    "volume": 518,
    "sequence": 70,
    "title": "苦寒",
    "author": "雍陶",
    "content": [
      "今年无异去年寒，何事朝来独忍难。",
      "应是渐为贫客久，锦衣著尽布衣单。"
    ]
  },
  {
    "volume": 518,
    "sequence": 71,
    "title": "送客",
    "author": "雍陶",
    "content": [
      "若论秋思人人苦，最觉愁多客又深。",
      "何况病来惆怅尽，不知争作送君心。"
    ]
  },
  {
    "volume": 518,
    "sequence": 72,
    "title": "人问应举",
    "author": "雍陶",
    "content": [
      "莫惊西上独迟回，只为衡门未有媒。",
      "惆怅赋成身不去，一名闲事逐秋回。"
    ]
  },
  {
    "volume": 518,
    "sequence": 73,
    "title": "送客不及",
    "author": "雍陶",
    "content": [
      "水阔江天两不分，行人两处更相闻。",
      "遥遥已失风帆影，半日虚销指点云。"
    ]
  },
  {
    "volume": 518,
    "sequence": 74,
    "title": "闻杜鹃二首",
    "author": "雍陶",
    "content": [
      "碧竿微露月玲珑，谢豹伤心独叫风。",
      "高处已应闻滴血，山榴一夜几枝红。",
      "蜀客春城闻蜀鸟，思归声引未归心。",
      "却知夜夜愁相似，尔正啼时我正吟。"
    ]
  },
  {
    "volume": 518,
    "sequence": 75,
    "title": "西归出斜谷",
    "author": "雍陶",
    "content": [
      "行过险栈出褒斜，出尽平川似到家。",
      "万里客愁今日散，马前初见米囊花。"
    ]
  },
  {
    "volume": 518,
    "sequence": 76,
    "title": "宿嘉陵驿（一作嘉陵馆楼）",
    "author": "雍陶",
    "content": [
      "离思茫茫正值秋，每因风景却生愁。",
      "今宵难作刀州梦，月色江声共一楼。"
    ]
  },
  {
    "volume": 518,
    "sequence": 77,
    "title": "旅怀",
    "author": "雍陶",
    "content": [
      "旧里已悲无产业，故山犹恋有烟霞。",
      "自从为客归时少，旅馆僧房却是家。"
    ]
  },
  {
    "volume": 518,
    "sequence": 78,
    "title": "贫居春怨",
    "author": "雍陶",
    "content": [
      "贫居尽日冷风烟，独向檐床看雨眠。",
      "寂寞春风花落尽，满庭榆荚似秋天。"
    ]
  },
  {
    "volume": 518,
    "sequence": 79,
    "title": "忆江南旧居",
    "author": "雍陶",
    "content": [
      "闲思往事在湖亭，亭上秋灯照月明。",
      "宿客尽眠眠不得，半窗残月带潮声。"
    ]
  },
  {
    "volume": 518,
    "sequence": 80,
    "title": "夷陵城",
    "author": "雍陶",
    "content": [
      "世家曾览楚英雄，国破城荒万事空。",
      "唯有邮亭阶下柳，春来犹似细腰宫。"
    ]
  },
  {
    "volume": 518,
    "sequence": 81,
    "title": "访友人幽居二首",
    "author": "雍陶",
    "content": [
      "落花门外春将尽，飞絮庭前日欲高。",
      "深院客来人未起，黄鹂枝上啄樱桃。",
      "莎深苔滑地无尘，竹冷花迟剩驻春。",
      "尽日弄琴谁共听，与君兼鹤是三人。"
    ]
  },
  {
    "volume": 518,
    "sequence": 82,
    "title": "宿大彻禅师故院",
    "author": "雍陶",
    "content": [
      "竹房谁继生前事，松月空悬过去心。",
      "秋磬数声天欲晓，影堂斜掩一灯深。"
    ]
  },
  {
    "volume": 518,
    "sequence": 83,
    "title": "送蜀客",
    "author": "雍陶",
    "content": [
      "剑南风景腊前春，山鸟江风得雨新。",
      "莫怪送君行较远，自缘身是忆归人。"
    ]
  },
  {
    "volume": 518,
    "sequence": 84,
    "title": "题宝应县",
    "author": "雍陶",
    "content": [
      "雪楼当日动晴寒，渭水梁山鸟外看。",
      "闻说德宗曾到此，吟诗不敢倚阑干。"
    ]
  },
  {
    "volume": 518,
    "sequence": 85,
    "title": "和孙明府怀旧山",
    "author": "雍陶",
    "content": [
      "五柳先生本在山，偶然为客落人间。",
      "秋来见月多归思，自起开笼放白鹇。"
    ]
  },
  {
    "volume": 518,
    "sequence": 86,
    "title": "城西访友人别墅",
    "author": "雍陶",
    "content": [
      "澧水桥西小路斜，日高犹未到君家。",
      "村园门巷多相似，处处春风枳壳花。"
    ]
  },
  {
    "volume": 518,
    "sequence": 87,
    "title": "题大安池亭",
    "author": "雍陶",
    "content": [
      "幽岛曲池相隐映，小桥虚阁半高低。",
      "好风好月无人宿，夜夜水禽船上栖。"
    ]
  },
  {
    "volume": 518,
    "sequence": 88,
    "title": "送春",
    "author": "雍陶",
    "content": [
      "勿言春尽春还至，少壮看花复几回。",
      "今日已从愁里去，明年更莫共愁来。"
    ]
  },
  {
    "volume": 518,
    "sequence": 89,
    "title": "武侯庙古柏",
    "author": "雍陶",
    "content": [
      "密叶四时同一色，高枝千岁对孤峰。",
      "此中疑有精灵在，为见盘根似卧龙。"
    ]
  },
  {
    "volume": 518,
    "sequence": 90,
    "title": "哀蜀人为南蛮俘虏五章·初出成都闻哭声",
    "author": "雍陶",
    "content": [
      "但见城池还汉将，岂知佳丽属蛮兵。",
      "锦江南度遥闻哭，尽是离家别国声。"
    ]
  },
  {
    "volume": 518,
    "sequence": 91,
    "title": "哀蜀人为南蛮俘虏五章·过大渡河蛮使许之泣望乡国",
    "author": "雍陶",
    "content": [
      "大渡河边蛮亦愁，汉人将渡尽回头。",
      "此中剩寄思乡泪，南去应无水北流。"
    ]
  },
  {
    "volume": 518,
    "sequence": 92,
    "title": "哀蜀人为南蛮俘虏五章·出青溪关有迟留之意",
    "author": "雍陶",
    "content": [
      "欲出乡关行步迟，此生无复却回时。",
      "千冤万恨何人见，唯有空山鸟兽知。"
    ]
  },
  {
    "volume": 518,
    "sequence": 93,
    "title": "哀蜀人为南蛮俘虏五章·别巂州一时恸哭云日为之变色",
    "author": "雍陶",
    "content": [
      "越巂城南无汉地，伤心从此便为蛮。",
      "冤声一恸悲风起，云暗青天日下山。"
    ]
  },
  {
    "volume": 518,
    "sequence": 94,
    "title": "哀蜀人为南蛮俘虏五章·入蛮界不许有悲泣之声",
    "author": "雍陶",
    "content": [
      "云南路出陷河西，毒草长青瘴色低。",
      "渐近蛮城谁敢哭，一时收泪羡猿啼。"
    ]
  },
  {
    "volume": 518,
    "sequence": 95,
    "title": "宿石门山居",
    "author": "雍陶",
    "content": [
      "窗灯欲灭夜愁生，萤火飞来促织鸣。",
      "宿客几回眠又起，一溪秋水枕边声。"
    ]
  },
  {
    "volume": 518,
    "sequence": 96,
    "title": "过旧宅看花",
    "author": "雍陶",
    "content": [
      "山桃野杏两三栽，树树繁花去复开。",
      "今日主人相引看，谁知曾是客移来。"
    ]
  },
  {
    "volume": 518,
    "sequence": 97,
    "title": "寄襄阳章孝标",
    "author": "雍陶",
    "content": [
      "青油幕下白云边，日日空山夜夜泉。",
      "闻说小斋多野意，枳花阴里麝香眠。"
    ]
  },
  {
    "volume": 518,
    "sequence": 98,
    "title": "洛中感事",
    "author": "雍陶",
    "content": [
      "洛城今古足繁华，最恨乔家似石家。",
      "行到窈娘身没处，水边愁见亚枝花。"
    ]
  },
  {
    "volume": 518,
    "sequence": 99,
    "title": "阴地关见入蕃公主石上手迹",
    "author": "雍陶",
    "content": [
      "汉家公主昔和蕃，石上今馀手迹存。",
      "风雨几年侵不灭，分明纤指印苔痕。"
    ]
  },
  {
    "volume": 518,
    "sequence": 100,
    "title": "美人春风怨",
    "author": "雍陶",
    "content": [
      "澹荡春风满眼来，落花飞蝶共裴回。",
      "偏能飘散同心蒂，无那愁眉吹不开。"
    ]
  },
  {
    "volume": 518,
    "sequence": 101,
    "title": "过南邻花园",
    "author": "雍陶",
    "content": [
      "莫怪频过有酒家，多情长是惜年华。",
      "春风堪赏还堪恨，才见开花又落花。"
    ]
  },
  {
    "volume": 518,
    "sequence": 102,
    "title": "劝行乐",
    "author": "雍陶",
    "content": [
      "老去风光不属身，黄金莫惜买青春。",
      "白头纵作花园主，醉折花枝是别人。"
    ]
  },
  {
    "volume": 518,
    "sequence": 103,
    "title": "渡桑干河",
    "author": "雍陶",
    "content": [
      "南客岂曾谙塞北，年年唯见雁飞回。",
      "今朝忽渡桑干水，不似身来似梦来。"
    ]
  },
  {
    "volume": 518,
    "sequence": 104,
    "title": "月下喜吕郎中除兵部",
    "author": "雍陶",
    "content": [
      "北阙云间见碧天，南宫月似旧时圆。",
      "喜看列宿今朝正，休叹参差十四年。"
    ]
  },
  {
    "volume": 518,
    "sequence": 105,
    "title": "天津桥望春",
    "author": "雍陶",
    "content": [
      "津桥春水浸红霞，烟柳风丝拂岸斜。",
      "翠辇不来金殿闭，宫莺衔出上阳花。"
    ]
  },
  {
    "volume": 518,
    "sequence": 106,
    "title": "自蔚州南入真谷有似剑门，因有归思",
    "author": "雍陶",
    "content": [
      "我家蜀地身离久，忽见胡山似剑门。",
      "马上欲垂千里泪，耳边唯欠一声猿。"
    ]
  },
  {
    "volume": 518,
    "sequence": 107,
    "title": "再经天涯地角山",
    "author": "雍陶",
    "content": [
      "每忆云山养短才，悔缘名利入尘埃。",
      "十年马足行多少，两度天涯地角来。"
    ]
  },
  {
    "volume": 518,
    "sequence": 108,
    "title": "题等界寺二首",
    "author": "雍陶",
    "content": [
      "吴蜀千年等界村，英雄无主岂长存。",
      "思量往事今何在，万里山中一寺门。",
      "两国道涂都万里，来从此地等平分。",
      "行人竞说东西利，事不关心耳不闻。"
    ]
  },
  {
    "volume": 518,
    "sequence": 109,
    "title": "洛源驿戏题",
    "author": "雍陶",
    "content": [
      "柳阴春岭鸟新啼，暖色浓烟深处迷。",
      "如恨往来人不见，水声呦咽出花溪。"
    ]
  },
  {
    "volume": 518,
    "sequence": 110,
    "title": "遣愁",
    "author": "雍陶",
    "content": [
      "抛掷泥中一听沈，不能三叹引愁深。",
      "莫言客子无愁易，须识愁多暗损心。"
    ]
  },
  {
    "volume": 518,
    "sequence": 111,
    "title": "送友人弃官归山居",
    "author": "雍陶",
    "content": [
      "不爱人间紫与绯，却思松下著山衣。",
      "春郊雨尽多新草，一路青青蹋雨归。"
    ]
  },
  {
    "volume": 518,
    "sequence": 112,
    "title": "山行",
    "author": "雍陶",
    "content": [
      "野花幽鸟几千般，头白山僧遍识难。",
      "世上游人无复见，一生唯向画图看。"
    ]
  },
  {
    "volume": 518,
    "sequence": 113,
    "title": "送客二首",
    "author": "雍陶",
    "content": [
      "与君同在少年场，知己萧条壮士伤。",
      "可惜报恩无处所，却提孤剑过咸阳。",
      "行人立马强盘回，别字犹含未忍开。",
      "好去出门休落泪，不如前路早归来。"
    ]
  },
  {
    "volume": 518,
    "sequence": 114,
    "title": "安国寺赠广宣上人",
    "author": "雍陶",
    "content": [
      "马急人忙尘路喧，几从朝出到黄昏。",
      "今来合掌听师语，一似敲冰清耳根。"
    ]
  },
  {
    "volume": 518,
    "sequence": 115,
    "title": "初醒",
    "author": "雍陶",
    "content": [
      "心中得胜暂抛愁，醉卧京风拂簟秋。",
      "半夜觉来新酒醒，一条斜月到床头。"
    ]
  },
  {
    "volume": 518,
    "sequence": 116,
    "title": "送客归襄阳旧居",
    "author": "雍陶",
    "content": [
      "襄阳耆旧别来稀，此去何人共掩扉。",
      "唯有白铜鞮上月，水楼闲处待君归。"
    ]
  },
  {
    "volume": 518,
    "sequence": 117,
    "title": "夜闻方响",
    "author": "雍陶",
    "content": [
      "方响闻时夜已深，声声敲著客愁心。",
      "不知正在谁家乐，月下犹疑是远砧。"
    ]
  },
  {
    "volume": 518,
    "sequence": 118,
    "title": "路逢有似亡友者，恻然赋此",
    "author": "雍陶",
    "content": [
      "吾友今生不可逢，风流空想旧仪容。",
      "朝来马上频回首，惆怅他人似蔡邕。"
    ]
  },
  {
    "volume": 518,
    "sequence": 119,
    "title": "望月怀江上旧游",
    "author": "雍陶",
    "content": [
      "往岁曾随江客船，秋风明月洞庭边。",
      "为看今夜天如水，忆得当时水似天。"
    ]
  },
  {
    "volume": 518,
    "sequence": 120,
    "title": "途中西望",
    "author": "雍陶",
    "content": [
      "行行何处散离愁，长路无因暂上楼。",
      "唯到高原即西望，马知人意亦回头。"
    ]
  },
  {
    "volume": 518,
    "sequence": 121,
    "title": "题友人所居（即故元少尹宅）",
    "author": "雍陶",
    "content": [
      "亚尹故居经几主，只因君住有诗情。",
      "夜吟邻叟闻惆怅，七八年来无此声。"
    ]
  },
  {
    "volume": 518,
    "sequence": 122,
    "title": "蔚州晏内遇新雪",
    "author": "雍陶",
    "content": [
      "胡卢河畔逢秋雪，疑是风飘白鹤毛。",
      "坐客停杯看未定，将军已湿褐花袍。"
    ]
  },
  {
    "volume": 518,
    "sequence": 123,
    "title": "句",
    "author": "雍陶",
    "content": [
      "古木闽州道，驱羸落照间。",
      "投村碍野水，问店隔荒山。"
    ]
  }
]