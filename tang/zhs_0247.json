[
  {
    "volume": 247,
    "sequence": 1,
    "title": "雨后公超谷北原眺望寄高拾遗",
    "author": "独孤及",
    "content": [
      "崖口雨足收，清光洗高天。",
      "虹蜺敛残霭，山水含碧鲜。",
      "远空霞破露月轮，薄云片片成鱼鳞。",
      "五陵如荠渭如带，目极千里关山春。",
      "朝来爽气未易说，画取花峰赠远人。"
    ]
  },
  {
    "volume": 247,
    "sequence": 2,
    "title": "自东都还濠州，奉酬王八谏议见赠",
    "author": "独孤及",
    "content": [
      "关西仕时俱稚容，彪彪之鬓始相逢。",
      "天地变化县城改，独有故人交态在。",
      "不言会合迹未并，犹以岁寒心相待。",
      "洛阳居守寄酂侯，君著貂冠参运筹。",
      "高阁连云骑省夜，新文会友凉风秋。",
      "青袍白面昔携手，冉冉府趋君记否。",
      "云分雨散十五年，始得一笑樽酒前。",
      "未遑少留骤远别，况值旅雁鸣秋天。",
      "二华旧游如梦想，他时再会何由缘。",
      "赖君赠我郢中曲，别后相思被管弦。"
    ]
  },
  {
    "volume": 247,
    "sequence": 3,
    "title": "官渡柳歌送李员外承恩往扬州觐省",
    "author": "独孤及",
    "content": [
      "君不见官渡河两岸，三月杨柳枝。",
      "千条万条色，一一胜绿丝。",
      "花作铅粉絮，叶成翠羽帐。",
      "此时送远人，怅望春水上。",
      "远客折杨柳，依依两含情。",
      "夹郎木兰舟，送郎千里行。",
      "郎把紫泥书，东征觐庭闱。",
      "脱却貂襜褕，新著五彩衣。",
      "双凤并两翅，将雏东南飞。",
      "五两得便风，几日到扬州。",
      "莫贪扬州好，客行剩淹留。",
      "郎到官渡头，春阑已应久。",
      "殷勤道远别，为谢大堤柳。",
      "攀条倘相忆，五里一回首。",
      "明年柳枝黄，问郎还家否。"
    ]
  },
  {
    "volume": 247,
    "sequence": 4,
    "title": "东平蓬莱驿夜宴平卢杨判官醉后赠别姚太守置酒留宴",
    "author": "独孤及",
    "content": [
      "驿楼涨海壖，秋月寒城边。",
      "相见自不足，况逢主人贤。",
      "夜清酒浓人如玉，一斗何啻直十千。",
      "木兰为樽金为杯，江南急管卢女弦。",
      "齐童如花解郢曲，起舞激楚歌采莲。",
      "固知别多相逢少，乐极哀至心婵娟。",
      "少留莫辞醉，前路方悠然。",
      "明日分飞倘相忆，只应遥望西南天。"
    ]
  },
  {
    "volume": 247,
    "sequence": 5,
    "title": "同岑郎中屯田韦员外花树歌",
    "author": "独孤及",
    "content": [
      "东风动地只花发，渭城桃李千树雪。",
      "芳菲可爱不可留，武陵归客心欲绝。",
      "金华省郎惜佳辰，只持棣萼照青春。",
      "君家自是成蹊处，况有庭花作主人。"
    ]
  },
  {
    "volume": 247,
    "sequence": 6,
    "title": "和李尚书画射虎图歌",
    "author": "独孤及",
    "content": [
      "饥虎呀呀立当路，万夫震恐百兽怒。",
      "彤弓金镞当者谁，鸣鞭飞控流星驰。",
      "居然画中见真态，若务除恶不顾私。",
      "时和年丰五兵已，白额未诛壮士耻。",
      "分铢远迩悬彀中，不中不发思全功。",
      "舍矢如破石可裂，应弦尽敌山为空。",
      "杀气满堂观者骇，飒若崖谷生长风。",
      "精微入神在毫末，作缋造物可同功。",
      "方叔秉钺受命新，丹青起予气益振，底绥静难巧可拟，嗟叹不足声成文。",
      "他时代天育万物，亦以此道安斯民。"
    ]
  },
  {
    "volume": 247,
    "sequence": 7,
    "title": "和赠远",
    "author": "独孤及",
    "content": [
      "忆得去年春风至，中庭桃李映琐窗。",
      "美人挟瑟对芳树，玉颜亭亭与花双。",
      "今年新花如旧时，去年美人不在兹。",
      "借问离居恨深浅，只应独有庭花知。"
    ]
  },
  {
    "volume": 247,
    "sequence": 8,
    "title": "和题藤架",
    "author": "独孤及",
    "content": [
      "尊尊叶成幄，璀璀花落架。",
      "花前离心苦，愁至无日夜。",
      "人去藤花千里强，藤花无主为谁芳。",
      "相思历乱何由尽，春日迢迢如线长。"
    ]
  },
  {
    "volume": 247,
    "sequence": 9,
    "title": "江上代书寄裴使君",
    "author": "独孤及",
    "content": [
      "何地离念剧，江皋风雪时。",
      "艰难伤远道，老大怯前期。",
      "畴昔行藏计，只将力命推。",
      "能令书信数，犹足缓相思。"
    ]
  },
  {
    "volume": 247,
    "sequence": 10,
    "title": "诣开悟禅师问心法次第寄韩郎中",
    "author": "独孤及",
    "content": [
      "障深闻道晚，根钝出尘难。",
      "浊劫相从惯，迷途自谓安。",
      "得知身垢妄，始喜额珠完。",
      "欲识真如理，君尝法味看。"
    ]
  },
  {
    "volume": 247,
    "sequence": 11,
    "title": "登后湖（一作登凌湖亭）伤春怀京师故旧",
    "author": "独孤及",
    "content": [
      "昨日看摇落，惊秋方怨咨。",
      "几经开口笑，复及看花时。",
      "世事空名束，生涯素发知。",
      "山山春草满，何处不相思。"
    ]
  },
  {
    "volume": 247,
    "sequence": 12,
    "title": "暮春于山谷寺上方遇恩命加官赐服酬皇甫侍御见贺之作",
    "author": "独孤及",
    "content": [
      "天书到法堂，朽质被荣光。",
      "自笑无功德，殊恩谬激扬。",
      "还登建礼署，犹忝会稽章。",
      "佳句惭相及，称仁岂易当。"
    ]
  },
  {
    "volume": 247,
    "sequence": 13,
    "title": "答李滁州题庭前石竹花见寄",
    "author": "独孤及",
    "content": [
      "殷疑曙霞染，巧类匣刀裁。",
      "不怕南风热，能迎小暑开。",
      "游蜂怜色好，思妇感年催。",
      "览赠添离恨，愁肠日几回。"
    ]
  },
  {
    "volume": 247,
    "sequence": 14,
    "title": "得李滁州书以玉潭庄见托，因书春思，以诗代答",
    "author": "独孤及",
    "content": [
      "春物行将老，怀君意讵堪。",
      "朱颜因酒强，白发对花惭。",
      "日日思琼树，书书话玉潭。",
      "知同百口累，曷日办抽簪。"
    ]
  },
  {
    "volume": 247,
    "sequence": 15,
    "title": "答李滁州忆玉潭新居见寄",
    "author": "独孤及",
    "content": [
      "从来招隐地，未有剖符人。",
      "山水能成癖，巢夷拟独亲。",
      "猪肝无足累，马首敢辞勤。",
      "扫洒潭中月，他时望德邻。"
    ]
  },
  {
    "volume": 247,
    "sequence": 16,
    "title": "将赴京答李纾赠别",
    "author": "独孤及",
    "content": [
      "胶漆常投分，荆蛮各倦游。",
      "帝乡今独往，沟水便分流。",
      "甘作远行客，深惭不系舟。",
      "思君带将缓，岂直日三秋。"
    ]
  },
  {
    "volume": 247,
    "sequence": 17,
    "title": "和张大夫秋日有怀呈院中诸公",
    "author": "独孤及",
    "content": [
      "至公无暇日，高阁闭秋天。",
      "肘印拘王事，篱花思长年。",
      "绩成心不有，虑澹物犹牵。",
      "窃效泉鱼跃，因闻郢曲妍。"
    ]
  },
  {
    "volume": 247,
    "sequence": 18,
    "title": "和大夫秋夜书情即事",
    "author": "独孤及",
    "content": [
      "上略当分阃，高情善闭关。",
      "忘机群动息，无战五兵闲。",
      "铃阁风传漏，书窗月满山。",
      "方知秋兴作，非惜二毛斑。"
    ]
  },
  {
    "volume": 247,
    "sequence": 19,
    "title": "送虢州王录事之任",
    "author": "独孤及",
    "content": [
      "谓子文章达，当年羽翼高。",
      "一经俄白首，三命尚青袍。",
      "未遇须藏器，安卑莫告劳。",
      "盘根倘相值，试用发硎刀。"
    ]
  },
  {
    "volume": 247,
    "sequence": 20,
    "title": "送长孙将军拜歙州之任",
    "author": "独孤及",
    "content": [
      "临难敢横行，遭时取盛名。",
      "五兵常典校，四十又专城。",
      "浪逐楼船破，风从虎竹生。",
      "岛夷今可料，系颈有长缨"
    ]
  },
  {
    "volume": 247,
    "sequence": 21,
    "title": "送何员外使湖南",
    "author": "独孤及",
    "content": [
      "夙昔皆黄绶，差池复琐闱。",
      "上田无晚熟，逸翮果先飞。",
      "前路舟休系，故山云不归。",
      "王程倘未复，莫遣鲤书稀。"
    ]
  },
  {
    "volume": 247,
    "sequence": 22,
    "title": "送江陵全少卿赴府任",
    "author": "独孤及",
    "content": [
      "冢司方慎选，剧县得英髦。",
      "固是攀云渐，何嗟趋府劳。",
      "楚山迎驿路，汉水涨秋涛。",
      "鶱翥方兹始，看君六翮高。"
    ]
  },
  {
    "volume": 247,
    "sequence": 23,
    "title": "送虞秀才擢第归长沙",
    "author": "独孤及",
    "content": [
      "充赋名今遂，安亲事不违。",
      "甲科文比玉，归路锦为衣。",
      "海运同鹍化，风帆若鸟飞。",
      "知君到三径，松菊有光辉。"
    ]
  },
  {
    "volume": 247,
    "sequence": 24,
    "title": "送阳翟张主簿之任",
    "author": "独孤及",
    "content": [
      "旧闻阳翟县，西接凤高山。",
      "作吏同山隐，知君处剧闲。",
      "少年当效用，远道岂辞艰。",
      "迟子扬名后，方期彩服还。"
    ]
  },
  {
    "volume": 247,
    "sequence": 25,
    "title": "送游员外赴淮西",
    "author": "独孤及",
    "content": [
      "多君有奇略，投笔佐元戎。",
      "已佩郎官印，兼乘御史骢。",
      "使星随驿骑，归路有秋风。",
      "莫道无书札，他年怀袖空。"
    ]
  },
  {
    "volume": 247,
    "sequence": 26,
    "title": "送马郑州",
    "author": "独孤及",
    "content": [
      "使君朱两轓，春日整东辕。",
      "芳草成皋路，青山凉水源。",
      "勉修循吏迹，以谢主人恩。",
      "当使仁风动，遥听舆颂喧。"
    ]
  },
  {
    "volume": 247,
    "sequence": 27,
    "title": "送义乌韦明府",
    "author": "独孤及",
    "content": [
      "妙年能致身，陈力复安亲。",
      "不惮关山远，宁辞簿领勤。",
      "过江云满路，到县海为邻。",
      "每叹违心赏，吴门正早春。"
    ]
  },
  {
    "volume": 247,
    "sequence": 28,
    "title": "送陈王府张长史还京",
    "author": "独孤及",
    "content": [
      "论齿弟兄列，为邦前后差。",
      "十年方一见，此别复何嗟。",
      "极目故关道，伤心南浦花。",
      "少时相忆处，招手望行车。"
    ]
  },
  {
    "volume": 247,
    "sequence": 29,
    "title": "水西馆泛舟送王员外",
    "author": "独孤及",
    "content": [
      "单醪敢献酢，曲沼荷经过。",
      "泛览亲鱼鸟，夤缘涉芰荷。",
      "剧谈增惠爱，美景借清和。",
      "明日汀洲草，依依奈别何。"
    ]
  },
  {
    "volume": 247,
    "sequence": 30,
    "title": "李卿东池夜宴得池字",
    "author": "独孤及",
    "content": [
      "政成机不扰，心惬宴忘疲。",
      "去烛延高月，倾罍就小池。",
      "舞盘回雪动，弦奏跃鱼随。",
      "自是山公兴，谁令下士知。"
    ]
  },
  {
    "volume": 247,
    "sequence": 31,
    "title": "九月九日李苏州东楼宴",
    "author": "独孤及",
    "content": [
      "是菊花开日，当君乘兴秋。",
      "风前孟嘉帽，月下庾公楼。",
      "酒解留征客，歌能破别愁。",
      "醉归无以赠，只奉万年酬。"
    ]
  },
  {
    "volume": 247,
    "sequence": 32,
    "title": "萧文学山池宴集",
    "author": "独孤及",
    "content": [
      "檀栾千亩绿，知是辟疆园。",
      "远岫当庭户，诸花覆水源。",
      "主人邀尽醉，林鸟助狂言。",
      "莫问愁多少，今皆付酒樽。"
    ]
  },
  {
    "volume": 247,
    "sequence": 33,
    "title": "与韩侍御同寻李七舍人不遇，题壁留赠",
    "author": "独孤及",
    "content": [
      "三径何寂寂，主人山上山。",
      "亭空檐月在，水落钓矶闲。",
      "药院鸡犬静，酒垆苔藓班。",
      "知君少机事，当待暮云还"
    ]
  },
  {
    "volume": 247,
    "sequence": 34,
    "title": "喜辱韩十四郎中书兼封近诗示代书题赠",
    "author": "独孤及",
    "content": [
      "各牵于役间游遨，独坐相思正郁陶。",
      "长跪读书心暂缓，短章投我曲何高。",
      "宦情缘木知非愿，王事敦人敢告劳。",
      "所叹在官成远别，徒言岏水才容舠。"
    ]
  },
  {
    "volume": 247,
    "sequence": 35,
    "title": "早发龙沮馆舟中寄东海徐司仓郑司户",
    "author": "独孤及",
    "content": [
      "沙禽相呼曙色分，渔浦鸣桹十里闻。",
      "正当秋风渡楚水，况值远道伤离群。",
      "津头却望后湖岸，别处已隔东山云。",
      "停舻目送北归翼，惜无瑶华持寄君。"
    ]
  },
  {
    "volume": 247,
    "sequence": 36,
    "title": "酬常郿县见赠",
    "author": "独孤及",
    "content": [
      "爱君修政若修身，鳏寡来归乳雉驯。",
      "堂上五弦销暇日，邑中千室有阳春。",
      "谓乘凫舄朝天子，却愧猪肝累主人。",
      "辞后读君怀县作，定知三岁字犹新。"
    ]
  },
  {
    "volume": 247,
    "sequence": 37,
    "title": "登山谷寺上方答皇甫侍御卧疾阙陪车骑之后",
    "author": "独孤及",
    "content": [
      "梵宫香阁攀霞上，天柱孤峰指掌看。",
      "汉主马踪成蔓草，法王身相示空棺。",
      "云扶踊塔青霄庳，松荫禅庭白日寒。",
      "不见戴逵心莫展，赖将新赠比琅玕。"
    ]
  },
  {
    "volume": 247,
    "sequence": 38,
    "title": "答皇甫十六侍御北归留别作",
    "author": "独孤及",
    "content": [
      "正当楚客伤春地，岂是骚人道别时。",
      "俱徇空名嗟欲老，况将行役料前期。",
      "劳生多故应同病，羸马单车莫自悲。",
      "明日相望隔云水，解颜唯有袖中诗。"
    ]
  },
  {
    "volume": 247,
    "sequence": 39,
    "title": "答李滁州见寄",
    "author": "独孤及",
    "content": [
      "相逢遽叹别离牵，三见江皋蕙草鲜。",
      "白发俱生欢未再，沧洲独往意何坚。",
      "愁看郡内花将歇，忍过山中月屡圆。",
      "终日望君休汝骑，愧无堪报起予篇。"
    ]
  },
  {
    "volume": 247,
    "sequence": 40,
    "title": "得柳员外书封寄近诗书中兼报新主行营兵马因代书戏答",
    "author": "独孤及",
    "content": [
      "郎官作掾心非好，儒服临戎政已闻。",
      "说剑尝宗漆园吏。",
      "戒严应笑棘门军。",
      "遥知抵掌论皇道，时复吟诗向白云。",
      "百越待君言即叙，相思不敢怆离群。"
    ]
  },
  {
    "volume": 247,
    "sequence": 41,
    "title": "同皇甫侍御斋中春望见示之作",
    "author": "独孤及",
    "content": [
      "望远思归心易伤，况将衰鬓偶年光。",
      "时攀芳树愁花尽，昼掩高斋厌日长。",
      "甘比流波辞旧浦，忍看新草遍横塘。",
      "因君赠我江枫咏，春思如今未易量。"
    ]
  },
  {
    "volume": 247,
    "sequence": 42,
    "title": "伤春赠远",
    "author": "独孤及",
    "content": [
      "去水流年日并驰，年光客思两相随。",
      "咨嗟斑鬓今承弁，惭愧新荷又发池。",
      "杨柳逶迤愁远道，鹧鸪啁哳怨南枝。",
      "忆君何啻同琼树，但向春风送别离。"
    ]
  },
  {
    "volume": 247,
    "sequence": 43,
    "title": "奉和中书常舍人晚秋集贤院即事寄赠徐薛二侍御",
    "author": "独孤及",
    "content": [
      "汉家金马署，帝座紫微郎。",
      "图籍凌群玉，歌诗冠柏梁。",
      "阴阴万年树，肃肃五经堂。",
      "挥翰忘朝食，研精待夕阳。",
      "晴空露盘迥，秋月琐窗凉。",
      "远兴生斑鬓，高情寄缥囊。",
      "葳蕤双鸑鷟，夙昔并翱翔。",
      "汲冢同刊谬，蓬山共补亡。",
      "差池摧羽翮，流落限江湘。",
      "禁省一分袂，昊天三雨霜。",
      "石渠遗迹满，水国暮云长。",
      "早晚朝宣室，归时道路光。"
    ]
  },
  {
    "volume": 247,
    "sequence": 44,
    "title": "江宁酬郑县刘少府兄赠别作",
    "author": "独孤及",
    "content": [
      "往年脱缝掖，接武仕关西。",
      "结绶腰章并，趋阶手板齐。",
      "仙山不用买，朋酒日相携。",
      "抵掌夸潭壑，忘情向组珪。",
      "事迁时既往，年长迹逾暌。",
      "何为青云器，犹嗟浊水泥。",
      "役牵方远别，道在或先迷。",
      "莫见良田晚，遭时亦杖藜。"
    ]
  },
  {
    "volume": 247,
    "sequence": 45,
    "title": "送李宾客荆南迎亲",
    "author": "独孤及",
    "content": [
      "宗室刘中垒，文场谢客儿。",
      "当为天北斗，曾使海西陲。",
      "毛节精诚著，铜楼羽翼施。",
      "还申供帐别，言赴倚门期。",
      "恩渥沾行李，晨昏在路岐。",
      "君亲两报遂，不敢议伤离。"
    ]
  },
  {
    "volume": 247,
    "sequence": 46,
    "title": "题玉潭",
    "author": "独孤及",
    "content": [
      "碧玉徒强名，冰壶难比德。",
      "唯当寂照心，可并奫沦色。"
    ]
  },
  {
    "volume": 247,
    "sequence": 47,
    "title": "海上怀华中旧游寄郑县刘少府造、渭南王少府崟",
    "author": "独孤及",
    "content": [
      "凉风台上三峰月，不夜城边万里沙。",
      "离别莫言关塞远，梦魂长在子真家。"
    ]
  },
  {
    "volume": 247,
    "sequence": 48,
    "title": "和虞部韦郎中寻杨驸马不遇",
    "author": "独孤及",
    "content": [
      "金屋琼台萧史家，暮春三月渭州花。",
      "到君仙洞不相见，谓已吹箫乘早霞。"
    ]
  },
  {
    "volume": 247,
    "sequence": 49,
    "title": "李张皇甫阎权等数公并有送别之作见寄因答",
    "author": "独孤及",
    "content": [
      "洞庭正波蘋叶衰，岂是秦吴远别时。",
      "谢君箧中绮端赠，何以报之长相思。"
    ]
  },
  {
    "volume": 247,
    "sequence": 50,
    "title": "将还越留别豫章诸公",
    "author": "独孤及",
    "content": [
      "客鸟倦飞思旧林，裴徊犹恋众花阴。",
      "他时相忆双航苇，莫问吴江深不深。"
    ]
  },
  {
    "volume": 247,
    "sequence": 51,
    "title": "送别荆南张判官",
    "author": "独孤及",
    "content": [
      "輶车骆马往从谁，梦浦兰台日更迟。",
      "欲识桃花最多处，前程问取武陵儿。"
    ]
  },
  {
    "volume": 247,
    "sequence": 52,
    "title": "陪王员外北楼宴待月",
    "author": "独孤及",
    "content": [
      "劝酒论心夜不疲，含情有待问谁思。",
      "伫看晴月澄澄影，来照江楼酩酊时。"
    ]
  },
  {
    "volume": 247,
    "sequence": 53,
    "title": "垂花坞醉后戏题（赋得俱字韵）",
    "author": "独孤及",
    "content": [
      "紫蔓青条拂酒壶，落花时与竹风俱。",
      "归时自负花前醉，笑向鲦鱼问乐无。"
    ]
  }
]