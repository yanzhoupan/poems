[
  {
    "volume": 104,
    "sequence": 1,
    "title": "奉和九日幸临渭亭登高应制得馀字",
    "author": "萧至忠",
    "content": [
      "望幸三秋暮，登高九日初。",
      "朱旗巡汉苑，翠帟俯秦墟。",
      "宠极萸房遍，恩深菊酎馀。",
      "承欢何以答，万亿奉宸居。"
    ]
  },
  {
    "volume": 104,
    "sequence": 2,
    "title": "奉和九月九日登慈恩寺浮图应制",
    "author": "萧至忠",
    "content": [
      "天跸三乘启，星舆六辔行。",
      "登高凌宝塔，极目遍王城。",
      "神卫空中绕，仙歌云外清。",
      "重阳千万寿，率舞颂升平。"
    ]
  },
  {
    "volume": 104,
    "sequence": 3,
    "title": "奉和幸安乐公主山庄应制",
    "author": "萧至忠",
    "content": [
      "西郊窈窕凤凰台，北渚平明法驾来。",
      "匝地金声初度曲，周堂玉溜好传杯。",
      "湾路分游画舟转，岸门相向碧亭开。",
      "微臣此时承宴乐，仿佛疑从星汉回。"
    ]
  },
  {
    "volume": 104,
    "sequence": 4,
    "title": "送张亶赴朔方应制（一作刘宪诗）",
    "author": "萧至忠",
    "content": [
      "命将择耆年，图功胜必全。",
      "光辉万乘饯，威武二庭宣。",
      "中衢横鼓角，旷野蔽旌旃。",
      "推食天厨至，投醪御酒传。",
      "凉风过雁苑，杀气下鸡田。",
      "分阃恩何极，临岐动睿篇。"
    ]
  },
  {
    "volume": 104,
    "sequence": 5,
    "title": "陪幸长宁公主林亭（一作刘宪诗）",
    "author": "萧至忠",
    "content": [
      "公主林亭地，清晨降玉舆。",
      "画桥飞渡水，仙阁迥临虚。",
      "新晴看蛱蝶，早夏摘芙蕖。",
      "文酒娱游盛，忻叨侍从馀。"
    ]
  },
  {
    "volume": 104,
    "sequence": 6,
    "title": "陪幸五王宅（一作刘宪诗）",
    "author": "萧至忠",
    "content": [
      "北斗枢机任，西京肺腑亲。",
      "畴昔王门下，今兹制幸晨。",
      "恩来山水被，圣作管弦新。",
      "绕座薰红药，当轩暗绿筠。",
      "摘荷才早夏，听鸟尚馀春。",
      "行漏金徒晓，风烟是观津。"
    ]
  },
  {
    "volume": 104,
    "sequence": 7,
    "title": "三会寺应制（一作刘宪诗）",
    "author": "萧至忠",
    "content": [
      "岧峣仓史台，敞朗绀园开。",
      "戒旦壶人警，翻霜羽骑来。",
      "下辇登三袭，褰旒望九垓。",
      "林披馆陶榜，水浸昆明灰。",
      "网户飞花缀，幡竿度鸟回。",
      "豫游仙唱动，潇洒出尘埃。"
    ]
  },
  {
    "volume": 104,
    "sequence": 8,
    "title": "荐福寺应制（一作刘宪诗）",
    "author": "萧至忠",
    "content": [
      "地灵传景福，天驾俨钩陈。",
      "佳哉藩邸旧，赫矣梵宫新。",
      "香塔鱼山下，禅堂雁水滨。",
      "珠幡映白日，镜殿写青春。",
      "甚欢延故吏，大觉拯生人。",
      "幸承歌颂末，长奉属车尘。"
    ]
  },
  {
    "volume": 104,
    "sequence": 9,
    "title": "陪游上苑遇雪（一作刘宪诗）",
    "author": "萧至忠",
    "content": [
      "龙骖晓入望春宫，正逢春雪舞春风。",
      "花光并在天文上，寒气行销御酒中。"
    ]
  },
  {
    "volume": 104,
    "sequence": 10,
    "title": "奉和九日幸临渭亭登高应制得风字",
    "author": "李迥秀",
    "content": [
      "重九临商节，登高出汉宫。",
      "正逢萸实满，还对菊花丛。",
      "霁云开就日，仙藻丽秋风。",
      "微臣预在镐，窃抃遂无穷。"
    ]
  },
  {
    "volume": 104,
    "sequence": 11,
    "title": "奉和九月九日登慈恩寺浮图应制",
    "author": "李迥秀",
    "content": [
      "沙界人王塔，金绳梵帝游。",
      "言从祇树赏，行玩菊丛秋。",
      "御酒调甘露，天花拂彩旒。",
      "尧年将佛日，同此庆时休。"
    ]
  },
  {
    "volume": 104,
    "sequence": 12,
    "title": "奉和幸安乐公主山庄应制",
    "author": "李迥秀",
    "content": [
      "诘旦重门闻警跸，传言太主奏山林。",
      "是日回舆罗万骑，此时欢喜赐千金。",
      "鹭羽凤箫参乐曲，荻园竹径接帷阴。",
      "手舞足蹈方无已，万年千岁奉薰琴。"
    ]
  },
  {
    "volume": 104,
    "sequence": 13,
    "title": "夜宴安乐公主宅",
    "author": "李迥秀",
    "content": [
      "金榜岧峣云里开，玉箫参差天际回。",
      "莫惊侧弁还归路，只为平阳歌舞催。"
    ]
  },
  {
    "volume": 104,
    "sequence": 14,
    "title": "奉和九日幸临渭亭登高应制得亭字",
    "author": "杨廉",
    "content": [
      "远目瞰秦坰，重阳坐灞亭。",
      "既开黄菊酒，还降紫微星。",
      "箫鼓谙仙曲，山河入画屏。",
      "幸兹陪宴喜，无以效丹青。"
    ]
  },
  {
    "volume": 104,
    "sequence": 15,
    "title": "奉和九月九日登慈恩寺浮图应制",
    "author": "杨廉",
    "content": [
      "万乘临真境，重阳眺远空。",
      "慈云浮雁塔，定水映龙宫。",
      "宝铎含飙响，仙轮带日红。",
      "天文将瑞色，辉焕满寰中。"
    ]
  },
  {
    "volume": 104,
    "sequence": 16,
    "title": "奉和九日幸临渭亭登高应制得枝字",
    "author": "韦安石",
    "content": [
      "重九开秋节，得一动宸仪。",
      "金风飘菊蕊，玉露泫萸枝。",
      "睿览八纮外，天文七曜披。",
      "临深应在即，居高岂忘危。"
    ]
  },
  {
    "volume": 104,
    "sequence": 17,
    "title": "侍宴旋师喜捷应制",
    "author": "韦安石",
    "content": [
      "蜂蚁屯夷落，熊罴逐汉飞。",
      "忘躯百战后，屈指一年归。",
      "厚眷纾天藻，深慈解御衣。",
      "兴酣歌舞出，朝野叹光辉。"
    ]
  },
  {
    "volume": 104,
    "sequence": 18,
    "title": "梁王宅侍宴应制同用风字",
    "author": "韦安石",
    "content": [
      "梁园开胜景，轩驾动宸衷。",
      "早荷承湛露，修竹引薰风。",
      "九酝倾钟石，百兽协丝桐。",
      "小臣陪宴镐，献寿奉维嵩。"
    ]
  },
  {
    "volume": 104,
    "sequence": 19,
    "title": "奉和九日幸临渭亭登高应制得明字",
    "author": "窦希玠",
    "content": [
      "銮舆巡上苑，凤驾瞰层城。",
      "御座丹乌丽，宸居白鹤惊。",
      "玉旗萦桂叶，金杯泛菊英。",
      "九晨陪圣膳，万岁奉承明。"
    ]
  },
  {
    "volume": 104,
    "sequence": 20,
    "title": "奉和九日幸临渭亭登高应制得臣字",
    "author": "陆景初",
    "content": [
      "九秋光顺豫，重节霁良辰。",
      "登高识汉苑，问道侍轩臣。",
      "菊花浮秬鬯，萸房插缙绅。",
      "圣化边陲谧，长洲鸿雁宾。"
    ]
  },
  {
    "volume": 104,
    "sequence": 21,
    "title": "奉和九日幸临渭亭登高应制得日字",
    "author": "郑南金",
    "content": [
      "重阳玉律应，万乘金舆出。",
      "风起韵虞弦，云开吐尧日。",
      "菊花浮圣酒，茱香挂衰质。",
      "欲知恩煦多，顺动观秋实。"
    ]
  },
  {
    "volume": 104,
    "sequence": 22,
    "title": "奉和九日幸临渭亭登高应制得直字",
    "author": "李咸",
    "content": [
      "重阳乘令序，四野开晴色。",
      "日月数初并，乾坤圣登极。",
      "菊黄迎酒泛，松翠凌霜直。",
      "游海难为深，负山徒倦力。"
    ]
  },
  {
    "volume": 104,
    "sequence": 23,
    "title": "奉和九日幸临渭亭登高应制得花字",
    "author": "赵彦伯",
    "content": [
      "九日报仙家，三秋转岁华。",
      "呼鹰下鸟路，戏马出龙沙。",
      "簪挂丹萸蕊，杯浮紫菊花。",
      "所愿同微物，年年共辟邪。"
    ]
  },
  {
    "volume": 104,
    "sequence": 24,
    "title": "从宴桃花园咏桃花应制（本赵彦昭诗）",
    "author": "赵彦伯",
    "content": [
      "红萼竞燃春苑曙，莑茸新吐御筵开。",
      "长年愿奉西王宴，近侍惭无东朔才。"
    ]
  },
  {
    "volume": 104,
    "sequence": 25,
    "title": "苑中遇雪应制",
    "author": "赵彦伯",
    "content": [
      "千钟圣酒御筵披，六出祥英乱绕枝。",
      "即此神仙对琼圃，何烦辙迹向瑶池。"
    ]
  },
  {
    "volume": 104,
    "sequence": 26,
    "title": "奉和九日幸临渭亭登高应制得樽字",
    "author": "于经野",
    "content": [
      "御气三秋节，登高九曲门。",
      "桂筵罗玉俎，菊醴溢芳樽。",
      "遵渚归鸿度，承云舞鹤鶱。",
      "微臣滥陪赏，空荷圣明恩。"
    ]
  },
  {
    "volume": 104,
    "sequence": 27,
    "title": "奉和九日幸临渭亭登高应制得还字",
    "author": "卢怀慎",
    "content": [
      "时和素秋节，宸豫紫机关。",
      "鹤似闻琴至，人疑宴镐还。",
      "旷望临平野，潺湲俯暝湾。",
      "无因酬大德，空此愧崇班。"
    ]
  },
  {
    "volume": 104,
    "sequence": 28,
    "title": "奉和圣制龙池篇",
    "author": "卢怀慎",
    "content": [
      "代邸东南龙跃泉，清漪碧浪远浮天。",
      "楼台影就波中出，日月光疑镜里悬。",
      "雁沼洄流成舜海，龟书荐社应尧年。",
      "大川既济惭为楫，报德空思奉细涓。"
    ]
  }
]