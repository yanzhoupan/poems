[
  {
    "volume": 34,
    "sequence": 1,
    "title": "陇头水",
    "author": "杨师道",
    "content": [
      "陇头秋月明，陇水带关城。",
      "笳添离别曲，风送断肠声。",
      "映雪峰犹暗，乘冰马屡惊。",
      "雾中寒雁至，沙上转蓬轻。",
      "天山传羽檄，汉地急征兵。",
      "阵开都护道，剑聚伏波营。",
      "于兹觉无渡，方共濯胡缨。"
    ]
  },
  {
    "volume": 34,
    "sequence": 2,
    "title": "中书寓直咏雨简褚起居上官学士",
    "author": "杨师道",
    "content": [
      "云暗苍龙阙，沉沉殊未开。",
      "窗临凤凰沼，飒飒雨声来。",
      "电影入飞阁，风威凌吹台。",
      "长檐响奔溜，清簟肃浮埃。",
      "早荷叶稍没，新篁枝半摧。",
      "兹晨怅多绪，怀友自难裁。",
      "况复重城内，日暮独裴回。",
      "玉阶良史笔，金马掞天才。",
      "高甍通散骑，复道驾蓬莱。",
      "思君赠桃李，于此冀琼瑰。"
    ]
  },
  {
    "volume": 34,
    "sequence": 3,
    "title": "阙题",
    "author": "杨师道",
    "content": [
      "汉家伊洛九重城，御路浮桥万里平。",
      "桂户雕梁连绮翼，虹梁绣柱映丹楹。",
      "朝光欲动千门曙，丽日初照百花明。",
      "燕赵蛾眉旧倾国，楚宫腰细本传名。",
      "二月桑津期结伴，三春淇水逐关情。",
      "兰丛有意飞双蝶，柳叶无趣隐啼莺。",
      "扇里细妆将夜并，风前独舞共花荣。",
      "两鬟百万谁论价，一笑千金判是轻。",
      "不为披图来侍寝，非因主第奉身迎。",
      "羊车讵畏青门闭，兔月今宵照后庭。"
    ]
  },
  {
    "volume": 34,
    "sequence": 4,
    "title": "初秋夜坐应诏",
    "author": "杨师道",
    "content": [
      "玉琯凉初应，金壶夜渐阑。",
      "沧池流稍洁，仙掌露方清。",
      "雁声风处断，树影月中寒。",
      "爽气长空净，高吟觉思宽。"
    ]
  },
  {
    "volume": 34,
    "sequence": 5,
    "title": "赋终南山用风字韵应诏",
    "author": "杨师道",
    "content": [
      "眷言怀隐逸，辍驾践幽丛。",
      "白云飞夏雨，碧岭横春虹。",
      "草绿长杨路，花疏五柞宫。",
      "登临日将晚，兰桂起香风。"
    ]
  },
  {
    "volume": 34,
    "sequence": 6,
    "title": "咏饮马应诏",
    "author": "杨师道",
    "content": [
      "清晨控龙马，弄影出花林。",
      "躞蹀依春涧，联翩度碧浔。",
      "苔流染丝络，水洁写雕簪。",
      "一御瑶池驾，讵忆长城阴。"
    ]
  },
  {
    "volume": 34,
    "sequence": 7,
    "title": "初宵看婚",
    "author": "杨师道",
    "content": [
      "洛城花烛动，戚里画新蛾。",
      "隐扇羞应惯，含情愁已多。",
      "轻啼湿红粉，微睇转横波。",
      "更笑巫山曲，空传暮雨过。"
    ]
  },
  {
    "volume": 34,
    "sequence": 8,
    "title": "侍宴赋得起坐弹鸣琴二首（一作杨希道诗）",
    "author": "杨师道",
    "content": [
      "北林鹊夜飞，南轩月初进。",
      "调弦发清征，荡心祛褊吝。",
      "变作离鸿声，还入思归引。",
      "长叹未终极，秋风飘素鬓。",
      "丝传园客意，曲奏楚妃情。",
      "罕有知音者，空劳流水声。"
    ]
  },
  {
    "volume": 34,
    "sequence": 9,
    "title": "咏琴（一作杨希道诗）",
    "author": "杨师道",
    "content": [
      "久擅龙门质，孤竦峄阳名。",
      "齐娥初发弄，赵女正调声。",
      "嘉客勿遽反，繁弦曲未成。"
    ]
  },
  {
    "volume": 34,
    "sequence": 10,
    "title": "咏笙（一作杨希道诗）",
    "author": "杨师道",
    "content": [
      "短长插凤翼，洪细摹鸾音。",
      "能令楚妃叹，复使荆王吟。",
      "切切孤竹管，来应云和琴。"
    ]
  },
  {
    "volume": 34,
    "sequence": 11,
    "title": "应诏咏巢乌",
    "author": "杨师道",
    "content": [
      "桂树春晖满，巢乌刷羽仪。",
      "朝飞丽城上，夜宿碧林陲。",
      "背风藏密叶，向日逐疏枝。",
      "仰德还能哺，依仁遂可窥。",
      "惊鸣雕辇侧，王吉自相知。"
    ]
  },
  {
    "volume": 34,
    "sequence": 12,
    "title": "奉和夏日晚景应诏",
    "author": "杨师道",
    "content": [
      "辇路夹垂杨，离宫通建章。",
      "日落横峰影，云归起夕凉。",
      "雕轩动流吹，羽盖息回塘。",
      "剃草生还绿，残花落尚香。",
      "青岩类姑射，碧涧似汾阳。",
      "幸属无为日，欢娱尚未央。"
    ]
  },
  {
    "volume": 34,
    "sequence": 13,
    "title": "奉和圣制春日望海",
    "author": "杨师道",
    "content": [
      "春山临渤海，征旅辍晨装。",
      "回瞰卢龙塞，斜瞻肃慎乡。",
      "洪波回地轴，孤屿映云光。",
      "落日惊涛上，浮天骇浪长。",
      "仙台隐螭驾，水府泛鼋梁。",
      "碣石朝烟灭，之罘归雁翔。",
      "北巡非汉后，东幸异秦皇。",
      "搴旗羽林客，跋距少年场。",
      "龙击驱辽水，鹏飞出带方。",
      "将举青丘缴，安访白霓裳。"
    ]
  },
  {
    "volume": 34,
    "sequence": 14,
    "title": "春朝闲步",
    "author": "杨师道",
    "content": [
      "休沐乘闲豫，清晨步北林。",
      "池塘藉芳草，兰芷袭幽衿。",
      "雾中分晓日，花里弄春禽。",
      "野径香恒满，山阶笋屡侵。",
      "何须命轻盖，桃李自成阴。"
    ]
  },
  {
    "volume": 34,
    "sequence": 15,
    "title": "还山宅",
    "author": "杨师道",
    "content": [
      "暮春还旧岭，徙倚玩年华。",
      "芳草无行径，空山正落花。",
      "垂藤扫幽石，卧柳碍浮槎。",
      "鸟散茅檐静，云披涧户斜。",
      "依然此泉路，犹是昔烟霞。"
    ]
  },
  {
    "volume": 34,
    "sequence": 16,
    "title": "咏马",
    "author": "杨师道",
    "content": [
      "宝马权奇出未央，雕鞍照曜紫金装。",
      "春草初生驰上苑，秋风欲动戏长杨。",
      "鸣珂屡度章台侧，细蹀经向濯龙傍。",
      "徒令汉将连年去，宛城今已献名王。"
    ]
  },
  {
    "volume": 34,
    "sequence": 17,
    "title": "奉和咏弓",
    "author": "杨师道",
    "content": [
      "霜重麟胶劲，风高月影圆。",
      "乌飞随帝辇，雁落逐鸣弦。"
    ]
  },
  {
    "volume": 34,
    "sequence": 18,
    "title": "咏砚",
    "author": "杨师道",
    "content": [
      "圆池类璧水，轻翰染烟华。",
      "将军欲定远，见弃不应赊。"
    ]
  },
  {
    "volume": 34,
    "sequence": 19,
    "title": "奉和正日临朝应诏",
    "author": "杨师道",
    "content": [
      "皇猷被寰宇，端扆属元辰。",
      "九重丽天邑，千门临上春。"
    ]
  },
  {
    "volume": 34,
    "sequence": 20,
    "title": "咏舞（一作杨希道诗）",
    "author": "杨师道",
    "content": [
      "二八如回雪，三春类早花。",
      "分行向烛转，一种逐风斜。"
    ]
  }
]