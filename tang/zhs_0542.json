[
  {
    "volume": 542,
    "sequence": 1,
    "title": "送友人归宜春",
    "author": "纪唐夫",
    "content": [
      "落花兼柳絮，无处不纷纷。",
      "远道空归去，流莺独自闻。",
      "墅桥喧碓水，山郭入楼云。",
      "故里南陔曲，秋期欲送君。"
    ]
  },
  {
    "volume": 542,
    "sequence": 2,
    "title": "骢马曲",
    "author": "纪唐夫",
    "content": [
      "连钱出塞蹋沙蓬，岂比当时御史骢。",
      "逐北自谙深碛路，连嘶谁念静边功。",
      "登山每与青云合，弄影应知碧草同。",
      "今日虏平将换妾，不如罗袖舞春风。"
    ]
  },
  {
    "volume": 542,
    "sequence": 3,
    "title": "送温庭筠尉方城",
    "author": "纪唐夫",
    "content": [
      "何事明时泣玉频，长安不见杏园春。",
      "凤凰诏下虽沾命，鹦鹉才高却累身。",
      "且尽绿醽销积恨，莫辞黄绶拂行尘。",
      "方城若比长沙路，犹隔千山与万津。"
    ]
  },
  {
    "volume": 542,
    "sequence": 4,
    "title": "及第后宿平康里（一作平康妓诗）",
    "author": "裴思谦",
    "content": [
      "银缸斜背解鸣珰，小语偷声贺玉郎。",
      "从此不知兰麝贵，夜来新染桂枝香。"
    ]
  },
  {
    "volume": 542,
    "sequence": 5,
    "title": "都堂试贡士日庆春雪",
    "author": "李衢",
    "content": [
      "锡瑞来丰岁，旌贤入贡辰。",
      "轻摇梅共笑，飞袅柳知春。",
      "绕砌封琼屑，依阶喷玉尘。",
      "蜉蝣吟更古，科斗映还新。",
      "鹤毳迷难辨，冰壶鉴易真。",
      "因歌大君德，率舞咏陶钧。"
    ]
  },
  {
    "volume": 542,
    "sequence": 6,
    "title": "都堂试贡士日庆春雪",
    "author": "李损之",
    "content": [
      "春雪昼悠扬，飘飞试士场。",
      "缀毫疑起草，沾字共成章。",
      "匝地如铺练，凝阶似截肪。",
      "鹅毛萦树合，柳絮带风狂。",
      "息疫方殊庆，丰年已报祥。",
      "应知郢上曲，高唱出东堂。"
    ]
  },
  {
    "volume": 542,
    "sequence": 7,
    "title": "除夜长安作（一作李京诗）",
    "author": "李景",
    "content": [
      "长安朔风起，穷巷掩双扉。",
      "新岁明朝是，故乡何路归。",
      "鬓丝饶镜色，隙雪夺灯辉。",
      "却羡秦州雁，逢春尽北飞。"
    ]
  },
  {
    "volume": 542,
    "sequence": 8,
    "title": "都堂试贡士日庆春雪",
    "author": "李景",
    "content": [
      "密雪分天路，群才坐粉廊。",
      "霭空迷昼景，临宇借寒光。",
      "似暖花消地，无声玉满堂。",
      "洒池偏误曲，留砚忽因方。",
      "几处曹风比，何人谢赋长。",
      "春晖早相照，莫滞九衢芳。"
    ]
  },
  {
    "volume": 542,
    "sequence": 9,
    "title": "登景云寺阁",
    "author": "张元宗",
    "content": [
      "胡马饮河洛，我家从此迁。",
      "今来独垂泪，三十六峰前。"
    ]
  },
  {
    "volume": 542,
    "sequence": 10,
    "title": "望终南山",
    "author": "张元宗",
    "content": [
      "红尘白日长安路，马足车轮不暂闲。",
      "唯有茂陵多病客，每来高处望南山。"
    ]
  },
  {
    "volume": 542,
    "sequence": 11,
    "title": "省试霓裳羽衣曲",
    "author": "李肱",
    "content": [
      "开元太平时，万国贺丰岁。",
      "梨园献旧曲，玉座流新制。",
      "凤管递参差，霞衣竞摇曳。",
      "宴罢水殿空，辇余春草细。",
      "蓬壶事已久，仙乐功无替。",
      "讵肯听遗音，圣明知善继。"
    ]
  },
  {
    "volume": 542,
    "sequence": 12,
    "title": "句",
    "author": "李肱",
    "content": [
      "水光先见月，露气早知秋。"
    ]
  },
  {
    "volume": 542,
    "sequence": 13,
    "title": "永州送侄归宜春",
    "author": "郑史",
    "content": [
      "宋玉正秋悲，那堪更别离。",
      "从来襟上泪，尽作鬓边丝。",
      "永水清如此，袁江色可知。",
      "到家黄菊坼，亦莫怪归迟。"
    ]
  },
  {
    "volume": 542,
    "sequence": 14,
    "title": "秋日零陵与幕下诸宾游河夜饮",
    "author": "郑史",
    "content": [
      "湘月蘋风乍畅襟，烛前江水练千寻。",
      "新秋宋玉能为赋，永夕袁安好共吟。",
      "辇下翠蛾须强展，尊中绿蚁且徐斟。",
      "汀沙渐有珠凝露，缓棹兰桡任夜深。"
    ]
  },
  {
    "volume": 542,
    "sequence": 15,
    "title": "赠妓行云诗",
    "author": "郑史",
    "content": [
      "最爱铅华薄薄妆，更兼衣著又鹅黄。",
      "从来南国名佳丽，何事今朝在北行。"
    ]
  },
  {
    "volume": 542,
    "sequence": 16,
    "title": "纪梦（一作梦入琼台，本事诗及唐诗纪事并作许浑）",
    "author": "许瀍",
    "content": [
      "晚入瑶台露气清，天风飞下步虚声。",
      "尘心未尽俗缘在，十里下山空月明。"
    ]
  },
  {
    "volume": 542,
    "sequence": 17,
    "title": "题朝阳岩",
    "author": "牛丛",
    "content": [
      "蹑石攀萝路不迷，晓天风好浪花低。",
      "洞名独占朝阳号，应有梧桐待凤栖。"
    ]
  },
  {
    "volume": 542,
    "sequence": 18,
    "title": "咸阳有怀",
    "author": "陈上美",
    "content": [
      "山连河水碧氛氲，瑞气东移拥圣君。",
      "秦苑有花空笑日，汉陵无主自侵云。",
      "古槐堤上莺千啭，远渚沙中鹭一群。",
      "赖与渊明同把菊，烟郊西望夕阳曛。"
    ]
  },
  {
    "volume": 542,
    "sequence": 19,
    "title": "晴望九华山",
    "author": "杨鸿",
    "content": [
      "九华闲望簇清虚，气象群峰尽不如。",
      "惆怅都南挂冠吏，无人解向此山居。"
    ]
  },
  {
    "volume": 542,
    "sequence": 20,
    "title": "正月",
    "author": "赵璜",
    "content": [
      "正月今朝半，阳台信未回。",
      "水芹寒不食，山杏雨应开。",
      "世网留三宿，真源寄一杯。",
      "因声谢猿鸟，岁晏会归来。"
    ]
  },
  {
    "volume": 542,
    "sequence": 21,
    "title": "七夕诗（一作李郢诗）",
    "author": "赵璜",
    "content": [
      "乌鹊桥头双扇开，年年一度过河来。",
      "莫嫌天上稀相见，犹胜人间去不回。",
      "欲减烟花饶俗世，暂烦云月掩楼台。",
      "别时旧路长清浅，岂肯离情似死灰。"
    ]
  },
  {
    "volume": 542,
    "sequence": 22,
    "title": "曲江上巳",
    "author": "赵璜",
    "content": [
      "长堤十里转香车，两岸烟花锦不如。",
      "欲问神仙在何处，紫云楼阁向空虚。"
    ]
  },
  {
    "volume": 542,
    "sequence": 23,
    "title": "题七夕图",
    "author": "赵璜",
    "content": [
      "帝子吹箫上翠微，秋风一曲凤凰归。",
      "明年七月重相见，依旧高悬织女机。"
    ]
  },
  {
    "volume": 542,
    "sequence": 24,
    "title": "登明戍堡",
    "author": "潘咸",
    "content": [
      "来经古城上，极目思无穷。",
      "寇尽烟萝外，人归蔓草中。",
      "峰峦当阙古，堞垒对云空。",
      "不见昔名将，徒称有战功。"
    ]
  },
  {
    "volume": 542,
    "sequence": 25,
    "title": "送陈明府之任",
    "author": "潘咸",
    "content": [
      "客见天台县，闾阎树色间。",
      "骖回几临水，带缓独开山。",
      "吏散落花尽，人居远岛闲。",
      "过于老莱子，端简独承颜。"
    ]
  },
  {
    "volume": 542,
    "sequence": 26,
    "title": "长安春暮",
    "author": "潘咸",
    "content": [
      "客在关西春暮夜，还同江外已清明。",
      "三更独立看花月，惟欠子规啼一声。"
    ]
  },
  {
    "volume": 542,
    "sequence": 27,
    "title": "舟行",
    "author": "潘咸",
    "content": [
      "平沙极浦无人度，犹系孤舟寒草西。",
      "半夜起看潮上月，万山中有一猿啼。"
    ]
  },
  {
    "volume": 542,
    "sequence": 28,
    "title": "送僧",
    "author": "潘咸",
    "content": [
      "阙下僧归山顶寺，却看朝日下方明。",
      "莫道野人寻不见，半天云里有钟声。"
    ]
  },
  {
    "volume": 542,
    "sequence": 29,
    "title": "句",
    "author": "潘咸",
    "content": [
      "栈踏猿声暮，江看剑影秋。",
      "僧老白云上，磬寒高鸟边。",
      "心已同猿狖，不闻人是非。",
      "行人渡流水，白马入前山。",
      "秋深雪满黄金塞，夜夜鸿声入汉阳。"
    ]
  },
  {
    "volume": 542,
    "sequence": 30,
    "title": "秋晚同友人闲步",
    "author": "薛莹",
    "content": [
      "藉草与行莎，相看日未斜。",
      "断崖分鸟道，疏树见人家。",
      "望远临孤石，吟余落片霞。",
      "野情看不足，归路思犹赊。"
    ]
  },
  {
    "volume": 542,
    "sequence": 31,
    "title": "宿仙都观阴王二君修道处",
    "author": "薛莹",
    "content": [
      "十载别仙峰，峰前千古踪。",
      "阴王修道处，云雪满高松。",
      "洞口风雷异，池心星汉重。",
      "明朝下山去，片月落残钟。"
    ]
  },
  {
    "volume": 542,
    "sequence": 32,
    "title": "宿东岩寺晓起",
    "author": "薛莹",
    "content": [
      "野寺寒塘晓，游人一梦分。",
      "钟残数树月，僧起半岩云。",
      "宿鸟惊初见，幽泉落不闻。",
      "吟余凭前槛，红叶下纷纷。"
    ]
  },
  {
    "volume": 542,
    "sequence": 33,
    "title": "秋日湖上",
    "author": "薛莹",
    "content": [
      "落日五湖游，烟波处处愁。",
      "沈浮千古事，谁与问东流。"
    ]
  },
  {
    "volume": 542,
    "sequence": 34,
    "title": "江山闲望",
    "author": "薛莹",
    "content": [
      "渺渺无穷尽，风涛几日平。",
      "年光与人事，东去一声声。"
    ]
  },
  {
    "volume": 542,
    "sequence": 35,
    "title": "访武陵道者不遇",
    "author": "薛莹",
    "content": [
      "花发鸟仍啼，行行路欲迷。",
      "二真无问处，虚度武陵溪。"
    ]
  },
  {
    "volume": 542,
    "sequence": 36,
    "title": "寄旧山隐侣",
    "author": "薛莹",
    "content": [
      "旧山诸隐沦，身在苦无身。",
      "莫锁白云路，白云多误人。"
    ]
  },
  {
    "volume": 542,
    "sequence": 37,
    "title": "羡僧",
    "author": "薛莹",
    "content": [
      "处世曾无著，生前事尽非。",
      "一瓶兼一衲，南北去如归。"
    ]
  },
  {
    "volume": 542,
    "sequence": 38,
    "title": "锦",
    "author": "薛莹",
    "content": [
      "轧轧弄寒机，功多力渐微。",
      "惟忧机上锦，不称舞人衣。"
    ]
  },
  {
    "volume": 542,
    "sequence": 39,
    "title": "中秋月",
    "author": "薛莹",
    "content": [
      "三十六旬盈复缺，百年堪喜又堪伤。",
      "劝君莫惜登楼望，云放婵娟不久长。"
    ]
  },
  {
    "volume": 542,
    "sequence": 40,
    "title": "句",
    "author": "薛莹",
    "content": [
      "单棹横疏雨，江滩秋泊时。",
      "花留身住越，月递梦还秦。"
    ]
  },
  {
    "volume": 542,
    "sequence": 41,
    "title": "赠毛仙翁",
    "author": "崔元略",
    "content": [
      "莫将凡圣比云泥，椿菌之年本不齐。",
      "度世无劳大稻米，升天只用半刀圭。",
      "人间嗟对黄昏槿，海上闲听碧落鸡。",
      "旌节行中令引道，便从尘外踏丹梯。"
    ]
  },
  {
    "volume": 542,
    "sequence": 42,
    "title": "太学创置石经",
    "author": "冯涯",
    "content": [
      "圣唐复古制，德义功无替。",
      "奥旨悦诗书，遗文分篆隶。",
      "银钩互交映，石壁靡尘翳。",
      "永与乾坤期，不逐日月逝。",
      "儒林道益广，学者心弥锐。",
      "从此理化成，恩光遍遐裔。",
      "。"
    ]
  }
]