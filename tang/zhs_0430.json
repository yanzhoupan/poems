[
  {
    "volume": 430,
    "sequence": 1,
    "title": "题浔阳楼（自此后诗江州司马时作）",
    "author": "白居易",
    "content": [
      "常爱陶彭泽，文思何高玄。",
      "又怪韦江州，诗情亦清闲。",
      "今朝登此楼，有以知其然。",
      "大江寒见底，匡山青倚天。",
      "深夜湓浦月，平旦炉峰烟。",
      "清辉与灵气，日夕供文篇。",
      "我无二人才，孰为来其间。",
      "因高偶成句，俯仰愧江山。"
    ]
  },
  {
    "volume": 430,
    "sequence": 2,
    "title": "访陶公旧宅",
    "author": "白居易",
    "content": [
      "垢尘不污玉，灵凤不啄膻。",
      "呜呼陶靖节，生彼晋宋间。",
      "心实有所守，口终不能言。",
      "永惟孤竹子，拂衣首阳山。",
      "夷齐各一身，穷饿未为难。",
      "先生有五男，与之同饥寒。",
      "肠中食不充，身上衣不完。",
      "连征竟不起，斯可谓真贤。",
      "我生君之后，相去五百年。",
      "每读五柳传，目想心拳拳。",
      "昔常咏遗风，著为十六篇。",
      "今来访故宅，森若君在前。",
      "不慕尊有酒，不慕琴无弦。",
      "慕君遗荣利，老死此丘园。",
      "柴桑古村落，栗里旧山川。",
      "不见篱下菊，但馀墟中烟。",
      "子孙虽无闻，族氏犹未迁。",
      "每逢姓陶人，使我心依然。"
    ]
  },
  {
    "volume": 430,
    "sequence": 3,
    "title": "北亭",
    "author": "白居易",
    "content": [
      "庐宫山下州，湓浦沙边宅。",
      "宅北倚高冈，迢迢数千尺。",
      "上有青青竹，竹间多白石。",
      "茅亭居上头，豁达门四辟。",
      "前楹卷帘箔，北牖施床席。",
      "江风万里来，吹我凉淅淅。",
      "日高公府归，巾笏随手掷。",
      "脱衣恣搔首，坐卧任所适。",
      "时倾一杯酒，旷望湖天夕。",
      "口咏独酌谣，目送归飞翮。",
      "惭无出尘操，未免折腰役。",
      "偶获此闲居，谬似高人迹。"
    ]
  },
  {
    "volume": 430,
    "sequence": 4,
    "title": "泛湓水",
    "author": "白居易",
    "content": [
      "四月未全热，麦凉江气秋。",
      "湖山处处好，最爱湓水头。",
      "湓水从东来，一派入江流。",
      "可怜似萦带，中有随风舟。",
      "命酒一临泛，舍鞍扬棹讴。",
      "放回岸傍马，去逐波间鸥。",
      "烟浪始渺渺，风襟亦悠悠。",
      "初疑上河汉，中若寻瀛洲。",
      "汀树绿拂地，沙草芳未休。",
      "青萝与紫葛，枝蔓垂相樛。",
      "系缆步平岸，回头望江州。",
      "城雉映水见，隐隐如蜃楼。",
      "日入意未尽，将归复少留。",
      "到官行半岁，今日方一游。",
      "此地来何暮，可以写吾忧。"
    ]
  },
  {
    "volume": 430,
    "sequence": 5,
    "title": "答故人",
    "author": "白居易",
    "content": [
      "故人对酒叹，叹我在天涯。",
      "见我昔荣遇，念我今蹉跎。",
      "问我为司马，官意复如何。",
      "答云且勿叹，听我为君歌。",
      "我本蓬荜人，鄙贱剧泥沙。",
      "读书未百卷，信口嘲风花。",
      "自从筮仕来，六命三登科。",
      "顾惭虚劣姿，所得亦已多。",
      "散员足庇身，薄俸可资家。",
      "省分辄自愧，岂为不遇耶。",
      "烦君对杯酒，为我一咨蹉。"
    ]
  },
  {
    "volume": 430,
    "sequence": 6,
    "title": "官舍内新凿小池",
    "author": "白居易",
    "content": [
      "帘下开小池，盈盈水方积。",
      "中底铺白沙，四隅甃青石。",
      "勿言不深广，但取幽人适。",
      "泛滟微雨朝，泓澄明月夕。",
      "岂无大江水，波浪连天白。",
      "未如床席间，方丈深盈尺。",
      "清浅可狎弄，昏烦聊漱涤。",
      "最爱晓暝时，一片秋天碧。"
    ]
  },
  {
    "volume": 430,
    "sequence": 7,
    "title": "宿简寂观",
    "author": "白居易",
    "content": [
      "岩白云尚屯，林红叶初陨。",
      "秋光引闲步，不知身远近。",
      "夕投灵洞宿，卧觉尘机泯。",
      "名利心既忘，市朝梦亦尽。",
      "暂来尚如此，况乃终身隐。",
      "何以疗夜饥，一匙云母粉。"
    ]
  },
  {
    "volume": 430,
    "sequence": 8,
    "title": "读谢灵运诗",
    "author": "白居易",
    "content": [
      "吾闻达士道，穷通顺冥数。",
      "通乃朝廷来，穷即江湖去。",
      "谢公才廓落，与世不相遇。",
      "壮志郁不用，须有所泄处。",
      "泄为山水诗，逸韵谐奇趣。",
      "大必笼天海，细不遗草树。",
      "岂惟玩景物，亦欲摅心素。",
      "往往即事中，未能忘兴谕。",
      "因知康乐作，不独在章句。"
    ]
  },
  {
    "volume": 430,
    "sequence": 9,
    "title": "北亭独宿",
    "author": "白居易",
    "content": [
      "悄悄壁下床，纱笼耿残烛。",
      "夜半独眠觉，疑在僧房宿。"
    ]
  },
  {
    "volume": 430,
    "sequence": 10,
    "title": "约心",
    "author": "白居易",
    "content": [
      "黑鬓丝雪侵，青袍尘土涴。",
      "兀兀复腾腾，江城一上佐。",
      "朝就高斋上，熏然负暄卧。",
      "晚下小池前，澹然临水坐。",
      "已约终身心，长如今日过。"
    ]
  },
  {
    "volume": 430,
    "sequence": 11,
    "title": "晚望",
    "author": "白居易",
    "content": [
      "江城寒角动，沙洲夕鸟还。",
      "独在高亭上，西南望远山。"
    ]
  },
  {
    "volume": 430,
    "sequence": 12,
    "title": "早春",
    "author": "白居易",
    "content": [
      "雪消冰又释，景和风复暄。",
      "满庭田地湿，荠叶生墙根。",
      "官舍悄无事，日西斜掩门。",
      "不开庄老卷，欲与何人言。"
    ]
  },
  {
    "volume": 430,
    "sequence": 13,
    "title": "春寝",
    "author": "白居易",
    "content": [
      "何处春暄来，微和生血气。",
      "气熏肌骨畅，东窗一昏睡。",
      "是时正月晦，假日无公事。",
      "烂熳不能休，自午将及未。",
      "缅思少健日，甘寝常自恣。",
      "一从衰疾来，枕上无此味。"
    ]
  },
  {
    "volume": 430,
    "sequence": 14,
    "title": "睡起晏坐",
    "author": "白居易",
    "content": [
      "后亭昼眠足，起坐春景暮。",
      "新觉眼犹昏，无思心正住。",
      "澹寂归一性，虚闲遗万虑。",
      "了然此时心，无物可譬喻。",
      "本是无有乡，亦名不用处。",
      "行禅与坐忘，同归无异路。"
    ]
  },
  {
    "volume": 430,
    "sequence": 15,
    "title": "咏怀",
    "author": "白居易",
    "content": [
      "尽日松下坐，有时池畔行。",
      "行立与坐卧，中怀澹无营。",
      "不觉流年过，亦任白发生。",
      "不为世所薄，安得遂闲情。"
    ]
  },
  {
    "volume": 430,
    "sequence": 16,
    "title": "春游二林寺",
    "author": "白居易",
    "content": [
      "下马二林寺，翛然进轻策。",
      "朝为公府吏，暮作灵山客。",
      "二月匡庐北，冰雪始消释。",
      "阳丛抽茗芽，阴窦泄泉脉。",
      "熙熙风土暖，蔼蔼云岚积。",
      "散作万壑春，凝为一气碧。",
      "身闲易飘泊，官散无牵迫。",
      "缅彼十八人，古今同此适。",
      "是年淮寇起，处处兴兵革。",
      "智士劳思谋，戎臣苦征役。",
      "独有不才者，山中弄泉石。"
    ]
  },
  {
    "volume": 430,
    "sequence": 17,
    "title": "出山吟",
    "author": "白居易",
    "content": [
      "朝咏游仙诗，暮歌采薇曲。",
      "卧云坐白石，山中十五宿。",
      "行随出洞水，回别缘岩竹。",
      "早晚重来游，心期瑶草绿。"
    ]
  },
  {
    "volume": 430,
    "sequence": 18,
    "title": "岁暮",
    "author": "白居易",
    "content": [
      "已任时命去，亦从岁月除。",
      "中心一调伏，外累尽空虚。",
      "名宦意已矣，林泉计何如。",
      "拟近东林寺，溪边结一庐。"
    ]
  },
  {
    "volume": 430,
    "sequence": 19,
    "title": "闻早莺",
    "author": "白居易",
    "content": [
      "日出眠未起，屋头闻早莺。",
      "忽如上林晓，万年枝上鸣。",
      "忆为近臣时，秉笔直承明。",
      "春深视草暇，旦暮闻此声。",
      "今闻在何处，寂寞浔阳城。",
      "鸟声信如一，分别在人情。",
      "不作天涯意，岂殊禁中听。"
    ]
  },
  {
    "volume": 430,
    "sequence": 20,
    "title": "栽杉",
    "author": "白居易",
    "content": [
      "劲叶森利剑，孤茎挺端标。",
      "才高四五尺，势若干青霄。",
      "移栽东窗前，爱尔寒不凋。",
      "病夫卧相对，日夕闲萧萧。",
      "昨为山中树，今为檐下条。",
      "虽然遇赏玩，无乃近尘嚣。",
      "犹胜涧谷底，埋没随众樵。",
      "不见郁郁松，委质山上苗。"
    ]
  },
  {
    "volume": 430,
    "sequence": 21,
    "title": "过李生",
    "author": "白居易",
    "content": [
      "蘋小蒲叶短，南湖春水生。",
      "子近湖边住，静境称高情。",
      "我为郡司马，散拙无所营。",
      "使君知性野，衙退任闲行。",
      "行携小榼出，逢花辄独倾。",
      "半酣到子舍，下马扣柴荆。",
      "何以引我步，绕篱竹万茎。",
      "何以醒我酒，吴音吟一声。",
      "须臾进野饭，饭稻茹芹英。",
      "白瓯青竹箸，俭洁无膻腥。",
      "欲去复裴回，夕鸦已飞鸣。",
      "何当重游此，待君湖水平。"
    ]
  },
  {
    "volume": 430,
    "sequence": 22,
    "title": "咏意",
    "author": "白居易",
    "content": [
      "常闻南华经，巧劳智忧愁。",
      "不如无能者，饱食但遨游。",
      "平生爱慕道，今日近此流。",
      "自来浔阳郡，四序忽已周。",
      "不分物黑白，但与时沉浮。",
      "朝餐夕安寝，用是为身谋。",
      "此外即闲放，时寻山水幽。",
      "春游慧远寺，秋上庾公楼。",
      "或吟诗一章，或饮茶一瓯。",
      "身心一无系，浩浩如虚舟。",
      "富贵亦有苦，苦在心危忧。",
      "贫贱亦有乐，乐在身自由。"
    ]
  },
  {
    "volume": 430,
    "sequence": 23,
    "title": "食笋",
    "author": "白居易",
    "content": [
      "此州乃竹乡，春笋满山谷。",
      "山夫折盈抱，抱来早市鬻。",
      "物以多为贱，双钱易一束。",
      "置之炊甑中，与饭同时熟。",
      "紫箨坼故锦，素肌擘新玉。",
      "每日遂加餐，经时不思肉。",
      "久为京洛客，此味常不足。",
      "且食勿踟蹰，南风吹作竹。"
    ]
  },
  {
    "volume": 430,
    "sequence": 24,
    "title": "游石门涧",
    "author": "白居易",
    "content": [
      "石门无旧径，披榛访遗迹。",
      "时逢山水秋，清辉如古昔。",
      "常闻慧远辈，题诗此岩壁。",
      "云覆莓苔封，苍然无处觅。",
      "萧疏野生竹，崩剥多年石。",
      "自从东晋后，无复人游历。",
      "独有秋涧声，潺湲空旦夕。"
    ]
  },
  {
    "volume": 430,
    "sequence": 25,
    "title": "招东邻",
    "author": "白居易",
    "content": [
      "小榼二升酒，新簟六尺床。",
      "能来夜话否，池畔欲秋凉。"
    ]
  },
  {
    "volume": 430,
    "sequence": 26,
    "title": "题元十八溪亭（亭在庐山东南五老峰下）",
    "author": "白居易",
    "content": [
      "怪君不喜仕，又不游州里。",
      "今日到幽居，了然知所以。",
      "宿君石溪亭，潺湲声满耳。",
      "饮君螺杯酒，醉卧不能起。",
      "见君五老峰，益悔居城市。",
      "爱君三男儿，始叹身无子。",
      "余方炉峰下，结室为居士。",
      "山北与山东，往来从此始。"
    ]
  },
  {
    "volume": 430,
    "sequence": 27,
    "title": "香炉峰下新置草堂，即事咏怀，题于石上",
    "author": "白居易",
    "content": [
      "香炉峰北面，遗爱寺西偏。",
      "白石何凿凿，清流亦潺潺。",
      "有松数十株，有竹千馀竿。",
      "松张翠伞盖，竹倚青琅玕。",
      "其下无人居，悠哉多岁年。",
      "有时聚猿鸟，终日空风烟。",
      "时有沉冥子，姓白字乐天。",
      "平生无所好，见此心依然。",
      "如获终老地，忽乎不知还。",
      "架岩结茅宇，斫壑开茶园。",
      "何以洗我耳，屋头飞落泉。",
      "何以净我眼，砌下生白莲。",
      "左手携一壶，右手挈五弦。",
      "傲然意自足，箕踞于其间。",
      "兴酣仰天歌，歌中聊寄言。",
      "言我本野夫，误为世网牵。",
      "时来昔捧日，老去今归山。",
      "倦鸟得茂树，涸鱼返清源。",
      "舍此欲焉往，人间多险艰。"
    ]
  },
  {
    "volume": 430,
    "sequence": 28,
    "title": "草堂前新开一池，养鱼种荷，日有幽趣",
    "author": "白居易",
    "content": [
      "淙淙三峡水，浩浩万顷陂。",
      "未如新塘上，微风动涟漪。",
      "小萍加泛泛，初蒲正离离。",
      "红鲤二三寸，白莲八九枝。",
      "绕水欲成径，护堤方插篱。",
      "已被山中客，呼作白家池。"
    ]
  },
  {
    "volume": 430,
    "sequence": 29,
    "title": "白云期（黄石岩下作）",
    "author": "白居易",
    "content": [
      "三十气太壮，胸中多是非。",
      "六十身太老，四体不支持。",
      "四十至五十，正是退闲时。",
      "年长识命分，心慵少营为。",
      "见酒兴犹在，登山力未衰。",
      "吾年幸当此，且与白云期。"
    ]
  },
  {
    "volume": 430,
    "sequence": 30,
    "title": "登香炉峰顶",
    "author": "白居易",
    "content": [
      "迢迢香炉峰，心存耳目想。",
      "终年牵物役，今日方一往。",
      "攀萝蹋危石，手足劳俯仰。",
      "同游三四人，两人不敢上。",
      "上到峰之顶，目眩神怳怳。",
      "高低有万寻，阔狭无数丈。",
      "不穷视听界，焉识宇宙广。",
      "江水细如绳，湓城小于掌。",
      "纷吾何屑屑，未能脱尘鞅。",
      "归去思自嗟，低头入蚁壤。"
    ]
  },
  {
    "volume": 430,
    "sequence": 31,
    "title": "答崔侍郎、钱舍人书问，因继以诗",
    "author": "白居易",
    "content": [
      "旦暮两蔬食，日中一闲眠。",
      "便是了一日，如此已三年。",
      "心不择时适，足不拣地安。",
      "穷通与远近，一贯无两端。",
      "常见今之人，其心或不然。",
      "在劳则念息，处静已思喧。",
      "如是用身心，无乃自伤残。",
      "坐输忧恼便，安得形神全。",
      "吾有二道友，蔼蔼崔与钱。",
      "同飞青云路，独堕黄泥泉。",
      "岁暮物万变，故情何不迁。",
      "应为平生心，与我同一源。",
      "帝乡远于日，美人高在天。",
      "谁谓万里别，常若在目前。",
      "泥泉乐者鱼，云路游者鸾。",
      "勿言云泥异，同在逍遥间。",
      "因君问心地，书后偶成篇。",
      "慎勿说向人，人多笑此言。"
    ]
  },
  {
    "volume": 430,
    "sequence": 32,
    "title": "烹葵",
    "author": "白居易",
    "content": [
      "昨卧不夕食，今起乃朝饥。",
      "贫厨何所有，炊稻烹秋葵。",
      "红粒香复软，绿英滑且肥。",
      "饥来止于饱，饱后复何思。",
      "忆昔荣遇日，迨今穷退时。",
      "今亦不冻馁，昔亦无馀资。",
      "口既不减食，身又不减衣。",
      "抚心私自问，何者是荣衰。",
      "勿学常人意，其间分是非。"
    ]
  },
  {
    "volume": 430,
    "sequence": 33,
    "title": "小池二首",
    "author": "白居易",
    "content": [
      "昼倦前斋热，晚爱小池清。",
      "映林馀景没，近水微凉生。",
      "坐把蒲葵扇，闲吟三两声。",
      "有意不在大，湛湛方丈余。",
      "荷侧泻清露，萍开见游鱼。",
      "每一临此坐，忆归青溪居。"
    ]
  },
  {
    "volume": 430,
    "sequence": 34,
    "title": "闭关",
    "author": "白居易",
    "content": [
      "我心忘世久，世亦不我干。",
      "遂成一无事，因得长掩关。",
      "掩关来几时，仿佛二三年。",
      "著书已盈帙，生子欲能言。",
      "始悟身向老，复悲世多艰。",
      "回顾趋时者，役役尘壤间。",
      "岁暮竟何得，不如且安闲。"
    ]
  },
  {
    "volume": 430,
    "sequence": 35,
    "title": "弄龟罗",
    "author": "白居易",
    "content": [
      "有侄始六岁，字之为阿龟。",
      "有女生三年，其名曰罗儿。",
      "一始学笑语，一能诵歌诗。",
      "朝戏抱我足，夜眠枕我衣。",
      "汝生何其晚，我年行已衰。",
      "物情小可念，人意老多慈。",
      "酒美竟须坏，月圆终有亏。",
      "亦如恩爱缘，乃是忧恼资。",
      "举世同此累，吾安能去之。"
    ]
  },
  {
    "volume": 430,
    "sequence": 36,
    "title": "截树",
    "author": "白居易",
    "content": [
      "种树当前轩，树高柯叶繁。",
      "惜哉远山色，隐此蒙笼间。",
      "一朝持斧斤，手自截其端。",
      "万叶落头上，千峰来面前。",
      "忽似决云雾，豁达睹青天。",
      "又如所念人，久别一款颜。",
      "始有清风至，稍见飞鸟还。",
      "开怀东南望，目远心辽然。",
      "人各有偏好，物莫能两全。",
      "岂不爱柔条，不如见青山。"
    ]
  },
  {
    "volume": 430,
    "sequence": 37,
    "title": "望江楼上作",
    "author": "白居易",
    "content": [
      "江畔百尺楼，楼前千里道。",
      "凭高望平远，亦足舒怀抱。",
      "驿路使憧憧，关防兵草草。",
      "及兹多事日，尤觉闲人好。",
      "我年过不惑，休退诚非早。",
      "从此拂尘衣，归山未为老。"
    ]
  },
  {
    "volume": 430,
    "sequence": 38,
    "title": "题座隅",
    "author": "白居易",
    "content": [
      "手不任执殳，肩不能荷锄。",
      "量力揆所用，曾不敌一夫。",
      "幸因笔砚功，得升仕进途。",
      "历官凡五六，禄俸及妻孥。",
      "左右有兼仆，出入有单车。",
      "自奉虽不厚，亦不至饥劬。",
      "若有人及此，傍观为何如。",
      "虽贤亦为幸，况我鄙且愚。",
      "伯夷古贤人，鲁山亦其徒。",
      "时哉无奈何，俱化为饿殍。",
      "念彼益自愧，不敢忘斯须。",
      "平生荣利心，破灭无遗馀。",
      "犹恐尘妄起，题此于座隅。"
    ]
  },
  {
    "volume": 430,
    "sequence": 39,
    "title": "昔与微之在朝日同蓄休退之心迨今十年…且结后期",
    "author": "白居易",
    "content": [
      "往子为御史，伊余忝拾遗。",
      "皆逢盛明代，俱登清近司。",
      "予系玉为佩，子曳绣为衣。",
      "从容香烟下，同侍白玉墀。",
      "朝见宠者辱，暮见安者危。",
      "纷纷无退者，相顾令人悲。",
      "宦情君早厌，世事我深知。",
      "常于荣显日，已约林泉期。",
      "况今各流落，身病齿发衰。",
      "不作卧云计，携手欲何之。",
      "待君女嫁后，及我官满时。",
      "稍无骨肉累，粗有渔樵资。",
      "岁晚青山路，白首期同归。"
    ]
  },
  {
    "volume": 430,
    "sequence": 40,
    "title": "垂钓",
    "author": "白居易",
    "content": [
      "临水一长啸，忽思十年初。",
      "三登甲乙第，一入承明庐。",
      "浮生多变化，外事有盈虚。",
      "今来伴江叟，沙头坐钓鱼。"
    ]
  },
  {
    "volume": 430,
    "sequence": 41,
    "title": "晚燕",
    "author": "白居易",
    "content": [
      "百鸟乳雏毕，秋燕独蹉跎。",
      "去社日已近，衔泥意如何。",
      "不悟时节晚，徒施工用多。",
      "人间事亦尔，不独燕营窠。"
    ]
  },
  {
    "volume": 430,
    "sequence": 42,
    "title": "赎鸡",
    "author": "白居易",
    "content": [
      "清晨临江望，水禽正喧繁。",
      "凫雁与鸥鹭，游飏戏朝暾。",
      "适有鬻鸡者，挈之来远村。",
      "飞鸣彼何乐，窘束此何冤。",
      "喔喔十四雏，罩缚同一樊。",
      "足伤金距缩，头抢花冠翻。",
      "经宿废饮啄，日高诣屠门。",
      "迟回未死间，饥渴欲相吞。",
      "常慕古人道，仁信及鱼豚。",
      "见兹生恻隐，赎放双林园。",
      "开笼解索时，鸡鸡听我言。",
      "与尔镪三百，小惠何足论。",
      "莫学衔环雀，崎岖谩报恩。"
    ]
  },
  {
    "volume": 430,
    "sequence": 43,
    "title": "秋日怀杓直（时杓直出牧澧州）",
    "author": "白居易",
    "content": [
      "晚来天色好，独出江边步。",
      "忆与李舍人，曲江相近住。",
      "常云遇清景，必约同幽趣。",
      "若不访我来，还须觅君去。",
      "开眉笑相见，把手期何处。",
      "西寺老胡僧，南园乱松树。",
      "携持小酒榼，吟咏新诗句。",
      "同出复同归，从朝直至暮。",
      "风雨忽消散，江山眇回互。",
      "浔阳与涔阳，相望空云雾。",
      "心期自乖旷，时景还如故。",
      "今日郡斋中，秋光谁共度。"
    ]
  },
  {
    "volume": 430,
    "sequence": 44,
    "title": "食后",
    "author": "白居易",
    "content": [
      "食罢一觉睡，起来两瓯茶。",
      "举头看日影，已复西南斜。",
      "乐人惜日促，忧人厌年赊。",
      "无忧无乐者，长短任生涯。"
    ]
  },
  {
    "volume": 430,
    "sequence": 45,
    "title": "齐物二首",
    "author": "白居易",
    "content": [
      "青松高百尺，绿蕙低数寸。",
      "同生大块间，长短各有分。",
      "长者不可退，短者不可进。",
      "若用此理推，穷通两无闷。",
      "椿寿八千春，槿花不经宿。",
      "中间复何有，冉冉孤生竹。",
      "竹身三年老，竹色四时绿。",
      "虽谢椿有馀，犹胜槿不足。"
    ]
  },
  {
    "volume": 430,
    "sequence": 46,
    "title": "山下宿",
    "author": "白居易",
    "content": [
      "独到山下宿，静向月中行。",
      "何处水边碓，夜舂云母声。"
    ]
  },
  {
    "volume": 430,
    "sequence": 47,
    "title": "题旧写真图",
    "author": "白居易",
    "content": [
      "我昔三十六，写貌在丹青。",
      "我今四十六，衰悴卧江城。",
      "岂比十年老，曾与众苦并。",
      "一照旧图画，无复昔仪形。",
      "形影默相顾，如弟对老兄。",
      "况使他人见，能不昧平生。",
      "羲和鞭日走，不为我少停。",
      "形骸属日月，老去何足惊。",
      "所恨凌烟阁，不得画功名。"
    ]
  },
  {
    "volume": 430,
    "sequence": 48,
    "title": "闲居",
    "author": "白居易",
    "content": [
      "肺病不饮酒，眼昏不读书。",
      "端然无所作，身意闲有馀。",
      "鸡栖篱落晚，雪映林木疏。",
      "幽独已云极，何必山中居。"
    ]
  },
  {
    "volume": 430,
    "sequence": 49,
    "title": "对酒示行简",
    "author": "白居易",
    "content": [
      "今旦一尊酒，欢畅何怡怡。",
      "此乐从中来，他人安得知。",
      "兄弟唯二人，远别恒苦悲。",
      "今春自巴峡，万里平安归。",
      "复有双幼妹，笄年未结褵。",
      "昨日嫁娶毕，良人皆可依。",
      "忧念两消释，如刀断羁縻。",
      "身轻心无系，忽欲凌空飞。",
      "人生苟有累，食肉常如饥。",
      "我心既无苦，饮水亦可肥。",
      "行简劝尔酒，停杯听我辞。",
      "不叹乡国远，不嫌官禄微。",
      "但愿我与尔，终老不相离。"
    ]
  },
  {
    "volume": 430,
    "sequence": 50,
    "title": "咏怀",
    "author": "白居易",
    "content": [
      "冉牛与颜渊，卞和与马迁。",
      "或罹天六极，或被人刑残。",
      "顾我信为幸，百骸且完全。",
      "五十不为夭，吾今欠数年。",
      "知分心自足，委顺身常安。",
      "故虽穷退日，而无戚戚颜。",
      "昔有荣先生，从事于其间。",
      "今我不量力，举心欲攀援。",
      "穷通不由己，欢戚不由天。",
      "命即无奈何，心可使泰然。",
      "且务由己者，省躬谅非难。",
      "勿问由天者，天高难与言。"
    ]
  },
  {
    "volume": 430,
    "sequence": 51,
    "title": "夜琴",
    "author": "白居易",
    "content": [
      "蜀桐木性实，楚丝音韵清。",
      "调慢弹且缓，夜深十数声。",
      "入耳澹无味，惬心潜有情。",
      "自弄还自罢，亦不要人听。"
    ]
  },
  {
    "volume": 430,
    "sequence": 52,
    "title": "山中独吟",
    "author": "白居易",
    "content": [
      "人各有一癖，我癖在章句。",
      "万缘皆已消，此病独未去。",
      "每逢美风景，或对好亲故。",
      "高声咏一篇，恍若与神遇。",
      "自为江上客，半在山中住。",
      "有时新诗成，独上东岩路。",
      "身倚白石崖，手攀青桂树。",
      "狂吟惊林壑，猿鸟皆窥觑。",
      "恐为世所嗤，故就无人处。"
    ]
  },
  {
    "volume": 430,
    "sequence": 53,
    "title": "达理二首",
    "author": "白居易",
    "content": [
      "何物壮不老，何时穷不通。",
      "如彼音与律，宛转旋为宫。",
      "我命独何薄，多悴而少丰。",
      "当壮已先衰，暂泰还长穷。",
      "我无奈命何，委顺以待终。",
      "命无奈我何，方寸如虚空。",
      "懵然与化俱，混然与俗同。",
      "谁能坐自苦，龃龉于其中。",
      "舒姑化为泉，牛哀病作虎。",
      "或柳生肘间，或男变为女。",
      "鸟兽及水木，本不与民伍。",
      "胡然生变迁，不待死归土。",
      "百骸是己物，尚不能为主。",
      "况彼时命间，倚伏何足数。",
      "时来不可遏，命去焉能取。",
      "唯当养浩然，吾闻达人语。"
    ]
  },
  {
    "volume": 430,
    "sequence": 54,
    "title": "湖亭晚望残水",
    "author": "白居易",
    "content": [
      "湖上秋泬寥，湖边晚萧瑟。",
      "登亭望湖水，水缩湖底出。",
      "清渟得早霜，明灭浮残日。",
      "流注随地势，洼坳无定质。",
      "泓澄白龙卧，宛转青蛇屈。",
      "破镜折剑头，光芒又非一。",
      "久为山水客，见尽幽奇物。",
      "及来湖亭望，此状难谈悉。",
      "乃知天地间，胜事殊未毕。"
    ]
  },
  {
    "volume": 430,
    "sequence": 55,
    "title": "郭虚舟相访",
    "author": "白居易",
    "content": [
      "朝暖就南轩，暮寒归后屋。",
      "晚酒一两杯，夜棋三数局。",
      "寒灰埋暗火，晓焰凝残烛。",
      "不嫌贫冷人，时来同一宿。"
    ]
  }
]