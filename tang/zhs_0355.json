[
  {
    "volume": 355,
    "sequence": 1,
    "title": "登司马错古城",
    "author": "刘禹锡",
    "content": [
      "将军将秦师，西南奠遐服。",
      "故垒清江上，苍烟晦乔木。",
      "登临直萧辰，周览壮前躅。",
      "堑平陈叶满，墉高秋蔓绿。",
      "废井抽寒菜，毁台生鲁谷。",
      "耕人得古器，宿雨多遗镞。",
      "楚塞郁重叠，蛮溪纷诘曲。",
      "留此数仞基，几人伤远目。"
    ]
  },
  {
    "volume": 355,
    "sequence": 2,
    "title": "谒柱山会禅师",
    "author": "刘禹锡",
    "content": [
      "我本山东人，平生多感慨。",
      "弱冠游咸京，上书金马外。",
      "结交当世贤，驰声溢四塞。",
      "勉修贵及早，狃捷不知退。",
      "锱铢扬芬馨，寻尺招瑕颣。",
      "淹留郢南都，摧颓羽翰碎。",
      "安能咎往事，且欲去沉痗。",
      "吾师得真如，寄在人寰内。",
      "哀我堕名网，有如翾飞辈。",
      "曈曈揭智烛，照使出昏昧。",
      "静见玄关启，歆然初心会。",
      "夙尚一何微，今得信可大。",
      "觉路明证入，便门通忏悔。",
      "悟理言自忘，处屯道犹泰。",
      "色身岂吾宝，慧性非形碍。",
      "思此灵山期，未卜何年载。"
    ]
  },
  {
    "volume": 355,
    "sequence": 3,
    "title": "卧病闻常山旋师策勋宥过王泽大洽因寄李六侍郎",
    "author": "刘禹锡",
    "content": [
      "寂寂重寂寂，病夫卧秋斋。",
      "夜蛩思幽壁，槁叶鸣空阶。",
      "南国异气候，火旻尚昏霾。",
      "瘴烟跕飞羽，沴气伤百骸。",
      "昨闻凯歌旋，饮至酒如淮。",
      "无战陋丹水，垂仁轻槁街。",
      "清庙既策勋，圆丘俟燔柴。",
      "车书一以混，幽远靡不怀。",
      "逐客憔悴久，故乡云雨乖。",
      "禽鱼各有化，予欲问齐谐。"
    ]
  },
  {
    "volume": 355,
    "sequence": 4,
    "title": "善卷坛下作（在柱山上）",
    "author": "刘禹锡",
    "content": [
      "先生见尧心，相与去九有。",
      "斯民既已治，我得安林薮。",
      "道为自然贵，名是无穷寿。",
      "瑶坛在此山，识者常回首。"
    ]
  },
  {
    "volume": 355,
    "sequence": 5,
    "title": "武陵观火诗",
    "author": "刘禹锡",
    "content": [
      "楚乡祝融分，炎火常为虞。",
      "是时直突烟，发自晨炊徒。",
      "盲风扇其威，白昼曛阳乌。",
      "操绠不暇汲，循墙还避逾。",
      "怒如列缺光，迅与芬轮俱。",
      "联延掩四远，赫奕成洪炉。",
      "汹疑云涛翻，飒若鬼神趋。",
      "当前迎焮赩，是物同膏腴。",
      "金乌入梵天，赤龙游玄都。",
      "腾烟透窗户，飞焰生栾栌。",
      "火山摧半空，星雨洒中衢。",
      "瑶坛被髹漆，宝树攒珊瑚。",
      "光县与琴焦，旗亭无酒濡。",
      "市人委百货，邑令遗双凫。",
      "馀势下隈隩，长熛烘舳舻。",
      "吹焚照水府，炙浪愁天吴。",
      "灾罢云日晚，心惊视听殊。",
      "高灰辨廪庾，黑土连闉闍。",
      "众烬合星罗，游氛铄人肤。",
      "厚地藏宿热，遥林呈骤枯。",
      "火德资生人，庸可一日无。",
      "御之失其道，敲石弥天隅。",
      "晋库走龙剑，吴宫伤燕雏。",
      "五行有沴气，先哲垂訏谟。",
      "宋郑同日起，时当贤大夫。",
      "无苛自可乐，弭患非所图。",
      "贤守恤人瘼，临烟驻骊驹。",
      "吊场色惨忸，颜失词劬愉。",
      "下令蠲里布，指期轻市租。",
      "閈垣适未立，苫盖自相娱。",
      "山木行剪伐，江泥宜墐途。",
      "邑臣不必曾，何用征越巫。"
    ]
  },
  {
    "volume": 355,
    "sequence": 6,
    "title": "崔元受少府自贬所还，遗山姜花，以诗答之",
    "author": "刘禹锡",
    "content": [
      "故人博罗尉，遗我山姜花。",
      "采从碧海上，来自谪仙家。",
      "云涛润孤根，阴火照晨葩。",
      "静摇扶桑日，艳对瀛洲霞。",
      "世人爱芳辛，搴撷忘幽遐。",
      "传名入帝里，飞驿辞天涯。",
      "王济本尚味，石崇方斗奢。",
      "雕盘多不识，绮席乃增华。",
      "驿马损筋骨，贵人滋齿牙。",
      "顾予藜藿士，持此重咨嗟。"
    ]
  },
  {
    "volume": 355,
    "sequence": 7,
    "title": "途中早发",
    "author": "刘禹锡",
    "content": [
      "马踏尘上霜，月明江头路。",
      "行人朝气锐，宿鸟相辞去。",
      "流水隔远村，缦山多红树。",
      "悠悠关塞内，往来无闲步。"
    ]
  },
  {
    "volume": 355,
    "sequence": 8,
    "title": "和董庶中古散调词赠尹果毅",
    "author": "刘禹锡",
    "content": [
      "昔听东武吟，壮年心已悲。",
      "如何今濩落，闻君辛苦辞。",
      "言有穷巷士，弱龄颇尚奇。",
      "读得玄女符，生当事边时。",
      "借名游侠窟，结客幽并儿。",
      "往来长楸间，能带双鞬驰。",
      "崩腾天宝末，尘暗燕南垂。",
      "爟火入咸阳，诏征神武师。",
      "是时占军幕，插羽扬金羁。",
      "万夫列辕门，观射中戟支。",
      "誓当雪国雠，亲爱从此辞。",
      "中宵倚长剑，起视蚩尤旗。",
      "介马晨萧萧，阵云竟天涯。",
      "阴风猎白草，旗槊光参差。",
      "勇气贯中肠，视身忽如遗。",
      "生擒白马将，虏骑不敢追。",
      "贵臣上战功，名姓随意移。",
      "终岁肌骨苦，他人印累累。",
      "谒者既清宫，诸侯各罢戏。",
      "上将赐甲第，门戟不可窥。",
      "眦血下沾襟，天高问无期。",
      "却寻故乡路，孤影空相随。",
      "行逢里中旧，扑樕昔所嗤。",
      "一言合侯王，腰佩黄金龟。",
      "问我何自苦，可怜真数奇。",
      "迟回顾徒御，得色悬双眉。",
      "翻然悟世途，抚己昧所宜。",
      "田园已芜没，流浪江海湄。",
      "鸷禽毛翮摧，不见翔云姿。",
      "衰容蔽逸气，孑孑无人知。",
      "寂寞草玄徒，长吟下书帷。",
      "为君发哀韵，若扣瑶林枝。",
      "有客识其真，潺湲涕交颐。",
      "饮尔一杯酒，陶然足自怡。"
    ]
  },
  {
    "volume": 355,
    "sequence": 9,
    "title": "望衡山",
    "author": "刘禹锡",
    "content": [
      "东南倚盖卑，维岳资柱石。",
      "前当祝融居，上拂朱鸟翮。",
      "青冥结精气，磅礴宣地脉。",
      "还闻肤寸阴，能致弥天泽。"
    ]
  },
  {
    "volume": 355,
    "sequence": 10,
    "title": "游桃源一百韵",
    "author": "刘禹锡",
    "content": [
      "沅江清悠悠，连山郁岑寂。",
      "回流抱绝巘，皎镜含虚碧。",
      "昏旦递明媚，烟岚分委积。",
      "香蔓垂绿潭，暴龙照孤碛。",
      "渊明著前志，子骥思远蹠。",
      "寂寂无何乡，密尔天地隔。",
      "金行太元岁，渔者偶探赜。",
      "寻花得幽踪，窥洞穿暗隙。",
      "依微闻鸡犬，豁达值阡陌。",
      "居人互将迎，笑语如平昔。",
      "广乐虽交奏，海禽心不怿。",
      "挥手一来归，故溪无处觅。",
      "绵绵五百载，市朝几迁革。",
      "有路在壶中，无人知地脉。",
      "皇家感至道，圣祚自天锡。",
      "金阙传本枝，玉函留宝历。",
      "禁山开秘宇，复户洁灵宅。",
      "蕊检香氛氲，醮坛烟幂幂。",
      "我来尘外躅，莹若朝星析。",
      "崖转对翠屏，水穷留画鹢。",
      "三休俯乔木，千级扳峭壁。",
      "旭日闻撞钟，彩云迎蹑屐。",
      "遂登最高顶，纵目还楚泽。",
      "平湖见草青，远岸连霞赤。",
      "幽寻如梦想，绵思属空阒。",
      "夤缘且忘疲，耽玩近成癖。",
      "清猿伺晓发，瑶草凌寒坼。",
      "祥禽舞葱茏，珠树摇玓瓅。",
      "羽人顾我笑，劝我税归轭。",
      "霓裳何飘飖，童颜洁白皙。",
      "重岩是藩屏，驯鹿受羁靮。",
      "楼居弥清霄，萝茑成翠帟。",
      "仙翁遗竹杖，王母留桃核。",
      "姹女飞丹砂，青童护金液。",
      "宝气浮鼎耳，神光生剑脊。",
      "虚无天乐来，僁窣鬼兵役。",
      "丹丘肃朝礼，玉札工紬绎。",
      "枕中淮南方，床下阜乡舄。",
      "明灯坐遥夜，幽籁听淅沥。",
      "因话近世仙，耸然心神惕。",
      "乃言瞿氏子，骨状非凡格。",
      "往事黄先生，群儿多侮剧。",
      "謷然不屑意，元气贮肝膈。",
      "往往游不归，洞中观博弈。",
      "言高未易信，犹复加诃责。",
      "一旦前致辞，自云仙期迫。",
      "言师有道骨，前事常被谪。",
      "如今三山上，名字在真籍。",
      "悠然谢主人，后岁当来觌。",
      "言毕依庭树，如烟去无迹。",
      "观者皆失次，惊追纷络绎。",
      "日暮山径穷，松风自萧槭。",
      "适逢修蛇见，瞋目光激射。",
      "如严三清居，不使恣搜索。",
      "唯馀步纲势，八趾在沙砾。",
      "至今东北隅，表以坛上石。",
      "列仙徒有名，世人非目击。",
      "如何庭庑际，白日振飞翮。",
      "洞天岂幽远，得道如咫尺。",
      "一气无死生，三光自迁易。",
      "因思人间世，前路何狭窄。",
      "瞥然此生中，善祝期满百。",
      "大方播群类，秀气肖翕辟。",
      "性静本同和，物牵成阻厄。",
      "是非斗方寸，荤血昏精魄。",
      "遂令多夭伤，犹喜见斑白。",
      "喧喧车马驰，苒苒桑榆夕。",
      "共安缇绣荣，不悟泥途适。",
      "纷吾本孤贱，世叶在逢掖。",
      "九流宗指归，百氏旁捃摭。",
      "公卿偶慰荐，乡曲缪推择。",
      "居安白社贫，志傲玄纁辟。",
      "功名希自取，簪组俟扬历。",
      "书府蚤怀铅，射宫曾发的。",
      "起草香生帐，坐曹乌集柏。",
      "赐燕聆箫韶，侍祠阅琮璧。",
      "尝闻履忠信，可以行蛮貊。",
      "自述希古心，忘恃干时画。",
      "巧言忽成锦，苦志徒食蘖。",
      "平地生峰峦，深心有矛戟。",
      "层波一震荡，弱植忽沦溺。",
      "北渚吊灵均，长岑思亭伯。",
      "祸来昧几兆，事去空叹息。",
      "尘累与时深，流年随漏滴。",
      "才能疑木雁，报施迷夷跖。",
      "楚奏絷钟仪，商歌劳甯戚。",
      "禀生非悬解，对镜方感激。",
      "自从婴网罗，每事问龟策。",
      "王正降雷雨，环玦赐迁斥。",
      "倘伏夷平人，誓将依羽客。",
      "买山构精舍，领徒开讲席。",
      "冀无身外忧，自有闲中益。",
      "道芽期日就，尘虑乃冰释。",
      "且欲遗姓名，安能慕竹帛。",
      "长生尚学致，一溉岂虚掷。",
      "芝朮资糇粮，烟霞拂巾帻。",
      "黄石履看堕，洪崖肩可拍。",
      "聊复嗟蜉蝣，何烦哀虺蜴。",
      "青囊既深味，琼葩亦屡摘。",
      "纵无西山资，犹免长戚戚。"
    ]
  },
  {
    "volume": 355,
    "sequence": 11,
    "title": "客有为余话登天坛遇雨之状，因以赋之",
    "author": "刘禹锡",
    "content": [
      "清晨登天坛，半路逢阴晦。",
      "疾行穿雨过，却立视云背。",
      "白日照其上，风雷走于内。",
      "滉漾雪海翻，槎牙玉山碎。",
      "蛟龙露鬐鬣，神鬼含变态。",
      "万状互生灭，百音以繁会。",
      "俯观群动静，始觉天宇大。",
      "山顶自晶明，人间已滂沛。",
      "豁然重昏敛，涣若春冰溃。",
      "反照入松门，瀑流飞缟带。",
      "遥光泛物色，馀韵吟天籁。",
      "洞府撞仙钟，村墟起夕霭。",
      "却见山下侣，已如迷世代。",
      "问我何处来，我来云雨外。"
    ]
  },
  {
    "volume": 355,
    "sequence": 12,
    "title": "秋江早发",
    "author": "刘禹锡",
    "content": [
      "轻阴迎晓日，霞霁秋江明。",
      "草树含远思，襟杯有馀清。",
      "凝睇万象起，朗吟孤愤平。",
      "渚鸿未矫翼，而我已遐征。",
      "因思市朝人，方听晨鸡鸣。",
      "昏昏恋衾枕，安见元气英。",
      "纳爽耳目变，玩奇筋骨轻。",
      "沧洲有奇趣，浩然吾将行。"
    ]
  },
  {
    "volume": 355,
    "sequence": 13,
    "title": "有僧言罗浮事，因为诗以写之",
    "author": "刘禹锡",
    "content": [
      "君言罗浮上，容易见九垠。",
      "渐高元气壮，汹涌来翼身。",
      "夜宿最高峰，瞻望浩无邻。",
      "海黑天宇旷，星辰来逼人。",
      "是时当朏魄，阴物恣腾振。",
      "日光吐鲸背，剑影开龙鳞。",
      "倏若万马驰，旌旗耸奫沦。",
      "又如广乐奏，金石含悲辛。",
      "疑其有巨灵，怪物尽来宾。",
      "阴阳迭用事，乃俾夜作晨。",
      "咿喔天鸡鸣，扶桑色昕昕。",
      "赤波千万里，涌出黄金轮。",
      "下视生物息，霏如隙中尘。",
      "醯鸡仰瓮口，亦谓云汉津。",
      "世人信耳目，方寸度大钧。",
      "安知视听外，怪愕不可陈。",
      "悠悠想大方，此乃杯水滨。",
      "知小天地大，安能识其真。"
    ]
  },
  {
    "volume": 355,
    "sequence": 14,
    "title": "裴祭酒尚书见示春归城南青松坞别墅…高侍郎之什命同作",
    "author": "刘禹锡",
    "content": [
      "早宦阅人事，晚怀生道机。",
      "时从学省出，独望郊园归。",
      "野彴度春水，山花映岩扉。",
      "石头解金章，林下步绿薇。",
      "青松郁成坞，修竹盈尺围。",
      "吟风起天籁，蔽日无炎威。",
      "危径盘羊肠，连甍耸翚飞。",
      "幽谷响樵斧，澄潭环钓矶。",
      "因高见帝城，冠盖扬光辉。",
      "白云难持寄，清韵投所希。",
      "二公如长离，比翼翔太微。",
      "含情谢林壑，酬赠骈珠玑。",
      "顾予久郎潜，愁寂对芳菲。",
      "一闻丘中趣，再抚黄金徽。"
    ]
  },
  {
    "volume": 355,
    "sequence": 15,
    "title": "和河南裴尹侍郎宿斋天平寺诣九龙祠祈雨二十韵",
    "author": "刘禹锡",
    "content": [
      "有事九龙庙，洁斋梵王祠。",
      "玉箫何时绝，碧树空凉飔。",
      "吏散埃壒息，月高庭宇宜。",
      "重城肃穆闭，涧水潺湲时。",
      "人稀夜复闲，虑静境亦随。",
      "缅怀断鳌足，凝想乘鸾姿。",
      "朱明盛农节，膏泽方愆期。",
      "瞻言五灵瑞，能救百谷萎。",
      "咿喔晨鸡鸣，阑干斗柄垂。",
      "修容谒神像，注意陈正词。",
      "惊飙起泓泉，若调雷雨师。",
      "黑烟耸鳞甲，洒液如棼丝。",
      "丰隆震天衢，列缺挥火旗。",
      "炎空忽凄紧，高溜悬绠縻。",
      "生物已滂沛，湿云稍离披。",
      "丹霞启南陆，白水含东菑。",
      "熙熙飞走适，蔼蔼草树滋。",
      "浮光动宫观，远思盈川坻。",
      "吴公敏于政，谢守工为诗。",
      "商山有病客，言贺舒庞眉。"
    ]
  },
  {
    "volume": 355,
    "sequence": 16,
    "title": "冬夜宴河中李相公中堂命筝歌送酒",
    "author": "刘禹锡",
    "content": [
      "朗朗鹍鸡弦，华堂夜多思。",
      "帘外雪已深，座中人半醉。",
      "翠蛾发清响，曲尽有馀意。",
      "酌我莫忧狂，老来无逸气。"
    ]
  },
  {
    "volume": 355,
    "sequence": 17,
    "title": "重至衡阳伤柳仪曹",
    "author": "刘禹锡",
    "content": [
      "忆昨与故人，湘江岸头别。",
      "我马映林嘶，君帆转山灭。",
      "马嘶循古道，帆灭如流电。",
      "千里江蓠春，故人今不见。"
    ]
  },
  {
    "volume": 355,
    "sequence": 18,
    "title": "谪居悼往二首",
    "author": "刘禹锡",
    "content": [
      "邑邑何邑邑，长沙地卑湿。",
      "楼上见春多，花前恨风急。",
      "猿愁肠断叫，鹤病翘趾立。",
      "牛衣独自眠，谁哀仲卿泣。",
      "郁郁何郁郁，长安远如日。",
      "终日念乡关，燕来鸿复还。",
      "潘岳岁寒思，屈平憔悴颜。",
      "殷勤望归路，无雨即登山。"
    ]
  },
  {
    "volume": 355,
    "sequence": 19,
    "title": "有獭吟",
    "author": "刘禹锡",
    "content": [
      "有獭得嘉鱼，自谓天见怜。",
      "先祭不敢食，捧鳞望青玄。",
      "人立寒沙上，心专眼悁悁。",
      "渔翁以为妖，举块投其咽。",
      "呼儿贯鱼归，与獭同烹煎。",
      "关关黄金鹗，大翅摇江烟。",
      "下见盈寻鱼，投身擘洪连。",
      "攫拏隐鳞去，哺雏林岳巅。",
      "鸱乌欲伺隙，遥噪莫敢前。",
      "长居青云路，弹射无由缘。",
      "何地无江湖，何水无鲔鳣。",
      "天意不宰割，菲祭徒虔虔。",
      "空余知礼重，载在淹中篇。"
    ]
  },
  {
    "volume": 355,
    "sequence": 20,
    "title": "白太守行",
    "author": "刘禹锡",
    "content": [
      "闻有白太守，抛官归旧谿。",
      "苏州十万户，尽作婴儿啼。",
      "太守驻行舟，阊门草萋萋。",
      "挥袂谢啼者，依然两眉低。",
      "朱户非不崇，我心如重狴。",
      "华池非不清，意在寥廓栖。",
      "夸者窃所怪，贤者默思齐。",
      "我为太守行，题在隐起珪。"
    ]
  },
  {
    "volume": 355,
    "sequence": 21,
    "title": "乐天寄洛下新诗，兼喜微之欲到，因以抒怀也",
    "author": "刘禹锡",
    "content": [
      "松间风未起，万叶不自吟。",
      "池上月未来，清辉同夕阴。",
      "宫徵不独运，埙篪自相寻。",
      "一从别乐天，诗思日已沉。",
      "吟君洛中作，精绝百炼金。",
      "乃知孤鹤情，月露为知音。",
      "微之从东来，威凤鸣归林。",
      "羡君先相见，一豁平生心。"
    ]
  },
  {
    "volume": 355,
    "sequence": 22,
    "title": "月夜忆乐天兼寄微之（一作月夜寄微之，忆乐天）",
    "author": "刘禹锡",
    "content": [
      "今宵帝城月，一望雪相似。",
      "遥想洛阳城，清光正如此。",
      "知君当此夕，亦望镜湖水。",
      "展转相忆心，月明千万里。"
    ]
  },
  {
    "volume": 355,
    "sequence": 23,
    "title": "早夏郡中书事",
    "author": "刘禹锡",
    "content": [
      "水禽渡残月，飞雨洒高城。",
      "华堂对嘉树，帘庑含晓清。",
      "拂镜整危冠，振衣步前楹。",
      "将吏俨成列，簿书纷来萦。",
      "言下辨曲直，笔端破交争。",
      "虚怀询病苦，怀律操剽轻。",
      "阍吏告无事，归来解簪缨。",
      "高帘覆朱阁，忽尔闻调笙。"
    ]
  },
  {
    "volume": 355,
    "sequence": 24,
    "title": "酬乐天七月一日夜即事见寄",
    "author": "刘禹锡",
    "content": [
      "夜树风韵清，天河云彩轻。",
      "故苑多露草，隔城闻鹤鸣。",
      "摇落从此始，别离含远情。",
      "闻君当是夕，倚瑟吟商声。",
      "外物岂不足，中怀向谁倾。",
      "秋来念归去，同听嵩阳笙。"
    ]
  },
  {
    "volume": 355,
    "sequence": 25,
    "title": "令狐相公见示赠竹二十韵仍命继和",
    "author": "刘禹锡",
    "content": [
      "高人必爱竹，寄兴良有以。",
      "峻节可临戎，虚心宜待士。",
      "众芳信妍媚，威凤难栖止。",
      "遂于鼙鼓间，移植东南美。",
      "封以梁国土，浇之浚泉水。",
      "得地色不移，凌空势方起。",
      "新青排故叶，馀纷笼疏理。",
      "犹复隔墙藩，何因出尘滓。",
      "兹辰去前蔽，永日劳瞪视。",
      "槭槭林已成，荧荧玉相似。",
      "规摹起心匠，洗涤在颐指。",
      "曲直既了然，孤高何卓尔。",
      "垂梢覆内屏，迸笋侵前戺。",
      "妓席拂云鬓，宾阶荫珠履。",
      "抱琴恣闲玩，执卷堪斜倚。",
      "露下悬明珰，风来韵清徵。",
      "坚贞贯四候，标格殊百卉。",
      "岁晚当自知，繁华岂云比。",
      "古诗无赠竹，高唱从此始。",
      "一听清瑶音，峥然长在耳。"
    ]
  },
  {
    "volume": 355,
    "sequence": 26,
    "title": "和令狐相公晚泛汉江书怀寄洋州崔侍郎阆州高舍人二曹长",
    "author": "刘禹锡",
    "content": [
      "雨过远山出，江澄暮霞生。",
      "因浮济川舟，遂作适野行。",
      "郊树映缇骑，水禽避红旌。",
      "田夫捐畚锸，织妇窥柴荆。",
      "古岸夏花发，遥林晚蝉清。",
      "沿洄方玩境，鼓角已登城。",
      "部内有良牧，望中寄深情。",
      "临觞念佳期，泛瑟动离声。",
      "寂寞一病士，夙昔接群英。",
      "多谢谪仙侣，几时还玉京。"
    ]
  },
  {
    "volume": 355,
    "sequence": 27,
    "title": "和乐天洛城春齐梁体八韵",
    "author": "刘禹锡",
    "content": [
      "帝城宜春入，游人喜意长。",
      "草生季伦谷，花出莫愁坊。",
      "断云发山色，轻风漾水光。",
      "楼前戏马地，树下斗鸡场。",
      "白头自为侣，绿酒亦满觞。",
      "潘园观种植，谢墅阅池塘。",
      "至闲似隐逸，过老不悲伤。",
      "相问焉功德，银黄游故乡。"
    ]
  },
  {
    "volume": 355,
    "sequence": 28,
    "title": "洛中早春赠乐天",
    "author": "刘禹锡",
    "content": [
      "漠漠复霭霭，半晴将半阴。",
      "春来自何处，无迹日以深。",
      "韶嫩冰后木，轻盈烟际林。",
      "藤生欲有托，柳弱不自任。",
      "花意已含蓄，鸟言尚沉吟。",
      "期君当此时，与我恣追寻。",
      "翻愁烂熳后，春暮却伤心。"
    ]
  },
  {
    "volume": 355,
    "sequence": 29,
    "title": "和乐天宴李周美中丞宅池上赏樱桃花",
    "author": "刘禹锡",
    "content": [
      "樱桃千万枝，照耀如雪天。",
      "王孙宴其下，隔水疑神仙。",
      "宿露发清香，初阳动暄妍。",
      "妖姬满髻插，酒客折枝传。",
      "同此赏芳月，几人有华筵。",
      "杯行勿遽辞，好醉逸三年。"
    ]
  },
  {
    "volume": 355,
    "sequence": 30,
    "title": "酬乐天闻新蝉见赠",
    "author": "刘禹锡",
    "content": [
      "碧树鸣蝉后，烟云改容光。",
      "瑟然引秋气，芳草日夜黄。",
      "夹道喧古槐，临池思垂杨。",
      "离人下忆泪，志士激刚肠。",
      "昔闻阻山川，今听同匡床。",
      "人情便所遇，音韵岂殊常。",
      "因之比笙竽，送我游醉乡。"
    ]
  },
  {
    "volume": 355,
    "sequence": 31,
    "title": "和乐天秋凉闲卧",
    "author": "刘禹锡",
    "content": [
      "暑退人体轻，雨馀天色改。",
      "荷珠贯索断，竹粉残妆在。",
      "高僧扫室请，逸客登楼待。",
      "槐柳渐萧疏，闲门少光彩。"
    ]
  },
  {
    "volume": 355,
    "sequence": 32,
    "title": "酬乐天咏老见示",
    "author": "刘禹锡",
    "content": [
      "人谁不愿老，老去有谁怜。",
      "身瘦带频减，发稀冠自偏。",
      "废书缘惜眼，多炙为随年。",
      "经事还谙事，阅人如阅川。",
      "细思皆幸矣，下此便翛然。",
      "莫道桑榆晚，微霞尚满天。"
    ]
  },
  {
    "volume": 355,
    "sequence": 33,
    "title": "岁夜咏怀",
    "author": "刘禹锡",
    "content": [
      "弥年不得意，新岁又如何。",
      "念昔同游者，而今有几多。",
      "以闲为自在，将寿补蹉跎。",
      "春色无情故，幽居亦见过。"
    ]
  },
  {
    "volume": 355,
    "sequence": 34,
    "title": "酬牛相公独饮偶醉寓言见示",
    "author": "刘禹锡",
    "content": [
      "宫漏夜丁丁，千门闭霜月。",
      "华堂列红烛，丝管静中发。",
      "歌眉低有思，舞体轻无骨。",
      "主人启酡颜，酣畅浃肌发。",
      "犹思城外客，阡陌不可越。",
      "春意日夕深，此欢无断绝。"
    ]
  },
  {
    "volume": 355,
    "sequence": 35,
    "title": "萋兮吟",
    "author": "刘禹锡",
    "content": [
      "天涯浮云生，争蔽日月光。",
      "穷巷秋风起，先摧兰蕙芳。",
      "万货列旗亭，恣心注明珰。",
      "名高毁所集，言巧智难防。",
      "勿谓行大道，斯须成太行。",
      "莫吟萋兮什，徒使君子伤。"
    ]
  },
  {
    "volume": 355,
    "sequence": 36,
    "title": "韩十八侍御见示岳阳楼别窦司直诗…自述故足成六十二韵",
    "author": "刘禹锡",
    "content": [
      "楚望何苍然，曾澜七百里。",
      "孤城寄远目，一写无穷已。",
      "荡漾浮天盖，四环宣地理。",
      "积涨在三秋，混成非一水。",
      "冬游见清浅，春望多洲沚。",
      "云锦远沙明，风烟青草靡。",
      "火星忽南见，月硖方东迤。",
      "雪波西山来，隐若长城起。",
      "独专朝宗路，驶悍不可止。",
      "支川让其威，蓄缩至南委。",
      "熊武走蛮落，潇湘来奥鄙。",
      "炎蒸动泉源，积潦搜山趾。",
      "归往无旦夕，包含通远迩。",
      "行当白露时，眇视秋光里。",
      "曙色未昭晰，露华遥斐舋。",
      "浩尔神骨清，如观混元始。",
      "北风忽震荡，惊浪迷津涘。",
      "怒激鼓铿訇，蹙成山岿硊。",
      "鹍鹏疑变化，罔象何恢诡。",
      "嘘吸写楼台，腾骧露鬐尾。",
      "景移群动息，波静繁音弭。",
      "明月出中央，青天绝纤滓。",
      "素光淡无际，绿静平如砥。",
      "空影渡鹓鸿，秋声思芦苇。",
      "鲛人弄机杼，贝阙骈红紫。",
      "珠蛤吐玲珑，文鳐翔旖旎。",
      "水乡吴蜀限，地势东南庳。",
      "翼轸粲垂精，衡巫屹环峙。",
      "名雄七泽薮，国辨三苗氏。",
      "唐羿断修蛇，荆王惮青兕。",
      "秦狩迹犹在，虞巡路从此。",
      "轩后奏宫商，骚人咏兰芷。",
      "茅岭潜相应，橘洲傍可指。",
      "郭璞验幽经，罗含著前纪。",
      "观津戚里族，按道侯家子。",
      "联袂登高楼，临轩笑相视。",
      "假守亦高卧，墨曹正垂耳。",
      "契阔话凉温，壶觞慰迁徙。",
      "地偏山水秀，客重杯盘侈。",
      "红袖花欲然，银灯昼相似。",
      "兴酣更抵掌，乐极同启齿。",
      "笔锋不能休，藻思一何绮。",
      "伊余负微尚，夙昔惭知己。",
      "出入金马门，交结青云士。",
      "袭芳践兰室，学古游槐市。",
      "策慕宋前军，文师汉中垒。",
      "陋容昧俯仰，孤志无依倚。",
      "卫足不如葵，漏川空叹蚁。",
      "幸逢万物泰，独处穷途否。",
      "锻翮重叠伤，兢魂再三褫。",
      "蘧瑗亦屡化，左丘犹有耻。",
      "桃源访仙宫，薜服祠山鬼。",
      "故人南台旧，一别如弦矢。",
      "今朝会荆峦，斗酒相宴喜。",
      "为余出新什，笑抃随伸纸。",
      "晔若观五色，欢然臻四美。",
      "委曲风涛事，分明穷达旨。",
      "洪韵发华钟，凄音激清徵。",
      "羊濬要共和，江淹多杂拟。",
      "徒欲仰高山，焉能追逸轨。",
      "湘洲路四达，巴陵城百雉。",
      "何必颜光禄，留诗张内史。"
    ]
  },
  {
    "volume": 355,
    "sequence": 37,
    "title": "和郴州杨侍郎玩郡斋紫薇花十四韵",
    "author": "刘禹锡",
    "content": [
      "几年丹霄上，出入金华省。",
      "暂别万年枝，看花桂阳岭。",
      "南方足奇树，公府成佳境。",
      "绿阴交广除，明艳透萧屏。",
      "雨馀人吏散，燕语帘栊静。",
      "懿此含晓芳，翛然忘簿领。",
      "紫茸垂组缕，金缕攒锋颖。",
      "露溽暗传香，风轻徐就影。",
      "苒弱多意思，从容占光景。",
      "得地在侯家，移根近仙井。",
      "开尊好凝睇，倚瑟仍回颈。",
      "游蜂驻彩冠，舞鹤迷烟顶。",
      "兴生红药后，爱与甘棠并。",
      "不学夭桃姿，浮荣在俄顷。"
    ]
  },
  {
    "volume": 355,
    "sequence": 38,
    "title": "春日寄杨八唐州二首",
    "author": "刘禹锡",
    "content": [
      "淮西春草长，淮水逶迤光。",
      "燕入新村落，人耕旧战场。",
      "可怜行春守，立马看斜桑。",
      "漠漠淮上春，莠苗生故垒。",
      "梨花方城路，荻笋萧陂水。",
      "高斋有谪仙，坐啸清风起。"
    ]
  },
  {
    "volume": 355,
    "sequence": 39,
    "title": "酬冯十七舍人宿卫赠别五韵",
    "author": "刘禹锡",
    "content": [
      "少年为别日，隋宫杨柳阴。",
      "白首相逢处，巴江烟浪深。",
      "使星上三蜀，春雨沾衣襟。",
      "王程促速意，夜语殷勤心。",
      "却归天上去，遗我云间音。"
    ]
  },
  {
    "volume": 355,
    "sequence": 40,
    "title": "酬湖州崔郎中见寄",
    "author": "刘禹锡",
    "content": [
      "风筝吟秋空，不肖指爪声。",
      "高人灵府间，律吕伴咸英。",
      "昔年与兄游，文似马长卿。",
      "今来寄新诗，乃类陶渊明。",
      "磨砻老益智，吟咏闲弥精。",
      "岂非山水乡，荡漾神机清。",
      "渚烟蕙兰动，溪雨虹蜺生。",
      "冯君虚上舍，待余乘兴行。"
    ]
  },
  {
    "volume": 355,
    "sequence": 41,
    "title": "秋日书怀寄河南王尹",
    "author": "刘禹锡",
    "content": [
      "公府想无事，西池秋水清。",
      "去年为狎客，永日奉高情。",
      "况有台上月，如闻云外笙。",
      "不知桑落酒，今岁与谁倾。"
    ]
  },
  {
    "volume": 355,
    "sequence": 42,
    "title": "酬留守牛相公宫城早秋寓言见寄",
    "author": "刘禹锡",
    "content": [
      "晓月映宫树，秋光起天津。",
      "凉风稍动叶，宿露未生尘。",
      "星气尚芳丽，旷望感心神。",
      "挥毫成逸韵，开閤迟来宾。",
      "摆去将相印，渐为逍遥身。",
      "如招后房宴，却要白头人。"
    ]
  },
  {
    "volume": 355,
    "sequence": 43,
    "title": "海阳十咏·吏隐亭",
    "author": "刘禹锡",
    "content": [
      "结构得奇势，朱门交碧浔。",
      "外来始一望，写尽平生心。",
      "日轩漾波影，月砌镂松阴。",
      "几度欲归去，回眸情更深。"
    ]
  },
  {
    "volume": 355,
    "sequence": 44,
    "title": "海阳十咏·切云亭",
    "author": "刘禹锡",
    "content": [
      "迥破林烟出，俯窥石潭空。",
      "波摇杏梁日，松韵碧窗风。",
      "隔水生别岛，带桥如断虹。",
      "九疑南面事，尽入寸眸中。"
    ]
  },
  {
    "volume": 355,
    "sequence": 45,
    "title": "海阳十咏·云英潭",
    "author": "刘禹锡",
    "content": [
      "芳幄覆云屏，石奁开碧镜。",
      "支流日飞洒，深处自疑莹。",
      "潜去不见迹，清音常满听。",
      "有时病朝酲，来此心神醒。"
    ]
  },
  {
    "volume": 355,
    "sequence": 46,
    "title": "海阳十咏·玄览亭",
    "author": "刘禹锡",
    "content": [
      "潇洒青林际，夤缘碧潭隈。",
      "淙流冒石下，轻波触砌回。",
      "香风逼人度，幽花覆水开。",
      "故令无四壁，晴夜月光来。"
    ]
  },
  {
    "volume": 355,
    "sequence": 47,
    "title": "海阳十咏·裴溪（时御史已遇新恩）",
    "author": "刘禹锡",
    "content": [
      "楚客忆关中，疏溪想汾水。",
      "萦纡非一曲，意态如千里。",
      "倒影罗文动，微波笑颜起。",
      "君今赐环归，何人承玉趾。"
    ]
  },
  {
    "volume": 355,
    "sequence": 48,
    "title": "海阳十咏·飞练瀑",
    "author": "刘禹锡",
    "content": [
      "晶晶掷岩端，洁光如可把。",
      "琼枝曲不折，云片晴犹下。",
      "石坚激清响，叶动承馀洒。",
      "前时明月中，见是银河泻。"
    ]
  },
  {
    "volume": 355,
    "sequence": 49,
    "title": "海阳十咏·蒙池",
    "author": "刘禹锡",
    "content": [
      "潆渟幽壁下，深净如无力。",
      "风起不成文，月来同一色。",
      "地灵草木瘦，人远烟霞逼。",
      "往往疑列仙，围棋在岩侧。"
    ]
  },
  {
    "volume": 355,
    "sequence": 50,
    "title": "海阳十咏·棼丝瀑",
    "author": "刘禹锡",
    "content": [
      "飞流透嵌隙，喷洒如丝棼。",
      "含晕迎初旭，翻光破夕曛。",
      "馀波绕石去，碎响隔溪闻。",
      "却望琼沙际，逶迤见脉分。"
    ]
  },
  {
    "volume": 355,
    "sequence": 51,
    "title": "海阳十咏·双溪",
    "author": "刘禹锡",
    "content": [
      "流水绕双岛，碧溪相并深。",
      "浮花拥曲处，远影落中心。",
      "闲鹭久独立，曝龟惊复沉。",
      "蘋风有时起，满谷箫韶音。"
    ]
  },
  {
    "volume": 355,
    "sequence": 52,
    "title": "海阳十咏·月窟",
    "author": "刘禹锡",
    "content": [
      "溅溅漱幽石，注入团圆处。",
      "有如常满杯，承彼清夜露。",
      "岩曲月斜照，林寒春晚煦。",
      "游人不敢触，恐有蛟龙护。"
    ]
  },
  {
    "volume": 355,
    "sequence": 53,
    "title": "武夫词",
    "author": "刘禹锡",
    "content": [
      "武夫何洸洸，衣紫袭绛裳。",
      "借问胡为尔，列校在鹰扬。",
      "依倚将军势，交结少年场。",
      "探丸害公吏，抽刃妒名倡。",
      "家产既不事，顾盼自生光。",
      "酣歌高楼上，袒裼大道傍。",
      "昔为编户人，秉耒甘哺糠。",
      "今来从军乐，跃马饫膏粱。",
      "犹思风尘起，无种取侯王。"
    ]
  },
  {
    "volume": 355,
    "sequence": 54,
    "title": "虎丘寺路宴",
    "author": "刘禹锡",
    "content": [
      "青林虎丘寺，林际翠微路。",
      "立见山僧来，遥从鸟飞处。",
      "兹峰沦宝玉，千载惟丘墓。",
      "埋剑人空传，凿山龙已去。",
      "扪萝披翳荟，路转夕阴遽。",
      "虎啸崖谷寒，猿鸣松杉暮。",
      "徘徊北楼上，海江穷一顾。",
      "日映千里帆，鸦归万家树。",
      "暂因惬所适，果得捐外虑。",
      "庭暗栖还云，檐香滴甘露。",
      "久迷空寂理，多为声华故。",
      "永欲投此山，馀生岂能误。"
    ]
  },
  {
    "volume": 355,
    "sequence": 55,
    "title": "缺题",
    "author": "刘禹锡",
    "content": [
      "故人日已远，窗下尘满琴。",
      "坐对一樽酒，恨多无力斟。",
      "幕疏萤色迥，露重月华深。",
      "万境与群籁，此时情岂任。"
    ]
  },
  {
    "volume": 355,
    "sequence": 56,
    "title": "晚步扬子游南塘望沙尾",
    "author": "刘禹锡",
    "content": [
      "淮海多夏雨，晓来天始晴。",
      "萧条长风至，千里孤云生。",
      "卑湿久喧浊，搴开偶虚清。",
      "客游广陵郡，晚出临江城。",
      "郊外绿杨阴，江中沙屿明。",
      "归帆翳尽日，去棹闻遗声。",
      "乡国殊渺漫，羁心目悬旌。",
      "悠然京华意，怅望怀远程。",
      "薄暮大山上，翩翩双鸟征。"
    ]
  },
  {
    "volume": 355,
    "sequence": 57,
    "title": "和浙西李大夫晚下北固山喜径松成阴怅然怀古…和依本韵",
    "author": "刘禹锡",
    "content": [
      "一辞温室树，几见武昌柳。",
      "荀谢年何少，韦平望已久。",
      "种松夹石道，纡组临沙阜。",
      "目览帝王州，心存股肱守。",
      "叶动惊彩翰，波澄见赪首。",
      "晋宋齐梁都，千山万江口。",
      "烟散隋宫出，涛来海门吼。",
      "风俗太伯馀，衣冠永嘉后。",
      "江长天作限，山固壤无朽。",
      "自古称佳丽，非贤谁奄有。",
      "八元邦族盛，万石门风厚。",
      "天柱揭东溟，文星照北斗。",
      "高亭一骋望，举酒共为寿。",
      "因赋咏怀诗，远寄同心友。",
      "禁中晨夜直，江左东西偶。",
      "将手握兵符，儒腰盘贵绶。",
      "颁条风有自，立事言无苟。",
      "农野闻让耕，军人不使酒。",
      "用材当构厦，知道宁窥牖。",
      "谁谓青云高，鹏飞终背负。"
    ]
  },
  {
    "volume": 355,
    "sequence": 58,
    "title": "始至云安寄兵部韩侍郎中书白舍人二公近曾远守故有属焉",
    "author": "刘禹锡",
    "content": [
      "天外巴子国，山头白帝城。",
      "波清蜀栜尽，云散楚台倾。",
      "迅濑下哮吼，两岸势争衡。",
      "阴风鬼神过，暴雨蛟龙生。",
      "硖断见孤邑，江流照飞甍。",
      "蛮军击严鼓，笮马引双旌。",
      "望阙遥拜舞，分庭备将迎。",
      "铜符一以合，文墨纷来萦。",
      "暮色四山起，愁猿数处声。",
      "重关群吏散，静室寒灯明。",
      "故人青霞意，飞舞集蓬瀛。",
      "昔曾在池籞，应知鱼鸟情。"
    ]
  }
]