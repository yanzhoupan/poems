[
  {
    "volume": 446,
    "sequence": 1,
    "title": "元微之除浙东观察使，喜得杭越邻州，先赠长句",
    "author": "白居易",
    "content": [
      "稽山镜水欢游地，犀带金章荣贵身。",
      "官职比君虽校小，封疆与我且为邻。",
      "郡楼对玩千峰月，江界平分两岸春。",
      "杭越风光诗酒主，相看更合与何人。"
    ]
  },
  {
    "volume": 446,
    "sequence": 2,
    "title": "席上答微之",
    "author": "白居易",
    "content": [
      "我住浙江西，君去浙江东。",
      "勿言一水隔，便与千里同。",
      "富贵无人劝君酒，今宵为我尽杯中。"
    ]
  },
  {
    "volume": 446,
    "sequence": 3,
    "title": "答微之上船后留别",
    "author": "白居易",
    "content": [
      "烛下尊前一分手，舟中岸上两回头。",
      "归来虚白堂中梦，合眼先应到越州。"
    ]
  },
  {
    "volume": 446,
    "sequence": 4,
    "title": "答微之泊西陵驿见寄（一无泊字）",
    "author": "白居易",
    "content": [
      "烟波尽处一点白，应是西陵古驿台。",
      "知在台边望不见，暮潮空送渡船回。"
    ]
  },
  {
    "volume": 446,
    "sequence": 5,
    "title": "答微之夸越州州宅",
    "author": "白居易",
    "content": [
      "贺上人回得报书，大夸州宅似仙居。",
      "厌看冯翊风沙久，喜见兰亭烟景初。",
      "日出旌旗生气色，月明楼阁在空虚。",
      "知君暗数江南郡，除却余杭尽不如。"
    ]
  },
  {
    "volume": 446,
    "sequence": 6,
    "title": "微之重夸州居其落句有西州罗刹之谑因嘲兹石聊以寄怀",
    "author": "白居易",
    "content": [
      "君问西州城下事，醉中叠纸为君书。",
      "嵌空石面标罗刹，压捺潮头敌子胥。",
      "神鬼曾鞭犹不动，波涛虽打欲何如。",
      "谁知太守心相似，抵滞坚顽两有余。"
    ]
  },
  {
    "volume": 446,
    "sequence": 7,
    "title": "张十八员外以新诗二十五首见寄郡楼月下吟玩…寄微之",
    "author": "白居易",
    "content": [
      "秦城南省清秋夜，江郡东楼明月时。",
      "去我三千六百里，得君二十五篇诗。",
      "阳春曲调高难和，淡水交情老始知。",
      "坐到天明吟未足，重封转寄与微之。"
    ]
  },
  {
    "volume": 446,
    "sequence": 8,
    "title": "酬微之",
    "author": "白居易",
    "content": [
      "满帙填箱唱和诗，少年为戏老成悲。",
      "声声丽曲敲寒玉，句句妍辞缀色丝。",
      "吟玩独当明月夜，伤嗟同是白头时。",
      "由来才命相磨折，天遣无儿欲怨谁。"
    ]
  },
  {
    "volume": 446,
    "sequence": 9,
    "title": "馀思未尽，加为六韵，重寄微之",
    "author": "白居易",
    "content": [
      "海内声华并在身，箧中文字绝无伦。",
      "遥知独对封章草，忽忆同为献纳臣。",
      "走笔往来盈卷轴，除官递互掌丝纶。",
      "制从长庆辞高古，诗到元和体变新。",
      "各有文姬才稚齿，俱无通子继余尘。",
      "琴书何必求王粲，与女犹胜与外人。"
    ]
  },
  {
    "volume": 446,
    "sequence": 10,
    "title": "答微之咏怀见寄",
    "author": "白居易",
    "content": [
      "閤中同直前春事，船里相逢昨日情。",
      "分袂二年劳梦寐，并床三宿话平生。",
      "紫微北畔辞宫阙，沧海西头对郡城。",
      "聚散穷通何足道，醉来一曲放歌行。"
    ]
  },
  {
    "volume": 446,
    "sequence": 11,
    "title": "酬微之夸镜湖",
    "author": "白居易",
    "content": [
      "我嗟身老岁方徂，君更官高兴转孤。",
      "军门郡阁曾闲否，禹穴耶溪得到无。",
      "酒盏省陪波卷白，骰盘思共彩呼卢。",
      "一泓镜水谁能羡，自有胸中万顷湖。"
    ]
  },
  {
    "volume": 446,
    "sequence": 12,
    "title": "雪中即事答微之",
    "author": "白居易",
    "content": [
      "连夜江云黄惨澹，平明山雪白模糊。",
      "银河沙涨三千里，梅岭花排一万株。",
      "北市风生飘散面，东楼日出照凝酥。",
      "谁家高士关门户，何处行人失道途。",
      "舞鹤庭前毛稍定，捣衣砧上练新铺。",
      "戏团稚女呵红手，愁坐衰翁对白须。",
      "压瘴一州除疾苦，呈丰万井尽欢娱。",
      "润含玉德怀君子，寒助霜威忆大夫。",
      "莫道烟波一水隔，何妨气候两乡殊。",
      "越中地暖多成雨，还有瑶台琼树无。"
    ]
  },
  {
    "volume": 446,
    "sequence": 13,
    "title": "醉封诗筒寄微之",
    "author": "白居易",
    "content": [
      "一生休戚与穷通，处处相随事事同。",
      "未死又怜沧海郡，无儿俱作白头翁。",
      "展眉只仰三杯后，代面唯凭五字中。",
      "为向两州邮吏道，莫辞来去递诗筒。"
    ]
  },
  {
    "volume": 446,
    "sequence": 14,
    "title": "除夜寄微之",
    "author": "白居易",
    "content": [
      "鬓毛不觉白毵毵，一事无成百不堪。",
      "共惜盛时辞阙下，同嗟除夜在江南。",
      "家山泉石寻常忆，世路风波子细谙。",
      "老校于君合先退，明年半百又加三。"
    ]
  },
  {
    "volume": 446,
    "sequence": 15,
    "title": "苏州李中丞以元日郡斋感怀诗寄微之及予辄依…兼呈微之",
    "author": "白居易",
    "content": [
      "白首余杭白太守，落魄抛名来已久。",
      "一辞渭北故园春，再把江南新岁酒。",
      "杯前笑歌徒勉强，镜里形容渐衰朽。",
      "领郡惭当潦倒年，邻州喜得平生友。",
      "长洲草接松江岸，曲水花连镜湖口。",
      "老去还能痛饮无，春来曾作闲游否。",
      "凭莺传语报李六，倩雁将书与元九。",
      "莫嗟一日日催人，且贵一年年入手。"
    ]
  },
  {
    "volume": 446,
    "sequence": 16,
    "title": "早春西湖闲游怅然兴怀忆与微之同赏…偶成十八韵寄微之",
    "author": "白居易",
    "content": [
      "上马复呼宾，湖边景气新。",
      "管弦三数事，骑从十馀人。",
      "立换登山屐，行携漉酒巾。",
      "逢花看当妓，遇草坐为茵。",
      "西日笼黄柳，东风荡白蘋。",
      "小桥装雁齿，轻浪甃鱼鳞。",
      "画舫牵徐转，银船酌慢巡。",
      "野情遗世累，醉态任天真。",
      "彼此年将老，平生分最亲。",
      "高天从所愿，远地得为邻。",
      "云树分三驿，烟波限一津。",
      "翻嗟寸步隔，却厌尺书频。",
      "浙右称雄镇，山阴委重臣。",
      "贵垂长紫绶，荣驾大朱轮。",
      "出动刀枪队，归生道路尘。",
      "雁惊弓易散，鸥怕鼓难驯。",
      "百吏瞻相面，千夫捧拥身。",
      "自然闲兴少，应负镜湖春。"
    ]
  },
  {
    "volume": 446,
    "sequence": 17,
    "title": "答微之见寄（时在郡楼对雪）",
    "author": "白居易",
    "content": [
      "可怜风景浙东西，先数余杭次会稽。",
      "禹庙未胜天竺寺，钱湖不羡若耶溪。",
      "摆尘野鹤春毛暖，拍水沙鸥湿翅低。",
      "更对雪楼君爱否，红栏碧甃点银泥。"
    ]
  },
  {
    "volume": 446,
    "sequence": 18,
    "title": "祭社宵兴灯前偶作",
    "author": "白居易",
    "content": [
      "城头传鼓角，灯下整衣冠。",
      "夜镜藏须白，秋泉漱齿寒。",
      "欲将闲送老，须著病辞官。",
      "更待年终后，支持归计看。"
    ]
  },
  {
    "volume": 446,
    "sequence": 19,
    "title": "闲卧",
    "author": "白居易",
    "content": [
      "尽日前轩卧，神闲境亦空。",
      "有山当枕上，无事到心中。",
      "帘卷侵床日，屏遮入座风。",
      "望春春未到，应在海门东。"
    ]
  },
  {
    "volume": 446,
    "sequence": 20,
    "title": "新春江次",
    "author": "白居易",
    "content": [
      "浦干潮未应，堤湿冻初销。",
      "粉片妆梅朵，金丝刷柳条。",
      "鸭头新绿水，雁齿小红桥。",
      "莫怪珂声碎，春来五马骄。"
    ]
  },
  {
    "volume": 446,
    "sequence": 21,
    "title": "春题湖上",
    "author": "白居易",
    "content": [
      "湖上春来似画图，乱峰围绕水平铺。",
      "松排山面千重翠，月点波心一颗珠。",
      "碧毯线头抽早稻，青罗裙带展新蒲。",
      "未能抛得杭州去，一半句留是此湖。"
    ]
  },
  {
    "volume": 446,
    "sequence": 22,
    "title": "早春忆微之",
    "author": "白居易",
    "content": [
      "昏昏老与病相和，感物思君叹复歌。",
      "声早鸡先知夜短，色浓柳最占春多。",
      "沙头雨染斑斑草，水面风驱瑟瑟波。",
      "可道眼前光景恶，其如难见故人何。"
    ]
  },
  {
    "volume": 446,
    "sequence": 23,
    "title": "失鹤",
    "author": "白居易",
    "content": [
      "失为庭前雪，飞因海上风。",
      "九霄应得侣，三夜不归笼。",
      "声断碧云外，影沉明月中。",
      "郡斋从此后，谁伴白头翁。"
    ]
  },
  {
    "volume": 446,
    "sequence": 24,
    "title": "自感",
    "author": "白居易",
    "content": [
      "宴游寝食渐无味，杯酒管弦徒绕身。",
      "宾客欢娱僮仆饱，始知官职为他人。"
    ]
  },
  {
    "volume": 446,
    "sequence": 25,
    "title": "得湖州崔十八使君书喜与杭越邻郡因成长句代贺兼寄微之",
    "author": "白居易",
    "content": [
      "三郡何因此结缘，贞元科第忝同年。",
      "故情欢喜开书后，旧事思量在眼前。",
      "越国封疆吞碧海，杭城楼閤入青烟。",
      "吴兴卑小君应屈，为是蓬莱最后仙。"
    ]
  },
  {
    "volume": 446,
    "sequence": 26,
    "title": "同诸客携酒早看樱桃花",
    "author": "白居易",
    "content": [
      "晓报樱桃发，春携酒客过。",
      "绿饧粘盏杓，红雪压枝柯。",
      "天色晴明少，人生事故多。",
      "停杯替花语，不醉拟如何。"
    ]
  },
  {
    "volume": 446,
    "sequence": 27,
    "title": "柳絮",
    "author": "白居易",
    "content": [
      "三月尽是头白日，与春老别更依依。",
      "凭莺为向杨花道，绊惹春风莫放归。"
    ]
  },
  {
    "volume": 446,
    "sequence": 28,
    "title": "早饮湖州酒，寄崔使君",
    "author": "白居易",
    "content": [
      "一榼扶头酒，泓澄泻玉壶。",
      "十分蘸甲酌，潋艳满银盂。",
      "捧出光华动，尝看气味殊。",
      "手中稀琥珀，舌上冷醍醐。",
      "瓶里有时尽，江边无处沽。",
      "不知崔太守，更有寄来无。"
    ]
  },
  {
    "volume": 446,
    "sequence": 29,
    "title": "病中书事",
    "author": "白居易",
    "content": [
      "三载卧山城，闲知节物情。",
      "莺多过春语，蝉不待秋鸣。",
      "气嗽因寒发，风痰欲雨生。",
      "病身无所用，唯解卜阴晴。"
    ]
  },
  {
    "volume": 446,
    "sequence": 30,
    "title": "与微之唱和来去常以竹筒贮诗陈协律美而成篇因以此答",
    "author": "白居易",
    "content": [
      "拣得琅玕截作筒，缄题章句写心胸。",
      "随风每喜飞如鸟，渡水常忧化作龙。",
      "粉节坚如太守信，霜筠冷称大夫容。",
      "烦君赞咏心知愧，鱼目骊珠同一封。"
    ]
  },
  {
    "volume": 446,
    "sequence": 31,
    "title": "醉戏诸妓",
    "author": "白居易",
    "content": [
      "席上争飞使君酒，歌中多唱舍人诗。",
      "不知明日休官后，逐我东山去是谁。"
    ]
  },
  {
    "volume": 446,
    "sequence": 32,
    "title": "北院",
    "author": "白居易",
    "content": [
      "北院人稀到，东窗事最偏。",
      "竹烟行灶上，石壁卧房前。",
      "性拙身多暇，心慵事少缘。",
      "还如病居士，唯置一床眠。"
    ]
  },
  {
    "volume": 446,
    "sequence": 33,
    "title": "酬周协律",
    "author": "白居易",
    "content": [
      "五十钱唐守，应为送老官。",
      "滥蒙辞客爱，犹作近臣看。",
      "凿落愁须饮，琵琶闷遣弹。",
      "白头虽强醉，不似少年欢。"
    ]
  },
  {
    "volume": 446,
    "sequence": 34,
    "title": "题石山人",
    "author": "白居易",
    "content": [
      "腾腾兀兀在人间，贵贱贤愚尽往还。",
      "膻腻筵中唯饮酒，歌钟会处独思山。",
      "存神不许三尸住，混俗无妨两鬓斑。",
      "除却余杭白太守，何人更解爱君闲。"
    ]
  },
  {
    "volume": 446,
    "sequence": 35,
    "title": "诗解",
    "author": "白居易",
    "content": [
      "新篇日日成，不是爱声名。",
      "旧句时时改，无妨悦性情。",
      "但令长守郡，不觉却归城。",
      "只拟江湖上，吟哦过一生。"
    ]
  },
  {
    "volume": 446,
    "sequence": 36,
    "title": "潮",
    "author": "白居易",
    "content": [
      "早潮才落晚潮来，一月周流六十回。",
      "不独光阴朝复暮，杭州老去被潮催。"
    ]
  },
  {
    "volume": 446,
    "sequence": 37,
    "title": "闻歌妓唱严郎中诗，因以绝句寄之（严前为郡守）",
    "author": "白居易",
    "content": [
      "已留旧政布中和，又付新词与艳歌。",
      "但是人家有遗爱，就中苏小感恩多。"
    ]
  },
  {
    "volume": 446,
    "sequence": 38,
    "title": "柘枝妓",
    "author": "白居易",
    "content": [
      "平铺一合锦筵开，连击三声画鼓催。",
      "红蜡烛移桃叶起，紫罗衫动柘枝来。",
      "带垂钿胯花腰重，帽转金铃雪面回。",
      "看即曲终留不住，云飘雨送向阳台。"
    ]
  },
  {
    "volume": 446,
    "sequence": 39,
    "title": "急乐世辞（《乐府诗》作《急世乐》）",
    "author": "白居易",
    "content": [
      "正抽碧线绣红罗，忽听黄莺敛翠蛾。",
      "秋思冬愁春怅望，大都不称意时多。"
    ]
  },
  {
    "volume": 446,
    "sequence": 40,
    "title": "天竺寺送坚上人归庐山",
    "author": "白居易",
    "content": [
      "锡杖登高寺，香炉忆旧峰。",
      "偶来舟不系，忽去鸟无踪。",
      "岂要留离偈，宁劳动别容。",
      "与师俱是梦，梦里暂相逢。"
    ]
  },
  {
    "volume": 446,
    "sequence": 41,
    "title": "除官赴阙，留赠微之",
    "author": "白居易",
    "content": [
      "去年十月半，君来过浙东。",
      "今年五月尽，我发向关中。",
      "两乡默默心相别，一水盈盈路不通。",
      "从此津人应省事，寂寥无复递诗筒。"
    ]
  },
  {
    "volume": 446,
    "sequence": 42,
    "title": "留题郡斋",
    "author": "白居易",
    "content": [
      "吟山歌水嘲风月，便是三年官满时。",
      "春为醉眠多闭閤，秋因晴望暂褰帷。",
      "更无一事移风俗，唯化州民解咏诗。"
    ]
  },
  {
    "volume": 446,
    "sequence": 43,
    "title": "别州民",
    "author": "白居易",
    "content": [
      "耆老遮归路，壶浆满别筵。",
      "甘棠无一树，那得泪潸然。",
      "税重多贫户，农饥足旱田。",
      "唯留一湖水，与汝救凶年。"
    ]
  },
  {
    "volume": 446,
    "sequence": 44,
    "title": "留题天竺、灵隐两寺",
    "author": "白居易",
    "content": [
      "在郡六百日，入山十二回。",
      "宿因月桂落，醉为海榴开。",
      "黄纸除书到，青宫诏命催。",
      "僧徒多怅望，宾从亦裴回。",
      "寺闇烟埋竹，林香雨落梅。",
      "别桥怜白石，辞洞恋青苔。",
      "渐出松间路，犹飞马上杯。",
      "谁教冷泉水，送我下山来。"
    ]
  },
  {
    "volume": 446,
    "sequence": 45,
    "title": "西湖留别",
    "author": "白居易",
    "content": [
      "征途行色惨风烟，祖帐离声咽管弦。",
      "翠黛不须留五马，皇恩只许住三年。",
      "绿藤阴下铺歌席，红藕花中泊妓船。",
      "处处回头尽堪恋，就中难别是湖边。"
    ]
  },
  {
    "volume": 446,
    "sequence": 46,
    "title": "重寄别微之",
    "author": "白居易",
    "content": [
      "凭仗江波寄一辞，不须惆怅报微之。",
      "犹胜往岁峡中别，滟滪堆边招手时。"
    ]
  },
  {
    "volume": 446,
    "sequence": 47,
    "title": "重题别东楼",
    "author": "白居易",
    "content": [
      "东楼胜事我偏知，气象多随昏旦移。",
      "湖卷衣裳白重叠，山张屏障绿参差。",
      "海仙楼塔晴方出，江女笙箫夜始吹。",
      "春雨星攒寻蟹火，秋风霞飐弄涛旗。",
      "宴宜云髻新梳后，曲爱霓裳未拍时。",
      "太守三年嘲不尽，郡斋空作百篇诗。"
    ]
  },
  {
    "volume": 446,
    "sequence": 48,
    "title": "别周军事",
    "author": "白居易",
    "content": [
      "主人头白官仍冷，去后怜君是底人。",
      "试谒会稽元相去，不妨相见却殷勤。"
    ]
  },
  {
    "volume": 446,
    "sequence": 49,
    "title": "看常州柘枝，赠贾使君",
    "author": "白居易",
    "content": [
      "莫惜新衣舞柘枝，也从尘污汗沾垂。",
      "料君即却归朝去，不见银泥衫故时。"
    ]
  },
  {
    "volume": 446,
    "sequence": 50,
    "title": "汴河路有感",
    "author": "白居易",
    "content": [
      "三十年前路，孤舟重往还。",
      "绕身新眷属，举目旧乡关。",
      "事去唯留水，人非但见山。",
      "啼襟与愁鬓，此日两成斑。"
    ]
  },
  {
    "volume": 446,
    "sequence": 51,
    "title": "埇桥旧业",
    "author": "白居易",
    "content": [
      "别业埇城北，抛来二十春。",
      "改移新径路，变换旧村邻。",
      "有税田畴薄，无官弟侄贫。",
      "田园何用问，强半属他人。"
    ]
  },
  {
    "volume": 446,
    "sequence": 52,
    "title": "茅城驿",
    "author": "白居易",
    "content": [
      "汴河无景思，秋日又凄凄。",
      "地薄桑麻瘦，村贫屋舍低。",
      "早苗多间草，浊水半和泥。",
      "最是萧条处，茅城驿向西。"
    ]
  },
  {
    "volume": 446,
    "sequence": 53,
    "title": "河阴夜泊忆微之",
    "author": "白居易",
    "content": [
      "忆君我正泊行舟，望我君应上郡楼。",
      "万里月明同此夜，黄河东面海西头。"
    ]
  },
  {
    "volume": 446,
    "sequence": 54,
    "title": "杭州回舫",
    "author": "白居易",
    "content": [
      "自别钱塘山水后，不多饮酒懒吟诗。",
      "欲将此意凭回棹，报与西湖风月知。"
    ]
  },
  {
    "volume": 446,
    "sequence": 55,
    "title": "途中题山泉",
    "author": "白居易",
    "content": [
      "决决涌岩穴，溅溅出洞门。",
      "向东应入海，从此不归源。",
      "似叶飘辞树，如云断别根。",
      "吾身亦如此，何日返乡园。"
    ]
  },
  {
    "volume": 446,
    "sequence": 56,
    "title": "欲到东洛，得杨使君书，因以此报",
    "author": "白居易",
    "content": [
      "向公心切向财疏，淮上休官洛下居。",
      "三郡政能从独步，十年生计复何如。",
      "使君滩上久分手，别驾渡头先得书。",
      "且喜平安又相见，其余外事尽空虚。"
    ]
  },
  {
    "volume": 446,
    "sequence": 57,
    "title": "洛下寓居",
    "author": "白居易",
    "content": [
      "秋馆清凉日，书因解闷看。",
      "夜窗幽独处，琴不为人弹。",
      "游宴慵多废，趋朝老渐难。",
      "禅僧教断酒，道士劝休官。",
      "渭曲庄犹在，钱唐俸尚残。",
      "如能便归去，亦不至饥寒。"
    ]
  },
  {
    "volume": 446,
    "sequence": 58,
    "title": "味道",
    "author": "白居易",
    "content": [
      "叩齿晨兴秋院静，焚香冥坐晚窗深。",
      "七篇真诰论仙事，一卷檀经说佛心。",
      "此日尽知前境妄，多生曾被外尘侵。",
      "自嫌习性犹残处，爱咏闲诗好听琴。"
    ]
  },
  {
    "volume": 446,
    "sequence": 59,
    "title": "好听琴",
    "author": "白居易",
    "content": [
      "本性好丝桐，尘机闻即空。",
      "一声来耳里，万事离心中。",
      "清畅堪销疾，恬和好养蒙。",
      "尤宜听三乐，安慰白头翁。"
    ]
  },
  {
    "volume": 446,
    "sequence": 60,
    "title": "爱咏诗",
    "author": "白居易",
    "content": [
      "辞章讽咏成千首，心行归依向一乘。",
      "坐倚绳床闲自念，前生应是一诗僧。"
    ]
  },
  {
    "volume": 446,
    "sequence": 61,
    "title": "酬皇甫庶子见寄",
    "author": "白居易",
    "content": [
      "掌纶不称吾应笑，典郡无能我自知。",
      "别诏忽惊新命出，同寮偶与夙心期。",
      "春坊潇洒优闲地，秋鬓苍浪老大时。",
      "独占二疏应未可，龙楼见拟觅分司。"
    ]
  },
  {
    "volume": 446,
    "sequence": 62,
    "title": "卧疾",
    "author": "白居易",
    "content": [
      "闲官卧疾绝经过，居处萧条近洛河。",
      "水北水南秋月夜，管弦声少杵声多。"
    ]
  },
  {
    "volume": 446,
    "sequence": 63,
    "title": "远师",
    "author": "白居易",
    "content": [
      "东宫白庶子，南寺远禅师。",
      "何处遥相见，心无一事时。"
    ]
  },
  {
    "volume": 446,
    "sequence": 64,
    "title": "问远师",
    "author": "白居易",
    "content": [
      "荤膻停夜食，吟咏散秋怀。",
      "笑问东林老，诗应不破斋。"
    ]
  },
  {
    "volume": 446,
    "sequence": 65,
    "title": "小院酒醒",
    "author": "白居易",
    "content": [
      "酒醒闲独步，小院夜深凉。",
      "一领新秋簟，三间明月廊。",
      "未收残盏杓，初换热衣裳。",
      "好是幽眠处，松阴六尺床。"
    ]
  },
  {
    "volume": 446,
    "sequence": 66,
    "title": "赠侯三郎中",
    "author": "白居易",
    "content": [
      "老爱东都好寄身，足泉多竹少埃尘。",
      "年丰最喜唯贫客，秋冷先知是瘦人。",
      "幸有琴书堪作伴，苦无田宅可为邻。",
      "洛中纵未长居得，且与苏田游过春。"
    ]
  },
  {
    "volume": 446,
    "sequence": 67,
    "title": "求分司东都，寄牛相公十韵",
    "author": "白居易",
    "content": [
      "忽忽心如梦，星星鬓似丝。",
      "纵贫长有酒，虽老未抛诗。",
      "俭薄身都惯，疏顽性颇宜。",
      "饭粗餐亦饱，被暖起常迟。",
      "万里归何得，三年伴是谁。",
      "华亭鹤不去，天竺石相随。",
      "王尹贳将马，田家卖与池。",
      "开门闲坐日，绕水独行时。",
      "懒慢交游许，衰羸相府知。",
      "官寮幸无事，可惜不分司。"
    ]
  },
  {
    "volume": 446,
    "sequence": 68,
    "title": "酬杨八",
    "author": "白居易",
    "content": [
      "君以旷怀宜静境，我因蹇步称闲官。",
      "闭门足病非高士，劳作云心鹤眼看。"
    ]
  },
  {
    "volume": 446,
    "sequence": 69,
    "title": "履道新居二十韵",
    "author": "白居易",
    "content": [
      "履道坊西角，官河曲北头。",
      "林园四邻好，风景一家秋。",
      "门闭深沈树，池通浅沮沟。",
      "拔青松直上，铺碧水平流。",
      "篱菊黄金合，窗筠绿玉稠。",
      "疑连紫阳洞，似到白蘋洲。",
      "僧至多同宿，宾来辄少留。",
      "岂无诗引兴，兼有酒销忧。",
      "移榻临平岸，携茶上小舟。",
      "果穿闻鸟啄，萍破见鱼游。",
      "地与尘相远，人将境共幽。",
      "泛潭菱点镜，沉浦月生钩。",
      "厨晓烟孤起，庭寒雨半收。",
      "老饥初爱粥，瘦冷早披裘。",
      "洛下招新隐，秦中忘旧游。",
      "辞章留凤阁，班籍寄龙楼。",
      "病惬官曹静，闲惭俸禄优。",
      "琴书中有得，衣食外何求。",
      "济世才无取，谋身智不周。",
      "应须共心语，万事一时休。"
    ]
  },
  {
    "volume": 446,
    "sequence": 70,
    "title": "九日思杭州旧游，寄周判官及诸客",
    "author": "白居易",
    "content": [
      "忽忆郡南山顶上，昔时同醉是今辰。",
      "笙歌委曲声延耳，金翠动摇光照身。",
      "风景不随宫相去，欢娱应逐使君新。",
      "江山宾客皆如旧，唯是当筵换主人。"
    ]
  },
  {
    "volume": 446,
    "sequence": 71,
    "title": "秋晚",
    "author": "白居易",
    "content": [
      "烟景淡濛濛，池边微有风。",
      "觉寒蛩近壁，知暝鹤归笼。",
      "长貌随年改，衰情与物同。",
      "夜来霜厚薄，梨叶半低红。"
    ]
  },
  {
    "volume": 446,
    "sequence": 72,
    "title": "分司",
    "author": "白居易",
    "content": [
      "散秩留司殊有味，最宜病拙不才身。",
      "行香拜表为公事，碧洛青嵩当主人。",
      "已出闲游多到夜，却归慵卧又经旬。",
      "钱唐五马留三匹，还拟骑游搅扰春。"
    ]
  },
  {
    "volume": 446,
    "sequence": 73,
    "title": "河南王尹初到，以诗代书先问之",
    "author": "白居易",
    "content": [
      "别来王阁老，三岁似须臾。",
      "鬓上斑多少，杯前兴有无。",
      "官从分紧慢，情莫问荣枯。",
      "许入朱门否，篮舆一病夫。"
    ]
  },
  {
    "volume": 446,
    "sequence": 74,
    "title": "池西亭",
    "author": "白居易",
    "content": [
      "朱栏映晚树，金魄落秋池。",
      "还似钱唐夜，西楼月出时。"
    ]
  },
  {
    "volume": 446,
    "sequence": 75,
    "title": "临池闲卧",
    "author": "白居易",
    "content": [
      "小竹围庭匝，平池与砌连。",
      "闲多临水坐，老爱向阳眠。",
      "营役抛身外，幽奇送枕前。",
      "谁家卧床脚，解系钓鱼船。"
    ]
  },
  {
    "volume": 446,
    "sequence": 76,
    "title": "吾庐",
    "author": "白居易",
    "content": [
      "吾庐不独贮妻儿，自觉年侵身力衰。",
      "眼下营求容足地，心中准拟挂冠时。",
      "新昌小院松当户，履道幽居竹绕池。",
      "莫道两都空有宅，林泉风月是家资。"
    ]
  },
  {
    "volume": 446,
    "sequence": 77,
    "title": "题新居，寄宣州崔相公（所居南邻即崔家池）",
    "author": "白居易",
    "content": [
      "门庭有水巷无尘，好称闲官作主人。",
      "冷似雀罗虽少客，宽于蜗舍足容身。",
      "疏通竹径将迎月，扫掠莎台欲待春。",
      "济世料君归未得，南园北曲谩为邻。"
    ]
  },
  {
    "volume": 446,
    "sequence": 78,
    "title": "忆杭州梅花，因叙旧游，寄萧协律",
    "author": "白居易",
    "content": [
      "三年闲闷在余杭，曾为梅花醉几场。",
      "伍相庙边繁似雪，孤山园里丽如妆。",
      "蹋随游骑心长惜，折赠佳人手亦香。",
      "赏自初开直至落，欢因小饮便成狂。",
      "薛刘相次埋新垄，沈谢双飞出故乡。",
      "歌伴酒徒零散尽，唯残头白老萧郎。"
    ]
  },
  {
    "volume": 446,
    "sequence": 79,
    "title": "病中辱张常侍题集贤院诗，因以继和",
    "author": "白居易",
    "content": [
      "天禄阁门开，甘泉侍从回。",
      "图书皆帝籍，寮友尽仙才。",
      "骑省通中掖，龙楼隔上台。",
      "犹怜病宫相，诗寄洛阳来。"
    ]
  },
  {
    "volume": 446,
    "sequence": 80,
    "title": "早春晚归",
    "author": "白居易",
    "content": [
      "晚归骑马过天津，沙白桥红返照新。",
      "草色连延多隙地，鼓声闲缓少忙人。",
      "还如南国饶沟水，不似西京足路尘。",
      "金谷风光依旧在，无人管领石家春。"
    ]
  },
  {
    "volume": 446,
    "sequence": 81,
    "title": "赠杨使君",
    "author": "白居易",
    "content": [
      "曾嗟放逐同巴峡，且喜归还会洛阳。",
      "时命到来须作用，功名未立莫思量。",
      "银衔叱拨欺风雪，金屑琵琶费酒浆。",
      "更待城东桃李发，共君沉醉两三场。"
    ]
  },
  {
    "volume": 446,
    "sequence": 82,
    "title": "赠皇甫庶子",
    "author": "白居易",
    "content": [
      "何因散地共徘徊，人道君才我不才。",
      "骑少马蹄生易蹶，用稀印锁涩难开。",
      "妻知年老添衣絮，婢报天寒拨酒醅。",
      "更愧小胥咨拜表，单衫冲雪夜深来。"
    ]
  },
  {
    "volume": 446,
    "sequence": 83,
    "title": "池上竹下作",
    "author": "白居易",
    "content": [
      "穿篱绕舍碧逶迤，十亩闲居半是池。",
      "食饱窗间新睡后，脚轻林下独行时。",
      "水能性淡为吾友，竹解心虚即我师。",
      "何必悠悠人世上，劳心费目觅亲知。"
    ]
  },
  {
    "volume": 446,
    "sequence": 84,
    "title": "闲出觅春，戏赠诸郎官",
    "author": "白居易",
    "content": [
      "年来数出觅风光，亦不全闲亦不忙。",
      "放鞚体安骑稳马，隔袍身暖照晴阳。",
      "迎春日日添诗思，送老时时放酒狂。",
      "除却髭须白一色，其余未伏少年郎。"
    ]
  },
  {
    "volume": 446,
    "sequence": 85,
    "title": "别春炉",
    "author": "白居易",
    "content": [
      "暖阁春初入，温炉兴稍阑。",
      "晚风犹冷在，夜火且留看。",
      "独宿相依久，多情欲别难。",
      "谁能共天语，长遣四时寒。"
    ]
  },
  {
    "volume": 446,
    "sequence": 86,
    "title": "泛小fq二首",
    "author": "白居易",
    "content": [
      "水一塘，舟仑一只。",
      "舟仑头漾漾知风起，舟仑背萧萧闻雨滴。",
      "醉卧船中欲醒时，忽疑身是江南客。",
      "船缓进，水平流。",
      "一茎竹篙剔船尾，两幅青幕覆船头。",
      "亚竹乱藤多照岸，如从凤口向湖州。"
    ]
  },
  {
    "volume": 446,
    "sequence": 87,
    "title": "梦行简",
    "author": "白居易",
    "content": [
      "天气妍和水色鲜，闲吟独步小桥边。",
      "池塘草绿无佳句，虚卧春窗梦阿怜。"
    ]
  },
  {
    "volume": 446,
    "sequence": 88,
    "title": "题新居呈王尹，兼简府中三掾",
    "author": "白居易",
    "content": [
      "弊宅须重葺，贫家乏羡财。",
      "桥凭川守造，树倩府僚栽。",
      "朱板新犹湿，红英暖渐开。",
      "仍期更携酒，倚槛看花来。"
    ]
  },
  {
    "volume": 446,
    "sequence": 89,
    "title": "云和",
    "author": "白居易",
    "content": [
      "非琴非瑟亦非筝，拨柱推弦调未成。",
      "欲散白头千万恨，只消红袖两三声。"
    ]
  },
  {
    "volume": 446,
    "sequence": 90,
    "title": "春老",
    "author": "白居易",
    "content": [
      "欲随年少强游春，自觉风光不属身。",
      "歌舞屏风花障上，几时曾画白头人。"
    ]
  },
  {
    "volume": 446,
    "sequence": 91,
    "title": "春雪过皇甫家",
    "author": "白居易",
    "content": [
      "晚来篮舆雪中回，喜遇君家门正开。",
      "唯要主人青眼待，琴诗谈笑自将来。"
    ]
  },
  {
    "volume": 446,
    "sequence": 92,
    "title": "崔侍御以孩子三日示其所生诗见示因以二绝句和之",
    "author": "白居易",
    "content": [
      "洞房门上挂桑弧，香水盆中浴凤雏。",
      "还似初生三日魄，嫦娥满月即成珠。",
      "爱惜肯将同宝玉，喜欢应胜得王侯。",
      "弄璋诗句多才思，愁杀无儿老邓攸。"
    ]
  },
  {
    "volume": 446,
    "sequence": 93,
    "title": "与皇甫庶子同游城东",
    "author": "白居易",
    "content": [
      "闲游何必多徒侣，相劝时时举一杯。",
      "博望苑中无职役，建春门外足池台。",
      "绿油剪叶蒲新长，红蜡黏枝杏欲开。",
      "白马朱衣两宫相，可怜天气出城来。"
    ]
  },
  {
    "volume": 446,
    "sequence": 94,
    "title": "洛城东花下作",
    "author": "白居易",
    "content": [
      "记得旧诗章，花多数洛阳。",
      "及逢枝似雪，已是鬓成霜。",
      "向后光阴促，从前事意忙。",
      "无因重年少，何计驻时芳。",
      "欲送愁离面，须倾酒入肠。",
      "白头无藉在，醉倒亦何妨。"
    ]
  },
  {
    "volume": 446,
    "sequence": 95,
    "title": "晚春寄微之并崔湖州",
    "author": "白居易",
    "content": [
      "洛阳陌上少交亲，履道城边欲暮春。",
      "崔在吴兴元在越，出门骑马觅何人。"
    ]
  },
  {
    "volume": 446,
    "sequence": 96,
    "title": "城东闲行，因题尉迟司业水阁",
    "author": "白居易",
    "content": [
      "闲绕洛阳城，无人知姓名。",
      "病乘篮舆出，老著茜衫行。",
      "处处花相引，时时酒一倾。",
      "借君溪阁上，醉咏两三声。"
    ]
  },
  {
    "volume": 446,
    "sequence": 97,
    "title": "寄皇甫七",
    "author": "白居易",
    "content": [
      "孟夏爱吾庐，陶潜语不虚。",
      "花樽飘落酒，风案展开书。",
      "邻女偷新果，家僮漉小鱼。",
      "不知皇甫七，池上兴何如。"
    ]
  },
  {
    "volume": 446,
    "sequence": 98,
    "title": "访皇甫七",
    "author": "白居易",
    "content": [
      "上马行数里，逢花倾一杯。",
      "更无停泊处，还是觅君来。"
    ]
  }
]