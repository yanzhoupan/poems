[
  {
    "volume": 578,
    "sequence": 1,
    "title": "送李亿东归",
    "author": "温庭筠",
    "content": [
      "黄山远隔秦树，紫禁斜通渭城。",
      "别路青青柳弱，前溪漠漠苔生。",
      "和风澹荡归客，落月殷勤早莺。",
      "灞上金樽未饮，宴歌已有余声。"
    ]
  },
  {
    "volume": 578,
    "sequence": 2,
    "title": "开圣寺",
    "author": "温庭筠",
    "content": [
      "路分谿石夹烟丛，十里萧萧古树风。",
      "出寺马嘶秋色里，向陵鸦乱夕阳中。",
      "竹间泉落山厨静，塔下僧归影殿空。",
      "犹有南朝旧碑在，耻将兴废问休公。"
    ]
  },
  {
    "volume": 578,
    "sequence": 3,
    "title": "赠蜀府将（蛮入成都，频著功劳）",
    "author": "温庭筠",
    "content": [
      "十年分散剑关秋，万事皆随锦水流。",
      "志气已曾明汉节，功名犹自滞吴钩。",
      "雕边认箭寒云重，马上听笳塞草愁。",
      "今日逢君倍惆怅，灌婴韩信尽封侯。"
    ]
  },
  {
    "volume": 578,
    "sequence": 4,
    "title": "西江贻钓叟骞生（一作西江寄友人骞生）",
    "author": "温庭筠",
    "content": [
      "晴江如镜月如钩，泛滟苍茫送客愁。",
      "衣泪潜生竹枝曲，春潮遥上木兰舟。",
      "事随云去身难到，梦逐烟销水自流。",
      "昨日欢娱竟何在，一枝梅谢楚江头。"
    ]
  },
  {
    "volume": 578,
    "sequence": 5,
    "title": "寄清源寺僧",
    "author": "温庭筠",
    "content": [
      "石路无尘竹径开，昔年曾伴戴颙来。",
      "窗间半偈闻钟后，松下残棋送客回。",
      "帘向玉峰藏夜雪，砌因蓝水长秋苔。",
      "白莲社里如相问，为说游人是姓雷。"
    ]
  },
  {
    "volume": 578,
    "sequence": 6,
    "title": "重游圭峰宗密禅师精庐（一作哭卢处士）",
    "author": "温庭筠",
    "content": [
      "百尺青崖三尺坟，微言已绝杳难闻。",
      "戴颙今日称居士，支遁他年识领军。",
      "暂对杉松如结社，偶同麋鹿自成群。",
      "故山弟子空回首，葱岭唯应见宋云。"
    ]
  },
  {
    "volume": 578,
    "sequence": 7,
    "title": "题李处士幽居",
    "author": "温庭筠",
    "content": [
      "水玉簪头白角巾，瑶琴寂历拂轻尘。",
      "浓阴似帐红薇晚，细雨如烟碧草春。",
      "隔竹见笼疑有鹤，卷帘看画静无人。",
      "南山自是忘年友，谷口徒称郑子真。"
    ]
  },
  {
    "volume": 578,
    "sequence": 8,
    "title": "利州南渡",
    "author": "温庭筠",
    "content": [
      "澹然空水对斜晖，曲岛苍茫接翠微，波上马嘶看棹去，柳边人歇待船归。",
      "数丛沙草群鸥散，万顷江田一鹭飞。",
      "谁解乘舟寻范蠡，五湖烟水独忘机。"
    ]
  },
  {
    "volume": 578,
    "sequence": 9,
    "title": "赠李将军",
    "author": "温庭筠",
    "content": [
      "谁言荀羡爱功勋，年少登坛众所闻。",
      "曾以能书称内史，又因明易号将军。",
      "金沟故事春长在，玉轴遗文火半焚。",
      "不学龙骧画山水，醉乡无迹似闲云。"
    ]
  },
  {
    "volume": 578,
    "sequence": 10,
    "title": "寒食日作",
    "author": "温庭筠",
    "content": [
      "红深绿暗径相交，抱暖含芳披紫袍。",
      "彩索平时墙婉娩，轻球落处晚寥梢，窗中草色妒鸡卵，盘上芹泥憎燕巢。",
      "自有玉楼春意在，不能骑马度烟郊。"
    ]
  },
  {
    "volume": 578,
    "sequence": 11,
    "title": "李羽处士寄新酝走笔戏酬",
    "author": "温庭筠",
    "content": [
      "高谈有伴还成薮，沉醉无期即是乡。",
      "已恨流莺欺谢客，更将浮蚁与刘郎。",
      "檐前柳色分张绿，窗外花枝借助香。",
      "所恨玳筵红烛夜，草玄寥落近回塘。"
    ]
  },
  {
    "volume": 578,
    "sequence": 12,
    "title": "郊居秋日有怀一二知己",
    "author": "温庭筠",
    "content": [
      "稻田凫雁满晴沙，钓渚归来一径斜。",
      "门带果林招邑吏，井分蔬圃属邻家。",
      "皋原寂历垂禾穗，桑竹参差映豆花。",
      "自笑谩怀经济策，不将心事许烟霞。"
    ]
  },
  {
    "volume": 578,
    "sequence": 13,
    "title": "题友人池亭（一作偶题林亭）",
    "author": "温庭筠",
    "content": [
      "月榭风亭绕曲池，粉垣回互瓦参差。",
      "侵帘片白摇翻影，落镜愁红写倒枝。",
      "鸂鶒刷毛花荡漾，鹭鸶拳足雪离披。",
      "山翁醉后如相忆，羽扇清樽我自知。"
    ]
  },
  {
    "volume": 578,
    "sequence": 14,
    "title": "南湖",
    "author": "温庭筠",
    "content": [
      "湖上微风入槛凉，翻翻菱荇满回塘。",
      "野船著岸偎春草，水鸟带波飞夕阳。",
      "芦叶有声疑雾雨，浪花无际似潇湘。",
      "飘然篷艇东归客，尽日相看忆楚乡。"
    ]
  },
  {
    "volume": 578,
    "sequence": 15,
    "title": "赠袁司录（一即丞相淮阳公之犹子与庭筠有旧也）",
    "author": "温庭筠",
    "content": [
      "一朝辞满有心期，花发杨园雪压枝。",
      "刘尹故人谙往事，谢郎诸弟得新知。",
      "金钗醉就胡姬画，玉管闲留洛客吹。",
      "记得襄阳耆旧语，不堪风景岘山碑。"
    ]
  },
  {
    "volume": 578,
    "sequence": 16,
    "title": "题西明寺僧院",
    "author": "温庭筠",
    "content": [
      "曾识匡山远法师，低松片石对前墀。",
      "为寻名画来过院，因访闲人得看棋。",
      "新雁参差云碧处，寒鸦辽乱叶红时。",
      "自知终有张华识，不向沧洲理钓丝。"
    ]
  },
  {
    "volume": 578,
    "sequence": 17,
    "title": "偶题",
    "author": "温庭筠",
    "content": [
      "微风和暖日鲜明，草色迷人向渭城。",
      "吴客卷帘闲不语，楚娥攀树独含情。",
      "红垂果蒂樱桃重，黄染花丛蝶粉轻。",
      "自恨青楼无近信，不将心事许卿卿。"
    ]
  },
  {
    "volume": 578,
    "sequence": 18,
    "title": "寄湘阴阎少府乞钓轮子",
    "author": "温庭筠",
    "content": [
      "钓轮形与月轮同，独茧和烟影似空。",
      "若向三湘逢雁信，莫辞千里寄渔翁。",
      "篷声夜滴松江雨，菱叶秋传镜水风。",
      "终日垂钩还有意，尺书多在锦鳞中。"
    ]
  },
  {
    "volume": 578,
    "sequence": 19,
    "title": "哭王元裕",
    "author": "温庭筠",
    "content": [
      "闻说萧郎逐逝川，伯牙因此绝清弦。",
      "柳边犹忆青骢影，坟上俄生碧草烟。",
      "箧里诗书疑谢后，梦中风貌似潘前。",
      "他时若到相寻处，碧树红楼自宛然。"
    ]
  },
  {
    "volume": 578,
    "sequence": 20,
    "title": "法云寺双桧（一作晋朝柏树）",
    "author": "温庭筠",
    "content": [
      "晋朝名辈此离群，想对浓阴去住分。",
      "题处尚寻王内史，画时应是顾将军。",
      "长廊夜静声疑雨，古殿秋深影胜云。",
      "一下南台到人世，晓泉清籁更难闻。"
    ]
  },
  {
    "volume": 578,
    "sequence": 21,
    "title": "送陈嘏之侯官兼简李常侍",
    "author": "温庭筠",
    "content": [
      "纵得步兵无绿蚁，不缘句漏有丹砂。",
      "殷勤为报同袍友，我亦无心似海槎。",
      "春服照尘连草色，夜船闻雨滴芦花。",
      "梅仙自是青云客，莫羡相如却到家。"
    ]
  },
  {
    "volume": 578,
    "sequence": 22,
    "title": "春日野行",
    "author": "温庭筠",
    "content": [
      "雨涨西塘金堤斜，碧草芊芊晴吐芽。",
      "野岸明媚山芍药，水田叫噪官虾蟆。",
      "镜中有浪动菱蔓，陌上无风飘柳花。",
      "何事轻桡句溪客，绿萍方好不归家。"
    ]
  },
  {
    "volume": 578,
    "sequence": 23,
    "title": "溪上行",
    "author": "温庭筠",
    "content": [
      "绿塘漾漾烟濛濛，张翰此来情不穷。",
      "雪羽褵褷立倒影，金鳞拨剌跳晴空。",
      "风翻荷叶一向白，雨湿蓼花千穗红。",
      "心羡夕阳波上客，片时归梦钓船中。"
    ]
  },
  {
    "volume": 578,
    "sequence": 24,
    "title": "投翰林萧舍人",
    "author": "温庭筠",
    "content": [
      "人间鹓鹭杳难从，独恨金扉直九重。",
      "万象晚归仁寿镜，百花春隔景阳钟。",
      "紫微芒动词初出，红烛香残诰未封。",
      "每过朱门爱庭树，一枝何日许相容。"
    ]
  },
  {
    "volume": 578,
    "sequence": 25,
    "title": "春日偶作",
    "author": "温庭筠",
    "content": [
      "西园一曲艳阳歌，扰扰车尘负薜萝。",
      "自欲放怀犹未得，不知经世竟如何。",
      "夜闻猛雨判花尽，寒恋重衾觉梦多。",
      "钓渚别来应更好，春风还为起微波。"
    ]
  },
  {
    "volume": 578,
    "sequence": 26,
    "title": "春暮宴罢寄宋寿先辈",
    "author": "温庭筠",
    "content": [
      "斜掩朱门花外钟，晓莺时节好相逢。",
      "窗间桃蕊宿妆在，雨后牡丹春睡浓。",
      "苏小风姿迷下蔡，马卿才调似临邛。",
      "谁怜芳草生三径，参佐桥西陆士龙。"
    ]
  },
  {
    "volume": 578,
    "sequence": 27,
    "title": "马嵬驿",
    "author": "温庭筠",
    "content": [
      "穆满曾为物外游，六龙经此暂淹留。",
      "返魂无验青烟灭，埋血空生碧草愁。",
      "香辇却归长乐殿，晓钟还下景阳楼。",
      "甘泉不复重相见，谁道文成是故侯。"
    ]
  },
  {
    "volume": 578,
    "sequence": 28,
    "title": "和道溪君别业（一作和友人溪居别业）",
    "author": "温庭筠",
    "content": [
      "积润初销碧草新，凤阳晴日带雕轮。",
      "风飘弱柳平桥晚，雪点寒梅小苑春。",
      "屏上楼台陈后主，镜中金翠李夫人。",
      "花房透露红珠落，蛱蝶双飞护粉尘。"
    ]
  },
  {
    "volume": 578,
    "sequence": 29,
    "title": "奉天西佛寺",
    "author": "温庭筠",
    "content": [
      "忆昔狂童犯顺年，玉虬闲暇出甘泉。",
      "宗臣欲舞千钧剑，追骑犹观七宝鞭。",
      "星背紫垣终扫地，日归黄道却当天。",
      "至今南顿诸耆旧，犹指榛芜作弄田。"
    ]
  },
  {
    "volume": 578,
    "sequence": 30,
    "title": "题望苑驿（东有马嵬驿西有端正树一作相思树）",
    "author": "温庭筠",
    "content": [
      "弱柳千条杏一枝，半含春雨半垂丝。",
      "景阳寒井人难到，长乐晨钟鸟自知。",
      "花影至今通博望，树名从此号相思。",
      "分明十二楼前月，不向西陵照盛姬。"
    ]
  },
  {
    "volume": 578,
    "sequence": 31,
    "title": "寄分司元庶子兼呈元处士",
    "author": "温庭筠",
    "content": [
      "闭门高卧莫长嗟，水木凝晖属谢家。",
      "缑岭参差残晓雪，洛波清浅露晴沙。",
      "刘公春尽芜菁色，华廙愁深苜蓿花。",
      "月榭知君还怅望，碧霄烟阔雁行斜。"
    ]
  },
  {
    "volume": 578,
    "sequence": 32,
    "title": "题柳",
    "author": "温庭筠",
    "content": [
      "杨柳千条拂面丝，绿烟金穗不胜吹。",
      "香随静婉歌尘起，影伴娇娆舞袖垂。",
      "羌管一声何处曲，流莺百啭最高枝。",
      "千门九陌花如雪，飞过宫墙两自知。"
    ]
  },
  {
    "volume": 578,
    "sequence": 33,
    "title": "和友人悼亡（一作丧歌姬）",
    "author": "温庭筠",
    "content": [
      "玉貌潘郎泪满衣，画罗轻鬓雨霏微。",
      "红兰委露愁难尽，白马朝天望不归。",
      "宝镜尘昏鸾影在，钿筝弦断雁行稀。",
      "春来多少伤心事，碧草侵阶粉蝶飞。"
    ]
  },
  {
    "volume": 578,
    "sequence": 34,
    "title": "李羽处士故里",
    "author": "温庭筠",
    "content": [
      "柳不成丝草带烟，海槎东去鹤归天。",
      "愁肠断处春何限，病眼开时月正圆。",
      "花若有情还怅望，水应无事莫潺湲。",
      "终知此恨销难尽，辜负南华第一篇。"
    ]
  },
  {
    "volume": 578,
    "sequence": 35,
    "title": "却经商山寄昔同行人",
    "author": "温庭筠",
    "content": [
      "曾道逍遥第一篇，尔来无处不恬然。",
      "便同南郭能忘象，兼笑东林学坐禅。",
      "人事转新花烂熳，客程依旧水潺湲，若教犹作当时意，应有垂丝在鬓边。"
    ]
  },
  {
    "volume": 578,
    "sequence": 36,
    "title": "池塘七夕",
    "author": "温庭筠",
    "content": [
      "月出西南露气秋，绮罗河汉在斜沟。",
      "杨家绣作鸳鸯幔，张氏金为翡翠钩。",
      "香烛有花妨宿燕，画屏无睡待牵牛。",
      "万家砧杵三篙水，一夕横塘似旧游。"
    ]
  },
  {
    "volume": 578,
    "sequence": 37,
    "title": "偶游",
    "author": "温庭筠",
    "content": [
      "曲巷斜临一水间，小门终日不开关。",
      "红珠斗帐樱桃熟，金尾屏风孔雀闲。",
      "云髻几迷芳草蝶，额黄无限夕阳山。",
      "与君便是鸳鸯侣，休向人间觅往还。"
    ]
  },
  {
    "volume": 578,
    "sequence": 38,
    "title": "寄河南杜少尹",
    "author": "温庭筠",
    "content": [
      "十载归来鬓未凋，玳簪珠履见常僚。",
      "岂关名利分荣路，自有才华作庆霄。",
      "鸟影参差经上苑，骑声断续过中桥。",
      "夕阳亭畔山如画，应念田歌正寂寥。"
    ]
  },
  {
    "volume": 578,
    "sequence": 39,
    "title": "赠知音",
    "author": "温庭筠",
    "content": [
      "翠羽花冠碧树鸡，未明先向短墙啼。",
      "窗间谢女青蛾敛，门外萧郎白马嘶。",
      "星汉渐移庭竹影，露珠犹缀野花迷。",
      "景阳宫里钟初动，不语垂鞭上柳堤。"
    ]
  },
  {
    "volume": 578,
    "sequence": 40,
    "title": "过陈琳墓",
    "author": "温庭筠",
    "content": [
      "曾于青史见遗文，今日飘蓬过古坟。",
      "词客有灵应识我，霸才无主始怜君。",
      "石麟埋没藏春草，铜雀荒凉对暮云。",
      "莫怪临风倍惆怅，欲将书剑学从军。"
    ]
  },
  {
    "volume": 578,
    "sequence": 41,
    "title": "题崔公池亭旧游（一作题怀贞亭旧游）",
    "author": "温庭筠",
    "content": [
      "皎镜方塘菡萏秋，此来重见采莲舟。",
      "谁能不逐当年乐，还恐添成异日愁。",
      "红艳影多风袅袅，碧空云断水悠悠。",
      "檐前依旧青山色，尽日无人独上楼。"
    ]
  },
  {
    "volume": 578,
    "sequence": 42,
    "title": "回中作",
    "author": "温庭筠",
    "content": [
      "苍莽寒空远色愁，呜呜戍角上高楼。",
      "吴姬怨思吹双管，燕客悲歌别五侯。",
      "千里关山边草暮，一星烽火朔云秋。",
      "夜来霜重西风起，陇水无声冻不流。"
    ]
  },
  {
    "volume": 578,
    "sequence": 43,
    "title": "西江上送渔父",
    "author": "温庭筠",
    "content": [
      "却逐严光向若耶，钓轮菱棹寄年华。",
      "三秋梅雨愁枫叶，一夜篷舟宿苇花。",
      "不见水云应有梦，偶随鸥鹭便成家。",
      "白蘋风起楼船暮，江燕双双五两斜。"
    ]
  },
  {
    "volume": 578,
    "sequence": 44,
    "title": "经故秘书崔监扬州南塘旧居",
    "author": "温庭筠",
    "content": [
      "昔年曾识范安成，松竹风姿鹤性情。",
      "西掖曙河横漏响，北山秋月照江声。",
      "乘舟觅吏经舆县，为酒求官得步兵。",
      "千顷水流通故墅，至今留得谢公名。"
    ]
  },
  {
    "volume": 578,
    "sequence": 45,
    "title": "七夕",
    "author": "温庭筠",
    "content": [
      "鹊归燕去两悠悠，青琐西南月似钩。",
      "天上岁时星右转，世间离别水东流。",
      "金风入树千门夜，银汉横空万象秋。",
      "苏小横塘通桂楫，未应清浅隔牵牛。"
    ]
  },
  {
    "volume": 578,
    "sequence": 46,
    "title": "题韦筹博士草堂（一作薛逢诗，题作韦寿博书斋）",
    "author": "温庭筠",
    "content": [
      "玄晏先生已白头，不随鹓鹭狎群鸥。",
      "元卿谢免开三径，平仲朝归卧一裘。",
      "醉后独知殷甲子，病来犹作晋春秋。",
      "沧浪未濯尘缨在，野水无情处处流。"
    ]
  },
  {
    "volume": 578,
    "sequence": 47,
    "title": "和友人题壁",
    "author": "温庭筠",
    "content": [
      "冲尚犹来出范围，肯将经世作风徽。",
      "三台位缺严陵卧，百战功高范蠡归。",
      "自欲一鸣惊鹤寝，不应孤愤学牛衣。",
      "西州未有看棋暇，涧户何由得掩扉。"
    ]
  },
  {
    "volume": 578,
    "sequence": 48,
    "title": "春日将欲东归寄新及第苗绅先辈（一作下第寄司马札）",
    "author": "温庭筠",
    "content": [
      "几年辛苦与君同，得丧悲欢尽是空。",
      "犹喜故人先折桂，自怜羁客尚飘蓬。",
      "三春月照千山道，十日花开一夜风。",
      "知有杏园无路入，马前惆怅满枝红。"
    ]
  },
  {
    "volume": 578,
    "sequence": 49,
    "title": "经李征君故居（一作王建诗）",
    "author": "温庭筠",
    "content": [
      "露浓烟重草萋萋，树映阑干柳拂堤。",
      "一院落花无客醉，五更残月有莺啼。",
      "芳筵想像情难尽，故榭荒凉路已迷。",
      "惆怅羸骖往来惯，每经门巷亦长嘶。"
    ]
  },
  {
    "volume": 578,
    "sequence": 50,
    "title": "送崔郎中赴幕",
    "author": "温庭筠",
    "content": [
      "一别黔巫似断弦，故交东去更凄然。",
      "心游目送三千里，雨散云飞二十年。",
      "发迹岂劳天上桂，属词还得幕中莲。",
      "相思休话长安远，江月随人处处圆。"
    ]
  },
  {
    "volume": 578,
    "sequence": 51,
    "title": "经旧游（一作怀真珠亭）",
    "author": "温庭筠",
    "content": [
      "珠箔金钩对彩桥，昔年于此见娇娆。",
      "香灯怅望飞琼鬓，凉月殷勤碧玉箫。",
      "屏倚故窗山六扇，柳垂寒砌露千条。",
      "坏墙经雨苍苔遍，拾得当时旧翠翘。"
    ]
  },
  {
    "volume": 578,
    "sequence": 52,
    "title": "老君庙",
    "author": "温庭筠",
    "content": [
      "紫气氤氲捧半岩，莲峰仙掌共巉巉。",
      "庙前晚色连寒水，天外斜阳带远帆。",
      "百二关山扶玉座，五千文字閟瑶缄。",
      "自怜金骨无人识，知有飞龟在石函。"
    ]
  },
  {
    "volume": 578,
    "sequence": 53,
    "title": "过五丈原",
    "author": "温庭筠",
    "content": [
      "铁马云雕久绝尘，柳阴高压汉营春。",
      "天晴杀气屯关右，夜半妖星照渭滨。",
      "下国卧龙空误主，中原逐鹿不因人。",
      "象床锦帐无言语，从此谯周是老臣。"
    ]
  },
  {
    "volume": 578,
    "sequence": 54,
    "title": "和友人伤歌姬",
    "author": "温庭筠",
    "content": [
      "月缺花残莫怆然，花须终发月终圆。",
      "更能何事销芳念，亦有浓华委逝川。",
      "一曲艳歌留婉转，九原春草妒婵娟。",
      "王孙莫学多情客，自古多情损少年。"
    ]
  },
  {
    "volume": 578,
    "sequence": 55,
    "title": "山中与诸道友夜坐闻边防不宁因示同志",
    "author": "温庭筠",
    "content": [
      "龙砂铁马犯烟尘，迹近群鸥意倍亲。",
      "风卷蓬根屯戊己，月移松影守庚申。",
      "韬钤岂足为经济，岩壑何尝是隐沦。",
      "心许故人知此意，古来知者竟谁人。"
    ]
  },
  {
    "volume": 578,
    "sequence": 56,
    "title": "秘书省有贺监知章草题诗笔力遒健风尚高远…因有此作",
    "author": "温庭筠",
    "content": [
      "越溪渔客贺知章，任达怜才爱酒狂。",
      "鸂鶒苇花随钓艇，蛤蜊菰菜梦横塘。",
      "几年凉月拘华省，一宿秋风忆故乡。",
      "荣路脱身终自得，福庭回首莫相忘。",
      "出笼鸾鹤归辽海，落笔龙蛇满坏墙。",
      "李白死来无醉客，可怜神彩吊残阳。"
    ]
  },
  {
    "volume": 578,
    "sequence": 57,
    "title": "题裴晋公林亭",
    "author": "温庭筠",
    "content": [
      "谢傅林亭暑气微，山丘零落閟音徽。",
      "东山终为苍生起，南浦虚言白首归。",
      "池凤已传春水浴，渚禽犹带夕阳飞。",
      "悠然到此忘情处，一日何妨有万几。"
    ]
  }
]