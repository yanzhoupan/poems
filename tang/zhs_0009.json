[
  {
    "volume": 9,
    "sequence": 1,
    "title": "丈人观",
    "author": "徐氏",
    "content": [
      "早与元妃慕至化，同跻灵岳访真仙。",
      "当时信有壶中景，今日亲来洞里天。",
      "仪仗影空寥廓外，金丝声揭翠微巅。",
      "惟惭未致华胥理，徒卜升平万万年。"
    ]
  },
  {
    "volume": 9,
    "sequence": 2,
    "title": "玄都观",
    "author": "徐氏",
    "content": [
      "千寻绿嶂夹流溪，登眺因知海岳低。",
      "瀑布迸舂青石碎，轮茵横翦翠峰齐。",
      "步粘苔藓龙桥滑，日闭烟罗鸟径迷。",
      "莫道穹天无路到，此山便是碧云梯。"
    ]
  },
  {
    "volume": 9,
    "sequence": 3,
    "title": "丈人观谒先帝御容",
    "author": "徐氏",
    "content": [
      "圣帝归梧野，躬来谒圣颜。",
      "旋登三径路，似陟九嶷山。",
      "日照堆岚迥，云横积翠间。",
      "期修封禅礼，方俟再跻攀。"
    ]
  },
  {
    "volume": 9,
    "sequence": 4,
    "title": "题金华宫",
    "author": "徐氏",
    "content": [
      "再到金华顶，玄都访道回。",
      "云披分景象，黛锁显楼台。",
      "雨涤前山净，风吹去路开。",
      "翠屏夹流水，何必羡蓬莱。"
    ]
  },
  {
    "volume": 9,
    "sequence": 5,
    "title": "丹景山至德寺",
    "author": "徐氏",
    "content": [
      "周回云水游丹景，因与真妃眺上方。",
      "晴日晓升金晃曜，寒泉夜落玉丁当。",
      "松梢月转琴栖影，柏径风牵麝食香。",
      "虔炸六铢宜铸祝，惟祈圣祉保遐昌。"
    ]
  },
  {
    "volume": 9,
    "sequence": 6,
    "title": "题彭州阳平化",
    "author": "徐氏",
    "content": [
      "寻真游胜境，巡礼到阳平。",
      "水远波澜碧，山高气象清。",
      "殿严孙氏貌，碑暗系师名。",
      "夜月登坛醮，松风森磬声。"
    ]
  },
  {
    "volume": 9,
    "sequence": 7,
    "title": "三学山夜看圣灯",
    "author": "徐氏",
    "content": [
      "虔祷游灵境，元妃夙志同。",
      "玉香焚静夜，银烛炫辽空。",
      "泉漱云根月，钟敲桧杪风。",
      "印金标圣迹，飞石显神功。",
      "满望天涯极，平临日角红。",
      "猿来斋石上，僧集讲筵中。",
      "顿作超三界，浑疑证六通。",
      "愿成修偃化，社稷保延洪。"
    ]
  },
  {
    "volume": 9,
    "sequence": 8,
    "title": "题天回驿",
    "author": "徐氏",
    "content": [
      "周游灵境散幽情，千里江山暂得行。",
      "所恨风光看未足，却驱金翠入龟城。"
    ]
  },
  {
    "volume": 9,
    "sequence": 9,
    "title": "丈人观（以下为太妃时作）",
    "author": "徐氏",
    "content": [
      "获陪翠辇喜殊常，同涉仙坛岂厌长。",
      "不羡乘鸾入烟雾，此中便是五云乡。"
    ]
  },
  {
    "volume": 9,
    "sequence": 10,
    "title": "玄都观",
    "author": "徐氏",
    "content": [
      "登寻丹壑到玄都，接日红霞照座隅。",
      "即向周回岩下看，似看曾进画图无。"
    ]
  },
  {
    "volume": 9,
    "sequence": 11,
    "title": "游丈人观谒先帝御容",
    "author": "徐氏",
    "content": [
      "共谒御容仪，还同在禁闱。",
      "笙歌喧宝殿，彩仗耀金徽。",
      "清泪沾罗袂，红霞拂绣衣。",
      "九疑山水远，无路继湘妃。"
    ]
  },
  {
    "volume": 9,
    "sequence": 12,
    "title": "题金华宫",
    "author": "徐氏",
    "content": [
      "碧烟红雾漾人衣，宿雾苍苔石径危。",
      "风巧解吹松上曲，蝶娇频采脸边脂。",
      "同寻僻境思携手，暗指遥山学画眉。",
      "好把身心清净处，角冠霞帔事希夷。"
    ]
  },
  {
    "volume": 9,
    "sequence": 13,
    "title": "和题丹景山至德寺",
    "author": "徐氏",
    "content": [
      "丹景山头宿梵宫，玉轮金辂驻虚空。",
      "军持无水注寒碧，兰若有花开晚红。",
      "武士尽排青嶂下，内人皆在讲筵中。",
      "我家帝子传王业，积善终期四海同。"
    ]
  },
  {
    "volume": 9,
    "sequence": 14,
    "title": "题彭州阳平化",
    "author": "徐氏",
    "content": [
      "云浮翠辇届阳平，真似骖鸾到上清。",
      "风起半厓闻虎啸，雨来当面见龙行。",
      "晚寻水涧听松韵，夜上星坛看月明。",
      "长恐前身居此境，玉皇教向锦城生。"
    ]
  },
  {
    "volume": 9,
    "sequence": 15,
    "title": "三学山夜看圣灯",
    "author": "徐氏",
    "content": [
      "圣灯千万炬，旋向碧空生。",
      "细雨湿不暗，好风吹更明。",
      "磬敲金地响，僧唱梵天声。",
      "若说无心法，此光如有情。"
    ]
  },
  {
    "volume": 9,
    "sequence": 16,
    "title": "题天回驿",
    "author": "徐氏",
    "content": [
      "翠驿红亭近玉京，梦魂犹是在青城。",
      "比来出看江山景，却被江山看出行。"
    ]
  }
]