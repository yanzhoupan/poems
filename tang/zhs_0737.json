[
  {
    "volume": 737,
    "sequence": 1,
    "title": "天道",
    "author": "冯道",
    "content": [
      "穷达皆由命，何劳发叹声。",
      "但知行好事，莫要问前程。",
      "冬去冰须泮，春来草自生。",
      "请君观此理，天道甚分明。"
    ]
  },
  {
    "volume": 737,
    "sequence": 2,
    "title": "偶作",
    "author": "冯道",
    "content": [
      "莫为危时便怆神，前程往往有期因。",
      "须知海岳归明主，未必乾坤陷吉人。",
      "道德几时曾去世，舟车何处不通津。",
      "但教方寸无诸恶，狼虎丛中也立身。"
    ]
  },
  {
    "volume": 737,
    "sequence": 3,
    "title": "北使还京作（诗凡五章，今仅存其一）",
    "author": "冯道",
    "content": [
      "去年今日奉皇华，只为朝廷不为家。",
      "殿上一杯天子泣，门前双节国人嗟。",
      "龙荒冬往时时雪，兔苑春归处处花。",
      "上下一行如骨肉，几人身死掩风沙。"
    ]
  },
  {
    "volume": 737,
    "sequence": 4,
    "title": "赠窦十",
    "author": "冯道",
    "content": [
      "燕山窦十郎，教子有义方。",
      "灵椿一株老，丹桂五枝芳。"
    ]
  },
  {
    "volume": 737,
    "sequence": 5,
    "title": "放鱼书所钥户",
    "author": "冯道",
    "content": [
      "高却垣墙钥却门，监丞从此罢垂纶。",
      "池中鱼鳖应相贺，从此方知有主人。"
    ]
  },
  {
    "volume": 737,
    "sequence": 6,
    "title": "句",
    "author": "冯道",
    "content": [
      "朝披四袄专藏手，夜覆三衾怕露头。",
      "（虏中大寒，赐道锦袄、貂袄、羊狐貂衾各一。",
      "每入谒，悉服四袄衣，宿馆中，并覆三衾，故云）牛头偏得赐，象笏更容持。",
      "（虏以道有重名，欲留之，命与其国相同列，所赐皆等。",
      "虏赐臣下以牙笏，及腊月赐牛头，皆殊礼也，道皆得之，以诗谢。",
      "以上见《丛苑》）已落地花方遣扫，未经霜草莫教锄。",
      "（《吟治圃》，见《事文类聚》）视草北来唐学士，拥旄西去汉将军。",
      "（《同光中承旨卢质节制河中赠》，见《续翰林志》）"
    ]
  },
  {
    "volume": 737,
    "sequence": 7,
    "title": "后唐宗庙乐舞辞",
    "author": "卢文纪",
    "content": [
      "仁君御宇，寰海谧清。",
      "运符武德，道协文明。",
      "九成式叙，百度惟成。",
      "金门积庆，玉叶传荣。"
    ]
  },
  {
    "volume": 737,
    "sequence": 8,
    "title": "后唐宗庙乐舞辞",
    "author": "崔居俭",
    "content": [
      "艰难王业，返正皇唐。",
      "先天再造，却日重光。",
      "汉绍世祖，夏资少康。",
      "功成德茂，率祀无疆。"
    ]
  },
  {
    "volume": 737,
    "sequence": 9,
    "title": "春社从李昉乞酒",
    "author": "李涛1",
    "content": [
      "社公今日没心情，为乞治聋酒一瓶。",
      "恼乱玉堂将欲遍，依稀巡到第三厅。"
    ]
  },
  {
    "volume": 737,
    "sequence": 10,
    "title": "句",
    "author": "李涛1",
    "content": [
      "溪声长在耳，山色不离门。",
      "（《诗人玉屑》）扫地树留影，拂床琴有声。",
      "一言寤主宁复听，三谏不从归去来。",
      "（《谏晋主不从作》，见《吟窗杂录》）"
    ]
  },
  {
    "volume": 737,
    "sequence": 11,
    "title": "灵溪老松歌",
    "author": "卢士衡",
    "content": [
      "灵溪古观坛西角，千尺鳞皴栋梁朴。",
      "横出一枝戛楼阁，直上一枝扫寥廓。",
      "白石苍苔拥根脚，月明风撼寒光落。",
      "有时风雨晦暝，摆撼若黑龙之腾跃。",
      "合生于象外峰峦，枉滞乎人间山岳。",
      "安得巨灵受请托，拔向青桂白榆边安著。"
    ]
  },
  {
    "volume": 737,
    "sequence": 12,
    "title": "游灵溪观",
    "author": "卢士衡",
    "content": [
      "云藏宝殿风尘外，粉壁松轩入看初。",
      "话久仙童颜色老，病来玄鹤羽毛疏。",
      "樵翁接引寻红术，道士留连说紫书。",
      "不为壮心降未得，便堪从此玩清虚。"
    ]
  },
  {
    "volume": 737,
    "sequence": 13,
    "title": "寄天台道友",
    "author": "卢士衡",
    "content": [
      "相思遥指玉霄峰，怅望江山阻万重。",
      "会隔晓窗闻法鼓，几同寒榻听疏钟。",
      "别来知子长餐柏，吟处将谁对倚松。",
      "且住人间行圣教，莫思天路便登龙。"
    ]
  },
  {
    "volume": 737,
    "sequence": 14,
    "title": "花落",
    "author": "卢士衡",
    "content": [
      "迎风啸未已，和雨落穀穀。",
      "千枝与万枝，不如一竿竹。"
    ]
  },
  {
    "volume": 737,
    "sequence": 15,
    "title": "钟陵铁柱",
    "author": "卢士衡",
    "content": [
      "千年埋没竟何为，变化宜将万物齐。",
      "安得风胡借方便，铸成神剑斩鲸鲵。"
    ]
  },
  {
    "volume": 737,
    "sequence": 16,
    "title": "僧房听雨",
    "author": "卢士衡",
    "content": [
      "古寺松轩雨声别，寒窗听久诗魔发。",
      "记得年前在赤城，石楼梦觉三更雪。"
    ]
  },
  {
    "volume": 737,
    "sequence": 17,
    "title": "题牡丹",
    "author": "卢士衡",
    "content": [
      "万叶红绡剪尽春，丹青任写不如真。",
      "风光九十无多日，难惜尊前折赠人。"
    ]
  },
  {
    "volume": 737,
    "sequence": 18,
    "title": "祖龙词",
    "author": "熊皦",
    "content": [
      "平吞六国更何求，童女童男问十洲。",
      "沧海不回应怅望，始知徐福解风流。"
    ]
  },
  {
    "volume": 737,
    "sequence": 19,
    "title": "谪居海上",
    "author": "熊皦",
    "content": [
      "家临泾水隔秦川，来往关河路八千。",
      "堪恨此身何处老，始皇桥畔又经年。"
    ]
  },
  {
    "volume": 737,
    "sequence": 20,
    "title": "冬日原居酬光上人见访",
    "author": "熊皎",
    "content": [
      "吾道丧已久，吾师何此来。",
      "门无尘事闭，卷有国风开。",
      "野迥霜先白，庭荒叶自堆。",
      "寒暄吟罢后，犹喜话天台。"
    ]
  },
  {
    "volume": 737,
    "sequence": 21,
    "title": "早梅",
    "author": "熊皎",
    "content": [
      "江南近腊时，已亚雪中枝。",
      "一夜欲开尽，百花犹未知。",
      "人情皆共惜，天意欲教迟。",
      "莫讶无浓艳，芳筵正好吹。"
    ]
  },
  {
    "volume": 737,
    "sequence": 22,
    "title": "怀三茅道友",
    "author": "熊皎",
    "content": [
      "尘事何年解客嘲，十年容易到三茅。",
      "长思碧洞云窗下，曾借黄庭雪夜抄。",
      "丹桂有心凭至论，五峰无信问深交。",
      "杏坛仙侣应相笑，只为浮名未肯抛。"
    ]
  },
  {
    "volume": 737,
    "sequence": 23,
    "title": "赠胥尊师",
    "author": "熊皎",
    "content": [
      "绿发童颜羽服轻，天台王屋几经行。",
      "云程去速因风起，酒债还迟待药成。",
      "房闭十洲烟浪阔，箓开三洞鬼神惊。",
      "他年华表重归日，却恐桑田已变更。"
    ]
  },
  {
    "volume": 737,
    "sequence": 24,
    "title": "句",
    "author": "熊皎",
    "content": [
      "山前犹见月，陌上未逢人。",
      "（早行，以下见《雅言杂载》）果熟秋先落，禽寒夜未栖。",
      "（《山居》）深逢野草皆为药，静见樵人恐是仙。",
      "厌听啼鸟梦醒后，慵扫落花春尽时。",
      "废土有人耕不畏，古厅无讼醉何妨。",
      "（见《事文类聚》）"
    ]
  },
  {
    "volume": 737,
    "sequence": 25,
    "title": "塞上",
    "author": "赵延寿",
    "content": [
      "黄沙风卷半空抛，云动阴山雪满郊。",
      "探水人回移帐就，射雕箭落著弓抄。",
      "鸟逢霜果饥还啄，马渡冰河渴自跑。",
      "占得高原肥草地，夜深生火折林梢。"
    ]
  },
  {
    "volume": 737,
    "sequence": 26,
    "title": "棋",
    "author": "高辇",
    "content": [
      "野客围棋坐，支颐向暮秋。",
      "不言如守默，设计似平雠。",
      "决胜虽关勇，防危亦合忧。",
      "看他终一局，白却少年头。"
    ]
  },
  {
    "volume": 737,
    "sequence": 27,
    "title": "句",
    "author": "高辇",
    "content": [
      "飘飘送下遥天雪，飒飒吹干旅舍烟。",
      "（《冬风》，见《吟窗杂录》）"
    ]
  },
  {
    "volume": 737,
    "sequence": 28,
    "title": "与李专美",
    "author": "韩昭裔",
    "content": [
      "昭裔登庸汝未登，凤池鸡树冷如冰。",
      "何如且作宣徽使，免被人呼粥饭僧。"
    ]
  },
  {
    "volume": 737,
    "sequence": 29,
    "title": "题龙窝洞",
    "author": "张仁溥",
    "content": [
      "折花携酒看龙窝，镂玉长旌俊彦过。",
      "他日各为云外客，碧纱笼却又如何。"
    ]
  },
  {
    "volume": 737,
    "sequence": 30,
    "title": "留题座主和凝旧阁",
    "author": "李瀚1",
    "content": [
      "座主登庸归凤阙，门生批诏立鳌头。",
      "玉堂旧阁多珍玩，可作西斋润笔不。"
    ]
  },
  {
    "volume": 737,
    "sequence": 31,
    "title": "题家园",
    "author": "杨昭俭",
    "content": [
      "池莲憔悴无颜色，园竹低垂减翠阴。",
      "园竹池莲莫惆怅，相看恰似主人心。"
    ]
  },
  {
    "volume": 737,
    "sequence": 32,
    "title": "书从事厅屏上",
    "author": "刘坦",
    "content": [
      "金殿试回新折桂，将军留辟向江城。",
      "思量一醉犹难得，辜负扬州管记名。"
    ]
  },
  {
    "volume": 737,
    "sequence": 33,
    "title": "题施璘画竹图",
    "author": "韦遵",
    "content": [
      "枯箨危根缴石头，千竿交映近清流。",
      "堪珍仲宝穷幽笔，留得荆湘一片秋。"
    ]
  }
]