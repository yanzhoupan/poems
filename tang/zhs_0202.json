[
  {
    "volume": 202,
    "sequence": 1,
    "title": "武阳送别",
    "author": "沈宇",
    "content": [
      "菊黄芦白雁初飞，羌笛胡笳泪满衣。",
      "送君肠断秋江水，一去东流何日归。"
    ]
  },
  {
    "volume": 202,
    "sequence": 2,
    "title": "捣衣",
    "author": "沈宇",
    "content": [
      "日暮远天青，霜风入后庭。",
      "洞房寒未掩，砧杵夜泠泠。"
    ]
  },
  {
    "volume": 202,
    "sequence": 3,
    "title": "代闺人",
    "author": "沈宇",
    "content": [
      "杨柳青青鸟乱吟，春风香霭洞房深。",
      "百花帘下朝窥镜，明月窗前夜理琴。"
    ]
  },
  {
    "volume": 202,
    "sequence": 4,
    "title": "江南遇雨",
    "author": "张鼎",
    "content": [
      "江天寒意少，冬月雨仍飞。",
      "出户愁为听，从风洒客衣。",
      "旅魂惊处断，乡信意中微。",
      "几日应晴去，孤舟且欲归。"
    ]
  },
  {
    "volume": 202,
    "sequence": 5,
    "title": "邺城引",
    "author": "张鼎",
    "content": [
      "君不见汉家失统三灵变，魏武争雄六龙战。",
      "荡海吞江制中国，回天运斗应南面。",
      "隐隐都城紫陌开，迢迢分野黄星见。",
      "流年不驻漳河水，明月俄终邺国宴。",
      "文章犹入管弦新，帷座空销狐兔尘。",
      "可惜望陵歌舞处，松风四面暮愁人。"
    ]
  },
  {
    "volume": 202,
    "sequence": 6,
    "title": "僧舍小池",
    "author": "张鼎",
    "content": [
      "引出白云根，潺潺涨藓痕。",
      "冷光摇砌锡，疏影露枝猿。",
      "净带凋霜叶，香通洗药源。",
      "贝多文字古，宜向此中翻。"
    ]
  },
  {
    "volume": 202,
    "sequence": 7,
    "title": "拟古",
    "author": "薛奇童",
    "content": [
      "沙尘朝蔽日，失道还相遇。",
      "寒影波上云，秋声月前树。",
      "川气生晓夕，野阴乍烟雾。",
      "沉沉滮池水，人马不敢渡。",
      "吮痈世所薄，挟纩恩难顾。",
      "不见古时人，中宵泪横注。"
    ]
  },
  {
    "volume": 202,
    "sequence": 8,
    "title": "和李起居秋夜之作",
    "author": "薛奇童",
    "content": [
      "过庭闻礼日，趋侍记言回。",
      "独卧玉窗前，卷帘残雨来。",
      "高秋南斗转，凉夜北堂开。",
      "水影入朱户，萤光生绿苔。",
      "简成良史笔，年是洛阳才。",
      "莫重白云意，时人许上台。"
    ]
  },
  {
    "volume": 202,
    "sequence": 9,
    "title": "吴声子夜歌（一作崔国辅诗，题云古意）",
    "author": "薛奇童",
    "content": [
      "净扫黄金阶，飞霜皓如雪。",
      "下帘弹箜篌，不忍见秋月。"
    ]
  },
  {
    "volume": 202,
    "sequence": 10,
    "title": "塞下曲",
    "author": "薛奇童",
    "content": [
      "骄虏初南下，烟尘暗国中。",
      "独召李将军，夜开甘泉宫。",
      "一身许明主，万里总元戎。",
      "霜甲卧不暖，夜半闻边风。",
      "胡天早飞雪，荒徼多转蓬。",
      "寒云覆水重，秋气连海空。",
      "金鞍谁家子，上马鸣角弓。",
      "自是幽并客，非论爱立功。"
    ]
  },
  {
    "volume": 202,
    "sequence": 11,
    "title": "云中行",
    "author": "薛奇童",
    "content": [
      "云中小儿吹金管，向晚因风一川满。",
      "塞北云高心已悲，城南木落肠堪断。",
      "忆昔魏家都此方，凉风观前朝百王。",
      "千门晓映山川色，双阙遥连日月光。",
      "举杯称寿永相保，日夕歌钟彻清昊。",
      "将军汗马百战场，天子射兽五原草。",
      "寂寞金舆去不归，陵上黄尘满路飞。",
      "河边不语伤流水，川上含情叹落晖。",
      "此时独立无所见，日暮寒风吹客衣。"
    ]
  },
  {
    "volume": 202,
    "sequence": 12,
    "title": "楚宫词二首",
    "author": "薛奇童",
    "content": [
      "禁苑春风起，流莺绕合欢。",
      "玉窗通日气，珠箔卷轻寒。",
      "杨叶垂阴砌，梨花入井栏。",
      "君王好长袖，新作舞衣宽。",
      "日晚梧桐落，微寒入禁垣。",
      "月悬三雀观，霜度万秋门。",
      "艳舞矜新宠，愁容泣旧恩。",
      "不堪深殿里，帘外欲黄昏。"
    ]
  },
  {
    "volume": 202,
    "sequence": 13,
    "title": "长孙十一东山春夜见赠",
    "author": "杨谏",
    "content": [
      "故人谢城阙，挥手碧云期。",
      "溪月照隐处，松风生兴时。",
      "旧林日云暮，芳草岁空滋。",
      "甘与子成梦，请君同所思。"
    ]
  },
  {
    "volume": 202,
    "sequence": 14,
    "title": "赠知己",
    "author": "杨谏",
    "content": [
      "江南折芳草，江北赠佳期。",
      "江阔水复急，过江常苦迟。",
      "蘋白兰叶青，恐度先香时。",
      "美人碧云外，宁见长相思。"
    ]
  },
  {
    "volume": 202,
    "sequence": 15,
    "title": "东谿待苏户曹不至",
    "author": "张万顷",
    "content": [
      "洛阳城东伊水西，千花万竹使人迷。",
      "台上柳枝临岸低，门前荷叶与桥齐。",
      "日暮待君君不见，长风吹雨过青谿。"
    ]
  },
  {
    "volume": 202,
    "sequence": 16,
    "title": "登天目山下作",
    "author": "张万顷",
    "content": [
      "去岁离秦望，今冬使楚关。",
      "泪添天目水，发变海头山。",
      "别母乌南逝，辞兄雁北还。",
      "宦游偏不乐，长为忆慈颜。"
    ]
  },
  {
    "volume": 202,
    "sequence": 17,
    "title": "送裴少府",
    "author": "张万顷",
    "content": [
      "夕膳望东周，晨装不少留。",
      "酒中同乐事，关外越离忧。",
      "座湿秦山雨，庭寒渭水秋。",
      "何当鹰隼击，来拂故林游。"
    ]
  },
  {
    "volume": 202,
    "sequence": 18,
    "title": "旅次灞亭",
    "author": "沈颂",
    "content": [
      "闲琴开旅思，清夜有愁心。",
      "圆月正当户，微风犹在林。",
      "苍茫孤亭上，历乱多秋音。",
      "言念待明发，东山幽意深。"
    ]
  },
  {
    "volume": 202,
    "sequence": 19,
    "title": "春旦歌",
    "author": "沈颂",
    "content": [
      "常闻嬴女玉箫台，奏曲情深彩凤来。",
      "欲登此地销归恨，却羡双飞去不回。"
    ]
  },
  {
    "volume": 202,
    "sequence": 20,
    "title": "早发西山",
    "author": "沈颂",
    "content": [
      "游子空有怀，赏心杳无路。",
      "前程数千里，乘夜连轻驭。",
      "缭绕松筱中，苍茫犹未曙。",
      "遥闻孤村犬，暗指人家去。",
      "疲马怀涧泉，征衣犯霜露。",
      "喧呼谿鸟惊，沙上或骞翥。",
      "娟娟东岑月，照耀独归虑。"
    ]
  },
  {
    "volume": 202,
    "sequence": 21,
    "title": "送人还吴",
    "author": "沈颂",
    "content": [
      "人心不忘乡，矧余客已久。",
      "送君江南去，秋醉洛阳酒。",
      "赠言幽径兰，别思河堤柳。",
      "征帆暮风急，望望空延首。"
    ]
  },
  {
    "volume": 202,
    "sequence": 22,
    "title": "送金文学还日东",
    "author": "沈颂",
    "content": [
      "君家东海东，君去因秋风。",
      "漫漫指乡路，悠悠如梦中。",
      "烟雾积孤岛，波涛连太空。",
      "冒险当不惧，皇恩措尔躬。"
    ]
  },
  {
    "volume": 202,
    "sequence": 23,
    "title": "卫中作",
    "author": "沈颂",
    "content": [
      "卫风愉艳宜春色，淇水清泠增暮愁。",
      "总使榴花能一醉，终须萱草暂忘忧。"
    ]
  },
  {
    "volume": 202,
    "sequence": 24,
    "title": "天长节",
    "author": "梁锽",
    "content": [
      "日月生天久，年年庆一回。",
      "时平祥不去，寿远节长来。",
      "连吹千家笛，同朝百郡杯。",
      "愿持金殿镜，处处照遗才。"
    ]
  },
  {
    "volume": 202,
    "sequence": 25,
    "title": "长门怨",
    "author": "梁锽",
    "content": [
      "妾命何偏薄，君王去不归。",
      "欲令遥见悔，楼上试春衣。",
      "空殿看人入，深宫羡鸟飞。",
      "翻悲因买赋，索镜照空辉。"
    ]
  },
  {
    "volume": 202,
    "sequence": 26,
    "title": "美人春卧",
    "author": "梁锽",
    "content": [
      "妾家巫峡阳，罗幌寝兰堂。",
      "晓日临窗久，春风引梦长。",
      "落钗仍挂鬓，微汗欲消黄。",
      "纵使朦胧觉，魂犹逐楚王。"
    ]
  },
  {
    "volume": 202,
    "sequence": 27,
    "title": "名姝咏",
    "author": "梁锽",
    "content": [
      "阿娇年未多，弱体性能和。",
      "怕重愁拈镜，怜轻喜曳罗。",
      "临津双洛浦，对月两嫦娥。",
      "独有荆王殿，时时暮雨过。"
    ]
  },
  {
    "volume": 202,
    "sequence": 28,
    "title": "艳女词",
    "author": "梁锽",
    "content": [
      "露井桃花发，双双燕并飞。",
      "美人姿态里，春色上罗衣。",
      "自爱频开镜，时羞欲掩扉。",
      "不知行路客，遥惹五香归。"
    ]
  },
  {
    "volume": 202,
    "sequence": 29,
    "title": "狷氏子",
    "author": "梁锽",
    "content": [
      "杏梁初照日，碧玉后堂开。",
      "忆事临妆笑，春娇满镜台。",
      "含声歌扇举，顾影舞腰回。",
      "别有佳期处，青楼客夜来。"
    ]
  },
  {
    "volume": 202,
    "sequence": 30,
    "title": "戏赠歌者",
    "author": "梁锽",
    "content": [
      "白皙歌童子，哀音绝又连。",
      "楚妃临扇学，卢女隔帘传。",
      "晓燕喧喉里，春莺啭舌边。",
      "若逢汉武帝，还是李延年。"
    ]
  },
  {
    "volume": 202,
    "sequence": 31,
    "title": "七夕泛舟",
    "author": "梁锽",
    "content": [
      "云端有灵匹，掩映拂妆台。",
      "夜久应摇佩，天高响不来。",
      "片欢秋始展，残梦晓翻催。",
      "却怨填河鹊，留桥又不回。"
    ]
  },
  {
    "volume": 202,
    "sequence": 32,
    "title": "崔驸马宅咏画山水扇",
    "author": "梁锽",
    "content": [
      "画扇出秦楼，谁家赠列侯。",
      "小含吴剡县，轻带楚扬州。",
      "掩作山云暮，摇成陇树秋。",
      "坐来传与客，汉水又回流。"
    ]
  },
  {
    "volume": 202,
    "sequence": 33,
    "title": "观王美人海图障子",
    "author": "梁锽",
    "content": [
      "宋玉东家女，常怀物外多。",
      "自从图渤海，谁为觅湘娥。",
      "白鹭栖脂粉，赪鲂跃绮罗。",
      "仍怜转娇眼，别恨一横波。"
    ]
  },
  {
    "volume": 202,
    "sequence": 34,
    "title": "闻百舌鸟",
    "author": "梁锽",
    "content": [
      "百舌闻他郡，间关媚物华。",
      "敛形藏一叶，分响出千花。",
      "坐爱时褰幌，行藏或驻车。",
      "不须应独感，三载已辞家。"
    ]
  },
  {
    "volume": 202,
    "sequence": 35,
    "title": "省试方士进恒春草",
    "author": "梁锽",
    "content": [
      "东吴有灵草，生彼剡溪傍。",
      "既乱莓苔色，仍连菡萏香。",
      "掇之称远士，持以奉明王。",
      "北阙颜弥驻，南山寿更长。",
      "金膏徒骋妙，石髓莫矜良。",
      "倘使沾涓滴，还游不死方。"
    ]
  },
  {
    "volume": 202,
    "sequence": 36,
    "title": "代征人妻喜夫还",
    "author": "梁锽",
    "content": [
      "征夫走马发渔阳，少妇含娇开洞房。",
      "千日废台还挂镜，数年尘面再新妆。",
      "春风喜出今朝户，明月虚眠昨夜床。",
      "莫道幽闺书信隔，还衣总是旧时香。"
    ]
  },
  {
    "volume": 202,
    "sequence": 37,
    "title": "赠李中华",
    "author": "梁锽",
    "content": [
      "莫向嵩山去，神仙多误人。",
      "不如朝魏阙，天子重贤臣。"
    ]
  },
  {
    "volume": 202,
    "sequence": 38,
    "title": "咏木老人（一作傀儡吟，一作咏窟磊子人）",
    "author": "梁锽",
    "content": [
      "刻木牵丝作老翁，鸡皮鹤发与真同。",
      "须臾弄罢寂无事，还似人生一梦中。"
    ]
  },
  {
    "volume": 202,
    "sequence": 39,
    "title": "句",
    "author": "梁锽",
    "content": [
      "堂高凭上望，宅广乘车行。",
      "（《咏郭令公宅》。",
      "见《封氏闻见记》）"
    ]
  }
]