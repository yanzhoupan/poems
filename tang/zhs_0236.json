[
  {
    "volume": 236,
    "sequence": 1,
    "title": "紫参歌",
    "author": "钱起",
    "content": [
      "远公林下满青苔，春药偏宜间石开。",
      "往往幽人寻水见，时时仙蝶隔云来。",
      "阴阳雕刻花如鸟，对凤连鸡一何小。",
      "春风宛转虎溪傍，紫翼红翘翻霁光。",
      "贝叶经前无住色，莲花会里暂留香。",
      "蓬山才子怜幽性，白云阳春动新咏。",
      "应知仙卉老云霞，莫赏夭桃满蹊径。"
    ]
  },
  {
    "volume": 236,
    "sequence": 2,
    "title": "玛瑙杯歌",
    "author": "钱起",
    "content": [
      "瑶溪碧岸生奇宝，剖质披心出文藻。",
      "良工雕饰明且鲜，得成珍器入芳筵。",
      "含华炳丽金尊侧，翠斝琼觞忽无色。",
      "詹弦急管催献酬，倏若飞空生羽翼，湛湛兰英照豹斑，满堂词客尽朱颜。",
      "花光来去传香袖，霞影高低傍玉山。",
      "王孙彩笔题新咏，碎锦连珠复辉映。",
      "世情贵耳不贵奇，谩说海底珊瑚枝。",
      "宁及琢磨当妙用，燕歌楚舞长相随。"
    ]
  },
  {
    "volume": 236,
    "sequence": 3,
    "title": "锄药咏",
    "author": "钱起",
    "content": [
      "莳药穿林复在巘，浓香秀色深能浅。",
      "云气垂来浥露偏，松阴占处知春晚。",
      "拂曙残莺百啭催，萦泉带石几花开。",
      "不随飞鸟缘枝去，如笑幽人出谷来。",
      "对之不觉忘疏懒，废卷荷锄嫌日短。",
      "岂无萱草树阶墀，惜尔幽芳世所遗。",
      "但使芝兰出萧艾，不辞手足皆胼胝。",
      "宁学陶潜空嗜酒，颓龄舍此事东菑。"
    ]
  },
  {
    "volume": 236,
    "sequence": 4,
    "title": "病鹤篇",
    "author": "钱起",
    "content": [
      "独鹤声哀羽摧折，沙头一点留残雪。",
      "三山侣伴能远翔，五里裴回忍为别。",
      "惊群各畏野人机，谁肯相将霞水飞。",
      "不及川凫长比翼，随波双泛复双归。",
      "碧海沧江深且广，目尽天倪安得住。",
      "云山隔路不隔心，宛颈和鸣长在想。",
      "何时白雾卷青天，接影追飞太液前。"
    ]
  },
  {
    "volume": 236,
    "sequence": 5,
    "title": "片玉篇",
    "author": "钱起",
    "content": [
      "至宝未为代所奇，韫灵示璞荆山陲。",
      "独使虹光天子识，不将清韵世人知。",
      "世人所贵惟燕石，美玉对之成瓦砾。",
      "空山埋照凡几年，古色苍痕宛自然。",
      "重溪幂幂暗云树，一片荧荧光石泉。",
      "美人之鉴明且彻，玉指提携叹奇绝。",
      "试劳香袖拂莓苔，不觉清心皎冰雪。",
      "连城美价幸逢时，命代良工岂见遗。",
      "试作圭璋礼天地，何如瓀王戚在阶墀。"
    ]
  },
  {
    "volume": 236,
    "sequence": 6,
    "title": "画鹤篇（省中作）",
    "author": "钱起",
    "content": [
      "点素凝姿任画工，霜毛玉羽照帘栊。",
      "借问飞鸣华表上，何如粉缋彩屏中。",
      "文昌宫近芙蓉阙，兰室絪缊香且结。",
      "炉气朝成缑岭云，银灯夜作华亭月。",
      "日暖花明梁燕归，应惊片雪在仙闱。",
      "主人顾盼千金重，谁肯裴回五里飞。"
    ]
  },
  {
    "volume": 236,
    "sequence": 7,
    "title": "秋霖曲",
    "author": "钱起",
    "content": [
      "君不见圣主旰食忧元元，秋风苦雨暗九门。",
      "凤凰池里沸泉腾，苍龙阙下生云根。",
      "阴精离毕太淹度，倦鸟将归不知树。",
      "愁阴惨淡时殷雷，生灵垫溺若寒灰。",
      "公卿红粒爨丹桂，黔首白骨封青苔。",
      "貂裘玉食张公子，炰炙熏天戟门里。",
      "且如歌笑日挥金。",
      "应笑禹汤能罪己。",
      "鹤鸣蛙跃正及时，豹隐兰凋亦可悲。",
      "焉得太阿决屏翳，还令率土见朝曦。"
    ]
  },
  {
    "volume": 236,
    "sequence": 8,
    "title": "白石枕",
    "author": "钱起",
    "content": [
      "琢珉胜水碧，所贵素且贞。",
      "曾无白圭玷，不作浮磬鸣。",
      "捧来太阳前，一片新冰清。",
      "沈沈风宪地，待尔秋已至。",
      "璞坚难为功，谁怨晚成器。",
      "比德无磷缁，论交亦如此。"
    ]
  },
  {
    "volume": 236,
    "sequence": 9,
    "title": "赋得青城山歌，送杨、杜二郎中赴蜀军",
    "author": "钱起",
    "content": [
      "蜀山西南千万重，仙经最说青城峰。",
      "青城。",
      "岑倚空碧，远压峨嵋吞剑壁。",
      "锦屏云起易成霞，玉洞花明不知夕。",
      "星台二妙逐王师，阮瑀军书王粲诗。",
      "日落猿声连玉笛，晴来山翠傍旌旗。",
      "绿萝春月营门近，知君对酒遥相思。"
    ]
  },
  {
    "volume": 236,
    "sequence": 10,
    "title": "送李大夫赴广州",
    "author": "钱起",
    "content": [
      "一贤间气生，麟趾凤凰羽。",
      "何意人之望，未为王者辅。",
      "出镇忽推才，盛哉文且武。",
      "南越寄维城，雄雄拥甲兵。",
      "鼓门通幕府，天井入军营。",
      "厥俗多豪侈，古来难致礼。",
      "唯君饮冰心，可酌贪泉水。",
      "忠臣感圣君，徇义不邀勋。",
      "龙镜逃山魅，霜风破嶂雪。",
      "征途凡几转，魏阙如在眼。",
      "向郡海潮迎，指乡关树远。",
      "按节化瓯闽，下车佳政新。",
      "应令尉陀俗，还作上皇人。",
      "支离交俊哲，弱冠至华发。",
      "昔许霄汉期，今嗟鹏鷃别。",
      "图南不可御，惆怅守薄暮。"
    ]
  },
  {
    "volume": 236,
    "sequence": 11,
    "title": "送崔校书从军",
    "author": "钱起",
    "content": [
      "雁门太守能爱贤，麟阁书生亦投笔。",
      "宁唯玉剑报知己，更有龙韬佐师律。",
      "别马连嘶出御沟，家人几夜望刀头。",
      "燕南春草伤心色，蓟北黄云满眼愁。",
      "闻道轻生能击虏，何嗟少壮不封侯。"
    ]
  },
  {
    "volume": 236,
    "sequence": 12,
    "title": "送张将军征西（一作西征）",
    "author": "钱起",
    "content": [
      "长安少年唯好武，金殿承恩争破虏。",
      "沙场烽火隔天山，铁骑征西几岁还。",
      "战处黑云霾瀚海，愁中明月度阳关。",
      "玉笛声悲离酌晚，金方路极行人远。",
      "计日霜戈尽敌归，回首戎城空落晖。",
      "始笑子卿心计失，徒看海上节旄稀。"
    ]
  },
  {
    "volume": 236,
    "sequence": 13,
    "title": "送修武元少府",
    "author": "钱起",
    "content": [
      "寸禄荣色养，此行宁叹惜。",
      "自今黄绶采兰时，不厌丹墀芳草色。",
      "百战荒城复井田，几家春树带人烟。",
      "黎氓久厌蓬飘苦，迟尔西南惠月传。"
    ]
  },
  {
    "volume": 236,
    "sequence": 14,
    "title": "送崔十三东游",
    "author": "钱起",
    "content": [
      "千里有同心，十年一会面。",
      "当杯缓筝柱，倏忽催离宴。",
      "丹凤城头噪晚鸦，行人马首夕阳斜。",
      "灞上春风留别袂，关东新月宿谁家。",
      "官柳依依两乡色，谁能此别不相忆。"
    ]
  },
  {
    "volume": 236,
    "sequence": 15,
    "title": "送邬三落第还乡",
    "author": "钱起",
    "content": [
      "郢客文章绝世稀，常嗟时命与心违。",
      "十年失路谁知己，千里思亲独远归。",
      "云帆春水将何适，日爱东南暮山碧。",
      "关中新月对离尊，江上残花待归客。",
      "名宦无媒自古迟，穷途此别不堪悲。",
      "荷衣垂钓且安命，金马招贤会有时。"
    ]
  },
  {
    "volume": 236,
    "sequence": 16,
    "title": "送马明府赴江陵",
    "author": "钱起",
    "content": [
      "陶令南行心自永，江天极目澄秋景。",
      "万室遥方犬不鸣，双凫下处人皆静。",
      "清风高兴得湖山，门柳萧条双翟闲。",
      "黄花满把应相忆，落日登楼北望还。"
    ]
  },
  {
    "volume": 236,
    "sequence": 17,
    "title": "送毕侍御谪居",
    "author": "钱起",
    "content": [
      "崇兰香死玉簪折，志士吞声甘徇节。",
      "忠荩不为明主知，悲来莫向时人说，沧浪之水见心清，楚客辞天泪满缨。",
      "百鸟喧喧噪一鹗，上林高枝亦难托。",
      "宁嗟人世弃虞翻，且喜江山得康乐。",
      "自怜黄绶老婴身，妻子朝来劝隐沦。",
      "桃花洞里举家去，此别相思复几春。"
    ]
  },
  {
    "volume": 236,
    "sequence": 18,
    "title": "送褚大落第东归",
    "author": "钱起",
    "content": [
      "离琴弹苦调，美人惨向隅。",
      "顷来荷策干明主，还复扁舟归五湖。",
      "汉家侧席明扬久，岂意遗贤在林薮。",
      "玉堂金马隔青云，墨客儒生皆白首。",
      "昨梦芳洲采白蘋，归期且喜故园春。",
      "稚子只思陶令至，文君不厌马卿贫。",
      "剡中风月久相忆，池上旧游应再得。",
      "酒熟宁孤芳杜春，诗成不枉青山色。",
      "念此那能不羡归，长杨谏猎事皆违。",
      "他日东流一乘兴，知君为我扫荆扉。"
    ]
  },
  {
    "volume": 236,
    "sequence": 19,
    "title": "送傅管记赴蜀军",
    "author": "钱起",
    "content": [
      "终童之死谁继出，燕颔儒生今俊逸。",
      "主将早知鹦鹉赋，飞书许载蛟龙笔。",
      "峨眉玉垒指霞标，鸟没天低幕府遥。",
      "巴山雨色藏征旆，汉水猿声咽短箫。",
      "赐璧腰金应可料，才略纵横年且妙。",
      "无人不重乐毅贤，何敌能当鲁连啸。",
      "日暮黄云千里昏，壮心轻别不销魂。",
      "劝君用却龙泉剑，莫负平生国士恩。"
    ]
  },
  {
    "volume": 236,
    "sequence": 20,
    "title": "送张少府",
    "author": "钱起",
    "content": [
      "愁云破斜照，别酌劝行子。",
      "蓬惊马首风，雁拂天边水。",
      "寸晷如三岁，离心在万里。"
    ]
  },
  {
    "volume": 236,
    "sequence": 21,
    "title": "行路难",
    "author": "钱起",
    "content": [
      "君不见明星映空月，太阳朝升光尽歇。",
      "君不见凋零委路蓬，长风飘举入云中。",
      "由来人事何尝定，且莫骄奢笑贱穷。"
    ]
  },
  {
    "volume": 236,
    "sequence": 22,
    "title": "卢龙塞行送韦掌记",
    "author": "钱起",
    "content": [
      "雨雪纷纷黑山外，行人共指卢龙塞。",
      "万里飞沙咽鼓鼙，三军杀气凝旌旆。",
      "陈琳书记本翩翩，料敌张兵夺酒泉。",
      "圣主好文兼好武，封侯莫比汉皇年。"
    ]
  },
  {
    "volume": 236,
    "sequence": 23,
    "title": "效古秋夜长",
    "author": "钱起",
    "content": [
      "秋汉飞玉霜，北风扫荷香。",
      "含情纺织孤灯尽，拭泪相思寒漏长。",
      "檐前碧云静如水，月吊栖乌啼鸟起。",
      "谁家少妇事鸳机，锦幕云屏深掩扉。",
      "白玉窗中闻落叶，应怜寒女独无衣。"
    ]
  },
  {
    "volume": 236,
    "sequence": 24,
    "title": "卧病，李员外题扉而去",
    "author": "钱起",
    "content": [
      "僻陋病者居，蒿莱行径失。",
      "谁知簪绂贵，能问幽忧疾。",
      "珂声未驻门，兰气先入室。",
      "沉疴不冠带，安得候蓬荜。",
      "清扬去莫寻，离念顷来侵。",
      "雀栖高窗静，日出修桐阴。",
      "枕上忆君子，悄悄唯苦心。"
    ]
  },
  {
    "volume": 236,
    "sequence": 25,
    "title": "酬王维春夜竹亭赠别",
    "author": "钱起",
    "content": [
      "山月随客来，主人兴不浅。",
      "今宵竹林下，谁觉花源远。",
      "惆怅曙莺啼，孤云还绝巘。"
    ]
  },
  {
    "volume": 236,
    "sequence": 26,
    "title": "山中寄时校书",
    "author": "钱起",
    "content": [
      "蓬莱紫气温如玉，唯予知尔阳春曲，别来几日芳荪绿。",
      "百花酒满不见君，青山一望心断续。"
    ]
  },
  {
    "volume": 236,
    "sequence": 27,
    "title": "送李四擢第归觐省",
    "author": "钱起",
    "content": [
      "当年贵得意，文字各争名。",
      "齐唱阳春曲，唯君金玉声。",
      "悬黎宝中出，高价世难掩。",
      "鸿羽不低飞，龙津徒自险。",
      "直矜鹦鹉赋，不贵芳桂枝。",
      "少俊蔡邕许，长鸣唐举知。",
      "梁城下熊轼，朱戟何暐耀。",
      "才子欲归宁，棠花已含笑。",
      "高门知庆大，子孝觉亲荣。",
      "独揽还珠美，宁唯问绢情。",
      "离筵不尽醉，掺袂一何早。",
      "马蹄西别轻，树色东看好。",
      "行尘忽不见，惆怅青门道。"
    ]
  },
  {
    "volume": 236,
    "sequence": 28,
    "title": "过曹钧隐居",
    "author": "钱起",
    "content": [
      "荃蕙有奇性，馨香道为人。",
      "不居众芳下，宁老空林春。",
      "之子秉高节，攻文还守真。",
      "素书寸阴尽，流水怨情新。",
      "济济振缨客，烟霄各致身。",
      "谁当举玄晏，不使作良臣。"
    ]
  },
  {
    "volume": 236,
    "sequence": 29,
    "title": "哭曹钧",
    "author": "钱起",
    "content": [
      "苦节推白首，怜君负此生。",
      "忠荩名空在，家贫道不行。",
      "朝来相忆访蓬荜，只谓渊明犹卧疾。",
      "忽见江南吊鹤来，始知天上文星失。",
      "尝恨知音千古稀，那堪夫子九泉归。",
      "一声邻笛残阳里，酹酒空堂泪满衣。"
    ]
  },
  {
    "volume": 236,
    "sequence": 30,
    "title": "东阳郡斋中诣南山招韦十（一作东阳郡斋书事）",
    "author": "钱起",
    "content": [
      "霁来海半山，隐映城上起。",
      "中峰落照时，残雪翠微里。",
      "同心久为别，孤兴那对此。",
      "良会何迟迟，清扬瞻则迩。"
    ]
  },
  {
    "volume": 236,
    "sequence": 31,
    "title": "清泥驿迎献王侍御",
    "author": "钱起",
    "content": [
      "候馆扫清昼，使车出明光。",
      "森森入郭树，一道引飞霜。",
      "仰视骢花白，多惭绶色黄。",
      "鹪鹩无羽翼，愿假宪乌翔。"
    ]
  },
  {
    "volume": 236,
    "sequence": 32,
    "title": "沭阳古渡作",
    "author": "钱起",
    "content": [
      "日落问津处，云霞残碧空。",
      "牧牛避田烧，退鹢随潮风。",
      "回首故乡远，临流此路穷。",
      "翩翩青冥去，羡彼高飞鸿。"
    ]
  },
  {
    "volume": 236,
    "sequence": 33,
    "title": "卧疾，答刘道士",
    "author": "钱起",
    "content": [
      "白露蚕已丝，空林日凄清。",
      "寥寥昼扉掩，独卧秋窗明。",
      "宝字比仙药，羽人寄柴荆。",
      "长吟想风驭，恍若升蓬瀛。"
    ]
  },
  {
    "volume": 236,
    "sequence": 34,
    "title": "梦寻西山准上人",
    "author": "钱起",
    "content": [
      "别处秋泉声，至今犹在耳。",
      "何尝梦魂去，不见雪山子。",
      "新月隔林时，千峰翠微里。",
      "言忘心更寂，迹灭云自起。",
      "觉来缨上尘，如洗功德水。"
    ]
  },
  {
    "volume": 236,
    "sequence": 35,
    "title": "长安旅宿",
    "author": "钱起",
    "content": [
      "九秋旅夜长，万感何时歇。",
      "蕙花渐寒暮，心事犹楚越。",
      "直躬邅世道，咫步隔天阙。",
      "每闻长乐钟，载泣灵台月。",
      "明旦北门外，归途堪白发。"
    ]
  },
  {
    "volume": 236,
    "sequence": 36,
    "title": "过桐柏山",
    "author": "钱起",
    "content": [
      "秋风过楚山，山静秋声晚。",
      "赏心无定极，仙步亦清远。",
      "返照云窦空，寒流石苔浅。",
      "羽人昔已去，灵迹欣方践。",
      "投策谢归途，世缘从此遣。"
    ]
  },
  {
    "volume": 236,
    "sequence": 37,
    "title": "李士曹厅对雨",
    "author": "钱起",
    "content": [
      "春雨暗重城，讼庭深更寂。",
      "终朝人吏少，满院烟云集。",
      "湿鸟压花枝，新苔宜砌石。",
      "掾曹富文史，清兴对词客。",
      "爱尔蕙兰丛，芳香饱时泽。"
    ]
  },
  {
    "volume": 236,
    "sequence": 38,
    "title": "登胜果寺南楼，雨中望严协律",
    "author": "钱起",
    "content": [
      "微雨侵晚阳，连山半藏碧。",
      "林端陟香榭，云外迟来客。",
      "孤村凝片烟，去水生远白。",
      "但佳川原趣，不觉城池夕。",
      "更喜眼中人，清光渐咫尺。"
    ]
  },
  {
    "volume": 236,
    "sequence": 39,
    "title": "冬夜题旅馆",
    "author": "钱起",
    "content": [
      "退飞忆林薮，乐业羡黎庶。",
      "四海尽穷途，一枝无宿处。",
      "严冬北风急，中夜哀鸿去。",
      "孤烛思何深，寒窗坐难曙。",
      "劳歌待明发，惆怅盈百虑。"
    ]
  },
  {
    "volume": 236,
    "sequence": 40,
    "title": "自终南山晚归",
    "author": "钱起",
    "content": [
      "采苓日往还，得性非樵隐。",
      "白水到初阔，青山辞尚近。",
      "绝境胜无倪，归途兴不尽。",
      "沮溺时返顾，牛羊自相引。",
      "逍遥不外求，尘虑从兹泯。"
    ]
  },
  {
    "volume": 236,
    "sequence": 41,
    "title": "早渡伊川见旧邻作",
    "author": "钱起",
    "content": [
      "鹍鸡鸣早霜，秋水寒旅涉。",
      "渔人昔邻舍，相见具舟楫。",
      "出浦兴未尽，向山心更惬。",
      "村落通白云，茅茨隐红叶。",
      "东皋满时稼，归客欣复业。"
    ]
  },
  {
    "volume": 236,
    "sequence": 42,
    "title": "夕发箭场岩下作",
    "author": "钱起",
    "content": [
      "行役不遑安，在幽机转发。",
      "山谷无明晦，溪霞自兴没。",
      "朝栉杉下风，夕饮石上月。",
      "懿尔青云士，垂缨朝凤阙。",
      "宁知采竹人，每食惭薇蕨。"
    ]
  },
  {
    "volume": 236,
    "sequence": 43,
    "title": "同李五夕次香山精舍访宪上人",
    "author": "钱起",
    "content": [
      "彼岸闻山钟，仙舟过苕水。",
      "松门入幽映，石径趋迤逦。",
      "初月开草堂，远公方觏止。",
      "忘言在闲夜，凝念得微理。",
      "泠泠功德池，相与涤心耳。"
    ]
  },
  {
    "volume": 236,
    "sequence": 44,
    "title": "雨中望海上，怀郁林观中道侣",
    "author": "钱起",
    "content": [
      "山观海头雨，悬沫动烟树。",
      "只疑苍茫里，郁岛欲飞去。",
      "大块怒天吴，惊潮荡云路。",
      "群真俨盈想，一苇不可渡。",
      "惆怅赤城期，愿假轻鸿驭。"
    ]
  },
  {
    "volume": 236,
    "sequence": 45,
    "title": "广德初銮驾出关后登高愁望二首",
    "author": "钱起",
    "content": [
      "长安不可望，远处边愁起。",
      "辇毂混戎夷，山河空表里。",
      "黄云压城阙，斜照移烽垒。",
      "汉帜远成霞，胡马来如蚁。",
      "不知涿鹿战，早晚蚩尤死。",
      "渴日候河清，沉忧催暮齿。",
      "愁看秦川色，惨惨云景晦。",
      "乾坤暂运行，品物遗覆载。",
      "黄尘涨戎马，紫气随龙旆。",
      "掩泣指关东，日月妖氛外。",
      "臣心寄远水，朝海去如带。",
      "周德更休明，天衢伫开泰。"
    ]
  },
  {
    "volume": 236,
    "sequence": 46,
    "title": "独往覆釜山，寄郎士元",
    "author": "钱起",
    "content": [
      "赏心无远近，芳月好登望。",
      "胜事引幽人，山下复山上。",
      "将寻洞中药，复爱湖外嶂。",
      "古壁苔入云，阴溪树穿浪。",
      "谁言世缘绝，更惜知音旷。",
      "莺啼绿萝春，回首还惆怅。"
    ]
  },
  {
    "volume": 236,
    "sequence": 47,
    "title": "送王季友赴洪州幕下",
    "author": "钱起",
    "content": [
      "列郡皆用武，南征所从谁。",
      "诸侯重才略，见子如琼枝。",
      "抚剑感知己，出门方远辞。",
      "烟波带幕府，海日生红旗。",
      "问我何功德，负恩留玉墀。",
      "销魂把别袂，愧尔酬明时。"
    ]
  },
  {
    "volume": 236,
    "sequence": 48,
    "title": "客舍赠郑贲",
    "author": "钱起",
    "content": [
      "结交意不薄，匪席言莫违。",
      "世义随波久，人生知己稀。",
      "先鸣誓相达，未遇还相依。",
      "一望金门诏，三看黄鸟飞。",
      "暝投同旅食，朝出易儒衣。",
      "嵇向林庐接，携手行将归。"
    ]
  },
  {
    "volume": 236,
    "sequence": 49,
    "title": "山中春仲寄汝上王恒、颍川沈冲（一作中）",
    "author": "钱起",
    "content": [
      "隐者守恬泊，春山日深净。",
      "谁知蟠木材，得性无人境。",
      "座隅泉出洞，竹上云起岭。",
      "饥狖入山厨，饮虹过药井。",
      "前溪堪放逸，仲月好风景。",
      "游目来远思，摘芳寄汝颍。"
    ]
  },
  {
    "volume": 236,
    "sequence": 50,
    "title": "南中春意",
    "author": "钱起",
    "content": [
      "入仕无知言，游方随世道。",
      "平生愿开济，遇物干怀抱。",
      "已阻青云期，甘同散樗老。",
      "客游南海曲，坐见韶阳早。",
      "旧国别佳人，他乡思芳草。",
      "惜无鸿鹄翅，安得凌苍昊。"
    ]
  },
  {
    "volume": 236,
    "sequence": 51,
    "title": "东陵药堂寄张道士",
    "author": "钱起",
    "content": [
      "木落苍山空，当轩秋水色。",
      "清旦振衣坐，永吟意何极。",
      "愿言金丹寿，一假鸾凤翼。",
      "日夕开真经，言忘心更默。",
      "玄都有仙子，采药早相识。",
      "烟霞难再期，焚香空叹息。"
    ]
  },
  {
    "volume": 236,
    "sequence": 52,
    "title": "苦雨忆皇甫冉",
    "author": "钱起",
    "content": [
      "凉雨门巷深，穷居成习静。",
      "独吟愁霖雨，更使秋思永。",
      "疲痾苦昏垫，日夕开轩屏。",
      "草木森已悲，衾帱清且冷。",
      "如何游宦客，江海随泛梗。",
      "延首长相思，忧襟孰能整。"
    ]
  },
  {
    "volume": 236,
    "sequence": 53,
    "title": "寄任山人",
    "author": "钱起",
    "content": [
      "天阶崇黼黻，世路有趋竞。",
      "独抱中孚爻，谁知苦寒咏。",
      "行潦难朝海，散材空遇圣。",
      "岂无鸣凤时，其如问津命。",
      "所思青山郭，再梦绿萝径。",
      "林泉春可游，羡尔得其性。"
    ]
  },
  {
    "volume": 236,
    "sequence": 54,
    "title": "登秦岭半岩遇雨",
    "author": "钱起",
    "content": [
      "屏翳忽腾气，浮阳惨无晖。",
      "千峰挂飞雨，百尺摇翠微。",
      "震电闪云径，奔流翻石矶。",
      "倚岩假松盖，临水羡荷衣。",
      "不得采苓去，空思乘月归。",
      "且怜东皋上，水色侵荆扉。"
    ]
  },
  {
    "volume": 236,
    "sequence": 55,
    "title": "杪秋南山西峰题准上人兰若",
    "author": "钱起",
    "content": [
      "向山看霁色，步步豁幽性。",
      "返照乱流明，寒空千嶂净。",
      "石门有馀好，霞残月欲映。",
      "上诣远公庐，孤峰悬一径。",
      "云里隔窗火，松下闻山磬。",
      "客到两忘言，猿心与禅定。"
    ]
  },
  {
    "volume": 236,
    "sequence": 56,
    "title": "田园雨后赠邻人",
    "author": "钱起",
    "content": [
      "安排常任性，偃卧晚开户。",
      "樵客荷蓑归，向来春山雨。",
      "残云虹未落，返景霞初吐。",
      "时鸟鸣村墟，新泉绕林圃。",
      "尧年尚恬泊，邻里成太古。",
      "室迩人遂遥，相思怨芳杜。"
    ]
  },
  {
    "volume": 236,
    "sequence": 57,
    "title": "天门谷题孙逸人石壁",
    "author": "钱起",
    "content": [
      "崖石乱流处，竹深斜照归。",
      "主人卧磻石，心耳涤清晖。",
      "春雷近作解，空谷半芳菲。",
      "云栋彩虹宿，药圃蝴蝶飞。",
      "恶嚣慕嘉遁，几夜瞻少微。",
      "相见竟何说，忘情同息机。"
    ]
  },
  {
    "volume": 236,
    "sequence": 58,
    "title": "蓝溪休沐，寄赵八给事",
    "author": "钱起",
    "content": [
      "虫鸣归旧里，田野秋农闲。",
      "即事敦夙尚，衡门方再关。",
      "夕阳入东篱，爽气高前山。",
      "霜蕙后时老，巢禽知暝还。",
      "侍臣黄枢宠，鸣玉青云间。",
      "肯想观鱼处，寒泉照发斑。"
    ]
  },
  {
    "volume": 236,
    "sequence": 59,
    "title": "游辋川至南山，寄谷口王十六",
    "author": "钱起",
    "content": [
      "山色不厌远，我行随处深。",
      "迹幽青萝径，思绝孤霞岑。",
      "独鹤引过浦，鸣猿呼入林。",
      "褰裳百泉里，一步一清心。",
      "王子在何处，隔云鸡犬音。",
      "折麻定延伫，乘月期招寻。"
    ]
  },
  {
    "volume": 236,
    "sequence": 60,
    "title": "蓝田溪与渔者宿",
    "author": "钱起",
    "content": [
      "独游屡忘归，况此隐沦处。",
      "濯发清泠泉，月明不能去。",
      "更怜垂纶叟，静若沙上鹭。",
      "一论白云心，千里沧洲趣。",
      "芦中夜火尽，浦口秋山曙。",
      "叹息分枝禽，何时更相遇。"
    ]
  },
  {
    "volume": 236,
    "sequence": 61,
    "title": "淮上别范大",
    "author": "钱起",
    "content": [
      "悲风陨凉叶，送归怨南楚。",
      "穷年将别离，寸晷申宴语。",
      "长淮流不尽，征棹忽复举。",
      "碧落半愁云，黄鹤时顾侣。",
      "游宦且未达，前途各修阻。",
      "分袂一相嗟，良辰更何许。"
    ]
  },
  {
    "volume": 236,
    "sequence": 62,
    "title": "离居夜雨，奉寄李京兆",
    "author": "钱起",
    "content": [
      "永夜不可度，蛩吟秋雨滴。",
      "寂寞想章台，始叹云泥隔。",
      "雷声匪君车，犹时过我庐。",
      "电影非君烛，犹能明我目。",
      "如何琼树枝，梦里看不足。",
      "望望佳期阻，愁生寒草绿。"
    ]
  },
  {
    "volume": 236,
    "sequence": 63,
    "title": "叹毕少府以持法无隐见系",
    "author": "钱起",
    "content": [
      "用法本禁邪，尽心翻自极。",
      "毕公在囹圄，世事何纠纆。",
      "翠凤呈其瑞，虞罗寄铩翼。",
      "囚中千念时，窗外百花色。",
      "落景闭圜扉，春虫网丛棘。",
      "古人不念文，纷泪莫沾臆。"
    ]
  },
  {
    "volume": 236,
    "sequence": 64,
    "title": "小园招隐",
    "author": "钱起",
    "content": [
      "支离鲜兄弟，形影如手足。",
      "但遂饮冰节，甘辞代耕禄。",
      "斑衣在林巷，始觉无羁束。",
      "交柯低户阴，闲鸟将雏宿。",
      "穷通世情阻，日夜苔径绿。",
      "谁言北郭贫，能分晏婴粟。"
    ]
  },
  {
    "volume": 236,
    "sequence": 65,
    "title": "过温逸人旧居",
    "author": "钱起",
    "content": [
      "返真难合道，怀旧仍无吊。",
      "浮俗渐浇淳，斯人谁继妙。",
      "声容在心耳，宁觉阻言笑。",
      "玄堂闭几春，拱木齐云峤。",
      "鹤传居士舞，猿得苏门啸。",
      "酹酒片阳微，空山想埋照。"
    ]
  },
  {
    "volume": 236,
    "sequence": 66,
    "title": "县内水亭晨兴听讼",
    "author": "钱起",
    "content": [
      "晨光起宿露，池上判黎氓。",
      "借问秋泉色，何如拙宦情。",
      "磨铅辱利用，策蹇愁前程。",
      "昨夜明月满，中心如鹊惊。",
      "负恩时易失，多病绩难成。",
      "会惜寒塘晚，霜风吹杜蘅。"
    ]
  },
  {
    "volume": 236,
    "sequence": 67,
    "title": "海畔秋思",
    "author": "钱起",
    "content": [
      "匡济难道合，去留随兴牵。",
      "偶为谢客事，不顾平子田。",
      "魏阙贲翘楚，此身长弃捐。",
      "箕裘空在念，咄咄谁推贤。",
      "无用即明代，养痾仍壮年。",
      "日夕望佳期，帝乡路几千。",
      "秋风晨夜起，零落愁芳荃。"
    ]
  },
  {
    "volume": 236,
    "sequence": 68,
    "title": "太子李舍人城东别业（李祭酒别业俯视川林前带雷岫）",
    "author": "钱起",
    "content": [
      "南山转群木，昏晓拥山翠。",
      "小泽近龙居，清苍常雨气。",
      "君家北原上，千金买胜事。",
      "丹阙退朝回，白云迎赏至。",
      "新晴村落外，处处烟景异。",
      "片水明断岸，馀霞入古寺。",
      "东皋指归翼，目尽有馀意。"
    ]
  },
  {
    "volume": 236,
    "sequence": 69,
    "title": "谷口新居寄同省朋故",
    "author": "钱起",
    "content": [
      "种黍傍烟溪，榛芜兼沮洳。",
      "亦知生计薄，所贵隐身处。",
      "橡栗石上村，莓苔水中路。",
      "萧然授衣日，得此还山趣。",
      "汲井爱秋泉，结茅因古树。",
      "闲云与幽鸟，对我不能去。",
      "寄谢鸳鹭群，狎鸥拙所慕。"
    ]
  },
  {
    "volume": 236,
    "sequence": 70,
    "title": "京兆尹厅前甘棠树降甘露",
    "author": "钱起",
    "content": [
      "内史用尧意，理京宣惠慈。",
      "气和祥则降，孰谓天难知。",
      "济旱露为兆，有如埙应篪。",
      "岂无夭桃树，洒此甘棠枝。",
      "玉色与人净，珠光临笔垂。",
      "协风与之俱，物性皆熙熙。",
      "何必凤池上，方看作霖时。"
    ]
  },
  {
    "volume": 236,
    "sequence": 71,
    "title": "秋夜作",
    "author": "钱起",
    "content": [
      "万计各无成，寸心日悠漫。",
      "浮生竟何穷，巧历不能算。",
      "流落四海间，辛勤百年半。",
      "商歌向秋月，哀韵兼浩叹。",
      "寤寐怨佳期，美人隔霄汉。",
      "寒云度穷水，别业绕垂幔。",
      "窗中问谈鸡，长夜何时旦。"
    ]
  },
  {
    "volume": 236,
    "sequence": 72,
    "title": "观村人牧山田",
    "author": "钱起",
    "content": [
      "六府且未盈，三农争务作。",
      "贫民乏井税，塉土皆垦凿。",
      "禾黍入寒云，茫茫半山郭。",
      "秋来积霖雨，霜降方銍获。",
      "中田聚黎甿，反景空村落。",
      "顾惭不耕者，微禄同卫鹤。",
      "庶追周任言，敢负谢生诺。"
    ]
  },
  {
    "volume": 236,
    "sequence": 73,
    "title": "裴侍郎湘川回，以青竹筒相遗，因而赠之",
    "author": "钱起",
    "content": [
      "楚竹青玉润，从来湘水阴。",
      "缄书取直节，君子知虚心。",
      "入用随宪简，积文不受金。",
      "体将丹凤直，色映秋霜深。",
      "宁肯假伶伦，谬为龙凤吟。",
      "唯将翰院客，昔秘瑶华音。",
      "长跪捧嘉贶，岁寒惭所钦。"
    ]
  },
  {
    "volume": 236,
    "sequence": 74,
    "title": "东城初陷，与薛员外、王补阙暝投南山佛寺",
    "author": "钱起",
    "content": [
      "日昃石门里，松声山寺寒。",
      "香云空静影，定水无惊湍。",
      "洗足解尘缨，忽觉天形宽。",
      "清钟扬虚谷，微月深重峦。",
      "噫我朝露世，翻浮与波澜。",
      "行运遘忧患，何缘亲盘桓。",
      "庶将镜中象，尽作无生观。"
    ]
  },
  {
    "volume": 236,
    "sequence": 75,
    "title": "奉和张荆州巡农晚望",
    "author": "钱起",
    "content": [
      "太清霁云雷，阳春陶物象。",
      "明牧行春令，仁风助升长。",
      "时和俗勤业，播殖农厥壤。",
      "阴阴桑陌连，漠漠水田广。",
      "郡中忽无事，方外还独往。",
      "日暮驻归轩，湖山有佳赏。",
      "宣城传逸韵，千载谁此响。"
    ]
  },
  {
    "volume": 236,
    "sequence": 76,
    "title": "送包何东游",
    "author": "钱起",
    "content": [
      "水国尝独往，送君还念兹。",
      "湖山远近色，昏旦烟霞时。",
      "子好谢公迹，常吟孤屿诗。",
      "果乘扁舟去，若与白鸥期。",
      "野趣及春好，客游欣此辞。",
      "入云投馆僻，采碧过帆迟。",
      "江上日回首，琴中劳别思。",
      "春鸿刷归翼，一寄杜蘅枝。"
    ]
  },
  {
    "volume": 236,
    "sequence": 77,
    "title": "酬陶六辞秩归旧居见柬",
    "author": "钱起",
    "content": [
      "靖节昔高尚，令孙嗣清徽。",
      "旧庐云峰下，献岁车骑归。",
      "去俗因解绶，忆山得采薇。",
      "田畴春事起，里巷相寻稀。",
      "渊明醉乘兴，闲门只掩扉。",
      "花禽惊曙月，邻女上鸣机。",
      "毕娶愿已果，养恬志宁违。",
      "吾当挂朝服，同尔缉荷衣。"
    ]
  },
  {
    "volume": 236,
    "sequence": 78,
    "title": "奉使采箭簳竹谷中晨兴赴岭",
    "author": "钱起",
    "content": [
      "孤客倦夜坐，闻猿乘早发。",
      "背溪已斜汉，登栈尚残月。",
      "重峰转森爽，幽步更超越。",
      "云木耸鹤巢，风萝扫虎穴。",
      "人群徒自远，世役终难歇。",
      "入山非买山，采竹异采蕨。",
      "谁见子牟意，悁劳书魏阙。"
    ]
  },
  {
    "volume": 236,
    "sequence": 79,
    "title": "同严逸人东溪泛舟",
    "author": "钱起",
    "content": [
      "子陵江海心，高迹此闲放。",
      "渔舟在溪水，曾是敦夙尚。",
      "朝霁收云物，垂纶独清旷。",
      "寒花古岸傍，唳鹤晴沙上。",
      "纷吾好贞逸，不远来相访。",
      "已接方外游，仍陪郢中唱。",
      "欢言尽佳酌，高兴延秋望。",
      "日暮浩歌还，红霞乱青嶂。"
    ]
  },
  {
    "volume": 236,
    "sequence": 80,
    "title": "过沈氏山居",
    "author": "钱起",
    "content": [
      "鸡鸣孤烟起，静者能卜筑。",
      "乔木出云心，闲门掩山腹。",
      "贫交喜相见，把臂欢不足。",
      "空林留宴言，永日清耳目。",
      "泉声冷尊俎，荷气香童仆。",
      "往往仙犬鸣，樵人度深竹。",
      "酒酣出谷口，世网何羁束。",
      "始愿今不从，区区折腰禄。"
    ]
  },
  {
    "volume": 236,
    "sequence": 81,
    "title": "赠柏岩老人",
    "author": "钱起",
    "content": [
      "日与麋鹿群，贤哉买山叟。",
      "庞眉忽相见，避世一何久。",
      "林栖古崖曲，野事佳春后。",
      "瓠叶覆荆扉，栗苞垂瓮牖。",
      "独歌还独酌，不耕亦不耦。",
      "硗田隔云溪，多雨长稂莠。",
      "烟霞得情性，身世同刍狗。",
      "寄谢营道人，天真此翁有。"
    ]
  },
  {
    "volume": 236,
    "sequence": 82,
    "title": "送薛判官赴蜀",
    "author": "钱起",
    "content": [
      "横笛声转悲，羽觞酣欲别。",
      "举目叩关远，离心不可说。",
      "边陲劳帝念，日下降才杰。",
      "路极巴水长，天衔剑峰缺。",
      "单车动夙夜，越境正炎节。",
      "星桥过客稀，火井蒸云热。",
      "阴符能制胜，千里在坐决。",
      "始见儒者雄，长缨系馀孽。"
    ]
  },
  {
    "volume": 236,
    "sequence": 83,
    "title": "诏许昌崔明府拜补阙",
    "author": "钱起",
    "content": [
      "儒者久营道，诏书方问贤。",
      "至精一耀世，高步谁同年。",
      "何树可栖凤，高梧枝拂天。",
      "脱身凫舄里，载笔虎闱前。",
      "日月传轩后，衣冠真列仙。",
      "则知骊龙珠，不秘清泠泉。",
      "才子贵难见，郢歌空复传。",
      "惜哉效颦客，心想劳婵娟。"
    ]
  },
  {
    "volume": 236,
    "sequence": 84,
    "title": "仲春晚寻覆釜山",
    "author": "钱起",
    "content": [
      "蝴蝶弄和风，飞花不知晚。",
      "王孙寻芳草，步步忘路远。",
      "况我爱青山，涉趣皆游践。",
      "萦回必中路，阴晦阳复显。",
      "古岸生新泉，霞峰映雪巘。",
      "交枝花色异，奇石云根浅。",
      "碧洞志忘归，紫芝行可搴。",
      "应嗤嵇叔夜，林卧方沉湎。"
    ]
  },
  {
    "volume": 236,
    "sequence": 85,
    "title": "赠东邻郑少府",
    "author": "钱起",
    "content": [
      "一闻白雪唱，愿见清扬久。",
      "谁谓结绶来，得陪趋府后。",
      "小邑蓝溪上，卑栖惬所偶。",
      "忘言复连墙，片月亦携手。",
      "草色同春径，莺声共高柳。",
      "美景百花时，平生一杯酒。",
      "圣朝法天地，以我为刍狗。",
      "秩满归白云，期君访谷口。"
    ]
  },
  {
    "volume": 236,
    "sequence": 86,
    "title": "谢张法曹万顷小山暇景见忆",
    "author": "钱起",
    "content": [
      "乐道随去处，养和解朝簪。",
      "茅堂近丹阙，佳致亦何深。",
      "退食不趋府，忘机还在林。",
      "清风乱流上，永日小山阴。",
      "解箨雨中竹，将雏花际禽。",
      "物华对幽寂，弦酌兼咏吟。",
      "自昔仰高步，及兹劳所钦。",
      "郢歌叨继组，知己复知音。"
    ]
  },
  {
    "volume": 236,
    "sequence": 87,
    "title": "罢章陵令山居过中峰道者二首",
    "author": "钱起",
    "content": [
      "宁辞园令秩，不改渊明调。",
      "解印无与言，见山始一笑。",
      "幽人还绝境，谁道苦奔峭。",
      "随云剩渡溪，出门更垂钓。",
      "吾庐青霞里，窗树玄猿啸。",
      "微月清风来，方知散发妙。",
      "丘壑趣如此，暮年始栖偃。",
      "赖遇无心云，不笑归来晚。",
      "鸣鸠拂红枝，初服傍清畎。",
      "昨日山僧来，犹嫌嘉遁浅。",
      "托君紫阳家，路灭心更远。",
      "梯云创其居，抱犊上绝巘。",
      "杏田溪一曲，霞境峰几转。",
      "路石挂飞泉，谢公应在眼。",
      "愿言携手去，采药长不返。"
    ]
  },
  {
    "volume": 236,
    "sequence": 88,
    "title": "登覆釜山遇道人二首",
    "author": "钱起",
    "content": [
      "晨策趣无涯，名山深转秀。",
      "三休变覆景，万转迷宇宙。",
      "攀崖到天窗，入洞穷玉溜。",
      "侧径蹲怪石，飞萝掷惊狖。",
      "花间炼药人，鸡犬和乳窦。",
      "散发便迎客，采芝仍满袖。",
      "郭璞赋游仙，始愿今可就。",
      "真气重嶂里，知君嘉遁幽。",
      "山阶压丹穴，药井通洑流。",
      "道者带经出，洞中携我游。",
      "欲骖白霓去，且为紫芝留。",
      "忽忆武陵事，别家疑数秋。"
    ]
  },
  {
    "volume": 236,
    "sequence": 89,
    "title": "寻华山云台观道士",
    "author": "钱起",
    "content": [
      "秋日西山明，胜趣引孤策。",
      "桃源数曲尽，洞口两岸坼。",
      "还从罔象来，忽得仙灵宅。",
      "霓裳谁之子，霞酌能止客。",
      "残阳在翠微，携手更登历。",
      "林行拂烟雨，溪望乱金碧。",
      "飞鸟下天窗，袅松际云壁。",
      "稍寻玄踪远，宛入寥天寂。",
      "愿言葛仙翁，终年炼玉液。"
    ]
  },
  {
    "volume": 236,
    "sequence": 90,
    "title": "海上卧病寄王临",
    "author": "钱起",
    "content": [
      "离客穷海阴，萧辰归思结。",
      "一随浮云滞，几怨黄鹄别。",
      "妙年即沉痾，生事多所阙。",
      "剑中负明义，枕上惜玄发。",
      "之子良史才，华簪偶时哲。",
      "相思千里道，愁望飞鸟绝。",
      "岁暮冰雪寒，淮湖不可越。",
      "百年去心虑，孤影守薄劣。",
      "独馀慕侣情，金石无休歇。"
    ]
  },
  {
    "volume": 236,
    "sequence": 91,
    "title": "登玉山诸峰，偶至悟真寺",
    "author": "钱起",
    "content": [
      "郭南云水佳，讼简野情发。",
      "紫芝每相引，黄绶不能绁。",
      "稍入石门幽，始知灵境绝。",
      "冥搜未寸晷，仙径俄九折。",
      "蟠木盖石梁，崩岩露云穴。",
      "数峰拔昆仑，秀色与空澈。",
      "玉气交晴虹，桂花留曙月。",
      "半岩采珉者，一点如片雪。",
      "真赏无前程，奇观宁暂辍。",
      "更闻东林磬，可听不可说。",
      "兴中寻觉化，寂尔诸象灭。"
    ]
  },
  {
    "volume": 236,
    "sequence": 92,
    "title": "长安客舍，赠李行父明府",
    "author": "钱起",
    "content": [
      "藏器待时少，知人自古难。",
      "遂令丹穴凤，晚食金琅玕。",
      "谁谓兵戈际，鸣琴方一弹。",
      "理烦善用简，济猛能兼宽。",
      "夙夜念黎庶，寝兴非宴安。",
      "洪波未静壑，何树不惊鸾。",
      "凫舄傍京辇，甿心悬灌坛。",
      "高槐暗苦雨，长剑生秋寒。",
      "旅食还为客，饥年亦尽欢。",
      "亲劳携斗水，往往救泥蟠。",
      "但恐酬明义，蹉跎芳岁阑。"
    ]
  },
  {
    "volume": 236,
    "sequence": 93,
    "title": "美杨侍御清文见示",
    "author": "钱起",
    "content": [
      "伯牙道丧来，弦绝无人续。",
      "谁知绝唱后，更有难和曲。",
      "层峰与清流，逸势竞奔蹙。",
      "清文不出户，仿像皆在目。",
      "雾雪看满怀，兰荃坐盈掬。",
      "孤光碧潭月，一片昆仑玉。",
      "初见歌阳春，韶光变枯木。",
      "再见吟白雪，便觉云肃肃。",
      "则知造化源，方寸能展缩。",
      "斯文不易遇，清爽心岂足。",
      "愿言书诸绅，可以为佩服。"
    ]
  },
  {
    "volume": 236,
    "sequence": 94,
    "title": "山居新种花药，与道士同游赋诗",
    "author": "钱起",
    "content": [
      "自乐鱼鸟性，宁求农牧资。",
      "浅深爱岩壑，疏凿尽幽奇。",
      "雨花相助好，莺鸣春草时。",
      "种兰入山翠，引葛上花枝。",
      "风露拆红紫，缘溪复映池。",
      "新泉香杜若，片石引江蓠。",
      "宛谓武陵洞，潜应造化移。",
      "杖策携烟客，满袖掇芳蕤。",
      "蝴蝶舞留我，仙鸡闲傍篱。",
      "但令黄精熟，不虑韶光迟。",
      "笑指云萝径，樵人那得知。"
    ]
  },
  {
    "volume": 236,
    "sequence": 95,
    "title": "初黄绶赴蓝田县作",
    "author": "钱起",
    "content": [
      "蟠木无匠伯，终年弃山樊。",
      "苦心非良知，安得入君门。",
      "忽忝英达顾，宁窥造化恩。",
      "萤光起腐草，云翼腾沉鲲。",
      "片石世何用，良工心所存。",
      "一叨尉京甸，三省惭黎元。",
      "贤尹正趋府，仆夫俨归轩。",
      "眼中县胥色，耳里苍生言。",
      "居人散山水，即景真桃源。",
      "鹿聚入田径，鸡鸣隔岭村。",
      "餐和俗久清，到邑政空论。",
      "且嘉讼庭寂，前阶满芳荪。"
    ]
  },
  {
    "volume": 236,
    "sequence": 96,
    "title": "归义寺题震上人壁（寺即神尧皇帝读书之所）",
    "author": "钱起",
    "content": [
      "入谷逢雨花，香绿引幽步。",
      "招提饶泉石，万转同一趣。",
      "向背森碧峰，浅深罗古树。",
      "尧皇未登极，此地曾隐雾。",
      "秘谶得神谋，因高思虎踞。",
      "太阳忽临照，物象俄光煦。",
      "梵王宫始开，长者金先布。",
      "白水入禅境，砀山通觉路。",
      "往往无心云，犹起潜龙处。",
      "仍闻七祖后，佛子继调御。",
      "溪鸟投慧灯，山蝉饱甘露。",
      "不作解缨客，宁知舍筏喻。",
      "身世已悟空，归途复何去。"
    ]
  }
]