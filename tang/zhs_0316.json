[
  {
    "volume": 316,
    "sequence": 1,
    "title": "古意",
    "author": "武元衡",
    "content": [
      "蜀国春与秋，岷江朝夕流。",
      "长波东接海，万里至扬州。",
      "开门面淮甸，楚俗饶欢宴。",
      "舞榭黄金梯，歌楼白云面。",
      "荡子未言归，池塘月如练。"
    ]
  },
  {
    "volume": 316,
    "sequence": 2,
    "title": "塞下曲",
    "author": "武元衡",
    "content": [
      "草枯马蹄轻，角弓劲如石。",
      "骄虏初欲来，风尘暗南国。",
      "走檄召都尉，星火剿羌狄。",
      "吾身许报主，何暇避锋镝。",
      "白露湿铁衣，半夜待攻击。",
      "龙沙早立功，名向燕然勒。"
    ]
  },
  {
    "volume": 316,
    "sequence": 3,
    "title": "独不见",
    "author": "武元衡",
    "content": [
      "荆门一柱观，楚国三休殿。",
      "环珮俨神仙，辉光生顾盼。",
      "春风细腰舞，明月高堂宴。",
      "梦泽水连云，渚宫花似霰。",
      "俄惊白日晚，始悟炎凉变。",
      "别岛异波潮，离鸿分海县。",
      "南北断相闻，叹嗟独不见。"
    ]
  },
  {
    "volume": 316,
    "sequence": 4,
    "title": "旬假南亭寄熊郎中",
    "author": "武元衡",
    "content": [
      "旬休屏戎事，凉雨北窗眠。",
      "江城一夜雨，万里绕山川。",
      "草木散幽气，池塘鸣早蝉。",
      "妍芳落春后，旅思生秋前。",
      "红槿粲庭艳，绿蒲繁渚烟。",
      "行歌独谣酌，坐发朱丝弦。",
      "哀玉不可扣，华烛徒湛然。",
      "闻君乐林卧，郡阁旷周旋。",
      "酬对龙象侣，灌注清泠泉。",
      "如何无碍智，犹苦病缠牵。"
    ]
  },
  {
    "volume": 316,
    "sequence": 5,
    "title": "晨兴寄赠窦使君（一作晨兴赠友，寄呈窦使君）",
    "author": "武元衡",
    "content": [
      "江陵岁方晏，晨起眄庭柯。",
      "白露伤红叶，清风断绿萝。",
      "徇时真气索，念远怀忧多。",
      "夙昔乐山意，纵横南浦波。",
      "有美婵娟子，百虑攒双蛾。",
      "缄情郁不舒，幽行骈复罗。",
      "为予歌苦寒，酌酒朱颜酡。",
      "世事浮云变，功名将奈何。"
    ]
  },
  {
    "volume": 316,
    "sequence": 6,
    "title": "秋日对酒",
    "author": "武元衡",
    "content": [
      "行年过始衰，秋至独先悲。",
      "事往怜神魄，感深滋涕洟。",
      "百忧纷在虑，一醉兀无思。",
      "宝瑟拂尘匣，徽音凝朱丝。",
      "幽圃蕙兰气，烟窗松桂姿。",
      "我乏济时略，杖节抚藩维。",
      "山川大兵后，牢落空城池。",
      "惊沙犹振野，绿草生荒陂。",
      "物变风雨顺，人怀天地慈。",
      "春耕事秋战，戎马去封陲。",
      "波澜暗超忽，坚白亦磷缁。",
      "客有自嵩颍，重征栖隐期。",
      "丹诀学仙晚，白云归谷迟。",
      "君恩不可报，霜露绕南枝。"
    ]
  },
  {
    "volume": 316,
    "sequence": 7,
    "title": "安邑里中秋怀寄高员外",
    "author": "武元衡",
    "content": [
      "原宪素非贫，嵇康自寡欲。",
      "守道识通穷，达命齐荣辱。",
      "庭梧变葱蒨，篱菊扬芳馥。",
      "坠叶翻夕霜，高堂瞬华烛。",
      "况兹寒夜永，复叹流年促。",
      "感物思殷勤，怀贤心踯躅。",
      "雄词封禅草，丽句阳春曲。",
      "高德十年兄，异才千里足。",
      "咫尺邈雪霜，相望如琼玉。",
      "欲识岁寒心，松筠更秋绿。"
    ]
  },
  {
    "volume": 316,
    "sequence": 8,
    "title": "送唐次",
    "author": "武元衡",
    "content": [
      "都门去马嘶，灞水春流浅。",
      "青槐驿路长，白日离尊晚。",
      "望望烟景微，草色行人远。"
    ]
  },
  {
    "volume": 316,
    "sequence": 9,
    "title": "秋夜雨中怀友",
    "author": "武元衡",
    "content": [
      "庭空雨鸣骄，天寒雁啼苦。",
      "青灯淡吐光，白发悄无语。",
      "几年不与联床吟，君方客吴我犹楚。"
    ]
  },
  {
    "volume": 316,
    "sequence": 10,
    "title": "望夫石",
    "author": "武元衡",
    "content": [
      "佳名望夫处，苔藓封孤石。",
      "万里水连天，巴江暮云碧。",
      "湘妃泣下竹成斑，子规夜啼江树白。"
    ]
  },
  {
    "volume": 316,
    "sequence": 11,
    "title": "行路难",
    "author": "武元衡",
    "content": [
      "君不见道傍废井傍开花，原是昔年骄贵家。",
      "几度美人来照影，濯纤笑引银瓶绠。",
      "风飘雨散今奈何，绣闼雕甍绿苔多。",
      "笙歌鼎沸君莫矜，豪奢未必长多金。",
      "休说编氓朴无耻，至竟终须合天理。",
      "非故败他却成此，苏张终作多言鬼。",
      "行路难，路难不在九折湾。"
    ]
  },
  {
    "volume": 316,
    "sequence": 12,
    "title": "长相思",
    "author": "武元衡",
    "content": [
      "长相思，陇云愁，单于台上望伊州。",
      "雁书绝，蝉鬓秋。",
      "行人天一畔，暮雨海西头。",
      "殷勤大河水，东注不还流。"
    ]
  },
  {
    "volume": 316,
    "sequence": 13,
    "title": "出塞作",
    "author": "武元衡",
    "content": [
      "夙驾逾人境，长驱出塞垣。",
      "边风引去骑，胡沙拂征辕。",
      "奏笳山月白，结阵瘴云昏。",
      "虽云风景异华夏，亦喜地理通楼烦。",
      "白羽矢飞先火炮，黄金甲耀夺朝暾。",
      "要须洒扫龙沙净，归谒明光一报恩。"
    ]
  },
  {
    "volume": 316,
    "sequence": 14,
    "title": "桃源行送友",
    "author": "武元衡",
    "content": [
      "武陵川径入幽遐，中有鸡犬秦人家，家傍流水多桃花。",
      "桃花两边种来久，流水一通何时有。",
      "垂条落蕊暗春风，夹岸芳菲至山口。",
      "岁岁年年能寂寥，林下青苔日为厚。",
      "时有仙鸟来衔花，曾无世人此携手。",
      "可怜不知若为名，君往从之多所更。",
      "古驿荒桥平路尽，崩湍怪石小溪行。",
      "相见维舟登览处，红堤绿岸宛然成。",
      "多君此去从仙隐，令人晚节悔营营。"
    ]
  },
  {
    "volume": 316,
    "sequence": 15,
    "title": "长安叙怀寄崔十五",
    "author": "武元衡",
    "content": [
      "延首直城西，花飞绿草齐。",
      "迢遥隔山水，怅望思游子。",
      "百啭黄鹂细雨中，千条翠柳衡门里。",
      "门对长安九衢路，愁心不惜芳菲度。",
      "风尘冉冉秋复春，钟鼓喧喧朝复暮。",
      "汉家宫阙在中天，紫陌朝臣车马连。",
      "萧萧霓旌合仙仗，悠悠剑佩入炉烟。",
      "李广少时思报国，终军未遇敢论边。",
      "无媒守儒行，荣悴纷相映。",
      "家甚长卿贫，身多公干病。",
      "不知身病竟如何，懒向青山眠薜萝。",
      "鸡黍空多元伯惠，琴书不见子猷过。",
      "超名累岁与君同，自叹还随鹢退风。",
      "闻说唐生子孙在，何当一为问穷通。"
    ]
  },
  {
    "volume": 316,
    "sequence": 16,
    "title": "兵行褒斜谷作",
    "author": "武元衡",
    "content": [
      "古地接龟沙，边风送征雁。",
      "霜明草正腓，峰逼日易晏。",
      "集旅布嵌谷，驱马历层涧。",
      "岷河源涉屡，蜀甸途行惯。",
      "矢橐弧室岂领军，儋爵食禄由从宦。",
      "注意奏凯赴都畿，速令提兵还石坂。",
      "三川顿使气象清，卖刀买犊消忧患。"
    ]
  },
  {
    "volume": 316,
    "sequence": 17,
    "title": "西亭早秋送徐员外",
    "author": "武元衡",
    "content": [
      "鼎铉辞台座，麾幢领益州。",
      "曲池连月晓，横角满城秋。",
      "有美皇华使，曾同白社游。",
      "今年重相见，偏觉艳歌愁。"
    ]
  },
  {
    "volume": 316,
    "sequence": 18,
    "title": "送徐员外还京（一作使还上都）",
    "author": "武元衡",
    "content": [
      "九折朱轮动，三巴白露生。",
      "蕙兰秋意晚，关塞别魂惊。",
      "宝瑟连宵怨，金罍尽醉倾。",
      "旄头星未落，分手辘轳鸣。"
    ]
  },
  {
    "volume": 316,
    "sequence": 19,
    "title": "送柳郎中（一作柳侍御，一作李侍郎）裴起居",
    "author": "武元衡",
    "content": [
      "沱江水绿波，喧鸟去乔柯。",
      "南浦别离处，东风兰杜多。",
      "长亭春婉娩，层汉路蹉跎。",
      "会有归朝日，班超奈老何。"
    ]
  },
  {
    "volume": 316,
    "sequence": 20,
    "title": "八月十五酬从兄常望月有怀",
    "author": "武元衡",
    "content": [
      "坐爱圆景满，况兹秋夜长。",
      "寒光生露草，夕韵出风篁。",
      "地远惊金奏，天高失雁行。",
      "如何北楼望，不得共池塘。"
    ]
  },
  {
    "volume": 316,
    "sequence": 21,
    "title": "酬太常从兄留别（一作送太常十二兄罢册南诏却赴上都）",
    "author": "武元衡",
    "content": [
      "乡路日兹始，征轩行复留。",
      "张骞随汉节，王濬守刀州。",
      "泽国烟花度，铜梁雾雨愁。",
      "别离无可奈，万恨锦江流。"
    ]
  },
  {
    "volume": 316,
    "sequence": 22,
    "title": "春日与诸公泛舟",
    "author": "武元衡",
    "content": [
      "千里雪山开，沱江春水来。",
      "驻帆云缥缈，吹管鹤裴回。",
      "身外流年驶，尊前落景催。",
      "不应归棹远，明月在高台。"
    ]
  },
  {
    "volume": 316,
    "sequence": 23,
    "title": "送兄归洛使谒严司空",
    "author": "武元衡",
    "content": [
      "六岁蜀城守，千茎蓬鬓丝。",
      "忧心不自遣，骨肉又伤离。",
      "楚峡饶云雨，巴江足梦思。",
      "殷勤孔北海，时节易流移。"
    ]
  },
  {
    "volume": 316,
    "sequence": 24,
    "title": "同洛阳诸公饯卢起居",
    "author": "武元衡",
    "content": [
      "萧条寒日晏，凄惨别魂惊。",
      "宝瑟无声怨，金囊故赠轻。",
      "赤墀方载笔，油幕尚言兵。",
      "暮宿青泥驿，烦君泪满缨。"
    ]
  },
  {
    "volume": 316,
    "sequence": 25,
    "title": "台中题壁",
    "author": "武元衡",
    "content": [
      "柏台年未老，蓬鬓忽苍苍。",
      "无事裨明主，何心弄宪章。",
      "雀声愁霰雪，鸿思恨关梁。",
      "会脱簪缨去，故山瑶草芳。"
    ]
  },
  {
    "volume": 316,
    "sequence": 26,
    "title": "江上寄隐者",
    "author": "武元衡",
    "content": [
      "归舟不计程，江月屡亏盈。",
      "霭霭沧波路，悠悠离别情。",
      "蒹葭连水国，鼙鼓近梁城。",
      "却忆沿江叟，汀洲春草生。"
    ]
  },
  {
    "volume": 316,
    "sequence": 27,
    "title": "送严绅游兰溪",
    "author": "武元衡",
    "content": [
      "剡岭穷边海，君游别岭西。",
      "暮云秋水阔，寒雨夜猿啼。",
      "地僻秦人少，山多越路迷。",
      "萧萧驱匹马，何处是兰溪。"
    ]
  },
  {
    "volume": 316,
    "sequence": 28,
    "title": "秋思",
    "author": "武元衡",
    "content": [
      "秋室浩烟雾，风柳怨寒蜩。",
      "机杼夜声切，蕙兰芳意消。",
      "美人湘水曲，桂楫洞庭遥。",
      "常恐时光谢，蹉跎红艳凋。"
    ]
  },
  {
    "volume": 316,
    "sequence": 29,
    "title": "夏日别卢太卿（一作江津对雨送卢侍御）",
    "author": "武元衡",
    "content": [
      "汉水清且广，江波渺复深。",
      "叶舟烟雨夜，之子别离心。",
      "汀草结春怨，山云连暝阴。",
      "年年南北泪，今古共沾襟。"
    ]
  },
  {
    "volume": 316,
    "sequence": 30,
    "title": "西亭题壁寄中书李相公（一作寄上中书李相公）",
    "author": "武元衡",
    "content": [
      "昏旦倦兴寝，端忧力尚微。",
      "廉颇不觉老，蘧瑗始知非。",
      "授钺虚三顾，持衡旷万机。",
      "空馀蝴蝶梦，迢递故山归。"
    ]
  },
  {
    "volume": 316,
    "sequence": 31,
    "title": "八月十五夜与诸公锦楼望月得中字",
    "author": "武元衡",
    "content": [
      "玉轮初满空，迥出锦城东。",
      "相向秦楼镜，分飞碣石鸿。",
      "桂香随窈窕，珠缀隔玲珑。",
      "不及前秋月，圆辉凤沼中。"
    ]
  },
  {
    "volume": 316,
    "sequence": 32,
    "title": "四川使宅有韦令公时孔雀…妓兴嗟久之因赋此诗用广其意",
    "author": "武元衡",
    "content": [
      "荀令昔居此，故巢留越禽。",
      "动摇金翠尾，飞舞碧梧阴。",
      "上客彻瑶瑟，美人伤蕙心。",
      "会因南国使，得放海云深。"
    ]
  },
  {
    "volume": 316,
    "sequence": 33,
    "title": "窦三中丞去岁有台中五言四韵未及酬…因追曩篇持以赠之",
    "author": "武元衡",
    "content": [
      "在昔谬司宪，常僚惟有君。",
      "报恩如皎日，致位等青云。",
      "削藁书难见，除苛事早吟。",
      "双旌不可驻，风雪路岐分。"
    ]
  },
  {
    "volume": 316,
    "sequence": 34,
    "title": "春分与诸公同宴呈陆三十四郎中",
    "author": "武元衡",
    "content": [
      "南国宴佳宾，交情老倍亲。",
      "月惭红烛泪，花笑白头人。",
      "宾瑟常馀怨，琼枝不让春。",
      "更闻歌子夜，桃李艳妆新。"
    ]
  },
  {
    "volume": 316,
    "sequence": 35,
    "title": "津梁寺采新茶与幕中诸公遍赏芳香尤异…四韵兼呈陆郎中",
    "author": "武元衡",
    "content": [
      "灵州碧岩下，荑英初散芳。",
      "涂涂犹宿露，采采不盈筐。",
      "阴窦藏烟湿，单衣染焙香。",
      "幸将调鼎味，一为奏明光。"
    ]
  },
  {
    "volume": 316,
    "sequence": 36,
    "title": "元和癸巳余领蜀之七年奉诏征还…途经百牢关因题石门洞",
    "author": "武元衡",
    "content": [
      "昔佩兵符去，今持相印还。",
      "天光临井络，春物度巴山。",
      "鸟道青冥外，风泉洞壑间。",
      "何惭班定远，辛苦玉门关。"
    ]
  },
  {
    "volume": 316,
    "sequence": 37,
    "title": "夕次潘山下",
    "author": "武元衡",
    "content": [
      "南国独行日，三巴春草齐。",
      "漾波归海疾，危栈入云迷。",
      "锦谷岚烟里，刀州晚照西。",
      "旅情方浩荡，蜀魄满林啼。"
    ]
  },
  {
    "volume": 316,
    "sequence": 38,
    "title": "夏日对雨寄朱放拾遗",
    "author": "武元衡",
    "content": [
      "才非谷永传，无意谒王侯。",
      "小暑金将伏，微凉麦正秋。",
      "远山依枕见，暮雨闭门愁。",
      "更忆东林寺，诗家第一流。"
    ]
  },
  {
    "volume": 316,
    "sequence": 39,
    "title": "早春送欧阳炼师归山",
    "author": "武元衡",
    "content": [
      "双鹤五云车，初辞汉帝家。",
      "人寰新甲子，天路旧烟霞。",
      "羽节临风驻，霓裳逐雨斜。",
      "昆仑有琪树，相忆寄瑶华。"
    ]
  },
  {
    "volume": 316,
    "sequence": 40,
    "title": "长安春望",
    "author": "武元衡",
    "content": [
      "宿雨净烟霞，春风绽百花。",
      "绿杨中禁路，朱戟五侯家。",
      "草色金堤晚，莺声御柳斜。",
      "无媒犹未达，应共惜年华。"
    ]
  },
  {
    "volume": 316,
    "sequence": 41,
    "title": "经严秘校维故宅",
    "author": "武元衡",
    "content": [
      "掩泪山阳宅，生涯此路穷。",
      "香销芸阁闭，星落草堂空。",
      "丽藻浮名里，哀声夕照中。",
      "不堪投钓处，邻笛怨春风。"
    ]
  },
  {
    "volume": 316,
    "sequence": 42,
    "title": "秋夜寄江南旧游",
    "author": "武元衡",
    "content": [
      "寥落九秋晚，端忧时物残。",
      "隔林萤影度，出禁漏声寒。",
      "愁雨洞房掩，孤烛遥夜阑。",
      "怀贤梦南国，兴尽水漫漫。"
    ]
  },
  {
    "volume": 316,
    "sequence": 43,
    "title": "送陆书还吴",
    "author": "武元衡",
    "content": [
      "君住包山下，何年入帝乡。",
      "成名归旧业，叹别见秋光。",
      "橘柚吴洲远，芦花楚水长。",
      "我行经此路，京口向云阳。"
    ]
  },
  {
    "volume": 316,
    "sequence": 44,
    "title": "山中月夜寄朱张二舍人",
    "author": "武元衡",
    "content": [
      "午夜更漏里，九重霄汉间。",
      "月华云阙迥，秋色凤池闲。",
      "御锦通清禁，天书出暗关。",
      "嵇康不求达，终岁在空山。"
    ]
  },
  {
    "volume": 316,
    "sequence": 45,
    "title": "送冯谏议赴河北宣慰",
    "author": "武元衡",
    "content": [
      "汉代衣冠盛，尧年雨露多。",
      "恩荣辞紫禁，冰雪渡黄河。",
      "待诏孤城启，宣风万岁和。",
      "今宵燕分野，应见使星过。"
    ]
  },
  {
    "volume": 316,
    "sequence": 46,
    "title": "夜坐闻雨寄严十少府",
    "author": "武元衡",
    "content": [
      "多负云霄志，生涯岁序侵。",
      "风翻凉叶乱，雨滴洞房深。",
      "迢递三秋梦，殷勤独夜心。",
      "怀贤不觉寐，清磬发东林。"
    ]
  },
  {
    "volume": 316,
    "sequence": 47,
    "title": "资圣寺贲法师晚春茶会",
    "author": "武元衡",
    "content": [
      "虚室昼常掩，心源知悟空。",
      "禅庭一雨后，莲界万花中。",
      "时节流芳暮，人天此会同。",
      "不知方便理，何路出樊笼。"
    ]
  },
  {
    "volume": 316,
    "sequence": 48,
    "title": "慈恩寺起上人院",
    "author": "武元衡",
    "content": [
      "禅堂支许同，清论道源穷。",
      "起灭秋云尽，虚无夕霭空。",
      "池澄山倒影，林动叶翻风。",
      "他日焚香待，还来礼惠聪。"
    ]
  },
  {
    "volume": 316,
    "sequence": 49,
    "title": "送魏正则擢第归江陵",
    "author": "武元衡",
    "content": [
      "客路商山外，离筵小暑前。",
      "高文常独步，折桂及韶年。",
      "关国通秦限，波涛隔汉川。",
      "叨同会府选，分手倍依然。"
    ]
  },
  {
    "volume": 316,
    "sequence": 50,
    "title": "酬韩弇归崖见寄",
    "author": "武元衡",
    "content": [
      "惆怅人间事，东山遂独游。",
      "露凝瑶草晚，鱼戏石潭秋。",
      "轩冕应相待，烟霞莫遽留。",
      "君看仲连意，功立始沧洲。"
    ]
  },
  {
    "volume": 316,
    "sequence": 51,
    "title": "河东赠别炼师",
    "author": "武元衡",
    "content": [
      "多累有行役，相逢秋节分。",
      "游人甘失路，野鹤亦离群。",
      "戎马犯边垒，天兵屯塞云。",
      "孔璋才素健，羽檄定纷纷。"
    ]
  },
  {
    "volume": 316,
    "sequence": 52,
    "title": "秋日将赴江上，杨弘微时任凤翔，寄诗别",
    "author": "武元衡",
    "content": [
      "寂寞两相阻，悠悠南北心。",
      "燕惊沧海远，鸿避朔云深。",
      "夜梦江亭月，离忧陇树阴。",
      "兼秋无限思，惆怅属瑶琴。"
    ]
  },
  {
    "volume": 316,
    "sequence": 53,
    "title": "夏与熊王二秀才同宿僧院",
    "author": "武元衡",
    "content": [
      "共将缨上尘，来问雪山人。",
      "世纲从知累，禅心自证真。",
      "境空宜入梦，藤古不留春。",
      "一听林公法，灵嘉愿寄身。"
    ]
  },
  {
    "volume": 316,
    "sequence": 54,
    "title": "宜阳所居白蜀葵答咏柬诸公",
    "author": "武元衡",
    "content": [
      "冉冉众芳歇，亭亭虚室前。",
      "敷荣时已背，幽赏地宜偏。",
      "红艳世方重，素华徒可怜。",
      "何当君子愿，知不竞喧妍。"
    ]
  },
  {
    "volume": 316,
    "sequence": 55,
    "title": "送寇侍御司马之明州",
    "author": "武元衡",
    "content": [
      "斗酒上河梁，惊魂去越乡。",
      "地穷沧海阔，云入剡山长。",
      "莲唱蒲萄熟，人烟橘柚香。",
      "兰亭应驻楫，今古共风光。"
    ]
  },
  {
    "volume": 316,
    "sequence": 56,
    "title": "送严侍御",
    "author": "武元衡",
    "content": [
      "巴檄故人去，苍苍枫树林。",
      "云山千里合，雾雨四时阴。",
      "峡路猿声断，桃源犬吠深。",
      "不须贪胜赏，汉节待南侵。"
    ]
  },
  {
    "volume": 316,
    "sequence": 57,
    "title": "酬元十二",
    "author": "武元衡",
    "content": [
      "偶寻乌府客，同醉习家池。",
      "积雪初迷径，孤云遂失期。",
      "风前劳引领，月下重相思。",
      "何必因尊酒，幽心两自知。"
    ]
  },
  {
    "volume": 316,
    "sequence": 58,
    "title": "秋晚途次坊州界寄崔玉员外",
    "author": "武元衡",
    "content": [
      "崎岖崖谷迷，寒雨暮成泥。",
      "征路出山顶，乱云生马蹄。",
      "望乡程杳杳，怀远思凄凄。",
      "欲识分麾重，孤城万壑西。"
    ]
  },
  {
    "volume": 316,
    "sequence": 59,
    "title": "度东径岭",
    "author": "武元衡",
    "content": [
      "又过雁门北，不胜南客悲。",
      "三边上岩见，双泪望乡垂。",
      "暮角云中戍，残阳天际旗。",
      "更看飞白羽，胡马在封陲。"
    ]
  },
  {
    "volume": 316,
    "sequence": 60,
    "title": "送李正字之蜀",
    "author": "武元衡",
    "content": [
      "已献甘泉赋，仍登片玉科。",
      "汉官新组绶，蜀国旧烟萝。",
      "剑壁秋云断，巴江夜月多。",
      "无穷别离思，遥寄竹枝歌。"
    ]
  },
  {
    "volume": 316,
    "sequence": 61,
    "title": "玉泉寺与润上人望秋山怀张少尹",
    "author": "武元衡",
    "content": [
      "山寒天降霜，烟月共苍苍。",
      "况此绿岩晚，尚馀丹桂芳。",
      "禅心殊众乐，人世满秋光。",
      "莫怪频回首，孤云思帝乡。"
    ]
  },
  {
    "volume": 316,
    "sequence": 62,
    "title": "酬崔使君寄麈尾",
    "author": "武元衡",
    "content": [
      "贤人嘉尚同，今制古遗风。",
      "寄我襟怀里，辞君掌握中。",
      "金声劳振远，玉柄借谈空。",
      "执玩驰心处，迢迢巴峡东。"
    ]
  },
  {
    "volume": 316,
    "sequence": 63,
    "title": "送邓州潘使君赴任",
    "author": "武元衡",
    "content": [
      "川陆一都会，旌旗千里舒。",
      "虎符中禁授，熊轼上流居。",
      "橘柚金难并，池塘练不如。",
      "春风行部日，应驻士元车。"
    ]
  },
  {
    "volume": 316,
    "sequence": 64,
    "title": "和李中丞题故将军林亭",
    "author": "武元衡",
    "content": [
      "帝里清和节，侯家邸第春。",
      "烟霏瑶草露，苔暗杏梁尘。",
      "城郭悲歌旧，池塘丽句新。",
      "年年车马客，钟鼓乐他人。"
    ]
  },
  {
    "volume": 316,
    "sequence": 65,
    "title": "送韦侍御司议赴东都",
    "author": "武元衡",
    "content": [
      "洛京千里近，离绪亦纷纷。",
      "文宪芙蓉沼，元方羔雁群。",
      "河关连巩树，嵩少接秦云。",
      "独有临风思，睽携不可闻。"
    ]
  },
  {
    "volume": 316,
    "sequence": 66,
    "title": "送吴侍御司马赴台州",
    "author": "武元衡",
    "content": [
      "卢耽佐郡遥，川陆共迢迢。",
      "风景轻吴会，文章变越谣。",
      "烟林繁橘柚，云海浩波潮。",
      "余有灵山梦，前君到石桥。"
    ]
  },
  {
    "volume": 316,
    "sequence": 67,
    "title": "送七兄赴歙州",
    "author": "武元衡",
    "content": [
      "车马去憧憧，都门闻晓钟。",
      "客程将日远，离绪与春浓。",
      "流水逾千度，归云隔万重。",
      "玉杯倾酒尽，不换惨凄容。"
    ]
  },
  {
    "volume": 316,
    "sequence": 68,
    "title": "德宗皇帝挽歌词三首",
    "author": "武元衡",
    "content": [
      "道启轩皇圣，威扬夏禹功。",
      "讴歌亭育外，文武盛明中。",
      "日月光连璧，烟尘屏大风。",
      "为人祈福处，台树与天通。",
      "圣历□勤政，瑶图庆运长。",
      "寿宫开此地，仙驾缈何乡。",
      "风断清笳调，云愁绿旆扬。",
      "上升知不恨，弘济任城王。",
      "尝闻阊阖前，星拱北辰箓。",
      "今来大明祖，辇驾桥山曲。",
      "松柏韵幽音，鱼龙焰寒烛。",
      "岁岁秋风辞，兆人歌不足。"
    ]
  },
  {
    "volume": 316,
    "sequence": 69,
    "title": "顺宗至德大圣皇帝挽歌词三首",
    "author": "武元衡",
    "content": [
      "桥山同轨会，轩后葬衣冠。",
      "东海风波变，西陵松柏攒。",
      "鼎湖仙已去，金掌露宁乾。",
      "万木泉扃月，空怜凫雁寒。",
      "容卫晓徘徊，严城阊阖开。",
      "乌号龙驭远，遏密凤声哀。",
      "昆浪黄河注，崦嵫白日颓。",
      "恭闻天子孝，不忍望铜台。",
      "哀挽渭川曲，空歌汾水阳。",
      "夜泉愁更咽，秋日惨无光。",
      "缵夏功传启，兴周业继昌。",
      "回瞻五陵上，烟雨为苍苍。"
    ]
  },
  {
    "volume": 316,
    "sequence": 70,
    "title": "昭德皇后挽歌词",
    "author": "武元衡",
    "content": [
      "玉扆将迁坐，金鸡忽报晨。",
      "珮环仙驭远，星月夜台新。",
      "剑没川空冷，菱寒镜不春。",
      "国门车马会，多是濯龙亲。"
    ]
  },
  {
    "volume": 316,
    "sequence": 71,
    "title": "春晚奉陪相公西亭宴集",
    "author": "武元衡",
    "content": [
      "林花春向兰，高会重邀欢。",
      "感物惜芳景，放怀因彩翰。",
      "玉颜秾处并，银烛焰中看。",
      "若折持相赠，风光益别难。"
    ]
  }
]