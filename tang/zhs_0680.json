[
  {
    "volume": 680,
    "sequence": 1,
    "title": "雨后月中玉堂闲坐",
    "author": "韩偓",
    "content": [
      "银台直北金銮外，暑雨初晴皓月中。",
      "唯对松篁听刻漏，更无尘土翳虚空。",
      "绿香熨齿冰盘果，清冷侵肌水殿风。",
      "夜久忽闻铃索动，玉堂西畔响丁东。"
    ]
  },
  {
    "volume": 680,
    "sequence": 2,
    "title": "六月十七日召对自辰及申方归本院",
    "author": "韩偓",
    "content": [
      "清暑帘开散异香，恩深咫尺对龙章。",
      "花应洞里寻常发，日向壶中特地长。",
      "坐久忽疑槎犯斗，归来兼恐海生桑。",
      "如今冷笑东方朔，唯用诙谐侍汉皇。"
    ]
  },
  {
    "volume": 680,
    "sequence": 3,
    "title": "与吴子华侍郎同年玉堂同直怀恩叙恳因成…兼呈诸同年",
    "author": "韩偓",
    "content": [
      "往年莺谷接清尘，今日鳌山作侍臣。",
      "二纪计偕劳笔研，一朝宣入掌丝纶。",
      "声名烜赫文章士，金紫雍容富贵身。",
      "绛帐恩深无路报，语余相顾却酸辛。"
    ]
  },
  {
    "volume": 680,
    "sequence": 4,
    "title": "和吴子华侍郎令狐昭化舍人叹白菊衰谢之绝次用本韵",
    "author": "韩偓",
    "content": [
      "正怜香雪披千片，忽讶残霞覆一丛。",
      "还似妖姬长年后，酒酣双脸却微红。"
    ]
  },
  {
    "volume": 680,
    "sequence": 5,
    "title": "中秋禁直",
    "author": "韩偓",
    "content": [
      "星斗疏明禁漏残，紫泥封后独凭阑。",
      "露和玉屑金盘冷，月射珠光贝阙寒。",
      "天衬楼台笼苑外，风吹歌管下云端。",
      "长卿只为长门赋，未识君臣际会难。"
    ]
  },
  {
    "volume": 680,
    "sequence": 6,
    "title": "侍宴",
    "author": "韩偓",
    "content": [
      "蜂黄蝶粉两依依，狎宴临春日正迟。",
      "密旨不教江令醉，丽华微笑认皇慈。"
    ]
  },
  {
    "volume": 680,
    "sequence": 7,
    "title": "锡宴日作",
    "author": "韩偓",
    "content": [
      "玉衔花马蹋香街，诏遣追欢绮席开。",
      "中使押从天上去，外人知自日边来。",
      "臣心净比漪涟水，圣泽深于潋滟杯。",
      "才有异恩颁稷契，已将优礼及邹枚。",
      "清商适向梨园降，妙妓新行峡雨回。",
      "不敢通宵离禁直，晚乘残醉入银台。"
    ]
  },
  {
    "volume": 680,
    "sequence": 8,
    "title": "宫柳",
    "author": "韩偓",
    "content": [
      "莫道秋来芳意违，宫娃犹似妒蛾眉。",
      "幸当玉辇经过处，不怕金风浩荡时。",
      "草色长承垂地叶，日华先动映楼枝。",
      "涧松亦有凌云分，争似移根太液池。"
    ]
  },
  {
    "volume": 680,
    "sequence": 9,
    "title": "苑中",
    "author": "韩偓",
    "content": [
      "上苑离宫处处迷，相风高与露盘齐。",
      "金阶铸出狻猊立，玉树雕成狒犭术啼，外使调鹰初得按，中官过马不教嘶。",
      "笙歌锦绣云霄里，独许词臣醉似泥。"
    ]
  },
  {
    "volume": 680,
    "sequence": 10,
    "title": "从猎三首",
    "author": "韩偓",
    "content": [
      "猎犬谙斜路，宫嫔识认旗。",
      "马前双兔起，宣尔羽林儿。",
      "小镫狭鞦鞘，鞍轻妓细腰。",
      "有时齐走马，也学唱交交。",
      "蹀躞巴陵骏，毰毸碧野鸡。",
      "忽闻仙乐动，赐酒玉偏提。"
    ]
  },
  {
    "volume": 680,
    "sequence": 11,
    "title": "辛酉岁冬十一月随驾幸岐下作",
    "author": "韩偓",
    "content": [
      "曳裾谈笑殿西头，忽听征铙从冕旒。",
      "凤盖行时移紫气，鸾旗驻处认皇州。",
      "晓题御服颁群吏，夜发宫嫔诏列侯。",
      "雨露涵濡三百载，不知谁拟杀身酬。"
    ]
  },
  {
    "volume": 680,
    "sequence": 12,
    "title": "冬至夜作（天复二年壬戌，随驾在凤翔府）",
    "author": "韩偓",
    "content": [
      "中宵忽见动葭灰，料得南枝有早梅。",
      "四野便应枯草绿，九重先觉冻云开。",
      "阴冰莫向河源塞，阳气今从地底回。",
      "不道惨舒无定分，却忧蚊响又成雷。"
    ]
  },
  {
    "volume": 680,
    "sequence": 13,
    "title": "秋霖夜忆家（随驾在凤翔府）",
    "author": "韩偓",
    "content": [
      "垂老何时见弟兄，背灯愁泣到天明。",
      "不知短发能多少，一滴秋霖白一茎。"
    ]
  },
  {
    "volume": 680,
    "sequence": 14,
    "title": "恩赐樱桃分寄朝士（在岐下）",
    "author": "韩偓",
    "content": [
      "未许莺偷出汉宫，上林初进半金笼。",
      "蔗浆自透银杯冷，朱实相辉玉碗红。",
      "俱有乱离终日恨，贵将滋味片时同。",
      "霜威食檗应难近，宜在纱窗绣户中。"
    ]
  },
  {
    "volume": 680,
    "sequence": 15,
    "title": "出官经硖石县（天复三年二月二十二日）",
    "author": "韩偓",
    "content": [
      "谪宦过东畿，所抵州名濮。",
      "故里欲清明，临风堪恸哭。",
      "溪长柳似帷，山暖花如醭。",
      "逆旅讶簪裾，野老悲陵谷。",
      "暝鸟影连翩，惊狐尾纛簌。",
      "尚得佐方州，信是皇恩沐。"
    ]
  },
  {
    "volume": 680,
    "sequence": 16,
    "title": "访同年虞部李郎中（天复四年二月，在湖南）",
    "author": "韩偓",
    "content": [
      "策蹇相寻犯雪泥，厨烟未动日平西。",
      "门庭野水褵褷鹭，邻里短墙咿喔鸡。",
      "未入庆霄君择肉，畏逢华毂我吹齑。",
      "地炉贳酒成狂醉，更觉襟怀得丧齐。"
    ]
  },
  {
    "volume": 680,
    "sequence": 17,
    "title": "赠渔者（在湖南）",
    "author": "韩偓",
    "content": [
      "个侬居处近诛茅，枳棘篱兼用荻梢。",
      "尽日风扉从自掩，无人筒钓是谁抛？",
      "城方四百墙阴直，江阔中心水脉坳。",
      "我亦好闲求老伴，莫嫌迁客且论交。"
    ]
  },
  {
    "volume": 680,
    "sequence": 18,
    "title": "春阴独酌寄同年虞部李郎中（在湖南）",
    "author": "韩偓",
    "content": [
      "春阴漠漠土脉润，春寒微微风意和。",
      "闲嗤入甲奔竞态，醉唱落调渔樵歌。",
      "诗道揣量疑可进，宦情缺刓转无多。",
      "酒酣狂兴依然在，其奈千茎鬓雪何？"
    ]
  },
  {
    "volume": 680,
    "sequence": 19,
    "title": "奉和峡州孙舍人肇荆南重围中寄诸朝士二篇时李…牵课",
    "author": "韩偓",
    "content": [
      "敏手何妨误汰金，敢怀私忿斅羊斟。",
      "直应宣室还三接，未必丰城便陆沈。",
      "炽炭一炉真玉性，浓霜千涧老松心。",
      "私恩尚有捐躯誓，况是君恩万倍深。",
      "征途安敢更迁延，冒入重围势使然。",
      "众果却应存苦李，五瓶惟恐竭甘泉。",
      "多端莫撼三珠树，密策寻遗七宝鞭。",
      "黄篾舫中梅雨里，野人无事日高眠。"
    ]
  },
  {
    "volume": 680,
    "sequence": 20,
    "title": "雪中过重湖信笔偶题",
    "author": "韩偓",
    "content": [
      "道方时险拟如何，谪去甘心隐薜萝。",
      "青草湖将天暗合，白头浪与雪相和。",
      "旗亭腊酎逾年熟，水国春寒向晚多。",
      "处困不忙仍不怨，醉来唯是欲傞傞。"
    ]
  },
  {
    "volume": 680,
    "sequence": 21,
    "title": "寄湖南从事",
    "author": "韩偓",
    "content": [
      "索寞襟怀酒半醒，无人一为解余酲。",
      "岸头柳色春将尽，船背雨声天欲明。",
      "去国正悲同旅雁，隔江何忍更啼莺。",
      "莲花幕下风流客，试与温存谴逐情。"
    ]
  },
  {
    "volume": 680,
    "sequence": 22,
    "title": "玩水禽（在古南醴陵县作）",
    "author": "韩偓",
    "content": [
      "两两珍禽渺渺溪，翠衿红掌净无泥。",
      "向阳眠处莎成毯，蹋水飞时浪作梯。",
      "依倚雕梁轻社燕，抑扬金距笑晨鸡。",
      "劝君细认渔翁意，莫遣縆罗误稳栖。"
    ]
  },
  {
    "volume": 680,
    "sequence": 23,
    "title": "早玩雪梅有怀亲属",
    "author": "韩偓",
    "content": [
      "北陆候才变，南枝花已开。",
      "无人同怅望，把酒独裴回。",
      "冻白雪为伴，寒香风是媒。",
      "何因逢越使，肠断谪仙才。"
    ]
  },
  {
    "volume": 680,
    "sequence": 24,
    "title": "欲明",
    "author": "韩偓",
    "content": [
      "欲明篱被风吹倒，过午门因客到开。",
      "忍苦可能遭鬼笑，息机应免致鸥猜。",
      "岳僧互乞新诗去，酒保频征旧债来。",
      "唯有狂吟与沈饮，时时犹自触灵台。"
    ]
  },
  {
    "volume": 680,
    "sequence": 25,
    "title": "梅花",
    "author": "韩偓",
    "content": [
      "梅花不肯傍春光，自向深冬著艳阳。",
      "龙笛远吹胡地月，燕钗初试汉宫妆。",
      "风虽强暴翻添思，雪欲侵凌更助香。",
      "应笑暂时桃李树，盗天和气作年芳。"
    ]
  },
  {
    "volume": 680,
    "sequence": 26,
    "title": "小隐",
    "author": "韩偓",
    "content": [
      "借得茅斋岳麓西，拟将身世老锄犁。",
      "清晨向市烟含郭，寒夜归村月照溪。",
      "炉为窗明僧偶坐，松因雪折鸟惊啼。",
      "灵椿朝菌由来事，却笑庄生始欲齐。"
    ]
  },
  {
    "volume": 680,
    "sequence": 27,
    "title": "曛黑",
    "author": "韩偓",
    "content": [
      "古木侵天日已沈，露华凉冷润衣襟。",
      "江城曛黑人行绝，唯有啼乌伴夜碪。"
    ]
  },
  {
    "volume": 680,
    "sequence": 28,
    "title": "晓日",
    "author": "韩偓",
    "content": [
      "天际霞光入水中，水中天际一时红。",
      "直须日观三更后，首送金乌上碧空。"
    ]
  },
  {
    "volume": 680,
    "sequence": 29,
    "title": "醉著",
    "author": "韩偓",
    "content": [
      "万里清江万里天，一村桑柘一村烟。",
      "渔翁醉著无人唤，过午醒来雪满船。"
    ]
  },
  {
    "volume": 680,
    "sequence": 30,
    "title": "柳",
    "author": "韩偓",
    "content": [
      "一笼金线拂弯桥，几被儿童损细腰。",
      "无奈灵和标格在，春来依旧褭长条。"
    ]
  },
  {
    "volume": 680,
    "sequence": 31,
    "title": "病中初闻复官二首",
    "author": "韩偓",
    "content": [
      "抽毫连夜侍明光，执靮三年从省方。",
      "烧玉谩劳曾历试，铄金宁为欠周防。",
      "也知恩泽招谗口，还痛神祇误直肠。",
      "闻道复官翻涕泗，属车何在水茫茫。",
      "又挂朝衣一自惊，始知天意重推诚。",
      "青云有路通还去，白发无私健亦生。",
      "曾避暖池将浴凤，却同寒谷乍迁莺。",
      "宦途巇嶮终难测，稳泊渔舟隐姓名。"
    ]
  },
  {
    "volume": 680,
    "sequence": 32,
    "title": "早起五言三韵",
    "author": "韩偓",
    "content": [
      "万树绿杨垂，千般黄鸟语。",
      "庭花风雨余，岑寂如村坞。",
      "依依官渡头，晴阳照行旅。"
    ]
  },
  {
    "volume": 680,
    "sequence": 33,
    "title": "家书后批二十八字（在醴陵，时闻家在登州）",
    "author": "韩偓",
    "content": [
      "四序风光总是愁，鬓毛衰飒涕横流。",
      "此书未到心先到，想在孤城海岸头。"
    ]
  },
  {
    "volume": 680,
    "sequence": 34,
    "title": "湖南梅花一冬再发偶题于花援",
    "author": "韩偓",
    "content": [
      "湘浦梅花两度开，直应天意别栽培。",
      "玉为通体依稀见，香号返魂容易回。",
      "寒气与君霜里退，阳和为尔腊前来。",
      "夭桃莫倚东风势，调鼎何曾用不材。"
    ]
  },
  {
    "volume": 680,
    "sequence": 35,
    "title": "即目二首",
    "author": "韩偓",
    "content": [
      "万古离怀憎物色，几生愁绪溺风光。",
      "废城沃土肥春草，野渡空船荡夕阳。",
      "倚道向人多脉脉，为情因酒易伥伥。",
      "宦途弃掷须甘分，回避红尘是所长。",
      "动非求进静非禅，咋舌吞声过十年。",
      "溪涨浪花如积石，雨晴云叶似连钱。",
      "干戈岁久谙戎事，枕簟秋凉减夜眠。",
      "攻苦惯来无不可，寸心如水但澄鲜。"
    ]
  },
  {
    "volume": 680,
    "sequence": 36,
    "title": "净兴寺杜鹃一枝繁艳无比",
    "author": "韩偓",
    "content": [
      "一园红艳醉坡陀，自地连梢簇蒨罗。",
      "蜀魄未归长滴血，只应偏滴此丛多。"
    ]
  },
  {
    "volume": 680,
    "sequence": 37,
    "title": "花时与钱尊师同醉因成二十字",
    "author": "韩偓",
    "content": [
      "桥下浅深水，竹间红白花。",
      "酒仙同避世，何用厌长沙。"
    ]
  },
  {
    "volume": 680,
    "sequence": 38,
    "title": "避地",
    "author": "韩偓",
    "content": [
      "西山爽气生襟袖，南浦离愁入梦魂。",
      "人泊孤舟青草岸，鸟鸣高树夕阳村。",
      "偷生亦似符天意，未死深疑负国恩。",
      "白面儿郎犹巧宦，不知谁与正乾坤。"
    ]
  },
  {
    "volume": 680,
    "sequence": 39,
    "title": "息兵",
    "author": "韩偓",
    "content": [
      "渐觉人心望息兵，老儒希觊见澄清。",
      "正当困辱殊轻死，已过艰危却恋生。",
      "多难始应彰劲节，至公安肯为虚名。",
      "暂时胯下何须耻，自有苍苍鉴赤诚。"
    ]
  },
  {
    "volume": 680,
    "sequence": 40,
    "title": "翠碧鸟（以上并在醴陵作）",
    "author": "韩偓",
    "content": [
      "天长水远网罗稀，保得重重翠碧衣。",
      "挟弹小儿多害物，劝君莫近市朝飞。"
    ]
  },
  {
    "volume": 680,
    "sequence": 41,
    "title": "赠孙仁本尊师（在袁州）",
    "author": "韩偓",
    "content": [
      "齿如冰雪发如黳，几百年来醉似泥。",
      "不共世人争得失，卧床前有上天梯。"
    ]
  },
  {
    "volume": 680,
    "sequence": 42,
    "title": "乙丑岁九月在萧滩镇驻泊两月忽得商马杨迢…因书四十字",
    "author": "韩偓",
    "content": [
      "旅寓在江郊，秋风正寂寥。",
      "紫泥虚宠奖，白发已渔樵。",
      "事往凄凉在，时危志气销。",
      "若为将朽质，犹拟杖于朝。"
    ]
  },
  {
    "volume": 680,
    "sequence": 43,
    "title": "丙寅二月二十二日抚州如归馆雨中有怀诸朝客",
    "author": "韩偓",
    "content": [
      "凄凄恻恻又微嚬。",
      "欲话羁愁忆故人。",
      "薄酒旋醒寒彻夜，好花虚谢雨藏春。",
      "萍蓬已恨为逋客，江岭那知见侍臣。",
      "未必交情系贫富，柴门自古少车尘。"
    ]
  },
  {
    "volume": 680,
    "sequence": 44,
    "title": "三月二十七日自抚州往南城县舟行见拂水蔷薇因有是作",
    "author": "韩偓",
    "content": [
      "江中春雨波浪肥，石上野花枝叶瘦。",
      "枝低波高如有情，浪去枝留如力斗。",
      "绿刺红房战褭时，吴娃越艳醺酣后。",
      "且将浊酒伴清吟，酒逸吟狂轻宇宙。"
    ]
  },
  {
    "volume": 680,
    "sequence": 45,
    "title": "荔枝三首（丙寅年秋到福州，自此后并福州作）",
    "author": "韩偓",
    "content": [
      "遐方不许贡珍奇，密诏唯教进荔枝。",
      "汉武碧桃争比得，枉令方朔号偷儿。",
      "封开玉笼鸡冠湿，叶衬金盘鹤顶鲜。",
      "想得佳人微启齿，翠钗先取一双悬。",
      "巧裁霞片裹神浆，崖蜜天然有异香。",
      "应是仙人金掌露，结成冰入蒨罗囊。"
    ]
  },
  {
    "volume": 680,
    "sequence": 46,
    "title": "寄上兄长",
    "author": "韩偓",
    "content": [
      "两地支离路八千，襟怀凄怆鬓苍然。",
      "乱来未必长团会，其奈而今更长年。"
    ]
  },
  {
    "volume": 680,
    "sequence": 47,
    "title": "宝剑",
    "author": "韩偓",
    "content": [
      "因极还应有甚通，难将粪壤掩神踪。",
      "斗间紫气分明后，擘地成川看化龙。"
    ]
  },
  {
    "volume": 680,
    "sequence": 48,
    "title": "登南神光寺塔院（一本题作登南台僧寺）",
    "author": "韩偓",
    "content": [
      "无奈离肠日九回，强摅离抱立高台。",
      "中华地向城边尽，外国云从岛上来。",
      "四序有花长见雨，一冬无雪却闻雷。",
      "日宫紫气生冠冕，试望扶桑病眼开。"
    ]
  },
  {
    "volume": 680,
    "sequence": 49,
    "title": "两贤",
    "author": "韩偓",
    "content": [
      "卖卜严将卖饼孙，两贤高趣恐难伦。",
      "而今若有逃名者，应被品流呼差人。"
    ]
  },
  {
    "volume": 680,
    "sequence": 50,
    "title": "再思",
    "author": "韩偓",
    "content": [
      "暴殄犹来是片时，无人向此略迟疑。",
      "流金铄石玉长润，败柳凋花松不知。",
      "但保行藏天是证，莫矜纤巧鬼难欺。",
      "近来更得穷经力，好事临行亦再思。"
    ]
  },
  {
    "volume": 680,
    "sequence": 51,
    "title": "有瞩",
    "author": "韩偓",
    "content": [
      "晚凉闲步向江亭，默默看书旋旋行。",
      "风转滞帆狂得势，潮来诸水寂无声。",
      "谁将覆辙询长策，愿把棼丝属老成。",
      "安石本怀经济意，何妨一起为苍生。"
    ]
  },
  {
    "volume": 680,
    "sequence": 52,
    "title": "秋深闲兴",
    "author": "韩偓",
    "content": [
      "此心兼笑野云忙，甘得贫闲味甚长。",
      "病起乍尝新橘柚，秋深初换旧衣裳。",
      "晴来喜鹊无穷语，雨后寒花特地香。",
      "把钓覆棋兼举白，不离名教可颠狂。"
    ]
  },
  {
    "volume": 680,
    "sequence": 53,
    "title": "故都",
    "author": "韩偓",
    "content": [
      "故都遥想草萋萋，上帝深疑亦自迷。",
      "塞雁已侵池籞宿，宫鸦犹恋女墙啼。",
      "天涯烈士空垂涕，地下强魂必噬脐。",
      "掩鼻计成终不觉，冯驩无路斅鸣鸡。"
    ]
  },
  {
    "volume": 680,
    "sequence": 54,
    "title": "梦仙",
    "author": "韩偓",
    "content": [
      "紫霄宫阙五云芝，九级坛前再拜时。",
      "鹤舞鹿眠春草远，山高水阔夕阳迟。",
      "每嗟阮肇归何速，深羡张骞去不疑。",
      "澡练纯阳功力在，此心唯有玉皇知。"
    ]
  },
  {
    "volume": 680,
    "sequence": 55,
    "title": "赠吴颠尊师（丙寅年作）",
    "author": "韩偓",
    "content": [
      "饮酒经何代，休粮度此生。",
      "迹应常自浼，颠亦强为名。",
      "道若千钧重，身如一羽轻。",
      "毫厘分象纬，袒跣揖公卿。",
      "狗窦号光逸，渔阳裸祢衡。",
      "笑雷冬蛰震，岩电夜珠明。",
      "月魄侵簪冷，江光逼屐清。",
      "半酣思救世，一手拟扶倾。",
      "击地嗟衰俗，看天贮不平。",
      "自缘怀气义，可是计烹亨。",
      "议论通三教，年颜称五更。",
      "老狂人不厌，密行鬼应惊。",
      "未识心相许，开襟语便诚。",
      "伊余常仗义，愿拜十年兄。"
    ]
  },
  {
    "volume": 680,
    "sequence": 56,
    "title": "送人弃官入道",
    "author": "韩偓",
    "content": [
      "仙李浓阴润，皇枝密叶敷。",
      "俊才轻折桂，捷径取纡朱。",
      "断绁三清路，扬鞭五达衢。",
      "侧身期破的，缩手待呼卢。",
      "社稷俄如缀，雄豪讵守株。",
      "忸怩非壮志，摆脱是良图。",
      "尘土留难住，缨緌弃若无。",
      "冥心归大道，回首笑吾徒。",
      "酒律应难忘，诗魔未肯徂。",
      "他年如拔宅，为我指清都。"
    ]
  }
]