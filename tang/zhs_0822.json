[
  {
    "volume": 822,
    "sequence": 1,
    "title": "皇太子频赐存问，并索唱和新诗，因有陈谢",
    "author": "广宣",
    "content": [
      "望苑招延后，禅扉访道馀。",
      "祗言俟文雅，何意及庸虚。",
      "率性多非学，缘情偶自书。",
      "清风闻寺响，白日见心初。",
      "重道逢轩后，崇儒过魏储。",
      "青宫列芳梓，玄圃积琼琚。",
      "郑鼠宁容者，齐竽久舍诸。",
      "空怀受恩感，含思几踌躇。"
    ]
  },
  {
    "volume": 822,
    "sequence": 2,
    "title": "禁中法会应制",
    "author": "广宣",
    "content": [
      "天上万年枝，人间不可窥。",
      "道场三教会，心地百王期。",
      "侍读沾恩早，传香驻日迟。",
      "在筵还向道，通籍许言诗。",
      "空愧陪仙列，何阶答圣慈。",
      "从今精至理，长愿契无为。"
    ]
  },
  {
    "volume": 822,
    "sequence": 3,
    "title": "降诞日内庭献寿应制",
    "author": "广宣",
    "content": [
      "庆寿千龄远，敷仁万国通。",
      "登霄欣有路，捧日愧无功。",
      "仙驾三山上，龙生二月中。",
      "修斋长乐殿，讲道大明宫。",
      "此地人难到，诸天事不同。",
      "法筵花散后，空界满香风。"
    ]
  },
  {
    "volume": 822,
    "sequence": 4,
    "title": "寺中柿树一蒂四颗咏应制",
    "author": "广宣",
    "content": [
      "珍木生奇亩，低枝拂梵宫。",
      "因开四界分，本自百花中。",
      "当夏阴涵绿，临秋色变红。",
      "君看药草喻，何减太阳功。"
    ]
  },
  {
    "volume": 822,
    "sequence": 5,
    "title": "早秋降诞日献寿二首应制",
    "author": "广宣",
    "content": [
      "秋蓂开六叶，元圣诞千年。",
      "绕殿祥风起，当空瑞日悬。",
      "道光中国主，人识大罗仙。",
      "敢赞无疆寿，香花上法筵。",
      "万方瞻圣日，九土仰清光。",
      "磬地山河壮，弥天福寿长。",
      "瑞烟薰法界，真偈启仁王。",
      "看献千秋乐，千秋乐未央。"
    ]
  },
  {
    "volume": 822,
    "sequence": 6,
    "title": "驾幸天长寺应制",
    "author": "广宣",
    "content": [
      "天界宜春赏，禅门不掩关。",
      "宸游双阙外，僧引百花间。",
      "车马喧长路，烟云净远山。",
      "观空复观俗，皇鉴此中闲。"
    ]
  },
  {
    "volume": 822,
    "sequence": 7,
    "title": "九月菊花咏应制（一作清江诗）",
    "author": "广宣",
    "content": [
      "可讶东篱菊，能知节候芳。",
      "细枝青玉润，繁蕊碎金香。",
      "爽气浮朝露，浓姿带夜霜。",
      "泛杯传寿酒，应共乐时康。"
    ]
  },
  {
    "volume": 822,
    "sequence": 8,
    "title": "驾幸圣容院应制",
    "author": "广宣",
    "content": [
      "大唐国里千年圣，王舍城中百亿身。",
      "却指容颜非我相，自言空色是吾真。",
      "深殿虔心随宝辇，广庭徐步引金轮。",
      "古来贵重缘亲近，狂客惭为侍从臣。"
    ]
  },
  {
    "volume": 822,
    "sequence": 9,
    "title": "圣恩顾问，独游月磴阁，直书其事应制",
    "author": "广宣",
    "content": [
      "禅居河畔无多地，来往寻春物正华。",
      "磴道上盘千亩竹，栏干低压万人家。",
      "檐前施饭来飞鸟，林下行香踏落花。",
      "自解刹那知佛性，不劳更喻几尘沙。"
    ]
  },
  {
    "volume": 822,
    "sequence": 10,
    "title": "安国寺随驾幸兴唐观应制",
    "author": "广宣",
    "content": [
      "东林何殿是西邻，禅客垣墙接羽人。",
      "万乘游仙宗有道，三车引路本无尘。",
      "初传宝诀长生术，已证金刚不坏身。",
      "两地尽修天上事，共瞻銮驾重来巡。"
    ]
  },
  {
    "volume": 822,
    "sequence": 11,
    "title": "贺王起（一作贺王侍郎典贡放榜）",
    "author": "广宣",
    "content": [
      "从辞凤阁掌丝纶，便向青云领贡宾。",
      "再辟文场无枉路，两开金榜绝冤人。",
      "眼看龙化门前水，手放莺飞谷口春。",
      "明日定归台席去，鶺鴒原上共陶钧。"
    ]
  },
  {
    "volume": 822,
    "sequence": 12,
    "title": "贺幸普济寺应制",
    "author": "广宣",
    "content": [
      "南方宝界几由旬，八部同瞻一佛身。",
      "寺压山河天宇静，楼悬日月镜光新。",
      "重城柳暗东风曙，复道花明上苑春。",
      "向晚銮舆归凤阙，曲江池上动青蘋。"
    ]
  },
  {
    "volume": 822,
    "sequence": 13,
    "title": "红楼院应制（一作沈佺期诗）",
    "author": "广宣",
    "content": [
      "红楼疑见白毫光，寺逼宸居福盛唐。",
      "支遁爱山情谩切，昙摩泛海路空长。",
      "经声夜息闻天语，炉气晨飘接御香。",
      "谁道此中难可到，自怜深院得徊翔。"
    ]
  },
  {
    "volume": 822,
    "sequence": 14,
    "title": "再入道场纪事应制（一作沈佺期诗）",
    "author": "广宣",
    "content": [
      "南方归去再生天，内殿今年异昔年。",
      "见辟乾坤新定位，看题日月更高悬。",
      "行随车辇登仙路，坐近炉烟讲法筵。",
      "自喜恩深陪侍从，两朝长在圣人前。"
    ]
  },
  {
    "volume": 822,
    "sequence": 15,
    "title": "寺中赏花应制",
    "author": "广宣",
    "content": [
      "东风万里送香来，上界千花向日开。",
      "却笑霞楼紫芝侣，桃源深洞访仙才。"
    ]
  },
  {
    "volume": 822,
    "sequence": 16,
    "title": "九月十五日夜宿郑尚书絪东亭，望月寄杜给事",
    "author": "广宣",
    "content": [
      "霜天晴夜宿东斋，松竹交阴惬素怀。",
      "迥出风尘心得地，可怜三五月当阶。",
      "清光满院恩情见，寒色临门笑语谐。",
      "霄汉路殊从道合，往来人事不相乖。",
      "卷八百二十三"
    ]
  }
]