[
  {
    "volume": 414,
    "sequence": 1,
    "title": "陪张湖南宴望岳楼，稹为监察御史张中丞知杂事",
    "author": "元稹",
    "content": [
      "观象楼前奉末班，绛峰只似殿庭间。",
      "今日高楼重陪宴，雨笼衡岳是南山。"
    ]
  },
  {
    "volume": 414,
    "sequence": 2,
    "title": "岳阳楼",
    "author": "元稹",
    "content": [
      "岳阳楼上日衔窗，影到深潭赤玉幢。",
      "怅望残春万般意，满棂湖水入西江。"
    ]
  },
  {
    "volume": 414,
    "sequence": 3,
    "title": "寄庾敬休",
    "author": "元稹",
    "content": [
      "小来同在曲江头，不省春时不共游。",
      "今日江风好暄暖，可怜春尽古湘州。"
    ]
  },
  {
    "volume": 414,
    "sequence": 4,
    "title": "花栽二首（一作买花栽）",
    "author": "元稹",
    "content": [
      "买得山花一两栽，离乡别土易摧颓。",
      "欲知北客居南意，看取南花北地来。",
      "南花北地种应难，且向船中尽日看。",
      "纵使将来眼前死，犹胜抛掷在空栏。"
    ]
  },
  {
    "volume": 414,
    "sequence": 5,
    "title": "宿石矶",
    "author": "元稹",
    "content": [
      "石矶江水夜潺湲，半夜江风引杜鹃。",
      "灯暗酒醒颠倒枕，五更斜月入空船。"
    ]
  },
  {
    "volume": 414,
    "sequence": 6,
    "title": "遭风二十韵",
    "author": "元稹",
    "content": [
      "洞庭瀰漫接天回，一点君山似措杯。",
      "暝色已笼秋竹树，夕阳犹带旧楼台。",
      "湘南贾伴乘风信，夏口篙工厄溯洄。",
      "后侣逢滩方拽□，前宗到浦已眠桅。",
      "俄惊四面云屏合，坐见千峰雪浪堆。",
      "罔象睢盱频逞怪，石尤翻动忽成灾。",
      "胜凌岂但河宫溢，坱轧浑忧地轴摧。",
      "疑是阴兵致昏黑，果闻灵鼓借喧豗。",
      "龙归窟穴深潭漩，蜃作波涛古岸颓。",
      "水客暗游烧野火，枫人夜长吼春雷。",
      "浸淫沙市儿童乱，汩没汀洲雁鹜哀。",
      "自叹生涯看转烛，更悲商旅哭沉财。",
      "樯乌斗折头仓掉，水狗斜倾尾缆开。",
      "在昔讵惭横海志，此时甘乏济川才。",
      "历阳旧事曾为鳖，鲧穴相传有化能。",
      "闭目唯愁满空电，冥心真类不然灰。",
      "那知否极休征至，渐觉宵分曙气催。",
      "怪族潜收湖黯湛，幽妖尽走日崔嵬。",
      "紫衣将校临船问，白马君侯傍柳来。",
      "唤上驿亭还酩酊，两行红袖拂樽罍。"
    ]
  },
  {
    "volume": 414,
    "sequence": 7,
    "title": "赠崔元儒",
    "author": "元稹",
    "content": [
      "殷勤夏口阮元瑜，二十年前旧饮徒。",
      "最爱轻欺杏园客，也曾辜负酒家胡。",
      "些些风景闲犹在，事事颠狂老渐无。",
      "今日头盘三两掷，翠娥潜笑白髭须。"
    ]
  },
  {
    "volume": 414,
    "sequence": 8,
    "title": "鄂州寓馆严涧宅（时涧不在）",
    "author": "元稹",
    "content": [
      "凤有高梧鹤有松，偶来江外寄行踪。",
      "花枝满院空啼鸟，尘榻无人忆卧龙。",
      "心想夜闲唯足梦，眼看春尽不相逢。",
      "何时最是思君处，月入斜窗晓寺钟。"
    ]
  },
  {
    "volume": 414,
    "sequence": 9,
    "title": "送杜元颖",
    "author": "元稹",
    "content": [
      "江上五年同送客，与君长羡北归人。",
      "今朝又送君先去，千里洛阳城里尘。"
    ]
  },
  {
    "volume": 414,
    "sequence": 10,
    "title": "贻蜀五首·病马诗寄上李尚书",
    "author": "元稹",
    "content": [
      "万里长鸣望蜀门，病身犹带旧疮痕。",
      "遥看云路心空在，久服盐车力渐烦。",
      "尚有高悬双镜眼，何由并驾两朱轓。",
      "唯应夜识深山道，忽遇君侯一报恩。"
    ]
  },
  {
    "volume": 414,
    "sequence": 11,
    "title": "贻蜀五首·李中丞表臣",
    "author": "元稹",
    "content": [
      "韦门同是旧亲宾，独恨潘床簟有尘。",
      "十里花溪锦城丽，五年沙尾白头新。",
      "倅戎何事劳专席，老掾甘心逐众人。",
      "却待文星上天去，少分光影照沉沦。"
    ]
  },
  {
    "volume": 414,
    "sequence": 12,
    "title": "贻蜀五首·卢评事子蒙",
    "author": "元稹",
    "content": [
      "为我殷勤卢子蒙，近来无复昔时同。",
      "懒成积疹推难动，禅尽狂心炼到空。",
      "老爱早眠虚夜月，病妨杯酒负春风。",
      "唯公两弟闲相访，往往潸然一望公。"
    ]
  },
  {
    "volume": 414,
    "sequence": 13,
    "title": "贻蜀五首·张校书元夫",
    "author": "元稹",
    "content": [
      "未面西川张校书，书来稠叠颇相於。",
      "我闻声价金应敌，众道风姿玉不如。",
      "远处从人须谨慎，少年为事要舒徐。",
      "劝君便是酬君爱，莫比寻常赠鲤鱼。"
    ]
  },
  {
    "volume": 414,
    "sequence": 14,
    "title": "贻蜀五首·韦兵曹臧文",
    "author": "元稹",
    "content": [
      "处处侯门可曳裾，人人争事蜀尚书。",
      "摩天气直山曾拔，澈底心清水共虚。",
      "鹏翼已翻君好去，乌头未变我何如。",
      "殷勤为话深相感，不学冯谖待食鱼。"
    ]
  },
  {
    "volume": 414,
    "sequence": 15,
    "title": "赠严童子（严司空孙字照郎十岁能赋诗往往有奇句）",
    "author": "元稹",
    "content": [
      "卫瓘诸孙卫玠珍，可怜雏凤好青春。",
      "解拈玉叶排新句，认得金环识旧身。",
      "十岁佩觿娇稚子，八行飞札老成人。",
      "杨公莫讶清无业，家有骊珠不复贫。"
    ]
  },
  {
    "volume": 414,
    "sequence": 16,
    "title": "桐孙诗（后元和十年诏召入京及通州司马以后诗）",
    "author": "元稹",
    "content": [
      "去日桐花半桐叶，别来桐树老桐孙。",
      "城中过尽无穷事，白发满头归故园。"
    ]
  },
  {
    "volume": 414,
    "sequence": 17,
    "title": "西归绝句十二首",
    "author": "元稹",
    "content": [
      "双堠频频减去程，渐知身得近京城。",
      "春来爱有归乡梦，一半犹疑梦里行。",
      "五年江上损容颜，今日春风到武关。",
      "两纸京书临水读，小桃花树满商山。",
      "同归谏院韦丞相，共贬河南亚大夫。",
      "今日还乡独憔悴，几人怜见白髭须。",
      "只去长安六日期，多应及得杏花时。",
      "春明门外谁相待，不梦闲人梦酒卮。",
      "白头归舍意如何，贺处无穷吊亦多。",
      "左降去时裴相宅，旧来车马几人过。",
      "还乡何用泪沾襟，一半云霄一半沉。",
      "世事渐多饶怅望，旧曾行处便伤心。",
      "闲游寺观从容到，遍问亲知次第寻。",
      "肠断裴家光德宅，无人扫地戟门深。",
      "一世营营死是休，生前无事定无由。",
      "不知山下东流水，何事长须日夜流。",
      "今朝西渡丹河水，心寄丹河无限愁。",
      "若到庄前竹园下，殷勤为绕故山流。",
      "寒窗风雪拥深炉，彼此相伤指白须。",
      "一夜思量十年事，几人强健几人无。",
      "云覆蓝桥雪满溪，须臾便与碧峰齐。",
      "风回面市连天合，冻压花枝著水低。",
      "寒花带雪满山腰，著柳冰珠满碧条。",
      "天色渐明回一望，玉尘随马度蓝桥。"
    ]
  },
  {
    "volume": 414,
    "sequence": 18,
    "title": "留呈梦得、子厚、致用（题蓝桥驿）",
    "author": "元稹",
    "content": [
      "泉溜才通疑夜磬，烧烟馀暖有春泥。",
      "千层玉帐铺松盖，五出银区印虎蹄。",
      "暗落金乌山渐黑，深埋粉堠路浑迷。",
      "心知魏阙无多地，十二琼楼百里西。"
    ]
  },
  {
    "volume": 414,
    "sequence": 19,
    "title": "小碎",
    "author": "元稹",
    "content": [
      "小碎诗篇取次书，等闲题柱意何如。",
      "诸郎到处应相问，留取三行代鲤鱼。"
    ]
  },
  {
    "volume": 414,
    "sequence": 20,
    "title": "和乐天高相宅",
    "author": "元稹",
    "content": [
      "莫愁已去无穷事，漫苦如今有限身。",
      "二百年来城里宅，一家知换几多人。"
    ]
  },
  {
    "volume": 414,
    "sequence": 21,
    "title": "和乐天仇家酒",
    "author": "元稹",
    "content": [
      "病嗟酒户年年减，老觉尘机渐渐深。",
      "饮罢醒馀更惆怅，不如闲事不经心。"
    ]
  },
  {
    "volume": 414,
    "sequence": 22,
    "title": "和乐天赠云寂僧",
    "author": "元稹",
    "content": [
      "欲离烦恼三千界，不在禅门八万条。",
      "心火自生还自灭，云师无路与君销。"
    ]
  },
  {
    "volume": 414,
    "sequence": 23,
    "title": "沣西别乐天博载樊宗宪李景信两秀才…三月三十日相饯送",
    "author": "元稹",
    "content": [
      "今朝相送自同游，酒语诗情替别愁。",
      "忽到沣西总回去，一身骑马向通州。"
    ]
  },
  {
    "volume": 414,
    "sequence": 24,
    "title": "寄昙、嵩、寂三上人",
    "author": "元稹",
    "content": [
      "长学对治思苦处，偏将死苦教人间。",
      "今因为说无生死，无可对治心更闲。"
    ]
  },
  {
    "volume": 414,
    "sequence": 25,
    "title": "题漫天岭智藏师兰若僧云住此二十八年",
    "author": "元稹",
    "content": [
      "僧临大道阅浮生，来往憧憧利与名。",
      "二十八年何限客，不曾闲见一人行。"
    ]
  },
  {
    "volume": 414,
    "sequence": 26,
    "title": "苍溪县寄扬州兄弟",
    "author": "元稹",
    "content": [
      "苍溪县下嘉陵水，入峡穿江到海流。",
      "凭仗鲤鱼将远信，雁回时节到扬州。"
    ]
  },
  {
    "volume": 414,
    "sequence": 27,
    "title": "赠吴渠州从姨兄士则",
    "author": "元稹",
    "content": [
      "忆昔分襟童子郎，白头抛掷又他乡。",
      "三千里外巴南恨，二十年前城里狂。",
      "宁氏舅甥俱寂寞，荀家兄弟半沦亡。",
      "泪因生别兼怀旧，回首江山欲万行。"
    ]
  },
  {
    "volume": 414,
    "sequence": 28,
    "title": "长滩梦李绅",
    "author": "元稹",
    "content": [
      "孤吟独寝意千般，合眼逢君一夜欢。",
      "惭愧梦魂无远近，不辞风雨到长滩。"
    ]
  }
]