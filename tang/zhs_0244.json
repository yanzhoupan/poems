[
  {
    "volume": 244,
    "sequence": 1,
    "title": "赠别韦兵曹归池州",
    "author": "韩翃",
    "content": [
      "南陵八月天，暮色远峰前。",
      "楚竹青阳路，吴江赤马船。",
      "籝金诸客贵，佩玉主人贤。",
      "终日应相逐，归期定几年。"
    ]
  },
  {
    "volume": 244,
    "sequence": 2,
    "title": "寄武陵李少府",
    "author": "韩翃",
    "content": [
      "小县春山口，公孙吏隐时。",
      "楚歌催晚醉，蛮语入新诗。",
      "桂水遥相忆，花源暗有期。",
      "郢门千里外，莫怪尺书迟。"
    ]
  },
  {
    "volume": 244,
    "sequence": 3,
    "title": "赠张建",
    "author": "韩翃",
    "content": [
      "结客平陵下，当年倚侠游。",
      "传看辘轳剑，醉脱骕骦裘。",
      "翠羽双鬟妾，珠帘百尺楼。",
      "春风坐相待，晚日莫淹留。"
    ]
  },
  {
    "volume": 244,
    "sequence": 4,
    "title": "送监军李判官",
    "author": "韩翃",
    "content": [
      "上客佩双剑，东城喜再游。",
      "旧从张博望，新事郑长秋。",
      "踏水回金勒，看风试锦裘。",
      "知君不久住，汉将扫旄头。"
    ]
  },
  {
    "volume": 244,
    "sequence": 5,
    "title": "送客归广平",
    "author": "韩翃",
    "content": [
      "家在赵邯郸，归心辄自欢。",
      "晚杯狐腋暖，春雪马毛寒。",
      "孟月途中破，轻冰水上残。",
      "到时杨柳色，奈向故园看。"
    ]
  },
  {
    "volume": 244,
    "sequence": 6,
    "title": "送张儋水路归北海",
    "author": "韩翃",
    "content": [
      "千里东归客，孤心忆旧游。",
      "片帆依白水，高枕卧青州。",
      "柏寝寒芜变，梧台宿雨收。",
      "知君心兴远，每上海边楼。"
    ]
  },
  {
    "volume": 244,
    "sequence": 7,
    "title": "送故人归鲁",
    "author": "韩翃",
    "content": [
      "鲁客多归兴，居人怅别情。",
      "雨馀衫袖冷，风急马蹄轻。",
      "秋草灵光殿，寒云曲阜城。",
      "知君拜亲后，少妇下机迎。"
    ]
  },
  {
    "volume": 244,
    "sequence": 8,
    "title": "送故人归蜀",
    "author": "韩翃",
    "content": [
      "一骑西南远，翩翩入剑门。",
      "客衣筒布润，山舍荔枝繁。",
      "古庙祠金马，春江带白鼋。",
      "自应成旅逸，爱客有王孙。"
    ]
  },
  {
    "volume": 244,
    "sequence": 9,
    "title": "酬程延秋夜即事见赠",
    "author": "韩翃",
    "content": [
      "长簟迎风早，空城澹月华。",
      "星河秋一雁，砧杵夜千家。",
      "节候看应晚，心期卧亦赊。",
      "向来吟秀句，不觉已鸣鸦。"
    ]
  },
  {
    "volume": 244,
    "sequence": 10,
    "title": "送郭赞府归淮南",
    "author": "韩翃",
    "content": [
      "骏马淮南客，归时引望新。",
      "江声六合暮，楚色万家春。",
      "白苎歌西曲，黄苞寄北人。",
      "不知心赏后，早晚见行尘。"
    ]
  },
  {
    "volume": 244,
    "sequence": 11,
    "title": "题龙兴寺澹师房",
    "author": "韩翃",
    "content": [
      "双林彼上人，诗兴转相亲。",
      "竹里经声晚，门前山色春。",
      "卷帘苔点净，下箸药苗新。",
      "记取无生理，归来问此身。"
    ]
  },
  {
    "volume": 244,
    "sequence": 12,
    "title": "送客游江南",
    "author": "韩翃",
    "content": [
      "南使孤帆远，东风任意吹。",
      "楚云殊不断，江鸟暂相随。",
      "月净鸳鸯水，春生豆蔻枝。",
      "赏称佳丽地，君去莫应知。"
    ]
  },
  {
    "volume": 244,
    "sequence": 13,
    "title": "送高员外赴淄青使幕",
    "author": "韩翃",
    "content": [
      "远水流春色，回风送落晖。",
      "人趋双节近，马递百花归。",
      "山驿尝官酒，关城度客衣。",
      "从来赤管笔，提向幕中稀。"
    ]
  },
  {
    "volume": 244,
    "sequence": 14,
    "title": "寻胡处士不遇",
    "author": "韩翃",
    "content": [
      "到来心自足，不见亦相亲。",
      "说法思居士，忘机忆丈人。",
      "微风吹药案，晴日照茶巾。",
      "幽兴殊未尽，东城飞暮尘。"
    ]
  },
  {
    "volume": 244,
    "sequence": 15,
    "title": "赠张道者",
    "author": "韩翃",
    "content": [
      "采药三山罢，乘风五日归。",
      "翦荷成旧屋，剉蘖染新衣。",
      "玉粒指应久，丹砂验不微。",
      "坐看青节引，要与白云飞。"
    ]
  },
  {
    "volume": 244,
    "sequence": 16,
    "title": "题苏许公林亭（一作钱起诗）",
    "author": "韩翃",
    "content": [
      "平津东阁在，别是竹林期。",
      "万叶秋声里，千家落照时。",
      "门随深巷静，窗过远钟迟。",
      "客舍苔生处，依依又赋诗。"
    ]
  },
  {
    "volume": 244,
    "sequence": 17,
    "title": "送元诜还江东（一作送太常元博士归润州）",
    "author": "韩翃",
    "content": [
      "过江秋色在，诗兴与归心。",
      "客路随枫岸，人家扫橘林。",
      "潮声当昼起，山翠近南深。",
      "几日华阳洞，寒花引独寻。"
    ]
  },
  {
    "volume": 244,
    "sequence": 18,
    "title": "送客游江南",
    "author": "韩翃",
    "content": [
      "桂水随去远，赏心知有馀。",
      "衣香楚山橘，手鲙湘波鱼。",
      "芳芷不共把，浮云怅离居。",
      "遥想汨罗上，吊屈秋风初。"
    ]
  },
  {
    "volume": 244,
    "sequence": 19,
    "title": "送海州姚别驾",
    "author": "韩翃",
    "content": [
      "少年为长史，东去事诸侯。",
      "坐觉千闾静，闲随五马游。",
      "行人楚国道，暮雪郁林州。",
      "他日知相忆，春风海上楼。"
    ]
  },
  {
    "volume": 244,
    "sequence": 20,
    "title": "送夏侯审",
    "author": "韩翃",
    "content": [
      "谢公邻里在，日夕问佳期。",
      "春水人归后，东田花尽时。",
      "下楼闲待月，行乐笑题诗。",
      "他日吴中路，千山入梦思。"
    ]
  },
  {
    "volume": 244,
    "sequence": 21,
    "title": "送赵评事赴洪州使幕",
    "author": "韩翃",
    "content": [
      "孤舟行远近，一路过湘东。",
      "官属张廷尉，身随杜幼公。",
      "山河映湘竹，水驿带青枫。",
      "万里思君处，秋江夜雨中。"
    ]
  },
  {
    "volume": 244,
    "sequence": 22,
    "title": "送李侍御赴徐州行营",
    "author": "韩翃",
    "content": [
      "少年兼柱史，东至旧徐州。",
      "远属平津阁，前驱博望侯。",
      "向营淮水满，吹角楚天秋。",
      "客梦依依处，寒山对白楼。"
    ]
  },
  {
    "volume": 244,
    "sequence": 23,
    "title": "送李秀才归江南（一作送孙革及第归江南）",
    "author": "韩翃",
    "content": [
      "过淮芳草歇，千里又东归。",
      "野水吴山出，家林越鸟飞。",
      "荷香随去棹，梅雨点行衣。",
      "无数沧江客，如君达者稀。"
    ]
  },
  {
    "volume": 244,
    "sequence": 24,
    "title": "题僧房（一作题慈恩寺振上人院）",
    "author": "韩翃",
    "content": [
      "披衣闻客至，关锁此时开。",
      "鸣磬夕阳尽，卷帘秋色来。",
      "名香连竹径，清梵出花台。",
      "身在心无住，他方到几回。"
    ]
  },
  {
    "volume": 244,
    "sequence": 25,
    "title": "送寿州陈录事",
    "author": "韩翃",
    "content": [
      "寿阳南渡口，敛笏见诸侯。",
      "五两楚云暮，千家淮水秋。",
      "开帘对芳草，送客上春洲。",
      "请问山中桂，王孙几度游。"
    ]
  },
  {
    "volume": 244,
    "sequence": 26,
    "title": "送赵陆司兵归使幕",
    "author": "韩翃",
    "content": [
      "客路青芜遍，关城白日低。",
      "身趋双节近，名共五云齐。",
      "远水公田上，春山郡舍西。",
      "无因得携手，东望转凄凄。"
    ]
  },
  {
    "volume": 244,
    "sequence": 27,
    "title": "送蒋员外端公归淮南",
    "author": "韩翃",
    "content": [
      "淮南芳草色，日夕引归船。",
      "御史王元贶，郎官顾彦先。",
      "光风千日暖，寒食百花燃。",
      "惆怅佳期近，澄江与暮天。"
    ]
  },
  {
    "volume": 244,
    "sequence": 28,
    "title": "题慈仁寺竹院",
    "author": "韩翃",
    "content": [
      "千峰对古寺，何异到西林。",
      "幽磬蝉声下，闲窗竹翠阴。",
      "诗人谢客兴，法侣远公心。",
      "寂寂炉烟里，香花欲暮深。"
    ]
  },
  {
    "volume": 244,
    "sequence": 29,
    "title": "赠郓州马使君",
    "author": "韩翃",
    "content": [
      "东方千万骑，出望使君时。",
      "暮雪行看尽，春城到莫迟。",
      "路人趋墨帻，官柳度青丝。",
      "他日铃斋内，知君亦赋诗。"
    ]
  },
  {
    "volume": 244,
    "sequence": 30,
    "title": "送张丞归使幕（一作张继诗）",
    "author": "韩翃",
    "content": [
      "独受主恩归，当朝似者稀。",
      "玉壶分御酒，金殿赐春衣。",
      "拂席流莺醉，鸣鞭骏马肥。",
      "满台簪白笔，捧手恋清晖。"
    ]
  },
  {
    "volume": 244,
    "sequence": 31,
    "title": "赠长洲何主簿",
    "author": "韩翃",
    "content": [
      "挂席逐归流，依依望虎丘。",
      "残春过楚县，夜雨宿吴洲。",
      "野寺吟诗入，溪桥折笋游。",
      "到官无一事，清静有诸侯。"
    ]
  },
  {
    "volume": 244,
    "sequence": 32,
    "title": "送崔过归淄青幕府",
    "author": "韩翃",
    "content": [
      "平陵车马客，海上见旌旗。",
      "旧驿千山下，残花一路时。",
      "春衣过水冷，暮雨出关迟。",
      "莫道青州客，迢迢在梦思。"
    ]
  },
  {
    "volume": 244,
    "sequence": 33,
    "title": "田仓曹东亭夏夜饮得春字",
    "author": "韩翃",
    "content": [
      "薛公门下人，公子又相亲。",
      "玉佩迎初夜，金壶醉老春。",
      "葛衣香有露，罗幕静无尘。",
      "更羡风流外，文章是一秦。"
    ]
  },
  {
    "volume": 244,
    "sequence": 34,
    "title": "赠王逖",
    "author": "韩翃",
    "content": [
      "端笏事龙楼，思闲辄告休。",
      "新调赭白马，暂试黑貂裘。",
      "珠履迎佳客，金钱与莫愁。",
      "座中豪贵满，谁道不风流。"
    ]
  },
  {
    "volume": 244,
    "sequence": 35,
    "title": "送深州吴司马归使幕",
    "author": "韩翃",
    "content": [
      "东门送远客，车马正纷纷。",
      "旧识张京兆，新随刘领军。",
      "行骢看暮雨，归雁踏青云。",
      "一去丛台北，佳声几日闻。"
    ]
  },
  {
    "volume": 244,
    "sequence": 36,
    "title": "华亭夜宴庾侍御宅（一作张继诗）",
    "author": "韩翃",
    "content": [
      "世故他年别，心期此夜同。",
      "千峰孤烛外，片雨一更中。",
      "酒客逢山简，诗人得谢公。",
      "自怜驱匹马，拂曙向关东。"
    ]
  },
  {
    "volume": 244,
    "sequence": 37,
    "title": "送客之上谷",
    "author": "韩翃",
    "content": [
      "北客悲秋色，田园忆去来。",
      "披衣朝易水，匹马夕燕台。",
      "风翦荷花碎，霜迎栗罅开。",
      "赏心知不浅，累月故人杯。"
    ]
  },
  {
    "volume": 244,
    "sequence": 38,
    "title": "同中书刘舍人题青龙上房",
    "author": "韩翃",
    "content": [
      "西掖归来后，东林静者期。",
      "远峰春雪里，寒竹暮天时。",
      "笑说金人偈，闲听宝月诗。",
      "更怜茶兴在，好出下方迟。"
    ]
  },
  {
    "volume": 244,
    "sequence": 39,
    "title": "宴吴王宅",
    "author": "韩翃",
    "content": [
      "玉管箫声合，金杯酒色殷。",
      "听歌吴季札，纵饮汉中山。",
      "称寿争离席，留欢辄上关。",
      "莫言辞客醉，犹得曳裾还。"
    ]
  },
  {
    "volume": 244,
    "sequence": 40,
    "title": "题荐福寺衡岳暕师房",
    "author": "韩翃",
    "content": [
      "春城乞食还，高论此中闲。",
      "僧腊阶前树，禅心江上山。",
      "疏帘看雪卷，深户映花关。",
      "晚送门人出，钟声杳霭间。"
    ]
  },
  {
    "volume": 244,
    "sequence": 41,
    "title": "送戴迪赴凤翔幕府",
    "author": "韩翃",
    "content": [
      "青春带文绶，去事魏征西。",
      "上路金羁出，中人玉箸齐。",
      "当歌酒万斛，看猎马千蹄。",
      "自有从军乐，何须怨解携。"
    ]
  },
  {
    "volume": 244,
    "sequence": 42,
    "title": "送郢州郎使君",
    "author": "韩翃",
    "content": [
      "千人插羽迎，知是范宣城。",
      "暮雪楚山冷，春江汉水清。",
      "红鲜供客饭，翠竹引舟行。",
      "一别何时见，相思芳草生。"
    ]
  },
  {
    "volume": 244,
    "sequence": 43,
    "title": "送李中丞赴辰州",
    "author": "韩翃",
    "content": [
      "白羽逐青丝，翩翩南下时。",
      "巴人迎道路，蛮帅引旌旗。",
      "暮雨山开少，秋江叶落迟。",
      "功成益地日，应见竹郎祠。"
    ]
  },
  {
    "volume": 244,
    "sequence": 44,
    "title": "送刘侍御赴陕州",
    "author": "韩翃",
    "content": [
      "金羁映骕骦，后骑佩干将。",
      "把酒春城晚，鸣鞭晓路长。",
      "带冰新溜涩，间雪早梅香。",
      "明日怀贤处，依依御史床。"
    ]
  },
  {
    "volume": 244,
    "sequence": 45,
    "title": "李中丞宅夜宴送丘侍御赴江东便往辰州",
    "author": "韩翃",
    "content": [
      "积雪临阶夜，重裘对酒时。",
      "中丞违沈约，才子送丘迟。",
      "一路三江上，孤舟万里期。",
      "辰州佳兴在，他日寄新诗。"
    ]
  },
  {
    "volume": 244,
    "sequence": 46,
    "title": "送李侍御归宣州使幕",
    "author": "韩翃",
    "content": [
      "春草东江外，翩翩北路归。",
      "官齐魏公子，身逐谢玄晖。",
      "山色随行骑，莺声傍客衣。",
      "主人池上酌，携手暮花飞。"
    ]
  },
  {
    "volume": 244,
    "sequence": 47,
    "title": "东城水亭宴李侍御副使",
    "author": "韩翃",
    "content": [
      "东门留客处，沽酒用钱刀。",
      "秋水床下急，斜晖林外高。",
      "金羁络騕褭，玉匣闭豪曹。",
      "去日随戎幕，东风见伯劳。"
    ]
  },
  {
    "volume": 244,
    "sequence": 48,
    "title": "送秘书谢监赴江西使幕",
    "author": "韩翃",
    "content": [
      "谢监忆山程，辞家万里行。",
      "寒衣傍楚色，孤枕宿潮声。",
      "小寇不足问，新诗应渐清。",
      "府公相待日，引旆出江城。"
    ]
  },
  {
    "volume": 244,
    "sequence": 49,
    "title": "送江陵元司录",
    "author": "韩翃",
    "content": [
      "新领州从事，曾为朝大夫。",
      "江城竹使待，山路橘官扶。",
      "片雨三江道，残秋五叶湖。",
      "能令诗思好，楚色与寒芜。"
    ]
  },
  {
    "volume": 244,
    "sequence": 50,
    "title": "送李舍人携家归江东觐省",
    "author": "韩翃",
    "content": [
      "二十青宫吏，成名似者稀。",
      "承颜陆郎去，携手谢娘归。",
      "夜月回孤烛，秋风试夹衣。",
      "扁舟楚水上，来往速如飞。"
    ]
  },
  {
    "volume": 244,
    "sequence": 51,
    "title": "送刘侍御赴令公行营",
    "author": "韩翃",
    "content": [
      "东城跃紫骝，西路大刀头。",
      "上客刘公干，元戎郭细侯。",
      "一军偏许国，百战又防秋。",
      "请问萧关道，胡尘早晚收。"
    ]
  },
  {
    "volume": 244,
    "sequence": 52,
    "title": "送苏州姚长史",
    "author": "韩翃",
    "content": [
      "江城驿路长，烟树过云阳。",
      "舟领青丝缆，人歌白玉郎。",
      "葛衣行柳翠，花簟宿荷香。",
      "别有心期处，湖光满讼堂。"
    ]
  },
  {
    "volume": 244,
    "sequence": 53,
    "title": "送金华王明府",
    "author": "韩翃",
    "content": [
      "县舍江云里，心闲境又偏。",
      "家贫陶令酒，月俸沈郎钱。",
      "黄蘖香山路，青枫暮雨天。",
      "时闻引车骑，竹外到铜泉。"
    ]
  },
  {
    "volume": 244,
    "sequence": 54,
    "title": "送田仓曹汴州觐省",
    "author": "韩翃",
    "content": [
      "拜庆承天宠，朝来辞汉宫。",
      "玉杯分湛露，金勒借追风。",
      "古驿秋山下，平芜暮雨中。",
      "翩翩魏公子，人看渡关东。"
    ]
  },
  {
    "volume": 244,
    "sequence": 55,
    "title": "送张渚赴越州",
    "author": "韩翃",
    "content": [
      "白面谁家郎，青骊照地光。",
      "桃花开绶色，苏合借衣香。",
      "暮雪连峰近，春江海市长。",
      "风流似张绪，别后见垂杨。"
    ]
  },
  {
    "volume": 244,
    "sequence": 56,
    "title": "奉和元相公家园即事寄王相公",
    "author": "韩翃",
    "content": [
      "共列中台贵，能齐物外心。",
      "回车青阁晚，解带碧茸深。",
      "寒水分畦入，晴花度竹寻。",
      "题诗更相忆，一字重千金。"
    ]
  },
  {
    "volume": 244,
    "sequence": 57,
    "title": "送道士侄归池阳",
    "author": "韩翃",
    "content": [
      "银角桃枝杖，东门赠别初。",
      "幽州寻马客，灞岸送驴车。",
      "野饭秋山静，行衣落照馀。",
      "燕南群从少，此去意何如。"
    ]
  },
  {
    "volume": 244,
    "sequence": 58,
    "title": "送刘长上归城南别业",
    "author": "韩翃",
    "content": [
      "数刻是归程，花间落照明。",
      "春衣香不散，骏马汗犹轻。",
      "南渡春流浅，西风片雨晴。",
      "朝还会相就，饭尔五侯鲭。"
    ]
  },
  {
    "volume": 244,
    "sequence": 59,
    "title": "赠张五諲归濠州别业",
    "author": "韩翃",
    "content": [
      "常知罢官意，果与世人疏。",
      "复此凉风起，仍闻濠上居。",
      "故山期采菊，秋水忆观鱼。",
      "一去蓬蒿径，羡君闲有馀。"
    ]
  },
  {
    "volume": 244,
    "sequence": 60,
    "title": "送营城李少府",
    "author": "韩翃",
    "content": [
      "怀禄兼就养，更怀趋府心。",
      "晴山东里近，春水北门深。",
      "新绶映芳草，旧家依远林。",
      "还乘郑小驷，躞蹀县城阴。"
    ]
  },
  {
    "volume": 244,
    "sequence": 61,
    "title": "鲁中送鲁使君归郑州",
    "author": "韩翃",
    "content": [
      "城中金络骑，出饯沈东阳。",
      "九月寒露白，六关秋草黄。",
      "齐讴听处妙，鲁酒把来香。",
      "醉后著鞭去，梅山道路长。"
    ]
  },
  {
    "volume": 244,
    "sequence": 62,
    "title": "送夏侯校书归上都",
    "author": "韩翃",
    "content": [
      "后辈传佳句，高流爱美名。",
      "青春事贺监，黄卷问张生。",
      "暮雪重裘醉，寒山匹马行。",
      "此回将诣阙，几日谏书成。"
    ]
  },
  {
    "volume": 244,
    "sequence": 63,
    "title": "送李明府赴连州",
    "author": "韩翃",
    "content": [
      "万里向南湘，孤舟入桂阳。",
      "诸侯迎上客，小吏拜官郎。",
      "春服橦花细，初筵木槿芳。",
      "看承雨露速，不待荔枝香。"
    ]
  },
  {
    "volume": 244,
    "sequence": 64,
    "title": "送卢大理赵侍御祭东岳兼寄孟兖州",
    "author": "韩翃",
    "content": [
      "东岳昔有事，两臣朝望归。",
      "驿亭开岁酒，斋舍著新衣。",
      "上客钟大理，主人陶武威。",
      "仍随御史马，山路满光辉。"
    ]
  },
  {
    "volume": 244,
    "sequence": 65,
    "title": "送皇甫大夫赴浙东",
    "author": "韩翃",
    "content": [
      "舟师分水国，汉将领秦官。",
      "麾下同心吏，军中□□端。",
      "吴门秋露湿，楚驿暮天寒。",
      "豪贵东山去，风流胜谢安。"
    ]
  },
  {
    "volume": 244,
    "sequence": 66,
    "title": "送韦秀才",
    "author": "韩翃",
    "content": [
      "东人相见罢，秋草独归时。",
      "几日孙弘阁，当年谢脁诗。",
      "寒山叶落早，多雨路行迟。",
      "好忆金门步，功名自有期。"
    ]
  }
]