[
  {
    "volume": 267,
    "sequence": 1,
    "title": "梦后吟",
    "author": "顾况",
    "content": [
      "醉中还有梦，身外已无心。",
      "明镜唯知老，青山何处深。"
    ]
  },
  {
    "volume": 267,
    "sequence": 2,
    "title": "题灵山寺（战鸟）",
    "author": "顾况",
    "content": [
      "觉地本随身，灵山重结因。",
      "如何战鸟佛，不化捕鱼人。"
    ]
  },
  {
    "volume": 267,
    "sequence": 3,
    "title": "题元阳观旧读书房赠李范",
    "author": "顾况",
    "content": [
      "此观十年游，此房千里宿。",
      "还来旧窗下，更取君书读。"
    ]
  },
  {
    "volume": 267,
    "sequence": 4,
    "title": "永嘉",
    "author": "顾况",
    "content": [
      "东瓯传旧俗，风日江边好。",
      "何处乐神声，夷歌出烟岛。"
    ]
  },
  {
    "volume": 267,
    "sequence": 5,
    "title": "青弋江",
    "author": "顾况",
    "content": [
      "凄清回泊夜，沦波激石响。",
      "村边草市桥，月下罟师网。"
    ]
  },
  {
    "volume": 267,
    "sequence": 6,
    "title": "听山鹧鸪",
    "author": "顾况",
    "content": [
      "谁家无春酒，何处无春鸟。",
      "夜宿桃花村，踏歌接天晓。"
    ]
  },
  {
    "volume": 267,
    "sequence": 7,
    "title": "山径柳（以下十四首一作临平坞杂题）",
    "author": "顾况",
    "content": [
      "宛转若游丝，浅深栽绿崦。",
      "年年立春后，即被啼莺占。"
    ]
  },
  {
    "volume": 267,
    "sequence": 8,
    "title": "石上藤",
    "author": "顾况",
    "content": [
      "空山无鸟迹，何物如人意。",
      "委曲结绳文，离披草书字。"
    ]
  },
  {
    "volume": 267,
    "sequence": 9,
    "title": "薜荔庵",
    "author": "顾况",
    "content": [
      "薜荔作禅庵，重叠庵边树。",
      "空山径欲绝，也有人知处。"
    ]
  },
  {
    "volume": 267,
    "sequence": 10,
    "title": "芙蓉榭",
    "author": "顾况",
    "content": [
      "风摆莲衣干，月背鸟巢寒。",
      "文鱼翻乱叶，翠羽上危栏。"
    ]
  },
  {
    "volume": 267,
    "sequence": 11,
    "title": "欹松漪",
    "author": "顾况",
    "content": [
      "湛湛碧涟漪，老松欹侧卧。",
      "悠扬绿萝影，下拂波纹破。"
    ]
  },
  {
    "volume": 267,
    "sequence": 12,
    "title": "焙茶坞",
    "author": "顾况",
    "content": [
      "新茶已上焙，旧架忧生醭。",
      "旋旋续新烟，呼儿劈寒木。"
    ]
  },
  {
    "volume": 267,
    "sequence": 13,
    "title": "弹琴谷",
    "author": "顾况",
    "content": [
      "谷中谁弹琴，琴响谷冥寂。",
      "因君扣商调，草虫惊暗壁。"
    ]
  },
  {
    "volume": 267,
    "sequence": 14,
    "title": "白鹭汀",
    "author": "顾况",
    "content": [
      "靃靡汀草碧，淋森鹭毛白。",
      "夜起沙月中，思量捕鱼策。"
    ]
  },
  {
    "volume": 267,
    "sequence": 15,
    "title": "千松岭",
    "author": "顾况",
    "content": [
      "终日吟天风，有时天籁止。",
      "问渠何旨意，恐落凡人耳。"
    ]
  },
  {
    "volume": 267,
    "sequence": 16,
    "title": "黄菊湾",
    "author": "顾况",
    "content": [
      "时菊凝晓露，露华滴秋湾。",
      "仙人酿酒熟，醉里飞空山。"
    ]
  },
  {
    "volume": 267,
    "sequence": 17,
    "title": "临平湖",
    "author": "顾况",
    "content": [
      "采藕平湖上，藕泥封藕节。",
      "船影入荷香，莫冲莲柄折。"
    ]
  },
  {
    "volume": 267,
    "sequence": 18,
    "title": "山春洞",
    "author": "顾况",
    "content": [
      "引烛踏仙泥，时时乱乳燕。",
      "不知何道士，手把灵书卷。"
    ]
  },
  {
    "volume": 267,
    "sequence": 19,
    "title": "石窦泉",
    "author": "顾况",
    "content": [
      "吹沙复喷石，曲折仍圆旋。",
      "野客漱流时，杯粘落花片。"
    ]
  },
  {
    "volume": 267,
    "sequence": 20,
    "title": "古仙坛",
    "author": "顾况",
    "content": [
      "远山谁放烧，疑是坛边醮。",
      "仙人错下山，拍手坛边笑。"
    ]
  },
  {
    "volume": 267,
    "sequence": 21,
    "title": "题山顶寺",
    "author": "顾况",
    "content": [
      "遥闻林下语，知是经行所。",
      "日暮香风时，诸天散花雨。"
    ]
  },
  {
    "volume": 267,
    "sequence": 22,
    "title": "天宝题壁",
    "author": "顾况",
    "content": [
      "五十馀年别，伶俜道不行。",
      "却来书处在，惆怅似前生。"
    ]
  },
  {
    "volume": 267,
    "sequence": 23,
    "title": "哭李别驾",
    "author": "顾况",
    "content": [
      "故人行迹灭，秋草向南悲。",
      "不欲频回步，孀妻正哭时。"
    ]
  },
  {
    "volume": 267,
    "sequence": 24,
    "title": "春雨不闻百舌",
    "author": "顾况",
    "content": [
      "百舌春来哑，愁人共待晴。",
      "不关秋水事，饮恨亦无声。"
    ]
  },
  {
    "volume": 267,
    "sequence": 25,
    "title": "忆鄱阳旧游",
    "author": "顾况",
    "content": [
      "悠悠南国思，夜向江南泊。",
      "楚客断肠时，月明枫子落。"
    ]
  },
  {
    "volume": 267,
    "sequence": 26,
    "title": "春怀",
    "author": "顾况",
    "content": [
      "园莺啼已倦，树树陨香红。",
      "不是春相背，当由己自翁。"
    ]
  },
  {
    "volume": 267,
    "sequence": 27,
    "title": "洛阳陌二首",
    "author": "顾况",
    "content": [
      "莺声满御堤，堤柳拂丝齐。",
      "风送名花落，香红衬马蹄。",
      "珂珮逐鸣驺，王孙结伴游。",
      "金丸落飞鸟，乘兴醉青楼。"
    ]
  },
  {
    "volume": 267,
    "sequence": 28,
    "title": "寄淮上柳十三",
    "author": "顾况",
    "content": [
      "苇萧中辟户，相映绿淮流。",
      "莫讶春潮阔，鸥边可泊舟。"
    ]
  },
  {
    "volume": 267,
    "sequence": 29,
    "title": "送李泌",
    "author": "顾况",
    "content": [
      "昔别吴堤雨，春帆去较迟。",
      "江波千里绿，□□□□□。"
    ]
  },
  {
    "volume": 267,
    "sequence": 30,
    "title": "山中夜宿",
    "author": "顾况",
    "content": [
      "凉月挂层峰，萝林落叶重。",
      "掩关深畏虎，风起撼长松。"
    ]
  },
  {
    "volume": 267,
    "sequence": 31,
    "title": "登楼",
    "author": "顾况",
    "content": [
      "高阁成长望，江流雁叫哀。",
      "凄凉故吴事，麋鹿走荒台。"
    ]
  },
  {
    "volume": 267,
    "sequence": 32,
    "title": "江上",
    "author": "顾况",
    "content": [
      "江清白鸟斜，荡桨罥蘋花。",
      "听唱菱歌晚，回塘月照沙。"
    ]
  },
  {
    "volume": 267,
    "sequence": 33,
    "title": "溪上",
    "author": "顾况",
    "content": [
      "采莲溪上女，舟小怯摇风。",
      "惊起鸳鸯宿，水云撩乱红。"
    ]
  },
  {
    "volume": 267,
    "sequence": 34,
    "title": "田家",
    "author": "顾况",
    "content": [
      "带水摘禾穗，夜捣具晨炊。",
      "县帖取社长，嗔怪见官迟。"
    ]
  },
  {
    "volume": 267,
    "sequence": 35,
    "title": "宿山中僧",
    "author": "顾况",
    "content": [
      "不爇香炉烟，蒲团坐如铁。",
      "尝想同夜禅，风堕松顶雪。"
    ]
  },
  {
    "volume": 267,
    "sequence": 36,
    "title": "梅湾",
    "author": "顾况",
    "content": [
      "白石盘盘磴，清香树树梅。",
      "山深不吟赏，辜负委苍苔。"
    ]
  },
  {
    "volume": 267,
    "sequence": 37,
    "title": "思归",
    "author": "顾况",
    "content": [
      "不能经纶大经，甘作草莽闲臣。",
      "青琐应须长别，白云漫与相亲。"
    ]
  },
  {
    "volume": 267,
    "sequence": 38,
    "title": "归山作",
    "author": "顾况",
    "content": [
      "心事数茎白发，生涯一片青山。",
      "空林有雪相待，古道无人独还。"
    ]
  },
  {
    "volume": 267,
    "sequence": 39,
    "title": "过山农家",
    "author": "顾况",
    "content": [
      "板桥人渡泉声，茅檐日午鸡鸣。",
      "莫嗔焙茶烟暗，却喜晒谷天晴。"
    ]
  },
  {
    "volume": 267,
    "sequence": 40,
    "title": "代佳人赠别",
    "author": "顾况",
    "content": [
      "万里行人欲渡溪，千行珠泪滴为泥。",
      "已成残梦随君去，犹有惊乌半夜啼。"
    ]
  },
  {
    "volume": 267,
    "sequence": 41,
    "title": "忆故园",
    "author": "顾况",
    "content": [
      "惆怅多山人复稀，杜鹃啼处泪沾衣。",
      "故园此去千馀里，春梦犹能夜夜归。"
    ]
  },
  {
    "volume": 267,
    "sequence": 42,
    "title": "题叶道士山房",
    "author": "顾况",
    "content": [
      "水边垂柳赤栏桥，洞里仙人碧玉箫。",
      "近得麻姑音信否，浔阳江上不通潮。"
    ]
  },
  {
    "volume": 267,
    "sequence": 43,
    "title": "送李秀才入京",
    "author": "顾况",
    "content": [
      "五湖秋叶满行船，八月灵槎欲上天。",
      "君向长安余适越，独登秦望望秦川。"
    ]
  },
  {
    "volume": 267,
    "sequence": 44,
    "title": "越中席上看弄老人",
    "author": "顾况",
    "content": [
      "不到山阴十二春，镜中相见白头新。",
      "此生不复为年少，今日从他弄老人。"
    ]
  },
  {
    "volume": 267,
    "sequence": 45,
    "title": "听刘安唱歌",
    "author": "顾况",
    "content": [
      "子夜新声何处传，悲翁更忆太平年。",
      "即今法曲无人唱，已逐霓裳飞上天。"
    ]
  },
  {
    "volume": 267,
    "sequence": 46,
    "title": "樱桃曲",
    "author": "顾况",
    "content": [
      "百舌犹来上苑花，游人独自忆京华。",
      "遥知寝庙尝新后，敕赐樱桃向几家。"
    ]
  },
  {
    "volume": 267,
    "sequence": 47,
    "title": "山中（一作朱放诗，题作山中听子规）",
    "author": "顾况",
    "content": [
      "野人爱向山中宿，况在葛洪丹井西。",
      "庭前有个长松树，夜半子规来上啼。"
    ]
  },
  {
    "volume": 267,
    "sequence": 48,
    "title": "赠朱放",
    "author": "顾况",
    "content": [
      "野客归时无四邻，黔娄别久案常贫。",
      "渔樵旧路不堪入，何处空山犹有人。"
    ]
  },
  {
    "volume": 267,
    "sequence": 49,
    "title": "江村乱后",
    "author": "顾况",
    "content": [
      "江村日暮寻遗老，江水东流横浩浩。",
      "竹里闲窗不见人，门前旧路生青草。"
    ]
  },
  {
    "volume": 267,
    "sequence": 50,
    "title": "望简寂观",
    "author": "顾况",
    "content": [
      "青嶂青溪直复斜，白鸡白犬到人家。",
      "仙人住在最高处，向晚春泉流白花。"
    ]
  },
  {
    "volume": 267,
    "sequence": 51,
    "title": "五两歌送张夏",
    "author": "顾况",
    "content": [
      "竿头五两风褭褭，水上云帆逐飞鸟。",
      "送君初出扬州时，霭霭曈曈江溢晓。"
    ]
  },
  {
    "volume": 267,
    "sequence": 52,
    "title": "临海所居三首",
    "author": "顾况",
    "content": [
      "此是昔年征战处，曾经永日绝人行。",
      "千家寂寂对流水，唯有汀洲春草生。",
      "此去临溪不是遥，楼中望见赤城标。",
      "不知叠嶂重霞里，更有何人度石桥。",
      "家在双峰兰若边，一声秋磬发孤烟。",
      "山连极浦鸟飞尽，月上青林人未眠。"
    ]
  },
  {
    "volume": 267,
    "sequence": 53,
    "title": "听角思归",
    "author": "顾况",
    "content": [
      "故园黄叶满青苔，梦后城头晓角哀。",
      "此夜断肠人不见，起行残日影徘徊。"
    ]
  },
  {
    "volume": 267,
    "sequence": 54,
    "title": "酬柳相公",
    "author": "顾况",
    "content": [
      "天下如今已太平，相公何事唤狂生。",
      "个身恰似笼中鹤，东望沧溟叫数声。"
    ]
  },
  {
    "volume": 267,
    "sequence": 55,
    "title": "题明霞台",
    "author": "顾况",
    "content": [
      "野人本自不求名，欲向山中过一生。",
      "莫嫌憔悴无知己，别有烟霞似弟兄。"
    ]
  },
  {
    "volume": 267,
    "sequence": 56,
    "title": "哭绚法师",
    "author": "顾况",
    "content": [
      "楚客停桡欲问谁，白沙江草麹尘丝。",
      "生公手种殿前树，唯有花开鶗鴂悲。"
    ]
  },
  {
    "volume": 267,
    "sequence": 57,
    "title": "送柳宜城葬",
    "author": "顾况",
    "content": [
      "鸣笳已逐春风咽，匹马犹依旧路嘶。",
      "遥望柳家门外树，恐闻黄鸟向人啼。"
    ]
  },
  {
    "volume": 267,
    "sequence": 58,
    "title": "宫词五首",
    "author": "顾况",
    "content": [
      "禁柳烟中闻晓乌，风吹玉漏尽铜壶。",
      "内官先向蓬莱殿，金合开香泻御炉。",
      "玉楼天半起笙歌，风送宫嫔笑语和。",
      "月殿影开闻夜漏，水精帘卷近银河。",
      "玉阶容卫宿千官，风猎青旂晓仗寒。",
      "侍女先来荐琼蕊，露浆新下九霄盘。",
      "九重天乐降神仙，步舞分行踏锦筵。",
      "嘈囋一声钟鼓歇，万人楼下拾金钱。",
      "金吾持戟护新檐，天乐声传万姓瞻。",
      "楼上美人相倚看，红妆透出水精帘。"
    ]
  },
  {
    "volume": 267,
    "sequence": 59,
    "title": "寻桃花岭潘三姑台",
    "author": "顾况",
    "content": [
      "桃花岭上觉天低，人上青山马隔溪。",
      "行到三姑学仙处，还如刘阮二郎迷。"
    ]
  },
  {
    "volume": 267,
    "sequence": 60,
    "title": "夜中望仙观",
    "author": "顾况",
    "content": [
      "日暮衔花飞鸟还，月明溪上见青山。",
      "遥知玉女窗前树，不是仙人不得攀。"
    ]
  },
  {
    "volume": 267,
    "sequence": 61,
    "title": "送李侍御往吴兴（一作送李侍郎从宣城取洞庭路往吴兴）",
    "author": "顾况",
    "content": [
      "世间只有情难说，今夜应无不醉人。",
      "若向洞庭山下过，暗知浇沥圣姑神。"
    ]
  },
  {
    "volume": 267,
    "sequence": 62,
    "title": "奉和韩晋公晦日呈诸判官",
    "author": "顾况",
    "content": [
      "江南无处不闻歌，晦日中军乐更多。",
      "不是风光催柳色，却缘威令动阳和。"
    ]
  },
  {
    "volume": 267,
    "sequence": 63,
    "title": "子规",
    "author": "顾况",
    "content": [
      "杜宇冤亡积有时，年年啼血动人悲。",
      "若教恨魄皆能化，何树何山著子规。"
    ]
  },
  {
    "volume": 267,
    "sequence": 64,
    "title": "海鸥咏",
    "author": "顾况",
    "content": [
      "万里飞来为客鸟，曾蒙丹凤借枝柯。",
      "一朝凤去梧桐死，满目鸱鸢奈尔何。"
    ]
  },
  {
    "volume": 267,
    "sequence": 65,
    "title": "赠韦清将军",
    "author": "顾况",
    "content": [
      "身执金吾主禁兵，腰间宝剑重横行。",
      "接舆亦是狂歌者，更就将军乞一声。"
    ]
  },
  {
    "volume": 267,
    "sequence": 66,
    "title": "赠僧二首",
    "author": "顾况",
    "content": [
      "家住义兴东舍溪，溪边莎草雨无泥。",
      "上人一向心入定，春鸟年年空自啼。",
      "出头皆是新年少，何处能容老病翁。",
      "更把浮荣喻生灭，世间无事不虚空。"
    ]
  },
  {
    "volume": 267,
    "sequence": 67,
    "title": "登楼望水",
    "author": "顾况",
    "content": [
      "鸟啼花发柳含烟，掷却风光忆少年。",
      "更上高楼望江水，故乡何处一归船。"
    ]
  },
  {
    "volume": 267,
    "sequence": 68,
    "title": "湖中（一作洞庭秋日）",
    "author": "顾况",
    "content": [
      "青草湖边日色低，黄茅嶂里鹧鸪啼。",
      "丈夫飘荡今如此，一曲长歌楚水西。"
    ]
  },
  {
    "volume": 267,
    "sequence": 69,
    "title": "岁日作（一作岁日口号）",
    "author": "顾况",
    "content": [
      "不觉老将春共至，更悲携手几人全。",
      "还丹寂寞羞明镜，手把屠苏让少年。"
    ]
  },
  {
    "volume": 267,
    "sequence": 70,
    "title": "山中赠客",
    "author": "顾况",
    "content": [
      "山中好处无人别，涧梅伪作山中雪。",
      "野客相逢夜不眠，山中童子烧松节。"
    ]
  },
  {
    "volume": 267,
    "sequence": 71,
    "title": "王郎中妓席五咏·箜篌",
    "author": "顾况",
    "content": [
      "玉作搔头金步摇，高张苦调响连宵。",
      "欲知写尽相思梦，度水寻云不用桥。"
    ]
  },
  {
    "volume": 267,
    "sequence": 72,
    "title": "王郎中妓席五咏·舞",
    "author": "顾况",
    "content": [
      "汗浥新装画不成，丝催急节舞衣轻。",
      "落花绕树疑无影，回雪从风暗有情。"
    ]
  },
  {
    "volume": 267,
    "sequence": 73,
    "title": "王郎中妓席五咏·歌（一作王郎中席歌妓）",
    "author": "顾况",
    "content": [
      "柳拂青楼花满衣，能歌宛转世应稀。",
      "空中几处闻清响，欲绕行云不遣飞。"
    ]
  },
  {
    "volume": 267,
    "sequence": 74,
    "title": "王郎中妓席五咏·筝",
    "author": "顾况",
    "content": [
      "秦声楚调怨无穷，陇水胡笳咽复通。",
      "莫遣黄莺花里啭，参差撩乱妒春风。"
    ]
  },
  {
    "volume": 267,
    "sequence": 75,
    "title": "王郎中妓席五咏·笙",
    "author": "顾况",
    "content": [
      "欲写人间离别心，须听鸣凤似龙吟。",
      "江南曲尽归何处，洞水山云知浅深。"
    ]
  },
  {
    "volume": 267,
    "sequence": 76,
    "title": "送李山人还玉溪",
    "author": "顾况",
    "content": [
      "好鸟共鸣临水树，幽人独欠买山钱。",
      "若为种得千竿竹，引取君家一眼泉。"
    ]
  },
  {
    "volume": 267,
    "sequence": 77,
    "title": "送少微上人还鹿门",
    "author": "顾况",
    "content": [
      "少微不向吴中隐，为个生缘在鹿门。",
      "行入汉江秋月色，襄阳耆旧几人存。"
    ]
  },
  {
    "volume": 267,
    "sequence": 78,
    "title": "宿昭应",
    "author": "顾况",
    "content": [
      "武帝祈灵太乙坛，新丰树色绕千官。",
      "那知今夜长生殿，独闭山门月影寒。"
    ]
  },
  {
    "volume": 267,
    "sequence": 79,
    "title": "题琅邪上方",
    "author": "顾况",
    "content": [
      "东晋王家在此溪，南朝树色隔窗低。",
      "碑沈字灭昔人远，谷鸟犹向寒花啼。"
    ]
  },
  {
    "volume": 267,
    "sequence": 80,
    "title": "安仁港口望仙人城",
    "author": "顾况",
    "content": [
      "楼台采翠远分明，闻说仙家在此城。",
      "欲上仙城无路上，水边花里有人声。"
    ]
  },
  {
    "volume": 267,
    "sequence": 81,
    "title": "寄秘书包监",
    "author": "顾况",
    "content": [
      "一别长安路几千，遥知旧日主人怜。",
      "贾生只是三年谪，独自无才已四年。"
    ]
  },
  {
    "volume": 267,
    "sequence": 82,
    "title": "小孤山",
    "author": "顾况",
    "content": [
      "古庙枫林江水边，寒鸦接饭雁横天。",
      "大孤山远小孤出，月照洞庭归客船。"
    ]
  },
  {
    "volume": 267,
    "sequence": 83,
    "title": "送李秀才游嵩山",
    "author": "顾况",
    "content": [
      "嵩山石壁挂飞流，无限神仙在上头。",
      "采得新诗题石壁，老人惆怅不同游。"
    ]
  },
  {
    "volume": 267,
    "sequence": 84,
    "title": "从剡溪至赤城",
    "author": "顾况",
    "content": [
      "灵溪宿处接灵山，窈映高楼向月闲。",
      "夜半鹤声残梦里，犹疑琴曲洞房间。"
    ]
  },
  {
    "volume": 267,
    "sequence": 85,
    "title": "叶上题诗从苑中流出",
    "author": "顾况",
    "content": [
      "花落深宫莺亦悲，上阳宫女断肠时。",
      "君恩不闭东流水，叶上题诗寄与谁。"
    ]
  },
  {
    "volume": 267,
    "sequence": 86,
    "title": "崦里桃花",
    "author": "顾况",
    "content": [
      "崦里桃花逢女冠，林间杏叶落仙坛。",
      "老人方授上清箓，夜听步虚山月寒。"
    ]
  },
  {
    "volume": 267,
    "sequence": 87,
    "title": "听子规（一本题上有摄山二字）",
    "author": "顾况",
    "content": [
      "栖霞山中子规鸟，口边血出啼不了。",
      "山僧后夜初出定，闻似不闻山月晓。"
    ]
  },
  {
    "volume": 267,
    "sequence": 88,
    "title": "竹枝曲",
    "author": "顾况",
    "content": [
      "帝子苍梧不复归，洞庭叶下荆云飞。",
      "巴人夜唱竹枝后，肠断晓猿声渐稀。"
    ]
  },
  {
    "volume": 267,
    "sequence": 89,
    "title": "寻僧二首",
    "author": "顾况",
    "content": [
      "方丈玲珑花竹闲，已将心印出人间。",
      "家家门外长安道，何处相逢是宝山。",
      "弥天释子本高情，往往山中独自行。",
      "莫怪狂人游楚国，莲花只在淤泥生。"
    ]
  },
  {
    "volume": 267,
    "sequence": 90,
    "title": "桃花曲",
    "author": "顾况",
    "content": [
      "魏帝宫人舞凤楼，隋家天子泛龙舟。",
      "君王夜醉春眠晏，不觉桃花逐水流。"
    ]
  },
  {
    "volume": 267,
    "sequence": 91,
    "title": "赠远",
    "author": "顾况",
    "content": [
      "暂出河边思远道，却来窗下听新莺。",
      "故人一别几时见，春草还从旧处生。"
    ]
  },
  {
    "volume": 267,
    "sequence": 92,
    "title": "早春思归有唱竹枝歌者坐中下泪",
    "author": "顾况",
    "content": [
      "渺渺春生楚水波，楚人齐唱竹枝歌。",
      "与君皆是思归客，拭泪看花奈老何。"
    ]
  },
  {
    "volume": 267,
    "sequence": 93,
    "title": "送郭秀才",
    "author": "顾况",
    "content": [
      "故人曾任丹徒令，买得青山拟独耕。",
      "不作草堂招远客，却将垂柳借啼莺。"
    ]
  },
  {
    "volume": 267,
    "sequence": 94,
    "title": "宫词",
    "author": "顾况",
    "content": [
      "长乐宫连上苑春，玉楼金殿艳歌新。",
      "君门一入无由出，唯有宫莺得见人。"
    ]
  },
  {
    "volume": 267,
    "sequence": 95,
    "title": "悼稚",
    "author": "顾况",
    "content": [
      "稚子比来骑竹马，犹疑只在屋东西。",
      "莫言道者无悲事，曾听巴猿向月啼。"
    ]
  },
  {
    "volume": 267,
    "sequence": 96,
    "title": "山僧兰若",
    "author": "顾况",
    "content": [
      "绝顶茅庵老此生，寒云孤木伴经行。",
      "世人那得知幽径，遥向青峰礼磬声。"
    ]
  },
  {
    "volume": 267,
    "sequence": 97,
    "title": "句",
    "author": "顾况",
    "content": [
      "崦合桃花水，窗鸣柳谷泉。",
      "（题柳谷泉，见《应天府志》）颓垣化为陂，陆地堪乘舟。",
      "（以下并见张为《主客图》）汀洲渺渺江篱短，疑是疑非两断肠。",
      "巫峡朝云暮不归，洞庭春水晴空满。",
      "龙吟四泽欲兴雨，凤引九雏警宿乌。",
      "（七星管歌《通典》）新妇矶边月明，女儿浦口潮平。",
      "（渔父词，《野客丛谈》）"
    ]
  }
]