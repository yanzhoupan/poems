[
  {
    "volume": 144,
    "sequence": 1,
    "title": "送陆擢",
    "author": "常建",
    "content": [
      "圣代多才俊，陆生何考槃。",
      "南山高松树，不合空摧残。",
      "九月湖上别，北风秋雨寒。",
      "殷勤叹孤凤，早食金琅玕。"
    ]
  },
  {
    "volume": 144,
    "sequence": 2,
    "title": "送李十一尉临溪",
    "author": "常建",
    "content": [
      "泠泠花下琴，君唱渡江吟。",
      "天际一帆影，预悬离别心。",
      "以言神仙尉，因致瑶华音。",
      "回轸抚商调，越溪澄碧林。"
    ]
  },
  {
    "volume": 144,
    "sequence": 3,
    "title": "江上琴兴",
    "author": "常建",
    "content": [
      "江上调玉琴，一弦清一心。",
      "泠泠七弦遍，万木澄幽阴。",
      "能使江月白，又令江水深。",
      "始知梧桐枝，可以徽黄金。"
    ]
  },
  {
    "volume": 144,
    "sequence": 4,
    "title": "湖中晚霁",
    "author": "常建",
    "content": [
      "湖广舟自轻，江天欲澄霁。",
      "是时清楚望，气色犹霾曀。",
      "踟蹰金霞白，波上日初丽。",
      "烟虹落镜中，树木生天际。",
      "杳杳涯欲辨，蒙蒙云复闭。",
      "言乘星汉明，又睹寰瀛势。",
      "微兴从此惬，悠然不知岁。",
      "试歌沧浪清，遂觉乾坤细。",
      "岂念客衣薄，将期永投袂。",
      "迟回渔父间，一雁声嘹唳。"
    ]
  },
  {
    "volume": 144,
    "sequence": 5,
    "title": "宿王昌龄隐居",
    "author": "常建",
    "content": [
      "清溪深不测，隐处唯孤云。",
      "松际露微月，清光犹为君。",
      "茅亭宿花影，药院滋苔纹。",
      "余亦谢时去，西山鸾鹤群。"
    ]
  },
  {
    "volume": 144,
    "sequence": 6,
    "title": "送楚十少府",
    "author": "常建",
    "content": [
      "微风吹霜气，寒影明前除。",
      "落日未能别，萧萧林木虚。",
      "愁烟闭千里，仙尉其何如。",
      "因送别鹤操，赠之双鲤鱼。",
      "鲤鱼在金盘，别鹤哀有馀。",
      "心事则如此，请君开素书。"
    ]
  },
  {
    "volume": 144,
    "sequence": 7,
    "title": "张山人弹琴",
    "author": "常建",
    "content": [
      "君去芳草绿，西峰弹玉琴。",
      "岂惟丘中赏，兼得清烦襟。",
      "朝从山口还，出岭闻清音。",
      "了然云霞气，照见天地心。",
      "玄鹤下澄空，翩翩舞松林。",
      "改弦扣商声，又听飞龙吟。",
      "稍觉此身妄，渐知仙事深。",
      "其将炼金鼎，永矣投吾簪。"
    ]
  },
  {
    "volume": 144,
    "sequence": 8,
    "title": "白湖寺后溪宿云门",
    "author": "常建",
    "content": [
      "落日山水清，乱流鸣淙淙。",
      "旧蒲雨抽节，新花水对窗。",
      "溪中日已没，归鸟多为双。",
      "杉松引直路，出谷临前湖。",
      "洲渚晚色静，又观花与蒲。",
      "入溪复登岭，草浅寒流速。",
      "圆月明高峰，春山因独宿。",
      "松阴澄初夜，曙色分远目。",
      "日出城南隅，青青媚川陆。",
      "乱花覆东郭，碧气销长林。",
      "四郊一清影，千里归寸心。",
      "前瞻王程促，却恋云门深。",
      "毕景有馀兴，到家弹玉琴。"
    ]
  },
  {
    "volume": 144,
    "sequence": 9,
    "title": "闲斋卧病行药至山馆稍次湖亭二首",
    "author": "常建",
    "content": [
      "旬时结阴霖，帘外初白日。",
      "斋沐清病容，心魂畏虚室。",
      "闲梅照前户，明镜悲旧质。",
      "同袍四五人，何不来问疾。",
      "行药至石壁，东风变萌芽。",
      "主人门外绿，小隐湖中花。",
      "时物堪独往，春帆宜别家。",
      "辞君向沧海，烂熳从天涯。"
    ]
  },
  {
    "volume": 144,
    "sequence": 10,
    "title": "塞上曲",
    "author": "常建",
    "content": [
      "翩翩云中使，来问太原卒。",
      "百战苦不归，刀头怨明月。",
      "塞云随阵落，寒日傍城没。",
      "城下有寡妻，哀哀哭枯骨。"
    ]
  },
  {
    "volume": 144,
    "sequence": 11,
    "title": "仙谷遇毛女意知是秦宫人",
    "author": "常建",
    "content": [
      "溪口水石浅，泠泠明药丛。",
      "入溪双峰峻，松栝疏幽风。",
      "垂岭枝袅袅，翳泉花濛濛。",
      "夤缘斋人目，路尽心弥通。",
      "盘石横阳崖，前流殊未穷。",
      "回潭清云影，瀰漫长天空。",
      "水边一神女，千岁为玉童。",
      "羽毛经汉代，珠翠逃秦宫。",
      "目觌神已寓，鹤飞言未终。",
      "祈君青云秘，愿谒黄仙翁。",
      "尝以耕玉田，龙鸣西顶中。",
      "金梯与天接，几日来相逢。"
    ]
  },
  {
    "volume": 144,
    "sequence": 12,
    "title": "梦太白西峰",
    "author": "常建",
    "content": [
      "梦寐升九崖，杳霭逢元君。",
      "遗我太白峰，寥寥辞垢氛。",
      "结宇在星汉，宴林闭氤氲。",
      "檐楹覆馀翠，巾舄生片云。",
      "时往溪水间，孤亭昼仍曛。",
      "松峰引天影，石濑清霞文。",
      "恬目缓舟趣，霁心投鸟群。",
      "春风又摇棹，潭岛花纷纷。"
    ]
  },
  {
    "volume": 144,
    "sequence": 13,
    "title": "鄂渚招王昌龄张偾",
    "author": "常建",
    "content": [
      "刈芦旷野中，沙土飞黄云。",
      "天晦无精光，茫茫悲远君。",
      "楚山隔湘水，湖畔落日曛。",
      "春雁又北飞，音书固难闻。",
      "谪居未为叹，谗枉何由分。",
      "午日逐蛟龙，宜为吊冤文。",
      "翻覆古共然，名宦安足云。",
      "贫士任枯槁，捕鱼清江濆。",
      "有时荷锄犁，旷野自耕耘。",
      "不然春山隐，溪涧花氤氲。",
      "山鹿自有场，贤达亦顾群。",
      "二贤归去来，世上徒纷纷。"
    ]
  },
  {
    "volume": 144,
    "sequence": 14,
    "title": "春词二首（乐府诗题作陌上桑）",
    "author": "常建",
    "content": [
      "菀菀黄柳丝，濛濛杂花垂。",
      "日高红妆卧，倚对春光迟。",
      "宁知傍淇水，騕褭黄金羁。",
      "翳翳陌上桑，南枝交北堂。",
      "美人金梯出，素手自提筐。",
      "非但畏蚕饥，盈盈娇路傍。"
    ]
  },
  {
    "volume": 144,
    "sequence": 15,
    "title": "晦日马镫曲稍次中流作",
    "author": "常建",
    "content": [
      "夜寒宿芦苇，晓色明西林。",
      "初日在川上，便澄游子心。",
      "秦天无纤翳，郊野浮春阴。",
      "波静随钓鱼，舟小绿水深。",
      "出浦见千里，旷然谐远寻。",
      "扣船应渔父，因唱沧浪吟。"
    ]
  },
  {
    "volume": 144,
    "sequence": 16,
    "title": "古意",
    "author": "常建",
    "content": [
      "牧马古道傍，道傍多古墓。",
      "萧条愁杀人，蝉鸣白杨树。",
      "回头望京邑，合沓生尘雾。",
      "富贵安可常，归来保贞素。"
    ]
  },
  {
    "volume": 144,
    "sequence": 17,
    "title": "宿五度溪仙人得道处",
    "author": "常建",
    "content": [
      "五度溪上花，生根依两崖。",
      "二月寻片云，愿宿秦人家。",
      "上见悬崖崩，下见白水湍。",
      "仙人弹棋处，石上青萝盘。",
      "无处求玉童，翳翳唯林峦。",
      "前溪遇新月，聊取玉琴弹。"
    ]
  },
  {
    "volume": 144,
    "sequence": 18,
    "title": "西山",
    "author": "常建",
    "content": [
      "一身为轻舟，落日西山际。",
      "常随去帆影，远接长天势。",
      "物象归馀清，林峦分夕丽。",
      "亭亭碧流暗，日入孤霞继。",
      "渚日远阴映，湖云尚明霁。",
      "林昏楚色来，岸远荆门闭。",
      "至夜转清迥，萧萧北风厉。",
      "沙边雁鹭泊，宿处蒹葭蔽。",
      "圆月逗前浦，孤琴又摇曳。",
      "泠然夜遂深，白露沾人袂。"
    ]
  },
  {
    "volume": 144,
    "sequence": 19,
    "title": "春词",
    "author": "常建",
    "content": [
      "阶下草犹短，墙头梨花白。",
      "织女高楼上，停梭顾行客。",
      "问君在何所，青鸟舒锦翮。"
    ]
  },
  {
    "volume": 144,
    "sequence": 20,
    "title": "赠三侍御",
    "author": "常建",
    "content": [
      "高山临大泽，正月芦花干。",
      "阳色薰两崖，不改青松寒。",
      "士贤守孤贞，古来皆共难。",
      "明君错甚才，台上飞三鸾。",
      "操与霜雪明，量与江海宽。",
      "束身视天涯，安能穷波澜。",
      "孤鹤在枳棘，一枝非所安。",
      "逸翮望绝霄，见欲凌云端。",
      "层台何其高，山石流洪湍。",
      "固知非天池，鸣跃同所欢。",
      "谁念独枯槁，四十长江干。",
      "责躬贵知己，效拙从一官。",
      "折翮悲高风，苦饥候朝餐。",
      "湖月映大海，天空何漫漫。",
      "托身未知所，谋道庶不刊。",
      "吟彼乔木诗，一夕常三叹。"
    ]
  },
  {
    "volume": 144,
    "sequence": 21,
    "title": "第三峰",
    "author": "常建",
    "content": [
      "西山第三顶，茅宇依双松。",
      "杳杳欲至天，云梯升几重。",
      "莹魄澄玉虚，以求鸾鹤踪。",
      "逶迤非天人，执节乘赤龙。",
      "旁映白日光，缥缈轻霞容。",
      "孤辉上烟雾，馀影明心胸。",
      "愿与黄麒麟，欲飞而莫从。",
      "因寂清万象，轻云自中峰。",
      "山暝学栖鸟，月来随暗蛩。",
      "寻空静馀响，袅袅云溪钟。"
    ]
  },
  {
    "volume": 144,
    "sequence": 22,
    "title": "古兴",
    "author": "常建",
    "content": [
      "汉上逢老翁，江口为僵尸。",
      "白发沾黄泥，遗骸集乌鸱。",
      "机巧自此忘，精魄今何之。",
      "风吹钓竿折，鱼跃安能施。",
      "白水明汀洲，菰蒲冒深陂。",
      "唯留扁舟影，系在长江湄。",
      "突兀枯松枝，悠扬女萝丝。",
      "托身难凭依，生死焉相知。",
      "遍观今时人，举世皆尔为。",
      "将军死重围，汉卒犹争驰。",
      "百马同一衔，万轮同一规。",
      "名与身孰亲，君子宜固思。"
    ]
  },
  {
    "volume": 144,
    "sequence": 23,
    "title": "高楼夜弹筝",
    "author": "常建",
    "content": [
      "高楼百馀尺，直上江水平。",
      "明月照人苦，开帘弹玉筝。",
      "山高猿狖急，天静鸿雁鸣。",
      "曲度犹未终，东峰霞半生。"
    ]
  },
  {
    "volume": 144,
    "sequence": 24,
    "title": "客有自燕而归哀其老而赠之",
    "author": "常建",
    "content": [
      "羸马朝自燕，一身为二连。",
      "忆亲拜孤冢，移葬双陵前。",
      "幽愿从此毕，剑心因获全。",
      "孟冬寒气盛，抚辔告言旋。",
      "碣石海北门，馀寇惟朝鲜。",
      "离离一寒骑，袅袅驰白天。",
      "生别皆自取，况为士卒先。",
      "寸心渔阳兴，落日旌竿悬。"
    ]
  },
  {
    "volume": 144,
    "sequence": 25,
    "title": "白龙窟泛舟寄天台学道者",
    "author": "常建",
    "content": [
      "夕映翠山深，馀晖在龙窟。",
      "扁舟沧浪意，澹澹花影没。",
      "西浮入天色，南望对云阙。",
      "因忆莓苔峰，初阳濯玄发。",
      "泉萝两幽映，松鹤间清越。",
      "碧海莹子神，玉膏泽人骨。",
      "忽然为枯木，微兴遂如兀。",
      "应寂中有天，明心外无物。",
      "环回从所泛，夜静犹不歇。",
      "澹然意无限，身与波上月。"
    ]
  },
  {
    "volume": 144,
    "sequence": 26,
    "title": "张天师草堂",
    "author": "常建",
    "content": [
      "灵溪宴清宇，傍倚枯松根。",
      "花药绕方丈，瀑泉飞至门。",
      "四气闭炎热，两崖改明昏。",
      "夜深月暂皎，亭午朝始暾。",
      "信是天人居，幽幽寂无喧。",
      "万壑应鸣磬，诸峰接一魂。",
      "遂登仙子谷，因醉田生樽。",
      "时节开玉书，窅映飞天言。",
      "心化便无影，目精焉累烦。",
      "忽而与霄汉，寥落空南轩。"
    ]
  },
  {
    "volume": 144,
    "sequence": 27,
    "title": "古意三首",
    "author": "常建",
    "content": [
      "二妃方访舜，万里南方悬。",
      "远道隔江汉，孤舟无岁年。",
      "不知苍梧处，气尽呼青天。",
      "愁泪变楚竹，蛾眉丧湘川。",
      "后人立为庙，累世称其贤。",
      "过客设祠祭，狐狸来坐边。",
      "怀古未忍还，猿吟彻空山。",
      "明月照高阁，彩女褰罗幕。",
      "歌舞临碧云，箫声沸珠箔。",
      "青鸾临南海，天上双白鹤。",
      "万里齐翼飞，意求君门乐。",
      "玉霄九重闭，金锁夜不开。",
      "两翅自无力，愁鸣云外来。",
      "态深入空贵，世屈无良媒。",
      "俯仰顾中禁，东飞白玉台。",
      "楚王竟何去，独自留巫山。",
      "偏使世人见，迢迢江汉间。",
      "驻舟春溪里，皆愿拜灵颜。",
      "寤寐见神女，金沙鸣珮环。",
      "闲艳绝世姿，令人气力微。",
      "含笑竟不语，化作朝云飞。"
    ]
  },
  {
    "volume": 144,
    "sequence": 28,
    "title": "渔浦",
    "author": "常建",
    "content": [
      "春至百草绿，陂泽闻鶬鹒。",
      "别家投钓翁，今世沧浪情。",
      "沤纻为缊袍，折麻为长缨。",
      "荣誉失本真，怪人浮此生。",
      "碧水月自阔，安流净而平。",
      "扁舟与天际，独往谁能名。"
    ]
  },
  {
    "volume": 144,
    "sequence": 29,
    "title": "空灵山应田叟",
    "author": "常建",
    "content": [
      "湖南无村落，山舍多黄茆。",
      "淳朴如太古，其人居鸟巢。",
      "牧童唱巴歌，野老亦献嘲。",
      "泊舟问溪口，言语皆哑咬。",
      "土俗不尚农，岂暇论肥硗。",
      "莫徭射禽兽，浮客烹鱼鲛。",
      "余亦罘罝人，获麋今尚苞。",
      "敬君中国来，愿以充其庖。",
      "日入闻虎斗，空山满咆哮。",
      "怀人虽共安，异域终难交。",
      "白水可洗心，采薇可为肴。",
      "曳策背落日，江风鸣梢梢。"
    ]
  },
  {
    "volume": 144,
    "sequence": 30,
    "title": "太公哀晚遇",
    "author": "常建",
    "content": [
      "日出渭流白，文王畋猎时。",
      "钓翁在芦苇，川泽无熊罴。",
      "诏书起遗贤，匹马令致辞。",
      "因称江海人，臣老筋力衰。",
      "迟迟诣天车，快快悟灵龟。",
      "兵马更不猎，君臣皆共怡。",
      "同车至咸阳，心影无磷缁。",
      "四牡玉墀下，一言为帝师。",
      "王侯拥朱门，轩盖曜长逵。",
      "古来荣华人，遭遇谁知之。",
      "落日悬桑榆，光景有顿亏。",
      "倏忽天地人，虽贵将何为。"
    ]
  },
  {
    "volume": 144,
    "sequence": 31,
    "title": "昭君墓",
    "author": "常建",
    "content": [
      "汉宫岂不死，异域伤独没。",
      "万里驮黄金，蛾眉为枯骨。",
      "回车夜出塞，立马皆不发。",
      "共恨丹青人，坟上哭明月。"
    ]
  },
  {
    "volume": 144,
    "sequence": 32,
    "title": "吊王将军墓",
    "author": "常建",
    "content": [
      "嫖姚北伐时，深入强千里。",
      "战馀落日黄，军败鼓声死。",
      "尝闻汉飞将，可夺单于垒。",
      "今与山鬼邻，残兵哭辽水。"
    ]
  },
  {
    "volume": 144,
    "sequence": 33,
    "title": "古意",
    "author": "常建",
    "content": [
      "井底玉冰洞地明，琥珀辘轳青丝索。",
      "仙人骑凤披彩霞，挽上银瓶照天阁。",
      "黄金作身双飞龙，口衔明月喷芙蓉。",
      "一时渡海望不见，晓上青楼十二重。"
    ]
  },
  {
    "volume": 144,
    "sequence": 34,
    "title": "古兴",
    "author": "常建",
    "content": [
      "辘轳井上双梧桐，飞鸟衔花日将没。",
      "深闺女儿莫愁年，玉指泠泠怨金碧。",
      "石榴裙裾蛱蝶飞，见人不语颦蛾眉。",
      "青丝素丝红绿丝，织成锦衾当为谁。"
    ]
  },
  {
    "volume": 144,
    "sequence": 35,
    "title": "张公子行（一作古意）",
    "author": "常建",
    "content": [
      "日出乘钓舟，袅袅持钓竿。",
      "涉淇傍荷花，骢马闲金鞍。",
      "侠客白云中，腰间悬辘轳。",
      "出门事嫖姚，为君西击胡。",
      "胡兵汉骑相驰逐，转战孤军西海北。",
      "百尺旌竿沉黑云，边笳落日不堪闻。"
    ]
  },
  {
    "volume": 144,
    "sequence": 36,
    "title": "题破山寺后禅院",
    "author": "常建",
    "content": [
      "清晨入古寺，初日照高林。",
      "竹径通幽处，禅房花木深。",
      "山光悦鸟性，潭影空人心。",
      "万籁此都寂，但馀钟磬音。"
    ]
  },
  {
    "volume": 144,
    "sequence": 37,
    "title": "送李大都护",
    "author": "常建",
    "content": [
      "单于虽不战，都护事边深。",
      "君执幕中秘，能为高士心。",
      "海头近初月，碛里多愁阴。",
      "西望郭犹子，将分泪满襟。"
    ]
  },
  {
    "volume": 144,
    "sequence": 38,
    "title": "潭州留别",
    "author": "常建",
    "content": [
      "贤达不相识，偶然交已深。",
      "宿帆谒郡佐，怅别依禅林。",
      "湘水流入海，楚云千里心。",
      "望君杉松夜，山月清猿吟。"
    ]
  },
  {
    "volume": 144,
    "sequence": 39,
    "title": "听琴秋夜赠寇尊师",
    "author": "常建",
    "content": [
      "琴当秋夜听，况是洞中人。",
      "一指指应法，一声声爽神。",
      "寒虫临砌急，清吹袅灯频。",
      "何必钟期耳，高闲自可亲。"
    ]
  },
  {
    "volume": 144,
    "sequence": 40,
    "title": "泊舟盱眙",
    "author": "常建",
    "content": [
      "泊舟淮水次，霜降夕流清。",
      "夜久潮侵岸，天寒月近城。",
      "平沙依雁宿，候馆听鸡鸣。",
      "乡国云霄外，谁堪羁旅情。"
    ]
  },
  {
    "volume": 144,
    "sequence": 41,
    "title": "江行",
    "author": "常建",
    "content": [
      "平湖四无际，此夜泛孤舟。",
      "明月异方意，吴歌令客愁。",
      "乡园碧云外，兄弟渌江头。",
      "万里无归信，伤心看斗牛。"
    ]
  },
  {
    "volume": 144,
    "sequence": 42,
    "title": "燕居",
    "author": "常建",
    "content": [
      "青苔常满路，流水复入林。",
      "远与市朝隔，日闻鸡犬深。",
      "寥寥丘中想，渺渺湖上心。",
      "啸傲转无欲，不知成陆沉。"
    ]
  },
  {
    "volume": 144,
    "sequence": 43,
    "title": "送宇文六",
    "author": "常建",
    "content": [
      "花映垂杨汉水清，微风林里一枝轻。",
      "即今江北还如此，愁杀江南离别情。"
    ]
  },
  {
    "volume": 144,
    "sequence": 44,
    "title": "落第长安",
    "author": "常建",
    "content": [
      "家园好在尚留秦，耻作明时失路人。",
      "恐逢故里莺花笑，且向长安度一春。"
    ]
  },
  {
    "volume": 144,
    "sequence": 45,
    "title": "塞下",
    "author": "常建",
    "content": [
      "铁马胡裘出汉营，分麾百道救龙城。",
      "左贤未遁旌竿折，过在将军不在兵。"
    ]
  },
  {
    "volume": 144,
    "sequence": 46,
    "title": "题法院",
    "author": "常建",
    "content": [
      "胜景门闲对远山，竹深松老半含烟。",
      "皓月殿中三度磬，水晶宫里一僧禅。"
    ]
  },
  {
    "volume": 144,
    "sequence": 47,
    "title": "岭猿",
    "author": "常建",
    "content": [
      "杳杳袅袅清且切，鹧鸪飞处又斜阳。",
      "相思岭上相思泪，不到三声合断肠。"
    ]
  },
  {
    "volume": 144,
    "sequence": 48,
    "title": "三日寻李九庄",
    "author": "常建",
    "content": [
      "雨歇杨林东渡头，永和三日荡轻舟。",
      "故人家在桃花岸，直到门前溪水流。"
    ]
  },
  {
    "volume": 144,
    "sequence": 49,
    "title": "塞下曲四首",
    "author": "常建",
    "content": [
      "玉帛朝回望帝乡，乌孙归去不称王。",
      "天涯静处无征战，兵气销为日月光。",
      "北海阴风动地来，明君祠上望龙堆。",
      "髑髅皆是长城卒，日暮沙场飞作灰。",
      "龙斗雌雄势已分，山崩鬼哭恨将军。",
      "黄河直北千馀里，冤气苍茫成黑云。",
      "因嫁单于怨在边，蛾眉万古葬胡天。",
      "汉家此去三千里，青冢常无草木烟。"
    ]
  },
  {
    "volume": 144,
    "sequence": 50,
    "title": "戏题湖上",
    "author": "常建",
    "content": [
      "湖上老人坐矶头，湖里桃花水却流。",
      "竹竿袅袅波无际，不知何者吞吾钩。"
    ]
  },
  {
    "volume": 144,
    "sequence": 51,
    "title": "吴故宫",
    "author": "常建",
    "content": [
      "越女歌长君且听，芙蓉香满水边城。",
      "岂知一日终非主，犹自如今有怨声。"
    ]
  }
]