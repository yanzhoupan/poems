[
  {
    "volume": 460,
    "sequence": 1,
    "title": "昨日复今辰",
    "author": "白居易",
    "content": [
      "昨日复今辰，悠悠七十春。",
      "所经多故处，却想似前身。",
      "散秩优游老，闲居净洁贫。",
      "螺杯中有物，鹤氅上无尘。",
      "解佩收朝带，抽簪换野巾。",
      "风仪与名号，别是一生人。"
    ]
  },
  {
    "volume": 460,
    "sequence": 2,
    "title": "病疮",
    "author": "白居易",
    "content": [
      "门有医来往，庭无客送迎。",
      "病销谈笑兴，老足叹嗟声。",
      "鹤伴临池立，人扶下砌行。",
      "脚疮春断酒，那得有心情。"
    ]
  },
  {
    "volume": 460,
    "sequence": 3,
    "title": "游赵村杏花",
    "author": "白居易",
    "content": [
      "赵村红杏每年开，十五年来看几回。",
      "七十三人难再到，今春来是别花来。"
    ]
  },
  {
    "volume": 460,
    "sequence": 4,
    "title": "刑部尚书致仕",
    "author": "白居易",
    "content": [
      "十五年来洛下居，道缘俗累两何如。",
      "迷路心回因向佛，宦途事了是悬车。",
      "全家遁世曾无闷，半俸资身亦有余。",
      "唯是名衔人不会，毗耶长者白尚书。"
    ]
  },
  {
    "volume": 460,
    "sequence": 5,
    "title": "初致仕后戏酬留守牛相公，并呈分司诸寮友",
    "author": "白居易",
    "content": [
      "南北东西无所羁，挂冠自在胜分司。",
      "探花尝酒多先到，拜表行香尽不知。",
      "炮笋烹鱼饱餐后，拥袍枕臂醉眠时。",
      "报君一语君应笑，兼亦无心羡保厘。"
    ]
  },
  {
    "volume": 460,
    "sequence": 6,
    "title": "问诸亲友",
    "author": "白居易",
    "content": [
      "七十人难到，过三更较稀。",
      "占花租野寺，定酒典朝衣。",
      "趁醉春多出，贪欢夜未归。",
      "不知亲故口，道我是耶非。"
    ]
  },
  {
    "volume": 460,
    "sequence": 7,
    "title": "戏问牛司徒",
    "author": "白居易",
    "content": [
      "抖擞尘缨捋白须，半酣扶起问司徒。",
      "不知诏下悬车后，醉舞狂歌有例无。"
    ]
  },
  {
    "volume": 460,
    "sequence": 8,
    "title": "不与老为期",
    "author": "白居易",
    "content": [
      "不与老为期，因何两鬓丝。",
      "才应免夭促，便已及衰羸。",
      "昨夜梦何在，明朝身不知。",
      "百忧非我所，三乐是吾师。",
      "闭目常闲坐，低头每静思。",
      "存神机虑息，养气语言迟。",
      "行亦携诗箧，眠多枕酒卮。",
      "自惭无一事，少有不安时。"
    ]
  },
  {
    "volume": 460,
    "sequence": 9,
    "title": "开龙门八节石滩诗二首",
    "author": "白居易",
    "content": [
      "铁凿金锤殷若雷，八滩九石剑棱摧。",
      "竹篙桂楫飞如箭，百筏千艘鱼贯来。",
      "振锡导师凭众力，挥金退傅施家财。",
      "他时相逐四方去，莫虑尘沙路不开。",
      "七十三翁旦暮身，誓开险路作通津。",
      "夜舟过此无倾覆，朝胫从今免苦辛。",
      "十里叱滩变河汉，八寒阴狱化阳春。",
      "我身虽殁心长在，暗施慈悲与后人。"
    ]
  },
  {
    "volume": 460,
    "sequence": 10,
    "title": "闲坐",
    "author": "白居易",
    "content": [
      "婆娑放鸡犬，嬉戏任儿童。",
      "闲坐槐阴下，开襟向晚风。",
      "沤麻池水里，晒枣日阳中。",
      "人物何相称，居然田舍翁。"
    ]
  },
  {
    "volume": 460,
    "sequence": 11,
    "title": "酬寄牛相公同宿话旧劝酒见赠",
    "author": "白居易",
    "content": [
      "每来政事堂中宿，共忆华阳观里时。",
      "日暮独归愁米尽，泥深同出借驴骑。",
      "交游今日唯残我，富贵当年更有谁。",
      "彼此相看头雪白，一杯可合重推辞。"
    ]
  },
  {
    "volume": 460,
    "sequence": 12,
    "title": "道场独坐",
    "author": "白居易",
    "content": [
      "整顿衣巾拂净床，一瓶秋水一炉香。",
      "不论烦恼先须去，直到菩提亦拟忘。",
      "朝谒久停收剑珮，宴游渐罢废壶觞。",
      "世间无用残年处，只合逍遥坐道场。"
    ]
  },
  {
    "volume": 460,
    "sequence": 13,
    "title": "偶作寄朗之",
    "author": "白居易",
    "content": [
      "历想为官日，无如刺史时。",
      "欢娱接宾客，饱暖及妻儿。",
      "自到东都后，安闲更得宜。",
      "分司胜刺史，致仕胜分司。",
      "何况园林下，欣然得朗之。",
      "仰名同旧识，为乐即新知。",
      "有雪先相访，无花不作期。",
      "斗醲干酿酒，夸妙细吟诗。",
      "里巷千来往，都门五别离。",
      "岐分两回首，书到一开眉。",
      "叶落槐亭院，冰生竹阁池。",
      "雀罗谁问讯，鹤氅罢追随。",
      "身与心俱病，容将力共衰。",
      "老来多健忘，唯不忘相思。"
    ]
  },
  {
    "volume": 460,
    "sequence": 14,
    "title": "狂吟七言十四韵",
    "author": "白居易",
    "content": [
      "亦知世是休明世，自想身非富贵身。",
      "但恐人间为长物，不如林下作遗民。",
      "游依二室成三友，住近双林当四邻。",
      "性海澄渟平少浪，心田洒扫净无尘。",
      "香山闲宿一千夜，梓泽连游十六春。",
      "是客相逢皆故旧，无僧每见不殷勤。",
      "药停有喜闲销疾，金尽无忧醉忘贫。",
      "补绽衣裳愧妻女，支持酒肉赖交亲。",
      "俸随日计钱盈贯，禄逐年支粟满囷。",
      "洛堰鱼鲜供取足，游村果熟馈争新。",
      "诗章人与传千首，寿命天教过七旬。",
      "点检一生徼幸事，东都除我更无人。"
    ]
  },
  {
    "volume": 460,
    "sequence": 15,
    "title": "喜裴涛使君携诗见访，醉中戏赠",
    "author": "白居易",
    "content": [
      "忽闻扣户醉吟声，不觉停杯倒屣迎。",
      "共放诗狂同酒癖，与君别是一亲情。"
    ]
  },
  {
    "volume": 460,
    "sequence": 16,
    "title": "得潮州杨相公继之书并诗，以此寄之",
    "author": "白居易",
    "content": [
      "诗情书意两殷勤，来自天南瘴海滨。",
      "初睹银钩还启齿，细吟琼什欲沾巾。",
      "凤池隔绝三千里，蜗舍沈冥十五春。",
      "唯有新昌故园月，至今分照两乡人。"
    ]
  },
  {
    "volume": 460,
    "sequence": 17,
    "title": "宿府池西亭",
    "author": "白居易",
    "content": [
      "池上平桥桥下亭，夜深睡觉上桥行。",
      "白头老尹重来宿，十五年前旧月明。"
    ]
  },
  {
    "volume": 460,
    "sequence": 18,
    "title": "闲眠",
    "author": "白居易",
    "content": [
      "暖床斜卧日曛腰，一觉闲眠百病销。",
      "尽日一餐茶两碗，更无所要到明朝。"
    ]
  },
  {
    "volume": 460,
    "sequence": 19,
    "title": "杨柳枝词",
    "author": "白居易",
    "content": [
      "一树春风千万枝，嫩于金色软于丝。",
      "永丰西角荒园里，尽日无人属阿谁。"
    ]
  },
  {
    "volume": 460,
    "sequence": 20,
    "title": "诏取永丰柳植禁苑感赋",
    "author": "白居易",
    "content": [
      "一树衰残委泥土，双枝荣耀植天庭。",
      "定知玄象今春后，柳宿光中添两星。"
    ]
  },
  {
    "volume": 460,
    "sequence": 21,
    "title": "斋居春久，感事遣怀",
    "author": "白居易",
    "content": [
      "斋戒坐三旬，笙歌发四邻。",
      "月明停酒夜，眼暗看花人。",
      "赖学空为观，深知念是尘。",
      "犹思闲语笑，未忘旧交亲。",
      "久作龙门主，多为兔苑宾。",
      "水嬉歌尽日，雪宴烛通晨。",
      "事事皆过分，时时自问身。",
      "风光抛得也，七十四年春。"
    ]
  },
  {
    "volume": 460,
    "sequence": 22,
    "title": "每见吕南二郎中新文辄窃有所叹惜因成长句以咏所怀",
    "author": "白居易",
    "content": [
      "双金百炼少人知，纵我知君徒尔为。",
      "望梅阁老无妨渴，画饼尚书不救饥。",
      "白日回头看又晚，青云举足蹑何迟。",
      "壮年可惜虚销掷，遣把闲杯吟咏诗。"
    ]
  },
  {
    "volume": 460,
    "sequence": 23,
    "title": "胡吉郑刘卢张等六贤皆多年寿予亦次焉…纪之传好事者",
    "author": "白居易",
    "content": [
      "七人五百七十岁，拖紫纡朱垂白须。",
      "手里无金莫嗟叹，尊中有酒且欢娱。",
      "诗吟两句神还王，酒饮三杯气尚粗。",
      "嵬峨狂歌教婢拍，婆娑醉舞遣孙扶。",
      "天年高过二疏傅，人数多于四皓图。",
      "除却三山五天竺，人间此会更应无。"
    ]
  },
  {
    "volume": 460,
    "sequence": 24,
    "title": "欢喜二偈",
    "author": "白居易",
    "content": [
      "得老加年诚可喜，当春对酒亦宜欢。",
      "心中别有欢喜事，开得龙门八节滩。",
      "眼暗头旋耳重听，唯余心口尚醒醒。",
      "今朝欢喜缘何事，礼彻佛名百部经。"
    ]
  },
  {
    "volume": 460,
    "sequence": 25,
    "title": "闲居贫活计",
    "author": "白居易",
    "content": [
      "冠盖闲居少，箪瓢陋巷深。",
      "称家开户牖，量力置园林。",
      "俭薄身都惯，营为力不任。",
      "饥烹一斤肉，暖卧两重衾。",
      "尊有陶潜酒，囊无陆贾金。",
      "莫嫌贫活计，更富即劳心。"
    ]
  },
  {
    "volume": 460,
    "sequence": 26,
    "title": "赠诸少年",
    "author": "白居易",
    "content": [
      "少年莫笑我蹉跎，听我狂翁一曲歌。",
      "入手荣名取虽少，关心稳事得还多。",
      "老惭退马沾刍秣，高喜归鸿脱弋罗。",
      "官给俸钱天与寿，些些贫病奈吾何。"
    ]
  },
  {
    "volume": 460,
    "sequence": 27,
    "title": "感所见",
    "author": "白居易",
    "content": [
      "巧者焦劳智者愁，愚翁何喜复何忧。",
      "莫嫌山木无人用，大胜笼禽不自由。",
      "网外老鸡因断尾，盘中鲜鲙为吞钩。",
      "谁人会我心中事，冷笑时时一掉头。"
    ]
  },
  {
    "volume": 460,
    "sequence": 28,
    "title": "寄黔州马常侍",
    "author": "白居易",
    "content": [
      "闲看双节信为贵，乐饮一杯谁与同。",
      "可惜风情与心力，五年抛掷在黔中。"
    ]
  },
  {
    "volume": 460,
    "sequence": 29,
    "title": "和李相公留守题漕上新桥六韵（同用黎字）",
    "author": "白居易",
    "content": [
      "选石铺新路，安桥压古堤。",
      "似从银汉下，落傍玉川西。",
      "影定栏杆倒，标高华表齐。",
      "烟开虹半见，月冷鹤双栖。",
      "材映夔龙小，功嫌元凯低。",
      "从容济世后，馀力及黔黎。"
    ]
  },
  {
    "volume": 460,
    "sequence": 30,
    "title": "闲居",
    "author": "白居易",
    "content": [
      "风雨萧条秋少客，门庭冷静昼多关。",
      "金羁骆马近卖却，罗袖柳枝寻放还。",
      "书卷略寻聊取睡，酒杯浅把粗开颜。",
      "眼昏入夜休看月，脚重经春不上山。",
      "心静无妨喧处寂，机忘兼觉梦中闲。",
      "是非爱恶销停尽，唯寄空身在世间。"
    ]
  },
  {
    "volume": 460,
    "sequence": 31,
    "title": "新秋夜雨",
    "author": "白居易",
    "content": [
      "蟋蟀暮啾啾，光阴不少留。",
      "松檐半夜雨，风幌满床秋。",
      "曙早灯犹在，凉初簟未收。",
      "新晴好天气，谁伴老人游。"
    ]
  },
  {
    "volume": 460,
    "sequence": 32,
    "title": "春眠",
    "author": "白居易",
    "content": [
      "枕低被暖身安稳，日照房门帐未开。",
      "还有少年春气味，时时暂到梦中来。"
    ]
  },
  {
    "volume": 460,
    "sequence": 33,
    "title": "喜老自嘲",
    "author": "白居易",
    "content": [
      "面黑头雪白，自嫌还自怜。",
      "毛龟蓍下老，蝙蝠鼠中仙。",
      "名籍同逋客，衣装类古贤。",
      "裘轻被白氎，靴暖蹋乌毡。",
      "周易休开卦，陶琴不上弦。",
      "任从人弃掷，自与我周旋。",
      "铁马因疲退，铅刀以钝全。",
      "行开第八秩，可谓尽天年。"
    ]
  },
  {
    "volume": 460,
    "sequence": 34,
    "title": "能无愧",
    "author": "白居易",
    "content": [
      "十两新绵褐，披行暖似春。",
      "一团香絮枕，倚坐稳于人。",
      "婢仆遣他尝药草，儿孙与我拂衣巾。",
      "回看左右能无愧，养活枯残废退身。"
    ]
  },
  {
    "volume": 460,
    "sequence": 35,
    "title": "河阳石尚书破回鹘迎贵主过上党射…称叹不足以诗美之",
    "author": "白居易",
    "content": [
      "塞北虏郊随手破，山东贼垒掉鞭收。",
      "乌孙公主归秦地，白马将军入潞州。",
      "剑拔青鳞蛇尾活，弦抨赤羽火星流。",
      "须知鸟目犹难漏，纵有天狼岂足忧。",
      "画角三声刁斗晓，清商一部管弦秋。",
      "他时麟阁图勋业，更合何人居上头。"
    ]
  },
  {
    "volume": 460,
    "sequence": 36,
    "title": "自咏老身示诸家属",
    "author": "白居易",
    "content": [
      "寿及七十五，俸沾五十千。",
      "夫妻偕老日，甥侄聚居年。",
      "粥美尝新米，袍温换故绵。",
      "家居虽濩落，眷属幸团圆。",
      "置榻素屏下，移炉青帐前。",
      "书听孙子读，汤看侍儿煎。",
      "走笔还诗债，抽衣当药钱。",
      "支分闲事了，爬背向阳眠。"
    ]
  },
  {
    "volume": 460,
    "sequence": 37,
    "title": "自问此心呈诸老伴",
    "author": "白居易",
    "content": [
      "朝问此心何所思，暮问此心何所为。",
      "不入公门慵敛手，不看人面免低眉。",
      "居士室间眠得所，少年场上饮非宜。",
      "闲谈亹亹留诸老，美酝徐徐进一卮。",
      "心未曾求过分事，身常少有不安时。",
      "此心除自谋身外，更问其余尽不知。"
    ]
  },
  {
    "volume": 460,
    "sequence": 38,
    "title": "六年立春日人日作",
    "author": "白居易",
    "content": [
      "二日立春人七日，盘蔬饼饵逐时新。",
      "年方吉郑犹为少，家比刘韩未是贫。",
      "乡园节岁应堪重，亲故欢游莫厌频。",
      "试作循潮封眼想，何由得见洛阳春。"
    ]
  },
  {
    "volume": 460,
    "sequence": 39,
    "title": "斋居偶作",
    "author": "白居易",
    "content": [
      "童子装炉火，行添一炷香。",
      "老翁持麈尾，坐拂半张床。",
      "卷缦看天色，移斋近日阳。",
      "甘鲜新饼果，稳暖旧衣裳。",
      "止足安生理，悠闲乐性场。",
      "是非一以遣，动静百无妨。",
      "岂有物相累，兼无情可忘。",
      "不须忧老病，心是自医王。"
    ]
  },
  {
    "volume": 460,
    "sequence": 40,
    "title": "咏身",
    "author": "白居易",
    "content": [
      "自中风来三历闰，从悬车后几逢春。",
      "周南留滞称遗老，汉上羸残号半人。",
      "薄有文章传子弟，断无书札答交亲。",
      "余年自问将何用，恐是人间剩长身。"
    ]
  },
  {
    "volume": 460,
    "sequence": 41,
    "title": "予与山南王仆射起、淮南李仆射绅…举之、公垂二相公",
    "author": "白居易",
    "content": [
      "故交海内只三人，二坐岩廊一卧云。",
      "老爱诗书还似我，荣兼将相不如君。",
      "百年胶漆初心在，万里烟霄中路分。",
      "阿阁鸾凰野田鹤，何人信道旧同群。"
    ]
  },
  {
    "volume": 460,
    "sequence": 42,
    "title": "读道德经",
    "author": "白居易",
    "content": [
      "玄元皇帝著遗文，乌角先生仰后尘。",
      "金玉满堂非己物，子孙委蜕是他人。",
      "世间尽不关吾事，天下无亲于我身。",
      "只有一身宜爱护，少教冰炭逼心神。"
    ]
  },
  {
    "volume": 460,
    "sequence": 43,
    "title": "禽虫十二章",
    "author": "白居易",
    "content": [
      "燕违戊巳鹊避岁，兹事因何羽族知。",
      "疑有凤凰颁鸟历，一时一日不参差。",
      "水中科斗长成蛙，林下桑虫老作蛾。",
      "蛙跳蛾舞仰头笑，焉用鹍鹏鳞羽多。",
      "江鱼群从称妻妾，塞雁联行号弟兄。",
      "但恐世间真眷属，亲疏亦是强为名。",
      "蚕老茧成不庇身，蜂饥蜜熟属他人。",
      "须知年老忧家者，恐是二虫虚苦辛。",
      "阿阁鹓鸾田舍乌，妍蚩贵贱两悬殊。",
      "如何闭向深笼里，一种摧颓触四隅。",
      "兽中刀枪多怒吼，鸟遭罗弋尽哀鸣。",
      "羔羊口在缘何事，暗死屠门无一声。",
      "蟭螟杀敌蚊巢上，蛮触交争蜗角中。",
      "应是诸天观下界，一微尘内斗英雄。",
      "蟏蛸网上罥蜉蝣，反覆相持死始休。",
      "何异浮生临老日，一弹指顷报恩雠。",
      "蚁王化饭为臣妾，蜾母偷虫作子孙。",
      "彼此假名非本物，其间何怨复何恩。",
      "豆苗鹿嚼解乌毒，艾叶雀衔夺燕巢。",
      "鸟兽不曾看本草，谙知药性是谁教。",
      "一鼠得仙生羽翼，众鼠相看有羡色。",
      "岂知飞上未半空，已作乌鸢口中食。",
      "鹅乳养雏遗在水，鱼心想子变成鳞。",
      "细微幽隐何穷事，知者唯应是圣人。"
    ]
  }
]