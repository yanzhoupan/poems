[
  {
    "volume": 519,
    "sequence": 1,
    "title": "立春日",
    "author": "李远",
    "content": [
      "暖日傍帘晓，浓春开箧红。",
      "钗斜穿彩燕，罗薄剪春虫。",
      "巧著金刀力，寒侵玉指风。",
      "娉婷何处戴，山鬓绿成丛。"
    ]
  },
  {
    "volume": 519,
    "sequence": 2,
    "title": "翦彩",
    "author": "李远",
    "content": [
      "翦彩赠相亲，银钗缀凤真。",
      "双双衔绶鸟，两两度桥人。",
      "叶逐金刀出，花随玉指新。",
      "愿君千万岁，无岁不逢春。"
    ]
  },
  {
    "volume": 519,
    "sequence": 3,
    "title": "题僧院",
    "author": "李远",
    "content": [
      "不用问汤休，何人免白头。",
      "百年如过鸟，万事尽浮沤。",
      "别绪长牵梦，情由乱种愁。",
      "却嫌风景丽，窗外碧云秋。"
    ]
  },
  {
    "volume": 519,
    "sequence": 4,
    "title": "观廉女真葬（女真善隶书，常为内中学士）",
    "author": "李远",
    "content": [
      "玉窗抛翠管，轻袖掩银鸾。",
      "错落云车断，丁泠金磬寒。",
      "鹤寻深院宿，人借旧书看。",
      "寂寞焚香处，红花满石坛。"
    ]
  },
  {
    "volume": 519,
    "sequence": 5,
    "title": "闲居",
    "author": "李远",
    "content": [
      "尘事久相弃，沈浮皆不知。",
      "牛羊归古巷，燕雀绕疏篱。",
      "买药经年晒，留僧尽日棋。",
      "唯忧钓鱼伴，秋水隔波时。"
    ]
  },
  {
    "volume": 519,
    "sequence": 6,
    "title": "及第后送家兄游蜀",
    "author": "李远",
    "content": [
      "人谁无远别，此别意多违。",
      "正鹄虽言中，冥鸿不共飞。",
      "玉京烟雨断，巴国梦魂归。",
      "若过严家濑，殷勤看钓矶。"
    ]
  },
  {
    "volume": 519,
    "sequence": 7,
    "title": "送人入蜀",
    "author": "李远",
    "content": [
      "蜀客本多愁，君今是胜游。",
      "碧藏云外树，红露驿边楼。",
      "杜魄呼名语，巴江作字流。",
      "不知烟雨夜，何处梦刀州。"
    ]
  },
  {
    "volume": 519,
    "sequence": 8,
    "title": "游故王驸马池亭",
    "author": "李远",
    "content": [
      "花树杳玲珑，渔舟处处通。",
      "醉销罗绮艳，香暖芰荷风。",
      "野鸟翻萍绿，斜桥印水红。",
      "子猷箫管绝，谁爱碧鲜浓。"
    ]
  },
  {
    "volume": 519,
    "sequence": 9,
    "title": "悲铜雀台",
    "author": "李远",
    "content": [
      "西陵树已尽，铜雀思偏多。",
      "雪密疑楼阁，花开想绮罗。",
      "影销堂上舞，声断帐前歌。",
      "唯有漳河水，年年旧绿波。"
    ]
  },
  {
    "volume": 519,
    "sequence": 10,
    "title": "陪新及第赴同年会",
    "author": "李远",
    "content": [
      "曾攀芳桂英，处处共君行。",
      "今日杏园宴，当时天乐声。",
      "柳浓堪系马，花上未藏莺。",
      "满座皆仙侣，同年别有情。"
    ]
  },
  {
    "volume": 519,
    "sequence": 11,
    "title": "咏雁",
    "author": "李远",
    "content": [
      "早晚辞沙漠，南来处处飞。",
      "关山多雨雪，风水损毛衣。",
      "碧海魂应断，红楼信自稀。",
      "不知矰缴外，留得几行归。"
    ]
  },
  {
    "volume": 519,
    "sequence": 12,
    "title": "与碧溪上人别",
    "author": "李远",
    "content": [
      "欲入凤城游，西溪别惠休。",
      "色随花旋落，年共水争流。",
      "客思偏来夜，蝉声觉送秋。",
      "明朝逢旧侣，唯拟上歌楼。"
    ]
  },
  {
    "volume": 519,
    "sequence": 13,
    "title": "赠殷山人",
    "author": "李远",
    "content": [
      "有客抱琴宿，值予多怨怀。",
      "啼乌弦易断，啸鹤调难谐。",
      "曲罢月移幌，韵清风满斋。",
      "谁能将此妙，一为奏金阶。"
    ]
  },
  {
    "volume": 519,
    "sequence": 14,
    "title": "咏壁鱼",
    "author": "李远",
    "content": [
      "鳞细粉光鲜，开书乱眼前。",
      "透窗疑漏网，落砚似流泉。",
      "潜穴河图内，吞钩乙字边。",
      "莫言鬐鬣小，食尽白蘋篇。"
    ]
  },
  {
    "volume": 519,
    "sequence": 15,
    "title": "听话丛台",
    "author": "李远",
    "content": [
      "有客新从赵地回，自言曾上古丛台。",
      "云遮襄国天边去，树绕漳河地里来。",
      "弦管变成山鸟哢，绮罗留作野花开。",
      "金舆玉辇无行迹，风雨惟知长绿苔。"
    ]
  },
  {
    "volume": 519,
    "sequence": 16,
    "title": "失鹤",
    "author": "李远",
    "content": [
      "秋风吹却九皋禽，一片闲云万里心。",
      "碧落有情应怅望，青天无路可追寻。",
      "来时白云翎犹短，去日丹砂顶渐深。",
      "华表柱头留语后，更无消息到如今。"
    ]
  },
  {
    "volume": 519,
    "sequence": 17,
    "title": "赠写御容李长史",
    "author": "李远",
    "content": [
      "玉座尘消砚水清，龙髯不动彩毫轻。",
      "初分隆准山河秀，乍点重瞳日月明。",
      "宫女卷帘皆暗认，侍臣开殿尽遥惊。",
      "三朝供奉无人敌，始觉僧繇浪得名。"
    ]
  },
  {
    "volume": 519,
    "sequence": 18,
    "title": "赠潼关不下山僧",
    "author": "李远",
    "content": [
      "与君同在苦空间，君得空门我爱闲。",
      "禁足已教修雁塔，终身不拟下鸡山。",
      "窗中遥指三千界，枕上斜看百二关。",
      "香茗一瓯从此别，转蓬流水几时还。"
    ]
  },
  {
    "volume": 519,
    "sequence": 19,
    "title": "过旧游见双鹤怆然有怀",
    "author": "李远",
    "content": [
      "谢公何岁掩松楸，双鹤依然傍玉楼。",
      "朱顶巑岏荒草上，雪毛零落小池头。",
      "蓬瀛路断君何在，云水情深我尚留。",
      "他日若来华表上，更添多少令威愁。"
    ]
  },
  {
    "volume": 519,
    "sequence": 20,
    "title": "赠友人",
    "author": "李远",
    "content": [
      "凤城烟霭思偏多，曾向刘郎住处过。",
      "银烛焰前贪劝酒，玉箫声里已闻歌。",
      "佳人惜别看嘶马，公子含情向翠蛾。",
      "今日重来门巷改，出墙桐树绿婆娑。"
    ]
  },
  {
    "volume": 519,
    "sequence": 21,
    "title": "赠南岳僧",
    "author": "李远",
    "content": [
      "曾住衡阳岳寺边，门开江水与云连。",
      "数州城郭藏寒树，一片风帆著远天。",
      "猿啸不离行道处，客来皆到卧床前。",
      "今朝惆怅红尘里，惟忆闲陪尽日眠。"
    ]
  },
  {
    "volume": 519,
    "sequence": 22,
    "title": "赠弘文杜校书",
    "author": "李远",
    "content": [
      "高倚霞梯万丈余，共看移步入宸居。",
      "晓随鹓鹭排金锁，静对铅黄校玉书。",
      "漠漠禁烟笼远树，泠泠宫漏响前除。",
      "还闻汉帝亲词赋，好为从容奏子虚。"
    ]
  },
  {
    "volume": 519,
    "sequence": 23,
    "title": "听王氏话归州昭君庙",
    "author": "李远",
    "content": [
      "献之闲坐说归州，曾到昭君庙里游。",
      "自古行人多怨恨，至今乡土尽风流。",
      "泉如珠泪侵阶滴，花似红妆满岸愁。",
      "河畔犹残翠眉样，有时新月傍帘钩。"
    ]
  },
  {
    "volume": 519,
    "sequence": 24,
    "title": "过马嵬山（一作李益诗）",
    "author": "李远",
    "content": [
      "金甲云旗尽日回，仓皇罗袖满尘埃。",
      "浓香犹自飘銮辂，恨魄无因离马嵬。",
      "南内宫人悲帐殿，东溟方士问蓬莱。",
      "唯余坡上弯环月，时送残蛾入帝台。"
    ]
  },
  {
    "volume": 519,
    "sequence": 25,
    "title": "吴越怀古",
    "author": "李远",
    "content": [
      "吴越千年奈怨何，两宫清吹作樵歌。",
      "姑苏一败云无色，范蠡长游水自波。",
      "霞拂故城疑转旆，月依荒树想嚬蛾。",
      "行人欲问西施馆，江鸟寒飞碧草多。"
    ]
  },
  {
    "volume": 519,
    "sequence": 26,
    "title": "长安即事寄友人",
    "author": "李远",
    "content": [
      "绮陌千年思断蓬，今来还宿凤城东。",
      "瑶台钟鼓长依旧，巫陕烟花自不同。",
      "千结故心为怨网，万条新景作愁笼。",
      "何时更伴刘郎去，却见夭桃满树红。"
    ]
  },
  {
    "volume": 519,
    "sequence": 27,
    "title": "闻明上人逝寄友人",
    "author": "李远",
    "content": [
      "萧寺曾过最上方，碧桐浓叶覆西廊。",
      "游人缥缈红衣乱，座客从容白日长。",
      "别后旋成庄叟梦，书来忽报惠休亡。",
      "他时若更相随去，只是含酸对影堂。"
    ]
  },
  {
    "volume": 519,
    "sequence": 28,
    "title": "赠咸阳李少府",
    "author": "李远",
    "content": [
      "美貌雄才已少齐，宝书仙简两看题。",
      "金刀片片裁新锦，玉步重重上旧梯。",
      "鹏到碧天排雾去，凤游琼树拣枝栖。",
      "蓬瀛宴罢试回首，一望尘中路正迷。"
    ]
  },
  {
    "volume": 519,
    "sequence": 29,
    "title": "邻人自金仙观移竹",
    "author": "李远",
    "content": [
      "移居新竹已堪看，劚破莓苔得几竿。",
      "圆节不教伤粉箨，低枝犹拟拂霜坛。",
      "墙头枝动如烟绿，枕上风来送夜寒。",
      "第一莫教渔父见，且从萧飒满朱栏。"
    ]
  },
  {
    "volume": 519,
    "sequence": 30,
    "title": "慈恩寺避暑",
    "author": "李远",
    "content": [
      "香荷疑散麝，风铎似调琴。",
      "不觉清凉晚，归人满柳阴。"
    ]
  },
  {
    "volume": 519,
    "sequence": 31,
    "title": "读田光传",
    "author": "李远",
    "content": [
      "秦灭燕丹怨正深，古来豪客尽沾襟。",
      "荆卿不了真闲事，辜负田光一片心。"
    ]
  },
  {
    "volume": 519,
    "sequence": 32,
    "title": "友人下第因以赠之",
    "author": "李远",
    "content": [
      "刘毅虽然不掷卢，谁人不道解樗蒲。",
      "黄金百万终须得，只有挼莎更一呼。"
    ]
  },
  {
    "volume": 519,
    "sequence": 33,
    "title": "咏鸳鸯",
    "author": "李远",
    "content": [
      "鸳鸯离别伤，人意似鸳鸯。",
      "试取鸳鸯看，多应断寸肠。"
    ]
  },
  {
    "volume": 519,
    "sequence": 34,
    "title": "赠筝妓伍卿",
    "author": "李远",
    "content": [
      "轻轻没后更无筝，玉腕红纱到伍卿。",
      "座客满筵都不语，一行哀雁十三声。"
    ]
  },
  {
    "volume": 519,
    "sequence": 35,
    "title": "黄陵庙词（一作李群玉诗）",
    "author": "李远",
    "content": [
      "黄陵庙前莎草春，黄陵女儿蒨裙新。",
      "轻舟小楫唱歌去，水远山长愁杀人。"
    ]
  },
  {
    "volume": 519,
    "sequence": 36,
    "title": "句",
    "author": "李远",
    "content": [
      "人事三杯酒，流年一局棋。",
      "青山不厌三杯酒，长日惟消一局棋。"
    ]
  }
]