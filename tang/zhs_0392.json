[
  {
    "volume": 392,
    "sequence": 1,
    "title": "追和何、谢铜雀妓",
    "author": "李贺",
    "content": [
      "佳人一壶酒，秋容满千里。",
      "石马卧新烟，忧来何所似。",
      "歌声且潜弄，陵树风自起。",
      "长裾压高台，泪眼看花机。"
    ]
  },
  {
    "volume": 392,
    "sequence": 2,
    "title": "送秦光禄北征",
    "author": "李贺",
    "content": [
      "北虏胶堪折，秋沙乱晓鼙。",
      "髯胡频犯塞，骄气似横霓。",
      "灞水楼船渡，营门细柳开。",
      "将军驰白马，豪彦骋雄材。",
      "箭射欃枪落，旗悬日月低。",
      "榆稀山易见，甲重马频嘶。",
      "天远星光没，沙平草叶齐。",
      "风吹云路火，雪污玉关泥。",
      "屡断呼韩颈，曾然董卓脐。",
      "太常犹旧宠，光禄是新隮。",
      "宝玦麒麟起，银壶狒狖啼。",
      "桃花连马发，彩絮扑鞍来。",
      "呵臂悬金斗，当唇注玉罍。",
      "清苏和碎蚁，紫腻卷浮杯。",
      "虎鞟先蒙马，鱼肠且断犀。",
      "西旅狗□□，蹙额北方奚。",
      "守帐然香暮，看鹰永夜栖。",
      "黄龙就别镜，青冢念阳台。",
      "周处长桥役，侯调短弄哀。",
      "钱塘阶凤羽，正室擘鸾钗。",
      "内子攀琪树，羌儿奏落梅。",
      "今朝擎剑去，何日刺蛟回。"
    ]
  },
  {
    "volume": 392,
    "sequence": 3,
    "title": "酬答二首",
    "author": "李贺",
    "content": [
      "金鱼公子夹衫长，密装腰鞓割玉方。",
      "行处春风随马尾，柳花偏打内家香。",
      "雍州二月梅池春，御水䴔䴖暖白蘋。",
      "试问酒旗歌板地，今朝谁是拗花人。"
    ]
  },
  {
    "volume": 392,
    "sequence": 4,
    "title": "画角东城",
    "author": "李贺",
    "content": [
      "河转曙萧萧，鸦飞睥睨高。",
      "帆长摽越甸，壁冷挂吴刀。",
      "淡菜生寒日，鲕鱼潠白涛。",
      "水花沾抹额，旗鼓夜迎潮。"
    ]
  },
  {
    "volume": 392,
    "sequence": 5,
    "title": "昌谷读书示巴童",
    "author": "李贺",
    "content": [
      "虫响灯光薄，宵寒药气浓。",
      "君怜垂翅客，辛苦尚相从。"
    ]
  },
  {
    "volume": 392,
    "sequence": 6,
    "title": "巴童答",
    "author": "李贺",
    "content": [
      "巨鼻宜山褐，庞眉入苦吟。",
      "非君唱乐府，谁识怨秋深。"
    ]
  },
  {
    "volume": 392,
    "sequence": 7,
    "title": "代崔家送客",
    "author": "李贺",
    "content": [
      "行尽柳烟下，马蹄白翩翩。",
      "恐随行处尽，何忍重扬鞭。"
    ]
  },
  {
    "volume": 392,
    "sequence": 8,
    "title": "出城",
    "author": "李贺",
    "content": [
      "雪下桂花稀，啼乌被弹归。",
      "关水乘驴影，秦风帽带垂。",
      "入乡试万里，无印自堪悲。",
      "卿卿忍相问，镜中双泪姿。"
    ]
  },
  {
    "volume": 392,
    "sequence": 9,
    "title": "莫种树",
    "author": "李贺",
    "content": [
      "园中莫种树，种树四时愁。",
      "独睡南床月，今秋似去秋。"
    ]
  },
  {
    "volume": 392,
    "sequence": 10,
    "title": "将发",
    "author": "李贺",
    "content": [
      "东床卷席罢，濩落将行去。",
      "秋白遥遥空，日满门前路。"
    ]
  },
  {
    "volume": 392,
    "sequence": 11,
    "title": "追赋画江潭苑四首",
    "author": "李贺",
    "content": [
      "吴苑晓苍苍，宫衣水溅黄。",
      "小鬟红粉薄，骑马珮珠长。",
      "路指台城迥，罗薰袴褶香。",
      "行云沾翠辇，今日似襄王。",
      "宝袜菊衣单，蕉花密露寒。",
      "水光兰泽叶，带重剪刀钱。",
      "角暖盘弓易，靴长上马难。",
      "泪痕沾寝帐，匀粉照金鞍。",
      "剪翅小鹰斜，绦根玉镟花。",
      "鞦垂妆钿粟，箭箙钉文牙。",
      "狒狒啼深竹，䴔䴖老湿沙。",
      "宫官烧蜡火，飞烬污铅华。",
      "十骑簇芙蓉，宫衣小队红。",
      "练香熏宋鹊，寻箭踏卢龙。",
      "旗湿金铃重，霜干玉镫空。",
      "今朝画眉早，不待景阳钟。"
    ]
  },
  {
    "volume": 392,
    "sequence": 12,
    "title": "潞州张大宅病酒，遇江使，寄上十四兄",
    "author": "李贺",
    "content": [
      "秋至昭关后，当知赵国寒。",
      "系书随短羽，写恨破长笺。",
      "病客眠清晓，疏桐坠绿鲜。",
      "城鸦啼粉堞，军吹压芦烟。",
      "岸帻褰沙幌，枯塘卧折莲。",
      "木窗银迹画，石磴水痕钱。",
      "旅酒侵愁肺，离歌绕懦弦。",
      "诗封两条泪，露折一枝兰。",
      "莎老沙鸡泣，松干瓦兽残。",
      "觉骑燕地马，梦载楚溪船。",
      "椒桂倾长席，鲈鲂斫玳筵。",
      "岂能忘旧路，江岛滞佳年。"
    ]
  },
  {
    "volume": 392,
    "sequence": 13,
    "title": "难忘曲",
    "author": "李贺",
    "content": [
      "夹道开洞门，弱杨低画戟。",
      "帘影竹华起，箫声吹日色。",
      "蜂语绕妆镜，拂蛾学春碧。",
      "乱系丁香梢，满栏花向夕。"
    ]
  },
  {
    "volume": 392,
    "sequence": 14,
    "title": "贾公闾贵婿曲",
    "author": "李贺",
    "content": [
      "朝衣不须长，分花对袍缝。",
      "嘤嘤白马来，满脑黄金重。",
      "今朝香气苦，珊瑚涩难枕。",
      "且要弄风人，暖蒲沙上饮。",
      "燕语踏帘钩，日虹屏中碧。",
      "潘令在河阳，无人死芳色。"
    ]
  },
  {
    "volume": 392,
    "sequence": 15,
    "title": "夜饮朝眠曲",
    "author": "李贺",
    "content": [
      "觞酣出座东方高，腰横半解星劳劳。",
      "柳苑鸦啼公主醉，薄露压花蕙园气。",
      "玉转湿丝牵晓水，熟粉生香琅玕紫。",
      "夜饮朝眠断无事，楚罗之帏卧皇子。"
    ]
  },
  {
    "volume": 392,
    "sequence": 16,
    "title": "王濬墓下作",
    "author": "李贺",
    "content": [
      "人间无阿童，犹唱水中龙。",
      "白草侵烟死，秋梨绕地红。",
      "古书平黑石，袖剑断青铜。",
      "耕势鱼鳞起，坟科马鬣封。",
      "菊花垂湿露，棘径卧干蓬。",
      "松柏愁香涩，南原几夜风。"
    ]
  },
  {
    "volume": 392,
    "sequence": 17,
    "title": "客游",
    "author": "李贺",
    "content": [
      "悲满千里心，日暖南山石。",
      "不谒承明庐，老作平原客。",
      "四时别家庙，三年去乡国。",
      "旅歌屡弹铗，归问时裂帛。"
    ]
  },
  {
    "volume": 392,
    "sequence": 18,
    "title": "崇义里滞雨",
    "author": "李贺",
    "content": [
      "落莫谁家子，来感长安秋。",
      "壮年抱羁恨，梦泣生白头。",
      "瘦马秣败草，雨沫飘寒沟。",
      "南宫古帘暗，湿景传签筹。",
      "家山远千里，云脚天东头。",
      "忧眠枕剑匣，客帐梦封侯。"
    ]
  },
  {
    "volume": 392,
    "sequence": 19,
    "title": "冯小怜",
    "author": "李贺",
    "content": [
      "湾头见小怜，请上琵琶弦。",
      "破得春风恨，今朝直几钱。",
      "裙垂竹叶带，鬓湿杏花烟。",
      "玉冷红丝重，齐宫妾驾鞭。"
    ]
  },
  {
    "volume": 392,
    "sequence": 20,
    "title": "赠陈商",
    "author": "李贺",
    "content": [
      "长安有男儿，二十心已朽。",
      "楞伽堆案前，楚辞系肘后。",
      "人生有穷拙，日暮聊饮酒。",
      "只今道已塞，何必须白首。",
      "凄凄陈述圣，披褐鉏俎豆。",
      "学为尧舜文，时人责衰偶。",
      "柴门车辙冻，日下榆影瘦。",
      "黄昏访我来，苦节青阳皱。",
      "太华五千仞，劈地抽森秀。",
      "旁古无寸寻，一上戛牛斗。",
      "公卿纵不怜，宁能锁吾口。",
      "李生师太华，大坐看白昼。",
      "逢霜作朴樕，得气为春柳。",
      "礼节乃相去，憔悴如刍狗。",
      "风雪直斋坛，墨组贯铜绶。",
      "臣妾气态间，唯欲承箕帚。",
      "天眼何时开，古剑庸一吼。"
    ]
  },
  {
    "volume": 392,
    "sequence": 21,
    "title": "钓鱼诗",
    "author": "李贺",
    "content": [
      "秋水钓红渠，仙人待素书。",
      "菱丝萦独茧，蒲米蛰双鱼。",
      "斜竹垂清沼，长纶贯碧虚。",
      "饵悬春蜥蜴，钩坠小蟾蜍。",
      "詹子情无限，龙阳恨有余。",
      "为看烟浦上，楚女泪沾裾。"
    ]
  },
  {
    "volume": 392,
    "sequence": 22,
    "title": "奉和二兄罢使遣马归延州",
    "author": "李贺",
    "content": [
      "空留三尺剑，不用一丸泥。",
      "马向沙场去，人归故国来。",
      "笛愁翻陇水，酒喜沥春灰。",
      "锦带休惊雁，罗衣尚斗鸡。",
      "还吴已渺渺，入郢莫凄凄。",
      "自是桃李树，何畏不成蹊。"
    ]
  },
  {
    "volume": 392,
    "sequence": 23,
    "title": "答赠",
    "author": "李贺",
    "content": [
      "本是张公子，曾名萼绿华。",
      "沉香熏小像，杨柳伴啼鸦。",
      "露重金泥冷，杯阑玉树斜。",
      "琴堂沽酒客，新买后园花。"
    ]
  },
  {
    "volume": 392,
    "sequence": 24,
    "title": "题赵生壁",
    "author": "李贺",
    "content": [
      "大妇然竹根，中妇舂玉屑。",
      "冬暖拾松枝，日烟坐蒙灭。",
      "木藓青桐老，石井水声发。",
      "曝背卧东亭，桃花满肌骨。"
    ]
  },
  {
    "volume": 392,
    "sequence": 25,
    "title": "感春",
    "author": "李贺",
    "content": [
      "日暖自萧条，花悲北郭骚。",
      "榆穿莱子眼，柳断舞儿腰。",
      "上幕迎神燕，飞丝送百劳。",
      "胡琴今日恨，急语向檀槽。"
    ]
  },
  {
    "volume": 392,
    "sequence": 26,
    "title": "仙人",
    "author": "李贺",
    "content": [
      "弹琴石壁上，翻翻一仙人。",
      "手持白鸾尾，夜扫南山云。",
      "鹿饮寒涧下，鱼归清海滨。",
      "当时汉武帝，书报桃花春。"
    ]
  },
  {
    "volume": 392,
    "sequence": 27,
    "title": "河阳歌",
    "author": "李贺",
    "content": [
      "染罗衣，秋蓝难著色。",
      "不是无心人，为作台邛客。",
      "花烧中潬城，颜郎身已老。",
      "惜许两少年，抽心似春草。",
      "今日见银牌，今夜鸣玉晏。",
      "牛头高一尺，隔坐应相见。",
      "月从东方来，酒从东方转。",
      "觥船饫口红，蜜炬千枝烂。"
    ]
  },
  {
    "volume": 392,
    "sequence": 28,
    "title": "花游曲",
    "author": "李贺",
    "content": [
      "春柳南陌态，冷花寒露姿。",
      "今朝醉城外，拂镜浓扫眉。",
      "烟湿愁车重，红油覆画衣。",
      "舞裙香不暖，酒色上来迟。"
    ]
  },
  {
    "volume": 392,
    "sequence": 29,
    "title": "春昼",
    "author": "李贺",
    "content": [
      "朱城报春更漏转，光风催兰吹小殿。",
      "草细堪梳，柳长如线。",
      "卷衣秦帝，扫粉赵燕。",
      "日含画幕，蜂上罗荐。",
      "平阳花坞，河阳花县。",
      "越妇支机，吴蚕作茧。",
      "菱汀系带，荷塘倚扇。",
      "江南有情，塞北无恨。"
    ]
  },
  {
    "volume": 392,
    "sequence": 30,
    "title": "安乐宫",
    "author": "李贺",
    "content": [
      "深井桐乌起，尚复牵情水。",
      "未盥邵陵瓜，瓶中弄长翠。",
      "新成安乐宫，宫如凤凰翅。",
      "歌回蜡板鸣，左悺提壶使。",
      "绿蘩悲水曲，茱萸别秋子。"
    ]
  },
  {
    "volume": 392,
    "sequence": 31,
    "title": "胡蝶飞",
    "author": "李贺",
    "content": [
      "杨花扑帐春云热，龟甲屏风醉眼缬。",
      "东家胡蝶西家飞，白骑少年今日归。"
    ]
  },
  {
    "volume": 392,
    "sequence": 32,
    "title": "梁公子",
    "author": "李贺",
    "content": [
      "风彩出萧家，本是菖蒲花。",
      "南塘莲子熟，洗马走江沙。",
      "御笺银沫冷，长簟凤窠斜。",
      "种柳营中暗，题书赐馆娃。"
    ]
  },
  {
    "volume": 392,
    "sequence": 33,
    "title": "牡丹种曲",
    "author": "李贺",
    "content": [
      "莲枝未长秦蘅老，走马驮金劚春草。",
      "水灌香泥却月盆，一夜绿房迎白晓。",
      "美人醉语园中烟，晚华已散蝶又阑。",
      "梁王老去罗衣在，拂袖风吹蜀国弦。",
      "归霞帔拖蜀帐昏，嫣红落粉罢承恩。",
      "檀郎谢女眠何处，楼台月明燕夜语。"
    ]
  },
  {
    "volume": 392,
    "sequence": 34,
    "title": "后园凿井歌",
    "author": "李贺",
    "content": [
      "井上辘轳床上转。",
      "水声繁，弦声浅。",
      "情若何，荀奉倩。",
      "城头日，长向城头住。",
      "一日作千年，不须流下去。"
    ]
  },
  {
    "volume": 392,
    "sequence": 35,
    "title": "开愁歌（华下作）",
    "author": "李贺",
    "content": [
      "秋风吹地百草干，华容碧影生晚寒。",
      "我当二十不得意，一心愁谢如枯兰。",
      "衣如飞鹑马如狗，临岐击剑生铜吼。",
      "旗亭下马解秋衣，请贳宜阳一壶酒。",
      "壶中唤天云不开，白昼万里闲凄迷。",
      "主人劝我养心骨，莫受俗物相填□。"
    ]
  },
  {
    "volume": 392,
    "sequence": 36,
    "title": "秦宫诗",
    "author": "李贺",
    "content": [
      ""
    ]
  },
  {
    "volume": 392,
    "sequence": 37,
    "title": "古邺城童子谣，效王粲刺曹操",
    "author": "李贺",
    "content": [
      "邺城中，暮尘起。",
      "将黑丸，斫文吏。",
      "棘为鞭，虎为马。",
      "团团走，邺城下。",
      "切玉剑，射日弓。",
      "献何人，奉相公。",
      "扶毂来，关右儿。",
      "香扫涂，相公归。"
    ]
  },
  {
    "volume": 392,
    "sequence": 38,
    "title": "杨生青花紫石砚歌",
    "author": "李贺",
    "content": [
      "端州石工巧如神，踏天磨刀割紫云。",
      "佣刓抱水含满唇，暗洒苌弘冷血痕。",
      "纱帷昼暖墨花春，轻沤漂沫松麝薰。",
      "干腻薄重立脚匀，数寸光秋无日昏。",
      "圆毫促点声静新，孔砚宽顽何足云。"
    ]
  },
  {
    "volume": 392,
    "sequence": 39,
    "title": "房中思",
    "author": "李贺",
    "content": [
      "新桂如蛾眉，秋风吹小绿。",
      "行轮出门去，玉銮声断续。",
      "月轩下风露，晓庭自幽涩。",
      "谁能事贞素，卧听莎鸡泣。"
    ]
  },
  {
    "volume": 392,
    "sequence": 40,
    "title": "石城晓",
    "author": "李贺",
    "content": [
      "月落大堤上，女垣栖乌起。",
      "细露湿团红，寒香解夜醉。",
      "女牛渡天河，柳烟满城曲。",
      "上客留断缨，残蛾斗双绿。",
      "春帐依微蝉翼罗，横茵突金隐体花。",
      "帐前轻絮鹤毛起，欲说春心无所似。"
    ]
  },
  {
    "volume": 392,
    "sequence": 41,
    "title": "苦昼短",
    "author": "李贺",
    "content": [
      "飞光飞光，劝尔一杯酒。",
      "吾不识青天高，黄地厚，唯见月寒日暖，来煎人寿。",
      "食熊则肥，食蛙则瘦。",
      "神君何在，太一安有。",
      "天东有若木，下置衔烛龙。",
      "吾将斩龙足，嚼龙肉。",
      "使之朝不得回，夜不得伏。",
      "自然老者不死，少者不哭。",
      "何为服黄金，吞白玉。",
      "谁似任公子，云中骑碧驴。",
      "刘彻茂陵多滞骨，嬴政梓棺费鲍鱼。"
    ]
  },
  {
    "volume": 392,
    "sequence": 42,
    "title": "章和二年中",
    "author": "李贺",
    "content": [
      "云萧索，田风拂拂，麦芒如篲黍如粟。",
      "关中父老百领襦，关东吏人乏诟租。",
      "健犊春耕土膏黑，菖蒲丛丛沿水脉。",
      "殷勤为我下田租，百钱携偿丝桐客。",
      "游春漫光坞花白，野林散香神降席。",
      "拜神得寿献天子，七星贯断姮娥死。"
    ]
  },
  {
    "volume": 392,
    "sequence": 43,
    "title": "春归昌谷",
    "author": "李贺",
    "content": [
      "束发方读书，谋身苦不早。",
      "终军未乘传，颜子鬓先老。",
      "天网信崇大，矫士常慅慅。",
      "逸目骈甘华，羁心如荼蓼。",
      "旱云二三月，岑岫相颠倒。",
      "谁揭赪玉盘，东方发红照。",
      "春热张鹤盖，兔目官槐小。",
      "思焦面如病，尝胆肠似绞。",
      "京国心烂漫，夜梦归家少。",
      "发轫东门外，天地皆浩浩。",
      "青树骊山头，花风满秦道。",
      "宫台光错落，装尽偏峰峤。",
      "细绿及团红，当路杂啼笑。",
      "香风下高广，鞍马正华耀。",
      "独乘鸡栖车，自觉少风调。",
      "心曲语形影，只身焉足乐。",
      "岂能脱负檐，刻鹤曾无兆。",
      "幽幽太华侧，老柏如建纛。",
      "龙皮相排戛，翠羽更荡掉。",
      "驱趋委憔悴，眺览强容貌。",
      "花蔓阂行輈，縠烟暝深徼。",
      "少健无所就，入门愧家老。",
      "听讲依大树，观书临曲沼。",
      "知非出柙虎，甘作藏雾豹。",
      "韩鸟处矰缴，湘鯈在笼罩。",
      "狭行无廓落，壮士徒轻躁。"
    ]
  },
  {
    "volume": 392,
    "sequence": 44,
    "title": "昌谷诗（五月二十七日作）",
    "author": "李贺",
    "content": [
      "昌谷五月稻，细青满平水。",
      "遥峦相压叠，颓绿愁堕地。",
      "光洁无秋思，凉旷吹浮媚。",
      "竹香满凄寂，粉节涂生翠。",
      "草发垂恨鬓，光露泣幽泪。",
      "层围烂洞曲，芳径老红醉。",
      "攒虫锼古柳，蝉子鸣高邃。",
      "大带委黄葛，紫蒲交狭涘。",
      "石钱差复藉，厚叶皆蟠腻。",
      "汰沙好平白，立马印青字。",
      "晚鳞自遨游，瘦鹄暝单跱。",
      "嘹嘹湿蛄声，咽源惊溅起。",
      "纡缓玉真路，神娥蕙花里。",
      "苔絮萦涧砾，山实垂赪紫。",
      "小柏俨重扇，肥松突丹髓。",
      "鸣流走响韵，垄秋拖光穟。",
      "莺唱闵女歌，瀑悬楚练帔。",
      "风露满笑眼，骈岩杂舒坠。",
      "乱条迸石岭，细颈喧岛毖。",
      "日脚扫昏翳，新云启华閟。",
      "谧谧厌夏光，商风道清气。",
      "高眠服玉容，烧桂祀天几。",
      "雾衣夜披拂，眠坛梦真粹。",
      "待驾栖鸾老，故宫椒壁圮。",
      "鸿珑数铃响，羁臣发凉思。",
      "阴藤束朱键，龙帐著魈魅。",
      "碧锦帖花檉，香衾事残贵。",
      "歌尘蠹木在，舞彩长云似。",
      "珍壤割绣段，里俗祖风义。",
      "邻凶不相杵，疫病无邪祀。",
      "鲐皮识仁惠，丱角知靦耻。",
      "县省司刑官，户乏诟租吏。",
      "竹薮添堕简，石矶引钩饵。",
      "溪湾转水带，芭蕉倾蜀纸。",
      "岑光晃縠襟，孤景拂繁事。",
      "泉尊陶宰酒，月眉谢郎妓。",
      "丁丁幽钟远，矫矫单飞至。",
      "霞巘殷嵯峨，危溜听争次。",
      "淡蛾流平碧，薄月眇阴悴。",
      "凉光入涧岸，廓尽山中意。",
      "渔童下宵网，霜禽竦烟翅。",
      "潭镜滑蛟涎，浮珠噞鱼戏。",
      "风桐瑶匣瑟，萤星锦城使。",
      "柳缀长缥带，篁掉短笛吹。",
      "石根缘绿藓，芦笋抽丹渍。",
      "漂旋弄天影，古桧拏云臂。",
      "愁月薇帐红，罥云香蔓刺。",
      "芒麦平百井，闲乘列千肆。",
      "刺促成纪人，好学鸱夷子。"
    ]
  },
  {
    "volume": 392,
    "sequence": 45,
    "title": "铜驼悲",
    "author": "李贺",
    "content": [
      "落魄三月罢，寻花去东家。",
      "谁作送春曲，洛岸悲铜驼。",
      "桥南多马客，北山饶古人。",
      "客饮杯中酒，驼悲千万春。",
      "生世莫徒劳，风吹盘上烛。",
      "厌见桃株笑，铜驼夜来哭。"
    ]
  },
  {
    "volume": 392,
    "sequence": 46,
    "title": "自昌谷到洛后门",
    "author": "李贺",
    "content": [
      "九月大野白，苍岑竦秋门。",
      "寒凉十月末，露霰濛晓昏。",
      "澹色结昼天，心事填空云。",
      "道上千里风，野竹蛇涎痕。",
      "石涧涷波声，鸡叫清寒晨。",
      "强行到东舍，解马投旧邻。",
      "东家名廖者，乡曲传姓辛。",
      "杖头非饮酒，吾请造其人。",
      "始欲南去楚，又将西适秦。",
      "襄王与武帝，各自留青春。",
      "闻道兰台上，宋玉无归魂。",
      "缃缥两行字，蛰虫蠹秋芸。",
      "为探秦台意，岂命余负薪。"
    ]
  },
  {
    "volume": 392,
    "sequence": 47,
    "title": "七月一日晓入太行山",
    "author": "李贺",
    "content": [
      "一夕绕山秋，香露溘蒙菉。",
      "新桥倚云阪，候虫嘶露朴。",
      "洛南今已远，越衾谁为熟。",
      "石气何凄凄，老莎如短镞。"
    ]
  },
  {
    "volume": 392,
    "sequence": 48,
    "title": "秋凉诗，寄正字十二兄",
    "author": "李贺",
    "content": [
      "闭门感秋风，幽姿任契阔。",
      "大野生素空，天地旷肃杀。",
      "露光泣残蕙，虫响连夜发。",
      "房寒寸辉薄，迎风绛纱折。",
      "披书古芸馥，恨唱华容歇。",
      "百日不相知，花光变凉节。",
      "弟兄谁念虑，笺翰既通达。",
      "青袍度白马，草简奏东阙。",
      "梦中相聚笑，觉见半床月。",
      "长思剧寻环，乱忧抵覃葛。"
    ]
  }
]