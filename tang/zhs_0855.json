[
  {
    "volume": 855,
    "sequence": 1,
    "title": "山居（一作杜光庭诗）",
    "author": "郑遨",
    "content": [
      "闷见有人寻，移庵更入深。",
      "落花流涧水，明月照松林。",
      "醉劝头陀酒，闲教孺子吟。",
      "身同云外鹤，断得世尘侵。",
      "冥心栖太室，散发浸流泉。",
      "采柏时逢麝，看云忽见山。",
      "夏狂冲雨戏，春醉戴花眠。",
      "绝顶登云望，东都一点烟。",
      "不求朝野知，卧见岁华移。",
      "采药归侵夜，听松饭过时。",
      "荷竿寻水钓，背局上岩棋。",
      "祭庙人来说，中原正乱离。"
    ]
  },
  {
    "volume": 855,
    "sequence": 2,
    "title": "茶诗",
    "author": "郑遨",
    "content": [
      "嫩芽香且灵，吾谓草中英。",
      "夜臼和烟捣，寒炉对雪烹。",
      "惟忧碧粉散，常见绿花生。",
      "最是堪珍重，能令睡思清。"
    ]
  },
  {
    "volume": 855,
    "sequence": 3,
    "title": "哭张道古",
    "author": "郑遨",
    "content": [
      "曾陈章疏忤昭皇，扑落西南事可伤。",
      "岂使谏臣终屈辱，直疑天道恶忠良。",
      "生前卖卜居三蜀，死后驰名遍大唐。",
      "谁是后来修史者，言君力死正颓纲。"
    ]
  },
  {
    "volume": 855,
    "sequence": 4,
    "title": "富贵曲（一作杜光庭诗）",
    "author": "郑遨",
    "content": [
      "美人梳洗时，满头间珠翠。",
      "岂知两片云，戴却数乡税。"
    ]
  },
  {
    "volume": 855,
    "sequence": 5,
    "title": "伤农",
    "author": "郑遨",
    "content": [
      "一粒红稻饭，几滴牛颔血。",
      "珊瑚枝下人，衔杯吐不歇。"
    ]
  },
  {
    "volume": 855,
    "sequence": 6,
    "title": "咏西施（一作杜光庭诗）",
    "author": "郑遨",
    "content": [
      "素面已云妖，更著花钿饰。",
      "脸横一寸波，浸破吴王国。"
    ]
  },
  {
    "volume": 855,
    "sequence": 7,
    "title": "思山咏（一作杜光庭诗）",
    "author": "郑遨",
    "content": [
      "因卖丹砂下白云，鹿裘惟惹九衢尘。",
      "不如将耳入山去，万是千非愁杀人。"
    ]
  },
  {
    "volume": 855,
    "sequence": 8,
    "title": "招友人游春（一作杜光庭诗）",
    "author": "郑遨",
    "content": [
      "难把长绳系日乌，芳时偷取醉工夫。",
      "任堆金璧磨星斗，买得花枝不老无。"
    ]
  },
  {
    "volume": 855,
    "sequence": 9,
    "title": "宿洞庭",
    "author": "郑遨",
    "content": [
      "月到君山酒半醒，朗吟疑有水仙听。",
      "无人识我真闲事，赢得高秋看洞庭。"
    ]
  },
  {
    "volume": 855,
    "sequence": 10,
    "title": "题病僧寮",
    "author": "郑遨",
    "content": [
      "佛前香印废晨烧，金锡当门照寂寥。",
      "童子不知师病困，报风吹折好芭蕉。"
    ]
  },
  {
    "volume": 855,
    "sequence": 11,
    "title": "题霍山秦尊师（一作杜光庭诗）",
    "author": "郑遨",
    "content": [
      "老鹤玄猿伴采芝，有时长叹独移时。",
      "翠娥红粉浑如剑，杀尽世人人不知。"
    ]
  },
  {
    "volume": 855,
    "sequence": 12,
    "title": "偶题（前首一作杜光庭诗）",
    "author": "郑遨",
    "content": [
      "似鹤如云一个身，不忧家国不忧贫。",
      "拟将枕上日高睡，卖与世间荣贵人。",
      "帆力劈开沧海浪，马蹄踏破乱山青。",
      "浮名浮利浓于酒，醉得人心死不醒。"
    ]
  },
  {
    "volume": 855,
    "sequence": 13,
    "title": "景福中作（一作杜光庭诗）",
    "author": "郑遨",
    "content": [
      "闷见戈鋋匝四溟，恨无奇策救生灵。",
      "如何饮酒得长醉，直到太平时节醒。"
    ]
  },
  {
    "volume": 855,
    "sequence": 14,
    "title": "题中条静观（侯道华上升处）",
    "author": "郑遨",
    "content": [
      "松顶留衣上玉霄，永传异迹在中条。",
      "不知揖遍诸仙否，欲请还丹问昨宵。"
    ]
  },
  {
    "volume": 855,
    "sequence": 15,
    "title": "送卧云道士（一作鱼又玄，题云题柳公权书度人经后）",
    "author": "虞有贤",
    "content": [
      "卧云道士来相辞，相辞倏忽何所之。",
      "紫阁春深烟霭霭，东风花柳折枝枝。",
      "药成酒熟有时节，寒食恐失松间期。",
      "冥鸿一见伤弓翼，高飞展转心无疑。",
      "满酌数杯酒，狂吟几首诗。",
      "留不住，去不悲，醯鸡蜉蝣安得知。"
    ]
  },
  {
    "volume": 855,
    "sequence": 16,
    "title": "示守庚申众",
    "author": "程紫霄",
    "content": [
      "不守庚申亦不疑，此心常与道相依。",
      "玉皇已自知行止，任汝三彭说是非。"
    ]
  },
  {
    "volume": 855,
    "sequence": 17,
    "title": "兰溪灵瑞观",
    "author": "舒道纪",
    "content": [
      "澄心坐清境，虚白生林端。",
      "夜静笑声出，月明松影寒。",
      "绛霞封药灶，碧窦溅斋坛。",
      "海树几回老，先生棋未残。"
    ]
  },
  {
    "volume": 855,
    "sequence": 18,
    "title": "题赤松宫（今兰溪县之赤松山·王初平亦称赤松子）",
    "author": "舒道纪",
    "content": [
      "松老赤松原，松间庙宛然。",
      "人皆有兄弟，谁得共神仙。",
      "双鹤冲天去，群羊化石眠。",
      "至今丹井水，香满北山边。"
    ]
  },
  {
    "volume": 855,
    "sequence": 19,
    "title": "参同契明镜图诀诗二首",
    "author": "彭晓",
    "content": [
      "造化潜施迹莫穷，簇成真诀指蒙童。",
      "三篇秘列八环内，万象门开一镜中。",
      "离女驾龙为木婿，坎男乘虎作金翁。",
      "同人好道宜精究，究得长生路便通。",
      "至道希夷妙且深，烧丹先认大还心。",
      "日爻阴耦生真汞，月卦阳奇产正金。",
      "女妊朱砂男孕雪，北藏荧惑丙含壬。",
      "两端指的铅金祖，莫向诸般取次寻。"
    ]
  },
  {
    "volume": 855,
    "sequence": 20,
    "title": "题柳公权书度人经后（一作虞有贤，题云送卧云道士）",
    "author": "鱼又玄",
    "content": [
      "卧云道士来相辞，相辞倏忽何所之。",
      "紫阁当春凝烟霭，东风吹岸花枝枝。",
      "药成酒熟有时节，寒食恐失松间期。",
      "冥鸿复见伤弓翼，高飞展转心无疑。",
      "满泻数杯酒，狂吟几首诗。",
      "留不住，去不悲，醯鸡蜉蝣可得知。"
    ]
  }
]