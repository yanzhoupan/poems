[
  {
    "volume": 117,
    "sequence": 1,
    "title": "清溪泛舟",
    "author": "张旭",
    "content": [
      "旅人倚征棹，薄暮起劳歌。",
      "笑揽清溪月，清辉不厌多。"
    ]
  },
  {
    "volume": 117,
    "sequence": 2,
    "title": "桃花溪",
    "author": "张旭",
    "content": [
      "隐隐飞桥隔野烟，石矶西畔问渔船。",
      "桃花尽日随流水，洞在清溪何处边。"
    ]
  },
  {
    "volume": 117,
    "sequence": 3,
    "title": "山行留客",
    "author": "张旭",
    "content": [
      "山光物态弄春辉，莫为轻阴便拟归。",
      "纵使晴明无雨色，入云深处亦沾衣。"
    ]
  },
  {
    "volume": 117,
    "sequence": 4,
    "title": "春游值雨",
    "author": "张旭",
    "content": [
      "欲寻轩槛列清尊，江上烟云向晚昏。",
      "须倩东风吹散雨，明朝却待入华园。"
    ]
  },
  {
    "volume": 117,
    "sequence": 5,
    "title": "春草",
    "author": "张旭",
    "content": [
      "春草青青万里馀，边城落日见离居。",
      "情知海上三年别，不寄云间一纸书。"
    ]
  },
  {
    "volume": 117,
    "sequence": 6,
    "title": "柳",
    "author": "张旭",
    "content": [
      "濯濯烟条拂地垂，城边楼畔结春思。",
      "请君细看风流意，未减灵和殿里时。"
    ]
  },
  {
    "volume": 117,
    "sequence": 7,
    "title": "南山（一作贺朝清诗）",
    "author": "贺朝",
    "content": [
      "湖北雨初晴，湖南山尽见。",
      "岩岩石帆影，如得海风便。",
      "仙穴茅山峰，彩云时一见。",
      "邀君共探此，异箓残几卷。"
    ]
  },
  {
    "volume": 117,
    "sequence": 8,
    "title": "孤兴",
    "author": "贺朝",
    "content": [
      "晴日暖珠箔，夭桃色正新。",
      "红粉青镜中，娟娟可怜嚬。",
      "君子在遐险，蕙心谁见珍。",
      "罗幕空掩昼，玉颜静移春。",
      "江瑟语幽独，再三情未申。",
      "黄鹄千里翅，芳音迟所因。"
    ]
  },
  {
    "volume": 117,
    "sequence": 9,
    "title": "从军行",
    "author": "贺朝",
    "content": [
      "朔胡乘月寇边城，军书插羽刺中京。",
      "天子金坛拜飞将，单于玉塞振佳兵。",
      "骑射先鸣推任侠，龙韬决胜伫时英。",
      "闻有河湟客，愔愔理帷帟。",
      "常山启霸图，汜水先天策，衔珠浴铁向桑干，衅旗膏剑指乌丸。",
      "鸣鸡已报关山晓，来雁遥传沙塞寒。",
      "直为甘心从苦节，陇头流水鸣呜咽。",
      "边树萧萧不觉春，天山漠漠长飞雪。",
      "鱼丽阵接塞云平，雁翼营通海月明。",
      "始看晋幕飞鹅入，旋闻齐垒啼乌声。",
      "自从一戍燕支山，春光几度晋阳关。",
      "金河未转青丝骑，玉箸应啼红粉颜。",
      "鸿归燕相续，池边芳草绿。",
      "已见氛清细柳营，莫更春歌落梅曲。",
      "烽沉灶减静边亭，海晏山空肃已宁。",
      "行望凤京旋凯捷，重来麟阁画丹青。"
    ]
  },
  {
    "volume": 117,
    "sequence": 10,
    "title": "赋得游人久不归（一作刘孝孙诗，又作贺朝清）",
    "author": "贺朝",
    "content": [
      "乡关眇天末，引领怅怀归。",
      "羁旅久淫滞，物色屡芳菲。",
      "稍觉出意尽，行看蓬鬓稀。",
      "如何千里外，伫立沾裳衣。"
    ]
  },
  {
    "volume": 117,
    "sequence": 11,
    "title": "宿香山阁（一作贾彦璋诗）",
    "author": "贺朝",
    "content": [
      "暝上春山阁，梯云宿半空。",
      "轩窗闭潮海，枕席拂烟虹。",
      "朱网防栖鸽，纱灯护夕虫。",
      "一闻鸡唱晓，已见日曈曈。"
    ]
  },
  {
    "volume": 117,
    "sequence": 12,
    "title": "赠酒店胡姬",
    "author": "贺朝",
    "content": [
      "胡姬春酒店，弦管夜锵锵。",
      "红口羽毛铺新月，貂裘坐薄霜。",
      "玉盘初鲙鲤，金鼎正烹羊。",
      "上客无劳散，听歌乐世娘。"
    ]
  },
  {
    "volume": 117,
    "sequence": 13,
    "title": "赋得春莺送友人二首（一作刘孝孙诗后四句在前作一首）",
    "author": "贺朝",
    "content": [
      "翅掩飞莺舞，啼恼婕妤悲。",
      "料取金闺意，因君问所思。",
      "流莺拂绣羽，二月上林期。",
      "待雪销金禁，衔花向玉墀。"
    ]
  },
  {
    "volume": 117,
    "sequence": 14,
    "title": "三日绿潭篇",
    "author": "万齐融",
    "content": [
      "春潭滉漾接隋宫，宫阙连延潭水东。",
      "蘋苔嫩色涵波绿，桃李新花照底红。",
      "垂菱布藻如妆镜，丽日晴天相照映。",
      "素影沉沉对蝶飞，金沙砾砾窥鱼泳。",
      "佳人祓禊赏韵年，倾国倾城并可怜。",
      "拾翠总来芳树下，踏青争绕绿潭边。",
      "公子王孙恣游玩，沙阳水曲情无厌。",
      "禽浮似挹羽觞杯，鳞跃疑投水心剑。",
      "金鞍玉勒骋轻肥，落絮红尘拥路飞。",
      "绿水残霞催席散，画楼初月待人归。"
    ]
  },
  {
    "volume": 117,
    "sequence": 15,
    "title": "仗剑行",
    "author": "万齐融",
    "content": [
      "昨夜星官动紫微，今年天子用武威。",
      "登车一呼风雷动，遥震阴山撼巍巍。",
      "胡骄子，当见旄头蚀应死。",
      "愿骑单马仗天威，挼取长绳缚虏归。",
      "仗剑遥叱路傍子，匈奴头血溅君衣。"
    ]
  },
  {
    "volume": 117,
    "sequence": 16,
    "title": "赠别江头",
    "author": "万齐融",
    "content": [
      "东南飞鸟处，言是故乡天。",
      "江上风花晚，君行定几千。",
      "计程频破月，数别屡开年。",
      "明岁浔阳水，相思寄采莲。"
    ]
  },
  {
    "volume": 117,
    "sequence": 17,
    "title": "送陈七还广陵",
    "author": "万齐融",
    "content": [
      "风流谁代子，虽有旧无双。",
      "欢酒言相送，愁弦意不降。",
      "落花馥河道，垂杨拂水窗。",
      "海潮与春梦，朝夕广陵江。"
    ]
  },
  {
    "volume": 117,
    "sequence": 18,
    "title": "游春",
    "author": "邢巨",
    "content": [
      "海岳三峰古，春皇二月寒。",
      "绿潭渔子钓，红树美人攀。",
      "弱蔓环沙屿，飞花点石关。",
      "溪山游未厌，琴酌弄晴湾。"
    ]
  },
  {
    "volume": 117,
    "sequence": 19,
    "title": "游宣州琴溪同武平一作",
    "author": "邢巨",
    "content": [
      "灵溪非人迹，仙意素所秉。",
      "鳞岭森翠微，澄潭照秋景。"
    ]
  },
  {
    "volume": 117,
    "sequence": 20,
    "title": "春江花月夜",
    "author": "张若虚",
    "content": [
      "春江潮水连海平，海上明月共潮生。",
      "滟滟随波千万里，何处春江无月明。",
      "江流宛转绕芳甸，月照花林皆似霰。",
      "空里流霜不觉飞，汀上白沙看不见。",
      "江天一色无纤尘，皎皎空中孤月轮。",
      "江畔何人初见月，江月何年初照人。",
      "人生代代无穷已，江月年年只相似。",
      "不知江月待何人，但见长江送流水。",
      "白云一片去悠悠，青枫浦上不胜愁。",
      "谁家今夜扁舟子，何处相思明月楼。",
      "可怜楼上月裴回，应照离人妆镜台。",
      "玉户帘中卷不去，捣衣砧上拂还来。",
      "此时相望不相闻，愿逐月华流照君。",
      "鸿雁长飞光不度，鱼龙潜跃水成文。",
      "昨夜闲潭梦落花，可怜春半不还家。",
      "江水流春去欲尽，江潭落月复西斜。",
      "斜月沉沉藏海雾，碣石潇湘无限路。",
      "不知乘月几人归，落月摇情满江树。"
    ]
  },
  {
    "volume": 117,
    "sequence": 21,
    "title": "代答闺梦还",
    "author": "张若虚",
    "content": [
      "关塞年华早，楼台别望违。",
      "试衫著暖气，开镜觅春晖。",
      "燕入窥罗幕，蜂来上画衣。",
      "情催桃李艳，心寄管弦飞。",
      "妆洗朝相待，风花暝不归。",
      "梦魂何处入，寂寂掩重扉。"
    ]
  },
  {
    "volume": 117,
    "sequence": 22,
    "title": "洪州客舍寄柳博士芳",
    "author": "薛业",
    "content": [
      "去年燕巢主人屋，今年花发路傍枝。",
      "年年为客不到舍，旧国存亡那得知。",
      "胡尘一起乱天下，何处春风无别离。"
    ]
  },
  {
    "volume": 117,
    "sequence": 23,
    "title": "晚秋赠张折冲此公事制举",
    "author": "薛业",
    "content": [
      "都尉今无事，时清但闭关。",
      "夜霜戎马瘦，秋草射堂闲。",
      "位以穿杨得，名因折桂还。",
      "冯唐真不遇，叹息鬓毛斑。"
    ]
  }
]