[
  {
    "volume": 673,
    "sequence": 1,
    "title": "题甘露寺",
    "author": "周朴",
    "content": [
      "层阁叠危壁，瑞因千古名。",
      "几连扬子路，独倚润州城。",
      "云近衔江色，雕高背磬声。",
      "僧居上方久，端坐见营营。"
    ]
  },
  {
    "volume": 673,
    "sequence": 2,
    "title": "题玄公院",
    "author": "周朴",
    "content": [
      "院深尘自外，如佛值玄公。",
      "常迹或非次，志门因得中。",
      "衣巾离暑气，床榻向凉风。",
      "是事不逾分，只应明德同。"
    ]
  },
  {
    "volume": 673,
    "sequence": 3,
    "title": "福州东禅寺",
    "author": "周朴",
    "content": [
      "瓯闽在郊外，师院号东禅。",
      "物得居来正，人经论后贤。",
      "瓟槽柳塞马，盖地月支綖。",
      "鹳鹊尚巢顶，谁堪举世传。"
    ]
  },
  {
    "volume": 673,
    "sequence": 4,
    "title": "赠大沩和尚",
    "author": "周朴",
    "content": [
      "大沩清复深，万象影沈沈。",
      "有客衣多毳，空门偈胜金。",
      "王侯皆作礼，陆子只来吟。",
      "我问师心处，师言无处心。"
    ]
  },
  {
    "volume": 673,
    "sequence": 5,
    "title": "秋夜不寐寄崔温进士",
    "author": "周朴",
    "content": [
      "愁多难得寐，展转读书床。",
      "不是旅人病，岂知秋夜长。",
      "归乡凭远梦，无梦更思乡。",
      "枕上移窗月，分明是泪光。"
    ]
  },
  {
    "volume": 673,
    "sequence": 6,
    "title": "春中途中寄南巴崔使君",
    "author": "周朴",
    "content": [
      "旅人游汲汲，春气又融融。",
      "农事蛙声里，归程草色中。",
      "独惭出谷雨，未变暖天风。",
      "子玉和予去，应怜恨不穷。"
    ]
  },
  {
    "volume": 673,
    "sequence": 7,
    "title": "寄处士方干",
    "author": "周朴",
    "content": [
      "桐庐江水闲，终日对柴关。",
      "因想别离处，不知多少山。",
      "钓舟春岸泊，庭树晓莺还。",
      "莫便求栖隐，桂枝堪恨颜。"
    ]
  },
  {
    "volume": 673,
    "sequence": 8,
    "title": "寄塞北张符",
    "author": "周朴",
    "content": [
      "陇树塞风吹，辽城角几枝。",
      "霜凝无暂歇，君貌莫应衰。",
      "万里平沙际，一行边雁移。",
      "那堪朔烟起，家信正相离。"
    ]
  },
  {
    "volume": 673,
    "sequence": 9,
    "title": "次梧州却寄永州使君",
    "author": "周朴",
    "content": [
      "随风身不定，今夜在苍梧。",
      "客泪有时有，猿声无处无。",
      "潮添瘴海阔，烟拂粤山孤。",
      "却忆零陵住，吟诗半玉壶。"
    ]
  },
  {
    "volume": 673,
    "sequence": 10,
    "title": "赠念经僧",
    "author": "周朴",
    "content": [
      "庵前古折碑，夜静念经时。",
      "月皎海霞散，露浓山草垂。",
      "鬼闻抛故冢，禽听离寒枝。",
      "想得天花坠，馨香拂白眉。"
    ]
  },
  {
    "volume": 673,
    "sequence": 11,
    "title": "董岭水",
    "author": "周朴",
    "content": [
      "湖州安吉县，门与白云齐。",
      "禹力不到处，河声流向西。",
      "去衙山色远，近水月光低。",
      "中有高人在，沙中曳杖藜。"
    ]
  },
  {
    "volume": 673,
    "sequence": 12,
    "title": "早春",
    "author": "周朴",
    "content": [
      "良夜岁应足，严风为变春。",
      "遍回寒作暖，通改旧成新。",
      "秀树因馨雨，融冰雨泛蘋。",
      "韶光不偏党，积渐煦疲民。"
    ]
  },
  {
    "volume": 673,
    "sequence": 13,
    "title": "秋深（一作塞上行）",
    "author": "周朴",
    "content": [
      "柳色尚沈沈，风吹秋更深。",
      "山河空远道，乡国自鸣砧。",
      "巷有千家月，人无万里心。",
      "长城哭崩后，寂绝至如今。"
    ]
  },
  {
    "volume": 673,
    "sequence": 14,
    "title": "赠双峰山和尚",
    "author": "周朴",
    "content": [
      "峨峨双髻山，瀑布泻云间。",
      "尘世自疑水，禅门长去关。",
      "茯神松不异，藏宝石俱闲。",
      "向此师清业，如何方可攀。"
    ]
  },
  {
    "volume": 673,
    "sequence": 15,
    "title": "赠无了禅师",
    "author": "周朴",
    "content": [
      "不学世所惜，是何无了公。",
      "灵匡虚院外，虎迹乱山中。",
      "昼夜必连去，古今争敢同。",
      "禅情岂堪问，问答更无穷。"
    ]
  },
  {
    "volume": 673,
    "sequence": 16,
    "title": "王霸坛",
    "author": "周朴",
    "content": [
      "王君上升处，信首古居前。",
      "皂树即须朽，白龟应亦全。",
      "云间犹一日，尘里已千年。",
      "碧色坛如黛，时人谁可仙。"
    ]
  },
  {
    "volume": 673,
    "sequence": 17,
    "title": "送梁道士",
    "author": "周朴",
    "content": [
      "旧居桐柏观，归去爱安闲。",
      "倒树造新屋，化人修古坛。",
      "晚花霜后落，山雨夜深寒。",
      "应有同溪客，相寻学炼丹。"
    ]
  },
  {
    "volume": 673,
    "sequence": 18,
    "title": "边思",
    "author": "周朴",
    "content": [
      "年高来远戍，白首罢干戎。",
      "夜色蓟门火，秋声边塞风。",
      "碛浮悲老马，月满引新弓。",
      "百战阴山去，唯添上将雄。"
    ]
  },
  {
    "volume": 673,
    "sequence": 19,
    "title": "哭陈庾",
    "author": "周朴",
    "content": [
      "系马向山立，一杯聊奠君。",
      "野烟孤客路，寒草故人坟。",
      "琴韵归流水，诗情寄白云。",
      "日斜休哭后，松韵不堪闻。"
    ]
  },
  {
    "volume": 673,
    "sequence": 20,
    "title": "宿玉泉寺",
    "author": "周朴",
    "content": [
      "野寺度残夏，空房欲暮时。",
      "夜听猿不睡，秋思客先知。",
      "竹迥烟生薄，山高月上迟。",
      "又登尘路去，难与老僧期。"
    ]
  },
  {
    "volume": 673,
    "sequence": 21,
    "title": "题赤城中岩寺",
    "author": "周朴",
    "content": [
      "浮世师休话，晋时灯照岩。",
      "禽飞穿静户，藤结入高杉。",
      "存没诗千首，废兴经数函。",
      "谁知将俗耳，来此避嚣谗。"
    ]
  },
  {
    "volume": 673,
    "sequence": 22,
    "title": "塞上行",
    "author": "周朴",
    "content": [
      "秦筑长城在，连云碛气侵。",
      "风吹边草急，角绝塞鸿沈。",
      "世世征人往，年年战骨深。",
      "辽天望乡者，回首尽沾襟。"
    ]
  },
  {
    "volume": 673,
    "sequence": 23,
    "title": "玉泉寺",
    "author": "周朴",
    "content": [
      "寺还名玉泉，澄水亦遭贤。",
      "物尚犹如此，人争合偶然。",
      "溪流云断外，山峻鸟飞还。",
      "初日长廊下，高僧正坐禅。"
    ]
  },
  {
    "volume": 673,
    "sequence": 24,
    "title": "春宫怨（一作杜荀鹤诗）",
    "author": "周朴",
    "content": [
      "早被婵娟误，欲妆临镜慵。",
      "承恩不在貌，教妾若为容。",
      "风暖鸟声碎，日高花影重。",
      "年年越溪女，相忆采芙蓉。"
    ]
  },
  {
    "volume": 673,
    "sequence": 25,
    "title": "宿刘温书斋",
    "author": "周朴",
    "content": [
      "不掩盈窗日，天然格调高。",
      "凉风移蟋蟀，落叶在离骚。",
      "回笔挑灯烬，悬图见海潮。",
      "因论三国志，空载几英豪。"
    ]
  },
  {
    "volume": 673,
    "sequence": 26,
    "title": "登福州南涧寺",
    "author": "周朴",
    "content": [
      "万里重山绕福州，南横一道见溪流。",
      "天边飞鸟东西没，尘里行人早晚休。",
      "晓日青山当大海，连云古堑对高楼。",
      "那堪望断他乡目，只此萧条自白头。"
    ]
  },
  {
    "volume": 673,
    "sequence": 27,
    "title": "望中怀古",
    "author": "周朴",
    "content": [
      "齐心楼上望浮云，万古千秋空姓名。",
      "尧水永销天际去，姬风一变世间平。",
      "高踪尽共烟霞在，大道长将日月明。",
      "从此安然寰海内，后来无复谩相倾。"
    ]
  },
  {
    "volume": 673,
    "sequence": 28,
    "title": "升山寺",
    "author": "周朴",
    "content": [
      "升山自古道飞来，此是神功不可猜。",
      "气色虽然离禹穴，峰峦犹自接天台。",
      "岩边折树泉冲落，顶上浮云日照开。",
      "南望闽城尘世界，千秋万古卷尘埃。"
    ]
  },
  {
    "volume": 673,
    "sequence": 29,
    "title": "哭李端",
    "author": "周朴",
    "content": [
      "三年剪拂感知音，哭向青山永夜心。",
      "竹在晓烟孤凤去，剑荒秋水一龙沈。",
      "新坟日落松声小，旧色春残草色深。",
      "不及此时亲执绋，石门遥想泪沾襟。"
    ]
  },
  {
    "volume": 673,
    "sequence": 30,
    "title": "福州神光寺塔",
    "author": "周朴",
    "content": [
      "良匠用材为塔了，神光寺更得高名。",
      "风云会处千寻出，日月中时八面明。",
      "海水旋流倭国野，天文方戴福州城。",
      "相轮顶上望浮世，尘里人心应总平。"
    ]
  },
  {
    "volume": 673,
    "sequence": 31,
    "title": "福州开元寺塔",
    "author": "周朴",
    "content": [
      "开元寺里七重塔，遥对方山影拟齐。",
      "杂俗人看离世界，孤高僧上觉天低。",
      "唯堪片片紫霞映，不与濛濛白雾迷。",
      "心若无私罗汉在，参差免向日虹西。"
    ]
  },
  {
    "volume": 673,
    "sequence": 32,
    "title": "春日秦国怀古",
    "author": "周朴",
    "content": [
      "荒郊一望欲消魂，泾水萦纡傍远村。",
      "牛马放多春草尽，原田耕破古碑存。",
      "云和积雪苍山晚，烟伴残阳绿树昏。",
      "数里黄沙行客路，不堪回首思秦原。"
    ]
  },
  {
    "volume": 673,
    "sequence": 33,
    "title": "春日游北园寄韩侍郎",
    "author": "周朴",
    "content": [
      "灼灼春园晚色分，露珠千点映寒云。",
      "多情舞蝶穿花去，解语流莺隔水闻。",
      "冷酒杯中宜泛滟，暖风林下自氛氲。",
      "仙桃不肯全开拆，应借馀芳待使君。"
    ]
  },
  {
    "volume": 673,
    "sequence": 34,
    "title": "喜贺拔先辈衡阳除正字",
    "author": "周朴",
    "content": [
      "黄纸晴空坠一缄，圣朝恩泽洗冤谗。",
      "李膺门客为闲客，梅福官衔改旧衔。",
      "名自石渠书典籍，香从芸阁著衣衫。",
      "寰中不用忧天旱，霖雨看看属傅岩。"
    ]
  },
  {
    "volume": 673,
    "sequence": 35,
    "title": "客州赁居寄萧郎中",
    "author": "周朴",
    "content": [
      "松店茅轩向水开，东头舍赁一裴徊。",
      "窗吟苦为秋江静，枕梦惊因晓角催。",
      "邻舍见愁赊酒与，主人知去索钱来。",
      "眼看白笔为霖雨，肯使红鳞便曝腮。"
    ]
  },
  {
    "volume": 673,
    "sequence": 36,
    "title": "赠李裕先辈",
    "author": "周朴",
    "content": [
      "晓擎弓箭入初场，一发曾穿百步杨。",
      "仙籍旧题前进士，圣朝新奏校书郎。",
      "马疑金马门前马，香认芸香阁上香。",
      "闲伴李膺红烛下，慢吟丝竹浅飞觞。"
    ]
  },
  {
    "volume": 673,
    "sequence": 37,
    "title": "桐柏观",
    "author": "周朴",
    "content": [
      "东南一境清心目，有此千峰插翠微。",
      "人在下方冲月上，鹤从高处破烟飞。",
      "岩深水落寒侵骨，门静花开色照衣。",
      "欲识蓬莱今便是，更于何处学忘机。"
    ]
  },
  {
    "volume": 673,
    "sequence": 38,
    "title": "塞上",
    "author": "周朴",
    "content": [
      "受降城必破，回落陇头移。",
      "蕃道北海北，谋生今始知。"
    ]
  },
  {
    "volume": 673,
    "sequence": 39,
    "title": "塞上曲",
    "author": "周朴",
    "content": [
      "一阵风来一阵砂，有人行处没人家。",
      "黄河九曲冰先合，紫塞三春不见花。"
    ]
  },
  {
    "volume": 673,
    "sequence": 40,
    "title": "塞下曲",
    "author": "周朴",
    "content": [
      "石国胡儿向碛东，爱吹横笛引秋风。",
      "夜来云雨皆飞尽，月照平沙万里空。"
    ]
  },
  {
    "volume": 673,
    "sequence": 41,
    "title": "咏猿",
    "author": "周朴",
    "content": [
      "生在巫山更向西，不知何事到巴溪。",
      "中宵为忆秋云伴，遥隔朱门向月啼。"
    ]
  },
  {
    "volume": 673,
    "sequence": 42,
    "title": "桃花",
    "author": "周朴",
    "content": [
      "桃花春色暖先开，明媚谁人不看来。",
      "可惜狂风吹落后，殷红片片点莓苔。"
    ]
  },
  {
    "volume": 673,
    "sequence": 43,
    "title": "薛老峰",
    "author": "周朴",
    "content": [
      "薛老峰头三个字，须知此与石齐生。",
      "直教截断苍苔色，浮世人侪眼始明。"
    ]
  },
  {
    "volume": 673,
    "sequence": 44,
    "title": "吊李群玉",
    "author": "周朴",
    "content": [
      "群玉诗名冠李唐，投诗换得校书郎。",
      "吟魂醉魄知何处，空有幽兰隔岸香。"
    ]
  },
  {
    "volume": 673,
    "sequence": 45,
    "title": "无等岩",
    "author": "周朴",
    "content": [
      "建造上方藤影里，高僧往往似天台。",
      "不知名树檐前长，曾问道人岩下来。"
    ]
  },
  {
    "volume": 673,
    "sequence": 46,
    "title": "句",
    "author": "周朴",
    "content": [
      "古陵寒雨集，高鸟夕阳明。",
      "高情千里外，长啸一声初。",
      "（以上见张为《主客图》）月离山一丈，风吹花数苞。",
      "（见《吟窗杂录》）晓来山鸟闹，雨过杏花稀。",
      "（见《优古堂诗话》）曲渚回湾锁钓舟。",
      "平潮晚影沈清底，远岳危栏等翠尖。",
      "（上见《海录碎事》）白日才离沧海底，清光先照户窗前。",
      "（灵岩广化寺，见《闽志》）连云天堑有山色，极目海门无雁行。",
      "可怜黄雀衔将去，从此庄周梦不成。",
      "（《咏蝶》。",
      "见《泉州志》）禅是大沩诗是朴，大唐天子只三人。",
      "（《赠大沩》）"
    ]
  }
]