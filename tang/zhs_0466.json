[
  {
    "volume": 466,
    "sequence": 1,
    "title": "享太庙乐章",
    "author": "牛僧孺",
    "content": [
      "湜湜颀颀，融昭德辉。",
      "不纽不舒，贯成九围。",
      "武烈文经，敷施当宜。",
      "纂尧付启，亿万熙熙。"
    ]
  },
  {
    "volume": 466,
    "sequence": 2,
    "title": "乐天梦得有岁夜诗聊以奉和",
    "author": "牛僧孺",
    "content": [
      "惜岁岁今尽，少年应不知。",
      "凄凉数流辈，欢喜见孙儿。",
      "暗减一身力，潜添满鬓丝。",
      "莫愁花笑老，花自几多时。"
    ]
  },
  {
    "volume": 466,
    "sequence": 3,
    "title": "李苏州遗太湖石奇状绝伦因题二十韵奉呈梦得、乐天",
    "author": "牛僧孺",
    "content": [
      "胚浑何时结，嵌空此日成。",
      "掀蹲龙虎斗，挟怪鬼神惊。",
      "带雨新水静，轻敲碎玉鸣。",
      "搀叉锋刃簇，缕络钓丝萦。",
      "近水摇奇冷，依松助澹清。",
      "通身鳞甲隐，透穴洞天明。",
      "丑凸隆胡准，深凹刻兕觥。",
      "雷风疑欲变，阴黑讶将行。",
      "噤痒微寒早，轮囷数片横。",
      "地祇愁垫压，鳌足困支撑。",
      "珍重姑苏守，相怜懒慢情。",
      "为探湖里物，不怕浪中鲸。",
      "利涉余千里，山河仅百程。",
      "池塘初展见，金玉自凡轻。",
      "侧眩魂犹悚，周观意渐平。",
      "似逢三益友，如对十年兄。",
      "旺兴添魔力，消烦破宿酲。",
      "媲人当绮皓，视秩即公卿。",
      "念此园林宝，还须别识精。",
      "诗仙有刘白，为汝数逢迎。"
    ]
  },
  {
    "volume": 466,
    "sequence": 4,
    "title": "席上赠刘梦得",
    "author": "牛僧孺",
    "content": [
      "粉署为郎四十春，今来名辈更无人。",
      "休论世上升沉事，且斗樽前见在身。",
      "珠玉会应成咳唾，山川犹觉露精神。",
      "莫嫌恃酒轻言语，曾把文章谒后尘。"
    ]
  },
  {
    "volume": 466,
    "sequence": 5,
    "title": "句",
    "author": "牛僧孺",
    "content": [
      "但愁封寄去，魔物或惊禅。",
      "惟羡东都白居士，年年香积问禅师。",
      "不是道公狂不得，恨公逢我不教狂。",
      "地瘦草丛短。",
      "求人气色沮，凭酒意乃伸。"
    ]
  },
  {
    "volume": 466,
    "sequence": 6,
    "title": "赋得月照冰池",
    "author": "叶季良",
    "content": [
      "霁夕云初敛，栖娥月未亏。",
      "圆光生碧海，素色满瑶池。",
      "天迥轮空见，波凝影讵窥。",
      "浮霜玉比彩，照像镜同规。",
      "皎洁寒偏净，裴回夜转宜。",
      "谁怜幽境在，长与赏心随。"
    ]
  },
  {
    "volume": 466,
    "sequence": 7,
    "title": "赋得琢玉成器",
    "author": "叶季良",
    "content": [
      "片玉寄幽石，纷纶当代名。",
      "荆人献始遇，良匠琢初成。",
      "冰映寒光动，虹开晚色明。",
      "雅容看更澈，余响扣弥清。",
      "自与琼瑶比，方随掌握荣。",
      "因知君有用，高价伫连城。"
    ]
  },
  {
    "volume": 466,
    "sequence": 8,
    "title": "省试吴宫教美人战",
    "author": "叶季良",
    "content": [
      "强吴矜霸略，讲武在深宫。",
      "尽出娇娥妓，先观上将风。",
      "挥戈罗袖卷，擐甲汗妆红。",
      "掩笑分旗下，含羞入队中。",
      "鼓停行未正，刑举令才崇。",
      "自可威邻国，何劳逞战功。"
    ]
  },
  {
    "volume": 466,
    "sequence": 9,
    "title": "题历山司徒右长史祖宅",
    "author": "湛贲",
    "content": [
      "隳官长史籍，高步历山椒。",
      "丽句传黄绢，香名播宋朝。",
      "分能知止足，迹贵出尘嚣。",
      "松竹心长固，池台兴自饶。",
      "龙宫欣访旧，莺谷忝迁乔。",
      "从事叨承乏，铜章愧在腰。"
    ]
  },
  {
    "volume": 466,
    "sequence": 10,
    "title": "伏览吕侍郎丘员外旧题十三代祖历山草堂诗因书记事",
    "author": "湛贲",
    "content": [
      "名遂贵知己，道胜方晦迹。",
      "高居葺莲宫，遗文焕石壁。",
      "桑田代已变，池草春犹碧。",
      "识曲遇周郎，知音荷宗伯。",
      "调逸南平兆，风清建安迹。",
      "祖德今发扬，还同书史册。"
    ]
  },
  {
    "volume": 466,
    "sequence": 11,
    "title": "别慧山书堂",
    "author": "湛贲",
    "content": [
      "卷帘晓望云平槛，下榻宵吟月半窗。",
      "病守未能依结社，更施何术去为邦。"
    ]
  },
  {
    "volume": 466,
    "sequence": 12,
    "title": "暮春自南台丞再除给事中（仍是本厅几榻杖履宛然如旧）",
    "author": "薛存诚",
    "content": [
      "再入青锁闱，忝官诚自非。",
      "拂尘惊物在，开户似僧归。",
      "积草渐无径，残花犹洒衣。",
      "禁垣偏日近，行坐是恩辉。"
    ]
  },
  {
    "volume": 466,
    "sequence": 13,
    "title": "御制段太尉碑（一作薛有诚诗）",
    "author": "薛存诚",
    "content": [
      "葬仪从俭礼，刊石荷尧君。",
      "露迹垂繁字，天哀洒丽文。",
      "诏深荣嗣子，海变记孤坟。",
      "宝思皆涵象，皇心永念勋。",
      "雅词黄绢妙，渥泽紫泥分。",
      "青史应同久，芳名万古闻。"
    ]
  },
  {
    "volume": 466,
    "sequence": 14,
    "title": "御题国子监门",
    "author": "薛存诚",
    "content": [
      "宸翰符玄造，荣题国子门。",
      "笔锋回日月，字势动乾坤。",
      "檐下云光绝，梁间鹊影翻。",
      "张英圣莫拟，索靖妙难言。",
      "为著盘龙迹，能彰舞凤蹲。",
      "更随垂露像，常以沐皇恩。"
    ]
  },
  {
    "volume": 466,
    "sequence": 15,
    "title": "御箭连中双兔",
    "author": "薛存诚",
    "content": [
      "宸游经上苑，羽猎向闲田。",
      "狡兔初迷窟，纤骊讵著鞭。",
      "三驱仍百步，一发遂双连。",
      "影射含霜草，魂消向月弦。",
      "驩声动寒木，喜气满晴天。",
      "那似陈王意，空随乐府篇。"
    ]
  },
  {
    "volume": 466,
    "sequence": 16,
    "title": "太学创置石经",
    "author": "薛存诚",
    "content": [
      "圣唐复古制，德义功无替。",
      "奥旨悦诗书，遗文分篆隶。",
      "银钩互交映，石壁靡尘翳。",
      "永与乾坤期，不逐日月逝。",
      "儒林道益广，学者心弥锐。",
      "从此理化成，恩光遍遐裔。"
    ]
  },
  {
    "volume": 466,
    "sequence": 17,
    "title": "观南郊回仗",
    "author": "薛存诚",
    "content": [
      "传警千门寂，南郊彩仗回。",
      "但惊龙再见，谁识日双开。",
      "德泽施云雨，恩光变烬灰。",
      "阅兵貔武振，听乐凤凰来。",
      "候刻移宸辇，遵时集观台。",
      "多惭远臣贱，不得礼容陪。"
    ]
  },
  {
    "volume": 466,
    "sequence": 18,
    "title": "闻击壤",
    "author": "薛存诚",
    "content": [
      "尧年听野老，击壤复何云。",
      "自谓欢由己，宁知德在君。",
      "气平闲易畅，声贺作难分。",
      "耕凿方随日，恩威比望云。",
      "篑桴均下调，和木等南薰。",
      "无落于吾事，谁将帝已闻。"
    ]
  },
  {
    "volume": 466,
    "sequence": 19,
    "title": "膏泽多丰年",
    "author": "薛存诚",
    "content": [
      "帝德方多泽，莓莓井径同。",
      "八方甘雨布，四远报年丰。",
      "廒庾千厢在，幽流万壑通。",
      "候时勤稼穑，击壤乐农功。",
      "畎亩人无惰，田庐岁不空。",
      "何须忧伏腊，千载贺尧风。"
    ]
  },
  {
    "volume": 466,
    "sequence": 20,
    "title": "东都父老望幸",
    "author": "薛存诚",
    "content": [
      "銮舆秦地久，羽卫洛阳空。",
      "彼土虽凭固，兹川乃得中。",
      "龙颜觐白日，鹤发仰清风。",
      "望幸诚逾邈，怀来意不穷。",
      "昔因封泰岳，今伫蹑维嵩。",
      "天地心无异，神祇理亦同。",
      "翠华翔渭北，玉检候关东。",
      "众愿其难阻，明君早勒功。"
    ]
  },
  {
    "volume": 466,
    "sequence": 21,
    "title": "嵩山望幸",
    "author": "薛存诚",
    "content": [
      "峻极位何崇，方知造化功。",
      "降灵逢圣主，望幸表维嵩。",
      "隐映连青壁，嵯峨向碧空。",
      "象车因叶瑞，龙驾愿升中。",
      "万岁声长在，千岩气转雄。",
      "东都歌盛事，西笑伫皇风。"
    ]
  },
  {
    "volume": 466,
    "sequence": 22,
    "title": "华清宫望幸",
    "author": "薛存诚",
    "content": [
      "骊岫接新丰，岧峣驾碧空。",
      "凿山开秘殿，隐雾蔽仙宫。",
      "绛阙犹栖凤，雕梁尚带虹。",
      "温泉曾浴日，华馆旧迎风。",
      "肃穆瞻云辇，深沉闭绮栊。",
      "东郊望幸处，瑞气霭濛濛。"
    ]
  },
  {
    "volume": 466,
    "sequence": 23,
    "title": "谒见日将至双阙",
    "author": "薛存诚",
    "content": [
      "晓色临双阙，微臣礼位陪。",
      "远惊龙凤睹，谁识冕旒开。",
      "蔼蔼千年盛，颙颙万国来。",
      "天文标日月，时令布云雷。",
      "迥出黄金殿，全分白玉台。",
      "雕虫竟何取，瞻恋不知回。"
    ]
  },
  {
    "volume": 466,
    "sequence": 24,
    "title": "南至日隔仗望含元殿炉香",
    "author": "裴次元",
    "content": [
      "冕旒初负扆，卉服尽朝天。",
      "旸谷初移日，金炉渐起烟。",
      "芬馨流远近，散漫入貂蝉。",
      "霜仗凝逾白，朱栏映转鲜。",
      "始看浮阙在，稍见逐风迁。",
      "为沐皇家庆，来瞻羽卫前。"
    ]
  },
  {
    "volume": 466,
    "sequence": 25,
    "title": "律中应钟（一作裴元诗）",
    "author": "裴次元",
    "content": [
      "律穷方数寸，室暗在三重。",
      "伶管灰先动，秦正节已逢。",
      "商声辞玉笛，羽调入金钟。",
      "密叶翻霜彩，轻冰敛水容。",
      "望鸿南去绝，迎气北来浓。",
      "愿托无凋性，寒林自比松。"
    ]
  },
  {
    "volume": 466,
    "sequence": 26,
    "title": "赋得亚父碎玉斗",
    "author": "裴次元",
    "content": [
      "雄谋竟不决，宝玉将何爱。",
      "倏尔霜刃挥，飒然春冰碎。",
      "飞光动旗帜，散响惊环珮。",
      "霜浓绣帐前，星流锦筵内。",
      "图王业已失，为虏言空悔。",
      "独有青史中，英风冠千载。"
    ]
  },
  {
    "volume": 466,
    "sequence": 27,
    "title": "句",
    "author": "裴次元",
    "content": [
      "积高依郡城，迥拔凌霄汉。"
    ]
  },
  {
    "volume": 466,
    "sequence": 28,
    "title": "并州路（一作杨达诗，题云塞下作）",
    "author": "李宣远",
    "content": [
      "秋日并州路，黄榆落故关。",
      "孤城吹角罢，数骑射雕还。",
      "帐幕遥临水，牛羊自下山。",
      "征人正垂泪，烽火起云间。"
    ]
  },
  {
    "volume": 466,
    "sequence": 29,
    "title": "近无西耗（一作李敬方诗）",
    "author": "李宣远",
    "content": [
      "远戎兵压境，迁客泪横襟。",
      "烽堠惊秦塞，囚居困越吟。",
      "自怜牛马走，未识犬羊心。",
      "一月无消息，西看日又沉。"
    ]
  },
  {
    "volume": 466,
    "sequence": 30,
    "title": "曲江亭望慈恩寺杏园花发",
    "author": "李君何",
    "content": [
      "春晴凭水轩，仙杏发南园。",
      "开蕊风初晓，浮香景欲暄。",
      "光华临御陌，色相对空门。",
      "野雪遥添净，山烟近借繁。",
      "地闲分鹿苑，景胜类桃源。",
      "况值新晴日，芳枝度彩鸳。"
    ]
  },
  {
    "volume": 466,
    "sequence": 31,
    "title": "除夜书情",
    "author": "周弘亮",
    "content": [
      "何处风尘岁，云阳古驿前。",
      "三冬不再稔，晓日又明年。",
      "春入江南柳，寒归塞北天。",
      "还伤知候客，花景对韦编。"
    ]
  },
  {
    "volume": 466,
    "sequence": 32,
    "title": "曲江亭望慈恩寺杏园花发",
    "author": "周弘亮",
    "content": [
      "江亭闲望处，远近见秦源。",
      "古寺迟春景，新花发杏园。",
      "萼中轻蕊密，枝上素姿繁。",
      "拂雨云初起，含风雪欲翻。",
      "容辉明十地，香气遍千门。",
      "愿莫随桃李，芳菲不为言。"
    ]
  },
  {
    "volume": 466,
    "sequence": 33,
    "title": "故乡除夜",
    "author": "周弘亮",
    "content": [
      "三百六十日云终，故乡还与异乡同。",
      "非唯律变情堪恨，抑亦才疏命未通。",
      "何处夜歌销腊酒，谁家高烛候春风。",
      "诗成始欲吟将看，早是去年牵课中。"
    ]
  },
  {
    "volume": 466,
    "sequence": 34,
    "title": "曲江亭望慈恩寺杏园花发",
    "author": "陈翥",
    "content": [
      "曲江晴望好，近接梵王家。",
      "十亩开金地，千林发杏花。",
      "映雪犹误雪，煦日欲成霞。",
      "紫陌传香远，红泉落影斜。",
      "园中春尚早，亭上路非赊。",
      "芳景堪游处，其如惜物华。"
    ]
  },
  {
    "volume": 466,
    "sequence": 35,
    "title": "曲江亭望慈恩寺杏园花发",
    "author": "曹著",
    "content": [
      "渚亭临净域，凭望一开轩。",
      "晚日分初地，东风发杏园。",
      "异香飘九陌，丽色映千门。",
      "照灼瑶华散，葳蕤玉露繁。",
      "未教游妓折，乍听早莺喧。",
      "谁复争桃李，含芳自不言。"
    ]
  },
  {
    "volume": 466,
    "sequence": 36,
    "title": "鱼上冰",
    "author": "王公亮",
    "content": [
      "春生寒气减，稍动久潜鱼。",
      "乍喜东风至，来看曲岸初。",
      "出冰朱鬣见，望日锦鳞舒。",
      "渐觉流澌近，还欣掉尾余。",
      "噞喁情自乐，沿溯意宁疏。",
      "倘得随鲲化，终能上太虚。"
    ]
  },
  {
    "volume": 466,
    "sequence": 37,
    "title": "赋得竹箭有筠",
    "author": "张仲方",
    "content": [
      "东南生绿竹，独美有筠箭。",
      "枝叶讵曾凋，风霜孰云变。",
      "偏宜林表秀，多向岁寒见。",
      "碧色乍葱茏，清光常蒨练。",
      "皮开凤彩出，节劲龙文现。",
      "爱此守坚贞，含歌属时彦。"
    ]
  },
  {
    "volume": 466,
    "sequence": 38,
    "title": "赠毛仙翁",
    "author": "张仲方",
    "content": [
      "毛仙翁，毛仙翁，容貌常如二八童。",
      "几岁头梳云鬓绿，无时面带桃花红。",
      "眼前人世阅沧海，肘后药成辞月宫。",
      "方口秀眉编贝齿，了然炅炅双瞳子。",
      "芝椿禀气本坚强，龟鹤计年应不死。",
      "四海五山长独游，矜贫傲富欺王侯。",
      "灵通指下砖甓化，瑞气炉中金玉流。",
      "定是烟霞列仙侣，暂来尘俗救危苦。",
      "紫霞妖女琼华飞，秘法虔心传付与。",
      "阴功足，阴功成，羽驾何年归上清。",
      "待我休官了婚嫁，桃源洞里觅仙兄。"
    ]
  },
  {
    "volume": 466,
    "sequence": 39,
    "title": "句",
    "author": "张仲方",
    "content": [
      "入门池色静，登阁雨声来。"
    ]
  },
  {
    "volume": 466,
    "sequence": 40,
    "title": "和白乐天（时以太子宾客分司东都）",
    "author": "崔玄亮",
    "content": [
      "病余归到洛阳头，拭目开眉见白侯。",
      "凤诏恐君今岁去，龙门欠我旧时游。",
      "几人樽下同歌咏，数盏灯前共献酬。",
      "相对忆刘刘在远，寒宵耿耿梦长洲。"
    ]
  },
  {
    "volume": 466,
    "sequence": 41,
    "title": "临终诗",
    "author": "崔玄亮",
    "content": [
      "暂荣暂悴石敲火，即空即色眼生花。",
      "许时为客今归去，大历元年是我家。"
    ]
  },
  {
    "volume": 466,
    "sequence": 42,
    "title": "句",
    "author": "崔玄亮",
    "content": [
      "共相呼唤醉归来。"
    ]
  },
  {
    "volume": 466,
    "sequence": 43,
    "title": "省试临渊羡鱼",
    "author": "徐牧",
    "content": [
      "清泚濯缨处，今来喜一临。",
      "惭无下钓处，空有羡鱼心。",
      "退省时频改，谋身岁屡沉。",
      "鬣成川上媚，网就水宁深。",
      "赪尾临波里，朱须破浪浔。",
      "此时倘不漏，江上免行吟。"
    ]
  },
  {
    "volume": 466,
    "sequence": 44,
    "title": "淮南游故居感旧，酬西川李尚书德裕",
    "author": "王播",
    "content": [
      "昔年献赋去江湄，今日行春到却悲。",
      "三径仅存新竹树，四邻惟见旧孙儿。",
      "壁间潜认偷光处，川上宁忘结网时。",
      "更见桥边记名姓，始知题柱免人嗤。"
    ]
  },
  {
    "volume": 466,
    "sequence": 45,
    "title": "题木兰院二首",
    "author": "王播",
    "content": [
      "三十年前此院游，木兰花发院新修。",
      "如今再到经行处，树老无花僧白头。",
      "上堂已了各西东，惭愧闍黎饭后钟。",
      "三十年来尘扑面，如今始得碧纱笼。"
    ]
  },
  {
    "volume": 466,
    "sequence": 46,
    "title": "上巳接清明游宴",
    "author": "独孤良弼",
    "content": [
      "上巳欢初罢，清明赏又追。",
      "闰年侵旧历，令节并芳时。",
      "细雨莺飞重，春风酒酝迟。",
      "寻花迷白雪，看柳拆青丝。",
      "淑气如相待，天和意为谁。",
      "吁嗟名未立，空咏宴游诗。"
    ]
  },
  {
    "volume": 466,
    "sequence": 47,
    "title": "次潭州，酬唐侍御、姚员外游道林岳麓寺题示",
    "author": "沈传师",
    "content": [
      "承明年老辄自论，乞得湘守东南奔。",
      "为闻楚国富山水，青嶂逦迤僧家园。",
      "含香珥笔皆眷旧，谦抑自忘台省尊。",
      "不令执简候亭馆，直许携手游山樊。",
      "忽惊列岫晓来逼，朔雪洗尽烟岚昏。",
      "碧波回屿三山转，丹槛缭郭千艘屯。",
      "华镳躞蹀绚砂步，大旆彩错辉松门。",
      "樛枝竞骛龙蛇势，折干不灭风霆痕。",
      "相重古殿倚岩腹，别引新径萦云根。",
      "目伤平楚虞帝魂，情多思远聊开樽。",
      "危弦细管逐歌飘，画鼓绣靴随节翻。",
      "锵金七言凌老杜，入木八法蟠高轩。",
      "嗟余潦倒久不利，忍复感激论元元。"
    ]
  },
  {
    "volume": 466,
    "sequence": 48,
    "title": "和李德裕观玉蕊花见怀之作",
    "author": "沈传师",
    "content": [
      "曾对金銮直，同依玉树阴。",
      "雪英飞舞近，烟叶动摇深。",
      "素萼年年密，衰容日日侵。",
      "劳君想华发，近欲不胜簪。"
    ]
  },
  {
    "volume": 466,
    "sequence": 49,
    "title": "赠毛仙翁",
    "author": "沈传师",
    "content": [
      "安期何事出云烟，为把仙方与世传。",
      "只向人间称百岁，谁知洞里过千年。",
      "青牛到日迎方朔，丹灶开时共稚川。",
      "更说桃源更深处，异花长占四时天。"
    ]
  },
  {
    "volume": 466,
    "sequence": 50,
    "title": "寄大府兄侍史（见《云烟过眼录》）",
    "author": "沈传师",
    "content": [
      "积雪山阴马过难，残更深夜铁衣寒。",
      "将军破了单于阵，更把兵书仔细看。"
    ]
  },
  {
    "volume": 466,
    "sequence": 51,
    "title": "蒙泉（见《方舆胜览》》）",
    "author": "沈传师",
    "content": [
      "京路马駸駸，尘劳日向深。",
      "蒙泉聊息驾，可以洗君心。"
    ]
  },
  {
    "volume": 466,
    "sequence": 52,
    "title": "春从何处来",
    "author": "白行简",
    "content": [
      "欲识春生处，先从木德来。",
      "入门潜报柳，度岭暗惊梅。",
      "透雪寒光散，消冰水镜开。",
      "晓迎郊骑发，夜逐斗杓回。",
      "淑气空中变，新声雨后催。",
      "偏宜资律吕，应是候阳台。"
    ]
  },
  {
    "volume": 466,
    "sequence": 53,
    "title": "贡院楼北新栽小松",
    "author": "白行简",
    "content": [
      "华省春霜曙，楼阴植小松。",
      "移根依厚地，委质别危峰。",
      "北户知犹远，东堂幸见容。",
      "心坚终待鹤，枝嫩未成龙。",
      "夜影看仍薄，朝岚色渐浓。",
      "山苗不可荫，孤直俟秦封。"
    ]
  },
  {
    "volume": 466,
    "sequence": 54,
    "title": "金在熔",
    "author": "白行简",
    "content": [
      "巨橐方熔物，洪炉欲范金。",
      "紫光看渐发，赤气望逾深。",
      "焰热晴云变，烟浮昼景阴。",
      "坚刚由我性，鼓铸任君心。",
      "踊跃徒标异，沈潜自可钦。",
      "何当得成器，待叩向知音。"
    ]
  },
  {
    "volume": 466,
    "sequence": 55,
    "title": "归马华山",
    "author": "白行简",
    "content": [
      "牧野功成后，周王战马闲。",
      "驱驰休伏皂，饮龁任依山。",
      "逐日朝仍去，随风暮自还。",
      "冰生疑陇坂，叶落似榆关。",
      "躞蹀仙峰下，腾骧渭水湾。",
      "幸逢时偃武，不复鼓鼙间。"
    ]
  },
  {
    "volume": 466,
    "sequence": 56,
    "title": "夫子鼓琴得其人",
    "author": "白行简",
    "content": [
      "宣父穷玄奥，师襄授素琴。",
      "稍殊流水引，全辨圣人心。",
      "慕德声逾感，怀人意自深。",
      "泠泠传妙手，摵摵振空林。",
      "促调清风至，操弦白日沈。",
      "曲终情不尽，千古仰知音。"
    ]
  },
  {
    "volume": 466,
    "sequence": 57,
    "title": "李都尉重阳日得苏属国书",
    "author": "白行简",
    "content": [
      "降虏意何如，穷荒九月初。",
      "三秋异乡节，一纸故人书。",
      "对酒情无极，开缄思有余。",
      "感时空寂寞，怀旧几踌躇。",
      "雁尽平沙迥，烟销大漠虚。",
      "登台南望处，掩泪对双鱼。"
    ]
  },
  {
    "volume": 466,
    "sequence": 58,
    "title": "在巴南望郡南山呈乐天（时从乐天忠州）",
    "author": "白行简",
    "content": [
      "临江一嶂白云间，红绿层层锦绣班。",
      "不作巴南天外意，何殊昭应望骊山。"
    ]
  },
  {
    "volume": 466,
    "sequence": 59,
    "title": "春云",
    "author": "裴澄",
    "content": [
      "漠漠复溶溶，乘春任所从。",
      "映林初展叶，触石未成峰。",
      "旭日消寒翠，晴烟点净容。",
      "霏微将似灭，深浅又如重。",
      "薄彩临溪散，轻阴带雨浓。",
      "空余负樵者，岭上自相逢。"
    ]
  },
  {
    "volume": 466,
    "sequence": 60,
    "title": "赋得沽美玉",
    "author": "罗立言",
    "content": [
      "谁怜被褐士，怀玉正求沽。",
      "成器终期达，逢时岂见诬。",
      "宝同珠照乘，价重剑论都。",
      "浮彩朝虹满，悬光夜月孤。",
      "几年沦瓦砾，今日出泥涂。",
      "采斫资良匠，无令瑕掩瑜。"
    ]
  },
  {
    "volume": 466,
    "sequence": 61,
    "title": "寒食遣怀",
    "author": "张灿",
    "content": [
      "繁华泣清露，悄悄落衣巾。",
      "明日逢寒食，春风见故人。",
      "病来羞滞楚，西去欲迷秦。",
      "憔悴此时久，青山归四邻。"
    ]
  }
]