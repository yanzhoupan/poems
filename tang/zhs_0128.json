[
  {
    "volume": 128,
    "sequence": 1,
    "title": "奉和圣制从蓬莱向兴庆阁道中留春雨中春望之作应制",
    "author": "王维",
    "content": [
      "渭水自萦秦塞曲，黄山旧绕汉宫斜。",
      "銮舆迥出千门柳，阁道回看上苑花。",
      "云里帝城双凤阙，雨中春树万人家。",
      "为乘阳气行时令，不是宸游玩物华。"
    ]
  },
  {
    "volume": 128,
    "sequence": 2,
    "title": "大同殿柱产玉芝龙池上有庆云神光照殿百官共睹…即事",
    "author": "王维",
    "content": [
      "欲笑周文歌宴镐，遥轻汉武乐横汾。",
      "岂知玉殿生三秀，讵有铜池出五云。",
      "陌上尧樽倾北斗，楼前舜乐动南薰。",
      "共欢天意同人意，万岁千秋奉圣君。"
    ]
  },
  {
    "volume": 128,
    "sequence": 3,
    "title": "敕赐百官樱桃（时为文部郎）",
    "author": "王维",
    "content": [
      "芙蓉阙下会千官，紫禁朱樱出上阑。",
      "才是寝园春荐后，非关御苑鸟衔残。",
      "归鞍竞带青丝笼，中使频倾赤玉盘。",
      "饱食不须愁内热，大官还有蔗浆寒。"
    ]
  },
  {
    "volume": 128,
    "sequence": 4,
    "title": "敕借岐王九成宫避暑应教",
    "author": "王维",
    "content": [
      "帝子远辞丹凤阙，天书遥借翠微宫。",
      "隔窗云雾生衣上，卷幔山泉入镜中。",
      "林下水声喧语笑，岩间树色隐房栊。",
      "仙家未必能胜此，何事吹笙向碧空。"
    ]
  },
  {
    "volume": 128,
    "sequence": 5,
    "title": "和贾舍人早朝大明宫之作",
    "author": "王维",
    "content": [
      "绛帻鸡人送晓筹，尚衣方进翠云裘。",
      "九天阊阖开宫殿，万国衣冠拜冕旒。",
      "日色才临仙掌动，香烟欲傍衮龙浮。",
      "朝罢须裁五色诏，佩声归向凤池头。"
    ]
  },
  {
    "volume": 128,
    "sequence": 6,
    "title": "和太常韦主簿五郎温汤寓目之作",
    "author": "王维",
    "content": [
      "汉主离宫接露台，秦川一半夕阳开。",
      "青山尽是朱旗绕，碧涧翻从玉殿来。",
      "新丰树里行人度，小苑城边猎骑回。",
      "闻道甘泉能献赋，悬知独有子云才。"
    ]
  },
  {
    "volume": 128,
    "sequence": 7,
    "title": "苑舍人能书梵字兼达梵音，皆曲尽其妙，戏为之赠",
    "author": "王维",
    "content": [
      "名儒待诏满公车。",
      "才子为郎典石渠。",
      "莲花法藏心悬悟，贝叶经文手自书。",
      "楚词共许胜扬马，梵字何人辨鲁鱼。",
      "故旧相望在三事，愿君莫厌承明庐。"
    ]
  },
  {
    "volume": 128,
    "sequence": 8,
    "title": "重酬苑郎中（时为库部员外）",
    "author": "王维",
    "content": [
      "何幸含香奉至尊，多惭未报主人恩。",
      "草木尽能酬雨露，荣枯安敢问乾坤。",
      "仙郎有意怜同舍，丞相无私断扫门。",
      "扬子解嘲徒自遣，冯唐已老复何论。"
    ]
  },
  {
    "volume": 128,
    "sequence": 9,
    "title": "酬郭给事",
    "author": "王维",
    "content": [
      "洞门高阁霭馀辉，桃李阴阴柳絮飞。",
      "禁里疏钟官舍晚，省中啼鸟吏人稀。",
      "晨摇玉佩趋金殿，夕奉天书拜琐闱。",
      "强欲从君无那老，将因卧病解朝衣。"
    ]
  },
  {
    "volume": 128,
    "sequence": 10,
    "title": "出塞（时为御史监察塞上作）",
    "author": "王维",
    "content": [
      "居延城外猎天骄，白草连山野火烧。",
      "暮云空碛时驱马，秋日平原好射雕。",
      "护羌校尉朝乘障，破虏将军夜渡辽。",
      "玉靶角弓珠勒马，汉家将赐霍嫖姚。"
    ]
  },
  {
    "volume": 128,
    "sequence": 11,
    "title": "既蒙宥罪旋复拜官伏感圣恩窃书鄙意兼奉简新…等诸公",
    "author": "王维",
    "content": [
      "忽蒙汉诏还冠冕，始觉殷王解网罗。",
      "日比皇明犹自暗，天齐圣寿未云多。",
      "花迎喜气皆知笑，鸟识欢心亦解歌。",
      "闻道百城新佩印，还来双阙共鸣珂。"
    ]
  },
  {
    "volume": 128,
    "sequence": 12,
    "title": "送方尊师归嵩山",
    "author": "王维",
    "content": [
      "仙官欲往九龙潭，旄节朱幡倚石龛。",
      "山压天中半天上，洞穿江底出江南。",
      "瀑布杉松常带雨，夕阳苍翠忽成岚。",
      "借问迎来双白鹤，已曾衡岳送苏耽。"
    ]
  },
  {
    "volume": 128,
    "sequence": 13,
    "title": "送杨少府贬郴州",
    "author": "王维",
    "content": [
      "明到衡山与洞庭，若为秋月听猿声。",
      "愁看北渚三湘远，恶说南风五两轻。",
      "青草瘴时过夏口，白头浪里出湓城。",
      "长沙不久留才子，贾谊何须吊屈平。"
    ]
  },
  {
    "volume": 128,
    "sequence": 14,
    "title": "过乘如禅师萧居士嵩丘兰若",
    "author": "王维",
    "content": [
      "无著天亲弟与兄，嵩丘兰若一峰晴。",
      "食随鸣磬巢乌下，行踏空林落叶声。",
      "迸水定侵香案湿，雨花应共石床平。",
      "深洞长松何所有，俨然天竺古先生。"
    ]
  },
  {
    "volume": 128,
    "sequence": 15,
    "title": "春日与裴迪过新昌里访吕逸人不遇",
    "author": "王维",
    "content": [
      "桃源一向绝风尘，柳市南头访隐沦。",
      "到门不敢题凡鸟，看竹何须问主人。",
      "城上青山如屋里，东家流水入西邻。",
      "闭户著书多岁月，种松皆老作龙鳞。"
    ]
  },
  {
    "volume": 128,
    "sequence": 16,
    "title": "酌酒与裴迪",
    "author": "王维",
    "content": [
      "酌酒与君君自宽，人情翻覆似波澜。",
      "白首相知犹按剑，朱门先达笑弹冠。",
      "草色全经细雨湿，花枝欲动春风寒。",
      "世事浮云何足问，不如高卧且加餐。"
    ]
  },
  {
    "volume": 128,
    "sequence": 17,
    "title": "辋川别业",
    "author": "王维",
    "content": [
      "不到东山向一年，归来才及种春田。",
      "雨中草色绿堪染，水上桃花红欲然。",
      "优娄比丘经论学，伛偻丈人乡里贤。",
      "披衣倒屣且相见，相欢语笑衡门前。"
    ]
  },
  {
    "volume": 128,
    "sequence": 18,
    "title": "早秋山中作",
    "author": "王维",
    "content": [
      "无才不敢累明时，思向东谿守故篱。",
      "岂厌尚平婚嫁早，却嫌陶令去官迟。",
      "草间蛩响临秋急，山里蝉声薄暮悲。",
      "寂寞柴门人不到，空林独与白云期。"
    ]
  },
  {
    "volume": 128,
    "sequence": 19,
    "title": "积雨辋川庄作（一作秋归辋川庄作）",
    "author": "王维",
    "content": [
      "积雨空林烟火迟，蒸藜炊黍饷东菑。",
      "漠漠水田飞白鹭，阴阴夏木啭黄鹂。",
      "山中习静观朝槿，松下清斋折露葵。",
      "野老与人争席罢，海鸥何事更相疑。"
    ]
  },
  {
    "volume": 128,
    "sequence": 20,
    "title": "听百舌鸟",
    "author": "王维",
    "content": [
      "上兰门外草萋萋，未央宫中花里栖。",
      "亦有相随过御苑，不知若个向金堤。",
      "入春解作千般语，拂曙能先百鸟啼。",
      "万户千门应觉晓，建章何必听鸣鸡。"
    ]
  },
  {
    "volume": 128,
    "sequence": 21,
    "title": "息夫人（时年二十）",
    "author": "王维",
    "content": [
      "莫以今时宠，难忘旧日恩。",
      "看花满眼泪，不共楚王言。"
    ]
  },
  {
    "volume": 128,
    "sequence": 22,
    "title": "班婕妤三首",
    "author": "王维",
    "content": [
      "玉窗萤影度，金殿人声绝。",
      "秋夜守罗帷，孤灯耿不灭。",
      "宫殿生秋草，君王恩幸疏。",
      "那堪闻凤吹，门外度金舆。",
      "怪来妆阁闭，朝下不相迎。",
      "总向春园里，花间笑语声。"
    ]
  },
  {
    "volume": 128,
    "sequence": 23,
    "title": "辋川集·孟城坳",
    "author": "王维",
    "content": [
      "新家孟城口，古木馀衰柳。",
      "来者复为谁，空悲昔人有。"
    ]
  },
  {
    "volume": 128,
    "sequence": 24,
    "title": "辋川集·华子冈",
    "author": "王维",
    "content": [
      "飞鸟去不穷，连山复秋色。",
      "上下华子冈，惆怅情何极。"
    ]
  },
  {
    "volume": 128,
    "sequence": 25,
    "title": "辋川集·文杏馆",
    "author": "王维",
    "content": [
      "文杏裁为梁，香茅结为宇。",
      "不知栋里云，去作人间雨。"
    ]
  },
  {
    "volume": 128,
    "sequence": 26,
    "title": "辋川集·斤竹岭",
    "author": "王维",
    "content": [
      "檀栾映空曲，青翠漾涟漪。",
      "暗入商山路，樵人不可知。"
    ]
  },
  {
    "volume": 128,
    "sequence": 27,
    "title": "辋川集·鹿柴",
    "author": "王维",
    "content": [
      "空山不见人，但闻人语响。",
      "返景入深林，复照青苔上。"
    ]
  },
  {
    "volume": 128,
    "sequence": 28,
    "title": "辋川集·木兰柴",
    "author": "王维",
    "content": [
      "秋山敛馀照，飞鸟逐前侣。",
      "彩翠时分明，夕岚无处所。"
    ]
  },
  {
    "volume": 128,
    "sequence": 29,
    "title": "辋川集·茱萸沜",
    "author": "王维",
    "content": [
      "结实红且绿，复如花更开。",
      "山中傥留客，置此芙蓉杯。"
    ]
  },
  {
    "volume": 128,
    "sequence": 30,
    "title": "辋川集·宫槐陌",
    "author": "王维",
    "content": [
      "仄径荫宫槐，幽阴多绿苔。",
      "应门但迎扫，畏有山僧来。"
    ]
  },
  {
    "volume": 128,
    "sequence": 31,
    "title": "辋川集·临湖亭",
    "author": "王维",
    "content": [
      "轻舸迎上客，悠悠湖上来。",
      "当轩对尊酒，四面芙蓉开。"
    ]
  },
  {
    "volume": 128,
    "sequence": 32,
    "title": "辋川集·南垞",
    "author": "王维",
    "content": [
      "轻舟南垞去，北垞淼难即。",
      "隔浦望人家，遥遥不相识。"
    ]
  },
  {
    "volume": 128,
    "sequence": 33,
    "title": "辋川集·欹湖",
    "author": "王维",
    "content": [
      "吹箫凌极浦，日暮送夫君。",
      "湖上一回首，青山卷白云。"
    ]
  },
  {
    "volume": 128,
    "sequence": 34,
    "title": "辋川集·柳浪",
    "author": "王维",
    "content": [
      "分行接绮树，倒影入清漪。",
      "不学御沟上，春风伤别离。"
    ]
  },
  {
    "volume": 128,
    "sequence": 35,
    "title": "辋川集·栾家濑",
    "author": "王维",
    "content": [
      "飒飒秋雨中，浅浅石溜泻。",
      "跳波自相溅，白鹭惊复下。"
    ]
  },
  {
    "volume": 128,
    "sequence": 36,
    "title": "辋川集·金屑泉",
    "author": "王维",
    "content": [
      "日饮金屑泉，少当千馀岁。",
      "翠凤翊文螭，羽节朝玉帝。"
    ]
  },
  {
    "volume": 128,
    "sequence": 37,
    "title": "辋川集·白石滩",
    "author": "王维",
    "content": [
      "清浅白石滩，绿蒲向堪把。",
      "家住水东西，浣纱明月下。"
    ]
  },
  {
    "volume": 128,
    "sequence": 38,
    "title": "辋川集·北垞",
    "author": "王维",
    "content": [
      "北垞湖水北，杂树映朱阑。",
      "逶迤南川水，明灭青林端。"
    ]
  },
  {
    "volume": 128,
    "sequence": 39,
    "title": "辋川集·竹里馆",
    "author": "王维",
    "content": [
      "独坐幽篁里，弹琴复长啸。",
      "深林人不知，明月来相照。"
    ]
  },
  {
    "volume": 128,
    "sequence": 40,
    "title": "辋川集·辛夷坞",
    "author": "王维",
    "content": [
      "木末芙蓉花，山中发红萼。",
      "涧户寂无人，纷纷开且落。"
    ]
  },
  {
    "volume": 128,
    "sequence": 41,
    "title": "辋川集·漆园",
    "author": "王维",
    "content": [
      "古人非傲吏，自阙经世务。",
      "偶寄一微官，婆娑数株树。"
    ]
  },
  {
    "volume": 128,
    "sequence": 42,
    "title": "辋川集·椒园",
    "author": "王维",
    "content": [
      "桂尊迎帝子，杜若赠佳人。",
      "椒浆奠瑶席，欲下云中君。"
    ]
  },
  {
    "volume": 128,
    "sequence": 43,
    "title": "皇甫岳云溪杂题五首·鸟鸣涧",
    "author": "王维",
    "content": [
      "人闲桂花落，夜静春山空。",
      "月出惊山鸟，时鸣春涧中。"
    ]
  },
  {
    "volume": 128,
    "sequence": 44,
    "title": "皇甫岳云溪杂题五首·莲花坞",
    "author": "王维",
    "content": [
      "日日采莲去，洲长多暮归。",
      "弄篙莫溅水，畏湿红莲衣。"
    ]
  },
  {
    "volume": 128,
    "sequence": 45,
    "title": "皇甫岳云溪杂题五首·鸬鹚堰",
    "author": "王维",
    "content": [
      "乍向红莲没，复出清蒲飏。",
      "独立何褵褷，衔鱼古查上。"
    ]
  },
  {
    "volume": 128,
    "sequence": 46,
    "title": "皇甫岳云溪杂题五首·上平田",
    "author": "王维",
    "content": [
      "朝耕上平田，暮耕上平田。",
      "借问问津者，宁知沮溺贤。"
    ]
  },
  {
    "volume": 128,
    "sequence": 47,
    "title": "皇甫岳云溪杂题五首·萍池",
    "author": "王维",
    "content": [
      "春池深且广，会待轻舟回。",
      "靡靡绿萍合，垂杨扫复开。"
    ]
  },
  {
    "volume": 128,
    "sequence": 48,
    "title": "答裴迪辋口遇雨忆终南山之作",
    "author": "王维",
    "content": [
      "淼淼寒流广，苍苍秋雨晦。",
      "君问终南山，心知白云外。"
    ]
  },
  {
    "volume": 128,
    "sequence": 49,
    "title": "山中寄诸弟妹",
    "author": "王维",
    "content": [
      "山中多法侣，禅诵自为群。",
      "城郭遥相望，唯应见白云。"
    ]
  },
  {
    "volume": 128,
    "sequence": 50,
    "title": "闻裴秀才迪吟诗因戏赠",
    "author": "王维",
    "content": [
      "猿吟一何苦，愁朝复悲夕。",
      "莫作巫峡声，肠断秋江客。"
    ]
  },
  {
    "volume": 128,
    "sequence": 51,
    "title": "赠韦穆十八",
    "author": "王维",
    "content": [
      "与君青眼客，共有白云心。",
      "不向东山去，日令春草深。"
    ]
  },
  {
    "volume": 128,
    "sequence": 52,
    "title": "送别（一作山中送别，一作送友）",
    "author": "王维",
    "content": [
      "山中相送罢，日暮掩柴扉。",
      "春草明年绿，王孙归不归。"
    ]
  },
  {
    "volume": 128,
    "sequence": 53,
    "title": "临高台送黎拾遗",
    "author": "王维",
    "content": [
      "相送临高台，川原杳何极。",
      "日暮飞鸟还，行人去不息。"
    ]
  },
  {
    "volume": 128,
    "sequence": 54,
    "title": "别辋川别业",
    "author": "王维",
    "content": [
      "依迟动车马，惆怅出松萝。",
      "忍别青山去，其如绿水何。"
    ]
  },
  {
    "volume": 128,
    "sequence": 55,
    "title": "崔九弟欲往南山马上口号与别",
    "author": "王维",
    "content": [
      "城隅一分手，几日还相见。",
      "山中有桂花，莫待花如霰。"
    ]
  },
  {
    "volume": 128,
    "sequence": 56,
    "title": "题友人云母障子（时年十五）",
    "author": "王维",
    "content": [
      "君家云母障，时向野庭开。",
      "自有山泉入，非因采画来。"
    ]
  },
  {
    "volume": 128,
    "sequence": 57,
    "title": "红牡丹",
    "author": "王维",
    "content": [
      "绿艳闲且静，红衣浅复深。",
      "花心愁欲断，春色岂知心。"
    ]
  },
  {
    "volume": 128,
    "sequence": 58,
    "title": "左掖梨花（一作海棠·与丘为、皇甫冉同作）",
    "author": "王维",
    "content": [
      "闲洒阶边草，轻随箔外风。",
      "黄莺弄不足，衔入未央宫。"
    ]
  },
  {
    "volume": 128,
    "sequence": 59,
    "title": "菩提寺禁口号又示裴迪",
    "author": "王维",
    "content": [
      "安得舍罗网，拂衣辞世喧。",
      "悠然策藜杖，归向桃花源。"
    ]
  },
  {
    "volume": 128,
    "sequence": 60,
    "title": "杂诗三首",
    "author": "王维",
    "content": [
      "家住孟津河，门对孟津口。",
      "常有江南船，寄书家中否。",
      "君自故乡来，应知故乡事。",
      "来日绮窗前，寒梅著花未。",
      "已见寒梅发，复闻啼鸟声。",
      "心心视春草，畏向阶前生。"
    ]
  },
  {
    "volume": 128,
    "sequence": 61,
    "title": "崔兴宗写真咏",
    "author": "王维",
    "content": [
      "画君年少时，如今君已老。",
      "今时新识人，知君旧时好。"
    ]
  },
  {
    "volume": 128,
    "sequence": 62,
    "title": "山茱萸",
    "author": "王维",
    "content": [
      "朱实山下开，清香寒更发。",
      "幸与丛桂花，窗前向秋月。"
    ]
  },
  {
    "volume": 128,
    "sequence": 63,
    "title": "相思",
    "author": "王维",
    "content": [
      "红豆生南国，秋来发故枝。",
      "愿君多采撷，此物最相思。"
    ]
  },
  {
    "volume": 128,
    "sequence": 64,
    "title": "书事",
    "author": "王维",
    "content": [
      "轻阴阁小雨，深院昼慵开。",
      "坐看苍苔色，欲上人衣来。"
    ]
  },
  {
    "volume": 128,
    "sequence": 65,
    "title": "哭孟浩然（时为殿中侍御史，知南选，至襄阳有作）",
    "author": "王维",
    "content": [
      "故人不可见，汉水日东流。",
      "借问襄阳老，江山空蔡州。"
    ]
  },
  {
    "volume": 128,
    "sequence": 66,
    "title": "阙题二首",
    "author": "王维",
    "content": [
      "荆谿白石出，天寒红叶稀。",
      "山路元无雨，空翠湿人衣。",
      "相看不忍发，惨淡暮潮平。",
      "语罢更携手，月明洲渚生。"
    ]
  },
  {
    "volume": 128,
    "sequence": 67,
    "title": "田园乐七首（一作辋川六言，第六首一作皇甫曾诗）",
    "author": "王维",
    "content": [
      "厌见千门万户，经过北里南邻。",
      "官府鸣珂有底，崆峒散发何人。",
      "再见封侯万户，立谈赐璧一双。",
      "讵胜耦耕南亩，何如高卧东窗。",
      "采菱渡头风急，策杖林西日斜。",
      "杏树坛边渔父，桃花源里人家。",
      "萋萋春草秋绿，落落长松夏寒。",
      "牛羊自归村巷，童稚不识衣冠。",
      "山下孤烟远村，天边独树高原。",
      "一瓢颜回陋巷，五柳先生对门。",
      "桃红复含宿雨，柳绿更带朝烟。",
      "花落家童未扫，莺啼山客犹眠。",
      "酌酒会临泉水，抱琴好倚长松。",
      "南园露葵朝折，东谷黄粱夜舂。"
    ]
  },
  {
    "volume": 128,
    "sequence": 68,
    "title": "少年行四首",
    "author": "王维",
    "content": [
      "新丰美酒斗十千，咸阳游侠多少年。",
      "相逢意气为君饮，系马高楼垂柳边。",
      "出身仕汉羽林郎，初随骠骑战渔阳。",
      "孰知不向边庭苦，纵死犹闻侠骨香。",
      "一身能擘两雕弧，虏骑千重只似无。",
      "偏坐金鞍调白羽，纷纷射杀五单于。",
      "汉家君臣欢宴终，高议云台论战功。",
      "天子临轩赐侯印，将军佩出明光宫。"
    ]
  },
  {
    "volume": 128,
    "sequence": 69,
    "title": "赠裴旻将军",
    "author": "王维",
    "content": [
      "腰间宝剑七星文，臂上雕弓百战勋。",
      "见说云中擒黠虏，始知天上有将军。"
    ]
  },
  {
    "volume": 128,
    "sequence": 70,
    "title": "九月九日忆山东兄弟（时年十七）",
    "author": "王维",
    "content": [
      "独在异乡为异客，每逢佳节倍思亲。",
      "遥知兄弟登高处，遍插茱萸少一人。"
    ]
  },
  {
    "volume": 128,
    "sequence": 71,
    "title": "送王尊师归蜀中拜扫",
    "author": "王维",
    "content": [
      "大罗天上神仙客，濯锦江头花柳春。",
      "不为碧鸡称使者，唯令白鹤报乡人。"
    ]
  },
  {
    "volume": 128,
    "sequence": 72,
    "title": "渭城曲（一作送元二使安西）",
    "author": "王维",
    "content": [
      "渭城朝雨浥轻尘，客舍青青杨柳春。",
      "劝君更尽一杯酒，西出阳关无故人。"
    ]
  },
  {
    "volume": 128,
    "sequence": 73,
    "title": "齐州送祖二（一作送别）",
    "author": "王维",
    "content": [
      "送君南浦泪如丝，君向东州使我悲。",
      "为报故人憔悴尽，如今不似洛阳时。"
    ]
  },
  {
    "volume": 128,
    "sequence": 74,
    "title": "送韦评事",
    "author": "王维",
    "content": [
      "欲逐将军取右贤，沙场走马向居延。",
      "遥知汉使萧关外，愁见孤城落日边。"
    ]
  },
  {
    "volume": 128,
    "sequence": 75,
    "title": "灵云池送从弟",
    "author": "王维",
    "content": [
      "金杯缓酌清歌转，画舸轻移艳舞回。",
      "自叹鶺鴒临水别，不同鸿雁向池来。"
    ]
  },
  {
    "volume": 128,
    "sequence": 76,
    "title": "送沈子归江东（一作送沈子福之）",
    "author": "王维",
    "content": [
      "杨柳渡头行客稀，罟师荡桨向临圻。",
      "唯有相思似春色，江南江北送君归。"
    ]
  },
  {
    "volume": 128,
    "sequence": 77,
    "title": "与卢员外象过崔处士兴宗林亭",
    "author": "王维",
    "content": [
      "绿树重阴盖四邻，青苔日厚自无尘。",
      "科头箕踞长松下，白眼看他世上人。"
    ]
  },
  {
    "volume": 128,
    "sequence": 78,
    "title": "寒食汜上作（一作途中口号）",
    "author": "王维",
    "content": [
      "广武城边逢暮春，汶阳归客泪沾巾。",
      "落花寂寂啼山鸟，杨柳青青渡水人。"
    ]
  },
  {
    "volume": 128,
    "sequence": 79,
    "title": "戏题辋川别业",
    "author": "王维",
    "content": [
      "柳条拂地不须折，松树披云从更长。",
      "藤花欲暗藏猱子，柏叶初齐养麝香。"
    ]
  },
  {
    "volume": 128,
    "sequence": 80,
    "title": "戏题盘石",
    "author": "王维",
    "content": [
      "可怜盘石临泉水，复有垂杨拂酒杯。",
      "若道春风不解意，何因吹送落花来。"
    ]
  },
  {
    "volume": 128,
    "sequence": 81,
    "title": "寄河上段十六",
    "author": "王维",
    "content": [
      "与君相见即相亲，闻道君家在孟津。",
      "为见行舟试借问，客中时有洛阳人。"
    ]
  },
  {
    "volume": 128,
    "sequence": 82,
    "title": "菩提寺禁裴迪来相看说逆贼等凝碧池上作音乐…示裴迪",
    "author": "王维",
    "content": [
      "万户伤心生野烟，百僚何日更朝天。",
      "秋槐叶落空宫里，凝碧池头奏管弦。"
    ]
  },
  {
    "volume": 128,
    "sequence": 83,
    "title": "凉州赛神（时为节度判官，在凉州作）",
    "author": "王维",
    "content": [
      "凉州城外少行人，百尺峰头望虏尘。",
      "健儿击鼓吹羌笛，共赛城东越骑神。"
    ]
  },
  {
    "volume": 128,
    "sequence": 84,
    "title": "戏嘲史寰",
    "author": "王维",
    "content": [
      "清风细雨湿梅花，骤马先过碧玉家。",
      "正值楚王宫里至，门前初下七香车。"
    ]
  },
  {
    "volume": 128,
    "sequence": 85,
    "title": "叹白发",
    "author": "王维",
    "content": [
      "宿昔朱颜成暮齿，须臾白发变垂髫。",
      "一生几许伤心事，不向空门何处销。"
    ]
  },
  {
    "volume": 128,
    "sequence": 86,
    "title": "伊州歌",
    "author": "王维",
    "content": [
      "清风明月苦相思，荡子从戎十载馀。",
      "征人去日殷勤嘱，归雁来时数附书。"
    ]
  },
  {
    "volume": 128,
    "sequence": 87,
    "title": "送殷四葬（一作哭殷遥）",
    "author": "王维",
    "content": [
      "送君返葬石楼山，松柏苍苍宾驭还。",
      "埋骨白云长已矣，空馀流水向人间。"
    ]
  },
  {
    "volume": 128,
    "sequence": 88,
    "title": "疑梦",
    "author": "王维",
    "content": [
      "莫惊宠辱空忧喜，莫计恩雠浪苦辛。",
      "黄帝孔丘何处问，安知不是梦中身。"
    ]
  },
  {
    "volume": 128,
    "sequence": 89,
    "title": "句",
    "author": "王维",
    "content": [
      "人家在仙掌，云气欲生衣。"
    ]
  }
]