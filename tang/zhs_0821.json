[
  {
    "volume": 821,
    "sequence": 1,
    "title": "吊灵均词",
    "author": "皎然",
    "content": [
      "昧天道兮有无，听汨渚兮踌躇。",
      "期灵均兮若存，问神理兮何如。",
      "愿君精兮为月，出孤影兮示予。",
      "天独何兮有君，君在万兮不群。",
      "既冰心兮皎洁，上问天兮胡不闻。",
      "天不闻，神莫睹，若云冥冥兮雷霆怒，萧条杳眇兮馀草莽。",
      "古山春兮为谁，今猿哀兮何思。",
      "风激烈兮楚竹死，国殇人悲兮雨飔飔。",
      "雨飔飔兮望君时，光茫荡漾兮化为水，万古忠贞兮徒尔为。"
    ]
  },
  {
    "volume": 821,
    "sequence": 2,
    "title": "步虚词",
    "author": "皎然",
    "content": [
      "予因览真诀，遂感西城君。",
      "玉笙下青冥，人间未曾闻。",
      "日华炼精魄，皎皎无垢氛。",
      "谓我有仙骨，且令饵氤氲。",
      "俯仰愧灵颜，愿随鸾鹄群。",
      "俄然动风驭，缥渺归青云。"
    ]
  },
  {
    "volume": 821,
    "sequence": 3,
    "title": "奉应颜尚书真卿观玄真子置酒张乐舞破阵画洞庭三山歌",
    "author": "皎然",
    "content": [
      "道流迹异人共惊，寄向画中观道情。",
      "如何万象自心出，而心澹然无所营。",
      "手援毫，足蹈节，披缣洒墨称丽绝。",
      "石文乱点急管催，云态徐挥慢歌发。",
      "乐纵酒酣狂更好，攒峰若雨纵横扫。",
      "尺波澶漫意无涯，片岭崚。",
      "势将倒。",
      "盻睐方知造境难，象忘神遇非笔端。",
      "昨日幽奇湖上见，今朝舒卷手中看。",
      "兴馀轻拂远天色，曾向峰东海边识。",
      "秋空暮景飒飒容，翻疑是真画不得。",
      "颜公素高山水意，常恨三山不可至。",
      "赏君狂画忘远游，不出轩墀坐苍翠。"
    ]
  },
  {
    "volume": 821,
    "sequence": 4,
    "title": "答韦山人隐起龙文药瓢歌",
    "author": "皎然",
    "content": [
      "野人药瓢天下绝，全如浑金割如月。",
      "彪炳文章智使然，生成在我不在天。",
      "若言有物不由物，何意中虚道性全。",
      "韦生能诗兼好异，获此灵瓢远相遗。",
      "仙侯玉帖人漫传，若士青囊世何秘。",
      "一捧一开如见君，药盛五色香氛氲。",
      "背上骊龙蟠不睡，张鳞摆颔生风云。",
      "世人强知金丹道，默仙不成秽仙老。",
      "年少纷如陌上尘，不见吾瓢尽枯槁。",
      "聊将系肘步何轻，便有三山孤鹤情。",
      "东方小儿乏此物，遂令仙籍独无名。"
    ]
  },
  {
    "volume": 821,
    "sequence": 5,
    "title": "桃花石枕歌赠康从事",
    "author": "皎然",
    "content": [
      "卞山幽石产奇璞，荆人至死采不著。",
      "何人琢枕持赠君，片片桃花开未落。",
      "剑工见兮可为剑，玉工辨兮知非石。",
      "至宝由来览者稀，今君独鉴应欲惜。",
      "何辞售与章天真，幸得提携近玉人。",
      "可中弃置君不顾，天生秀色徒璘玢。",
      "四座喧喧争目悦，巧过造化称一绝。",
      "莫言昨日因错磨，看取从来无点缺。",
      "六月江南暑未阑，一尺花冰试枕看。",
      "高窗正午风飒变，室中不减春天寒。",
      "主人所重重枕德，文章外饰徒相惑。",
      "更有坚贞不易心，与君天下为士则。"
    ]
  },
  {
    "volume": 821,
    "sequence": 6,
    "title": "张伯英草书歌",
    "author": "皎然",
    "content": [
      "伯英死后生伯高，朝看手把山中毫。",
      "先贤草律我草狂，风云阵发愁钟王。",
      "须臾变态皆自我，象形类物无不可。",
      "阆风游云千万朵，惊龙蹴踏飞欲堕。",
      "更睹邓林花落朝，狂风乱搅何飘飘。",
      "有时凝然笔空握，情在寥天独飞鹤。",
      "有时取势气更高，忆得春江千里涛。",
      "张生奇绝难再遇，草罢临风展轻素。",
      "阴惨阳舒如有道，鬼状魑容若可惧。",
      "黄公酒垆兴偏入，阮籍不嗔嵇亦顾。",
      "长安酒榜醉后书，此日骋君千里步。"
    ]
  },
  {
    "volume": 821,
    "sequence": 7,
    "title": "寒栖子歌（曾居庐山，欲有事罗浮之行）",
    "author": "皎然",
    "content": [
      "君在庐山知不群，有疑是鹤又是云。",
      "生死尘埃污不得，眼前荣利徒纷纷。",
      "今日惠然来访我，酒榼书囊肩背荷。",
      "拂除衣上饵烟霞，昨夜胥门宿蔡家。",
      "天然不饮亦不食，抛名换姓觅不得。",
      "且向人间作酒仙，不肯将身生羽翼。",
      "停形为饵天地根，世人皆死我独存。",
      "洗虑因吞清明箓，世人皆贪我常足。",
      "栖子妙今道已成，手把玄枢心运冥。",
      "能令鬼哭神效灵，身如飘风不可绊。",
      "朝游崆峒夕汗漫，向来坐客犹未散。",
      "忽忆罗浮欲去时，遥指孤云作路岐。",
      "海上仙游不可见，人间日落空桑枝。"
    ]
  },
  {
    "volume": 821,
    "sequence": 8,
    "title": "翔隼歌送王端公",
    "author": "皎然",
    "content": [
      "古人赏神骏，何如秋隼击。",
      "独立高标望霜翮，应看天宇如咫尺。",
      "低回拂地凌风翔，鹏雏敢下雁断行。",
      "晴空四顾忽不见，有时独出青霞傍。",
      "穷阴万里落寒日，气杀草枯增奋逸。",
      "云塞斜飞搅叶迷，雪天直上穿花疾。",
      "见君高情有所属，赠别因歌翔隼曲。",
      "离亭惨惨客散时，歌尽路长意不足。"
    ]
  },
  {
    "volume": 821,
    "sequence": 9,
    "title": "白云歌寄陆中丞使君长源",
    "author": "皎然",
    "content": [
      "一见西山云，使人情意远。",
      "凭高发咏何超遥，道妙如君有舒卷。",
      "萦空叠景多丽容，众峰峰上自为峰。",
      "洁白不由阴雨积，高明肯共杂烟重。",
      "万物有形皆有著，白云有形无系缚。",
      "黄金被烁玉亦瑕，一片飘然污不著。",
      "或逢天上或人间，人自营营云自闲。",
      "忽尔飞来暂为侣，忽然飞去莫能攀。",
      "逸民对云效高致，禅子逢云增道意。",
      "白云遇物无偏颇，自是人心见同异。",
      "阊阖天门宜曙看，为缨作盖拥千官。",
      "从龙合沓临清暑，就日逶迤绕露寒。",
      "谁怜西山云，亭亭处幽绝。",
      "坐石长看非我羁，手中欲揽待君说。",
      "贞白先生那得知，只向空山自怡悦。"
    ]
  },
  {
    "volume": 821,
    "sequence": 10,
    "title": "裴端公使君清席，赋得青桂歌送徐长史",
    "author": "皎然",
    "content": [
      "昔年攀桂为留人，今朝攀桂送归客。",
      "秋风桃李摇落尽，为君青青伴松柏。",
      "谢公南楼送客还，高歌桂树凌寒山。",
      "应怜独秀空林上，空赏敷华积雪间。",
      "昨夜一枝生在月，婵娟可望不可折。",
      "若为天上堪赠行，徒使亭亭照离别。"
    ]
  },
  {
    "volume": 821,
    "sequence": 11,
    "title": "周长史昉画毗沙门天王歌",
    "author": "皎然",
    "content": [
      "长史画神独感神，高步区中无两人。",
      "雅而逸，高且真，形生虚无忽可亲。",
      "降魔大戟缩在手，倚天长剑横诸绅。",
      "慈威示物虽凛凛，在德无秋唯有春。",
      "吾知真象本非色，此中妙用君心得。",
      "苟能下笔合神造，误点一点亦为道。",
      "写出霜缣可舒卷，何人应识此情远。",
      "秋斋清寂无外物，盥手焚香聊自展。",
      "忆昔胡兵围未解，感得此神天上下。",
      "至今云旗图我形，为君一顾烟尘清。"
    ]
  },
  {
    "volume": 821,
    "sequence": 12,
    "title": "奉和颜鲁公真卿落玄真子舴艋舟歌",
    "author": "皎然",
    "content": [
      "沧浪子后玄真子，冥冥钓隐江之汜。",
      "刳木新成舴艋舟，诸侯落舟自兹始。",
      "得道身不系，无机舟亦闲。",
      "从水远逝兮任风还，朝五湖兮夕三山。",
      "停纶乍入芙蓉浦，击汰时过明月湾。",
      "太公取璜我不取，龙伯钓鳌我不钓。",
      "竹竿袅袅鱼簁簁，此中自得还自笑。",
      "汗漫一游何可期，后来谁遇冰雪姿。",
      "上古初闻出尧世，今朝还见在尧时。"
    ]
  },
  {
    "volume": 821,
    "sequence": 13,
    "title": "郑容全成蛟形木机歌",
    "author": "皎然",
    "content": [
      "万物贵天然，天然不可得。",
      "浑朴无劳剞劂工，幽姿自可蛟龙质。",
      "欲腾未去何翩翩，扬袂争前谁敢拂。",
      "可中风雨一朝至，还应不是池中物。",
      "苍山万重采一枝，形如器车生意奇。",
      "风号雨喷心不折，众木千丛君独知。",
      "高人心，多越格。",
      "有时就月吟春风，持来座右惊神客。",
      "爱君开閤江之滨，白云黄鹤长相亲。",
      "南郭子綦我不识，非君独是是何人。"
    ]
  },
  {
    "volume": 821,
    "sequence": 14,
    "title": "奉同颜使君真卿清风楼赋得洞庭歌送吴炼师归林屋洞",
    "author": "皎然",
    "content": [
      "名山洞府到金庭，三十六洞称最灵。",
      "不有古仙启其秘，今日安知灵宝经。",
      "中山炼师栖白云，道成仙秩号元君。",
      "三千甲子朝玉帝，世上如今名始闻。",
      "吐纳青牙养肌发，花冠玉舄何高洁。",
      "不闻天上来谪仙，自是人间授真诀。",
      "吴兴太守道家流，仙师远放清风楼。",
      "应将内景还飞去，且从分风当此留。",
      "湖之山兮楼上见，山冥冥兮水悠悠。",
      "世人不到君自到，缥缈仙都谁与俦。",
      "黄鹤孤云天上物，物外飘然自天匹。",
      "一别千年未可期，仙家不数人间日。"
    ]
  },
  {
    "volume": 821,
    "sequence": 15,
    "title": "戛铜碗为龙吟歌",
    "author": "皎然",
    "content": [
      "逸僧戛碗为龙吟，世上未曾闻此音。",
      "一从太尉房公赏，遂使秦人传至今。",
      "初戛徐徐声渐显，乐音不管何人辨。",
      "似出龙泉万丈底，乍怪声来近而远。",
      "未必全由戛者功，真生虚无非碗中。",
      "寥亮掩清笛，萦回凌细风。",
      "遥闻不断在烟杪，万籁无声天境空。",
      "乍向天台宿华顶，秋宵一吟更清迥。",
      "能令听者易常性，忧人忘忧躁人静。",
      "今日铿锽江上闻，蛟螭奔飞如得群。",
      "声过阴岭恐成雨，响驻晴天将起云。",
      "坐来吟尽空江碧，却寻向者听无迹。",
      "人生万事将此同，暮贱朝荣动还寂。"
    ]
  },
  {
    "volume": 821,
    "sequence": 16,
    "title": "饮茶歌诮崔石使君",
    "author": "皎然",
    "content": [
      "越人遗我剡溪茗，采得金牙爨金鼎。",
      "素瓷雪色缥沫香，何似诸仙琼蕊浆。",
      "一饮涤昏寐，情来朗爽满天地。",
      "再饮清我神，忽如飞雨洒轻尘。",
      "三饮便得道，何须苦心破烦恼。",
      "此物清高世莫知，世人饮酒多自欺。",
      "愁看毕卓瓮间夜，笑向陶潜篱下时。",
      "崔侯啜之意不已，狂歌一曲惊人耳。",
      "孰知茶道全尔真，唯有丹丘得如此。"
    ]
  },
  {
    "volume": 821,
    "sequence": 17,
    "title": "买药歌送杨山人",
    "author": "皎然",
    "content": [
      "华阴少年何所希，欲饵丹砂化骨飞。",
      "江南药少淮南有，暂别胥门上京口。",
      "京口斜通江水流，斐回应上青山头。",
      "夜惊潮没鸬鹚堰，朝看日出芙蓉楼。",
      "摇荡春风乱帆影，片云无数是扬州。",
      "扬州喧喧卖药市，浮俗无由识仙子。",
      "河间姹女直千金，紫阳夫人服不死。",
      "吾于此道复何如，昨朝新得蓬莱书。"
    ]
  },
  {
    "volume": 821,
    "sequence": 18,
    "title": "薛卿教长行歌（时量移湖州别驾）",
    "author": "皎然",
    "content": [
      "桂阳仙柳道家说，昔传苏君今是薛。",
      "聊将握槊偶时人，便被人间称冠绝。",
      "黄杨文局龟螭蟠，琢成骰子双琅玕。",
      "初疑月破云中堕，复怪星移指下攒。",
      "谁识兵奇势可保，坐看将军上一道。",
      "有时彩王非所希，笑击单于出重围。",
      "凫惊隼击疾若飞，左顾右盻生光辉。",
      "家本联姻汉戚里，身是长安贵公子。",
      "名高艺绝何翩翩，几回决胜君王前。",
      "扈游长乐与祈年，人望青云白日边。",
      "谪宦江南岁阴晚，还将此道聊自遣。",
      "由来君子行最长，予亦知君寄心远。"
    ]
  },
  {
    "volume": 821,
    "sequence": 19,
    "title": "桃花石枕歌送安吉康丞",
    "author": "皎然",
    "content": [
      "君吏桃州尚奇迹，桃州采得桃花石。",
      "烂疑朝日照已舒，含似春风吹未坼。",
      "珪璋特达世所珍，吾知此物亦其伦。",
      "应羡花开不凋悴，应嘉玉片无缁磷。",
      "立性坚刚平若砥，君子偏将交道比。",
      "何人亦秉坚刚姿，吾见君心得如此。",
      "君心所好我独知，别多见少长相思。",
      "从来赏玩安左右，万里提携君莫辞。"
    ]
  },
  {
    "volume": 821,
    "sequence": 20,
    "title": "赋得吴王送女潮歌，送李判官之河中府",
    "author": "皎然",
    "content": [
      "见说吴王送女时，行宫直到荆溪口。",
      "溪上千年送女潮，为感吴王至今有。",
      "乃知昔人由志诚，流水无情翻有情。",
      "平波忽起二三尺，此上疑与神仙宅。",
      "今人犹望荆之湄，长令望者增所思。",
      "吴王已殁女不返，潮水无情那有期。",
      "溪草何草号帝女，溪竹何竹号湘妃。",
      "灵涛旦暮自堪伤，的烁婵娟又争发。",
      "客归千里自兹始，览古高歌感行子。",
      "不知别后相见期，君意何如此潮水。"
    ]
  },
  {
    "volume": 821,
    "sequence": 21,
    "title": "观李中丞洪二美人唱歌轧筝歌（时量移湖州长史）",
    "author": "皎然",
    "content": [
      "君家双美姬，善歌工筝人莫知。",
      "轧用蜀竹弦楚丝，清哇宛转声相随。",
      "夜静酒阑佳月前，高张水引何渊渊。",
      "美人矜名曲不误，蹙响时时如迸泉。",
      "赵琴素所嘉，齐讴世称绝。",
      "筝歌一动凡音辍，凝弦且莫停金罍。",
      "淫声已阕雅声来，游鱼噞喁鹤裴回。",
      "主人高情始为开，高情放浪出常格。",
      "偶世有名道无迹，勋业先登上将科。",
      "文章已冠诸人籍。",
      "每笑石崇无道情，轻身重色祸亦成。",
      "君有佳人当禅伴，于中不废学无生。",
      "爱君天然性寡欲，家贫禄薄常知足。",
      "谪官无愠如古人，交道忘言比前躅。",
      "不意全家万里来，湖中再见春山绿。",
      "吴兴公舍幽且闲，何妨寄隐在其间。",
      "时议名齐谢太傅，更看携妓似东山。"
    ]
  },
  {
    "volume": 821,
    "sequence": 22,
    "title": "陈氏童子草书歌",
    "author": "皎然",
    "content": [
      "书家孺子有奇名，天然大草令人惊。",
      "僧虔老时把笔法，孺子如今皆暗合。",
      "飙挥电洒眼不及，但觉毫端鸣飒飒。",
      "有时作点险且能，太行片石看欲崩。",
      "偶然长掣浓入燥，少室枯松欹不倒。",
      "夏室炎炎少人欢，山轩日色在阑干。",
      "桐花飞尽子规思，主人高歌兴不至。",
      "浊醪不饮嫌昏沈，欲玩草书开我襟。",
      "龙爪状奇鼠须锐，水笺白皙越人惠。",
      "王家小令草最狂，为予洒出惊腾势。"
    ]
  },
  {
    "volume": 821,
    "sequence": 23,
    "title": "饮茶歌送郑容",
    "author": "皎然",
    "content": [
      "丹丘羽人轻玉食，采茶饮之生羽翼。",
      "名藏仙府世空知，骨化云宫人不识。",
      "云山童子调金铛，楚人茶经虚得名。",
      "霜天半夜芳草折，烂漫缃花啜又生。",
      "赏君此茶祛我疾，使人胸中荡忧栗。",
      "日上香炉情未毕，醉踏虎溪云，高歌送君出。"
    ]
  },
  {
    "volume": 821,
    "sequence": 24,
    "title": "花石长枕歌答章居士赠",
    "author": "皎然",
    "content": [
      "楚山有石郢人琢，琢成长枕知是玉。",
      "全疑冰片坐恐销，间发花丛惊不足。",
      "赠予比之金琅玕，琼花烂熳浮席端。",
      "吾师道吾不执宝，今日感君因执看。",
      "试叩铿然应清律，纤尘不留蝇敢拂。",
      "万物皆因造化资，如何独负清贞质。",
      "南山有云鹄在空，长松为我生凉风。",
      "高友朗咏乐其中，行住四仪皆道意。",
      "不学小乘一曲士，唯将此物安座隅，取次闲眠有禅味。"
    ]
  },
  {
    "volume": 821,
    "sequence": 25,
    "title": "观王右丞维沧洲图歌",
    "author": "皎然",
    "content": [
      "沧洲误是真，萋萋忽盈视。",
      "便有春渚情，褰裳掇芳芷。",
      "飒然风至草不动，始悟丹青得如此。",
      "丹青变化不可寻，翻空作有移人心。",
      "犹言雨色斜拂座，乍似水凉来入襟。",
      "沧洲说近三湘口，谁知卷得在君手。",
      "披图拥褐临水时，翛然不异沧洲叟。"
    ]
  },
  {
    "volume": 821,
    "sequence": 26,
    "title": "洞庭山维谅上人院阶前孤生橘树歌",
    "author": "皎然",
    "content": [
      "洞庭仙山但生橘，不生凡木与梨栗。",
      "真子无私自不栽，感得一株阶下出。",
      "细叶繁枝委露新，四时常绿不关春。",
      "若言此物无道性，何意孤生来就人。",
      "二月三月山初暖，最爱低檐数枝短。",
      "白花不用乌衔来，自有风吹手中满。",
      "九月十月争破颜，金实离离色殷殷，一夜天晴香满山。",
      "天生珍木异于俗，俗士来逢不敢触。",
      "清阴独步禅起时，徙倚前看看不足。"
    ]
  },
  {
    "volume": 821,
    "sequence": 27,
    "title": "春夜赋得漉水囊歌，送郑明府",
    "author": "皎然",
    "content": [
      "吴缣楚练何白皙，居士持来遗禅客。",
      "禅客能裁漉水囊，不用衣工秉刀尺。",
      "先师遗我式无缺，一滤一翻心敢赊。",
      "夕望东峰思漱盥，曨曨斜月悬灯纱。",
      "徙倚花前漏初断，白猿争啸惊禅伴。",
      "玉瓶徐泻赏涓涓，溅著莲衣水珠满。",
      "因识仁人为宦情，还如漉水爱苍生。",
      "聊歌一曲与君别，莫忘寒泉见底清。"
    ]
  },
  {
    "volume": 821,
    "sequence": 28,
    "title": "湛处士枸杞架歌",
    "author": "皎然",
    "content": [
      "天生灵草生灵地，误生人间人不贵。",
      "独君井上有一根，始觉人间众芳异。",
      "拖线垂丝宜曙看，裴回满架何珊珊。",
      "春风亦解爱此物，袅袅时来傍香实。",
      "湿云缀叶摆不去，翠羽衔花惊畏失。",
      "肯羡孤松不凋色，皇天正气肃不得。",
      "我独全生异此辈，顺时荣落不相背。",
      "孤松自被斧斤伤，独我柔枝保无害。",
      "黄油酒囊石棋局，吾羡湛生心出俗。",
      "撷芳生影风洒怀，其致翛然此中足。"
    ]
  },
  {
    "volume": 821,
    "sequence": 29,
    "title": "观裴秀才松石障歌",
    "author": "皎然",
    "content": [
      "谁工此松唯拂墨，巧思丹青营不得。",
      "初写松梢风正生，此中势与真松争。",
      "高柯细叶动飒飒，乍听幽飗如有声。",
      "左右双松更奇绝，龙鳞麈尾仍半折。",
      "经春寒色聚不散，逼座阴阴将下雪。",
      "荆门石状凌玙璠，蹙成数片倚松根。",
      "何年蒨蒨苔黏迹，几夜潺潺水击痕。",
      "裴生诗家后来客，为我开图玩松石。",
      "对之自有高世心，何事劳君上山屐。"
    ]
  },
  {
    "volume": 821,
    "sequence": 30,
    "title": "送顾处士歌",
    "author": "皎然",
    "content": [
      "吴门顾子予早闻，风貌真古谁似君。",
      "人中黄宪与颜子，物表孤高将片云。",
      "性背时人高且逸，平生好古无俦匹。",
      "醉书在箧称绝伦，神画开厨怕飞出。",
      "谢氏檀郎亦可俦，道情还似我家流。",
      "安贫日日读书坐，不见将名干五侯。",
      "知君别业长洲外，欲行秋田循畎浍。",
      "门前便取觳觫乘，腰上还将鹿卢佩。",
      "禅子有情非世情，御荈贡馀聊赠行。",
      "满道喧喧遇君别，争窥玉润与冰清。"
    ]
  },
  {
    "volume": 821,
    "sequence": 31,
    "title": "水精数珠歌",
    "author": "皎然",
    "content": [
      "西方真人为行密，臂上记珠皎如日。",
      "佛名无著心亦空，珠去珠来体常一。",
      "谁道佛身千万身，重重只向心中出。"
    ]
  },
  {
    "volume": 821,
    "sequence": 32,
    "title": "兵后西日溪行",
    "author": "皎然",
    "content": [
      "一从清气上为天，仙叟何年见乾海。",
      "黄河几度浊复清，此水如今未曾改。",
      "西寻仙人渚，误入桃花穴。",
      "风吹花片使我迷，时时问山惊踏雪。",
      "石梁丹灶意更奇，春草不生多故辙。",
      "我来隐道非隐身，如今世上无风尘。",
      "路是武陵路，人非秦代人。",
      "饭松得高侣，濯足偶清津。",
      "数片昔贤磐石在，几回并坐戴纶巾。"
    ]
  },
  {
    "volume": 821,
    "sequence": 33,
    "title": "姑苏行",
    "author": "皎然",
    "content": [
      "古台不见秋草衰，却忆吴王全盛时。",
      "千年月照秋草上，吴王在时几回望。",
      "至今月出君不还，世人空对姑苏山。",
      "山中精灵安可睹，辙迹人踪麋鹿聚。",
      "婵娟西子倾国容，化作寒陵一堆土。"
    ]
  },
  {
    "volume": 821,
    "sequence": 34,
    "title": "短歌行",
    "author": "皎然",
    "content": [
      "古人若不死，吾亦何所悲。",
      "萧萧烟雨九原上，白杨青松葬者谁。",
      "贵贱同一尘，死生同一指。",
      "人生在世共如此，何异浮云与流水。",
      "短歌行，短歌无穷日已倾。",
      "邺宫梁苑徒有名，春草秋风伤我情。",
      "何为不学金仙侣，一悟空王无死生。"
    ]
  },
  {
    "volume": 821,
    "sequence": 35,
    "title": "山月行（一作关山月）",
    "author": "皎然",
    "content": [
      "家家望秋月，不及秋山望。",
      "山中万境长寂寥，夜夜孤明我山上。",
      "海人皆言生海东，山人自谓出山中。",
      "忧虞欢乐皆占月，月本无心同不同。",
      "自从有月山不改，古人望尽今人在。",
      "不知万世今夜时，孤月将□谁更待。"
    ]
  },
  {
    "volume": 821,
    "sequence": 36,
    "title": "顾渚行寄裴方舟",
    "author": "皎然",
    "content": [
      "我有云泉邻渚山，山中茶事颇相关。",
      "鶗鴂鸣时芳草死，山家渐欲收茶子。",
      "伯劳飞日芳草滋，山僧又是采茶时。",
      "由来惯采无近远，阴岭长兮阳崖浅。",
      "大寒山下叶未生，小寒山中叶初卷。",
      "吴婉携笼上翠微，蒙蒙香刺罥春衣。",
      "迷山乍被落花乱，度水时惊啼鸟飞。",
      "家园不远乘露摘，归时露彩犹滴沥。",
      "初看怕出欺玉英，更取煎来胜金液。",
      "昨夜西峰雨色过，朝寻新茗复如何。",
      "女宫露涩青芽老，尧市人稀紫笋多。",
      "紫笋青芽谁得识，日暮采之长太息。",
      "清泠真人待子元，贮此芳香思何极。"
    ]
  },
  {
    "volume": 821,
    "sequence": 37,
    "title": "武源行赠丘卿岑",
    "author": "皎然",
    "content": [
      "昔年群盗阻江东，吴山动摇楚泽空。",
      "齐人亦戴蜂虿毒，美稷化为荆棘丛。",
      "汹汹四顾多窟穴，浮云白波名不同。",
      "万人死地当虎口，一旦生涯悬彀中。",
      "昨日将军殉死节，悉向生民陷成血。",
      "胸中豹略张阵云，握内蛇矛挥白雪。",
      "长洲南去接孤城，居人散尽鼓噪惊。",
      "三春不见芳草色，四面唯闻刁斗声。",
      "此时狂寇纷如市，君当要冲固深垒。",
      "纵横计出皆获全，士卒身先每轻死。",
      "扫平氛祲望吴门，人间岁美桑柘繁。",
      "比屋生全受君赐，连营罢战赖君恩。",
      "如何弃置功不录，通籍无名滞江曲。",
      "灞亭不重李将军，汉爵犹轻苏属国。",
      "荒营寂寂隐山椒，春意空惊故柳条。",
      "野战攻城尽如此，即今谁是霍嫖姚。"
    ]
  },
  {
    "volume": 821,
    "sequence": 38,
    "title": "长安少年行",
    "author": "皎然",
    "content": [
      "翠楼春酒虾蟆陵，长安少年皆共矜。",
      "纷纷半醉绿槐道，躞蹀花骢骄不胜。"
    ]
  },
  {
    "volume": 821,
    "sequence": 39,
    "title": "风入松",
    "author": "皎然",
    "content": [
      "西岭松声落日秋，千枝万叶风飗飗。",
      "美人援琴弄成曲，写得松间声断续。",
      "声断续，清我魂。",
      "流波坏陵安足论，美人夜坐月明里。",
      "含少商兮点清徵，风何凄兮飘飘。",
      "搅寒松兮又夜起。",
      "夜未央，曲何长，金徽更促声泱泱。",
      "何人此时不得意，意苦弦悲闻客堂。"
    ]
  },
  {
    "volume": 821,
    "sequence": 40,
    "title": "陪卢中丞闲游山寺",
    "author": "皎然",
    "content": [
      "野寺出人境，舍舟登远峰。",
      "林开明见月，万壑静闻钟。",
      "拥烛明山翠，交麾动水容。",
      "如何股肱守，尘外得相逢。"
    ]
  },
  {
    "volume": 821,
    "sequence": 41,
    "title": "湖南草堂读书招李少府",
    "author": "皎然",
    "content": [
      "削去僧家事，南池便隐居。",
      "为怜松子寿，还卜道家书。",
      "药院常无客，茶樽独对余。",
      "有时招逸史，来饭野中蔬。"
    ]
  },
  {
    "volume": 821,
    "sequence": 42,
    "title": "答李季兰",
    "author": "皎然",
    "content": [
      "天女来相试，将花欲染衣。",
      "禅心竟不起，还捧旧花归。"
    ]
  },
  {
    "volume": 821,
    "sequence": 43,
    "title": "酬郑判官湖上见赠",
    "author": "皎然",
    "content": [
      "岁岁湖南隐已成，如何星使忽知名。",
      "沙鸥惯识无心客，今日逢君不解惊。"
    ]
  },
  {
    "volume": 821,
    "sequence": 44,
    "title": "送旻上人游天台",
    "author": "皎然",
    "content": [
      "真心不废别，试看越溪清。",
      "知汝机忘尽，春山自有情。",
      "月思华顶宿，云爱石门行。",
      "海近应须泛，无令鸥鹭惊。"
    ]
  },
  {
    "volume": 821,
    "sequence": 45,
    "title": "送别",
    "author": "皎然",
    "content": [
      "闻说情人怨别情，霜天淅沥在寒城。",
      "长宵漫漫角声发，禅子无心恨亦生。"
    ]
  },
  {
    "volume": 821,
    "sequence": 46,
    "title": "与昂上人两字继合四句初字日",
    "author": "皎然",
    "content": [
      "有一鸟雏，凌寒独宿。",
      "若逢云雨，两两相逐。"
    ]
  },
  {
    "volume": 821,
    "sequence": 47,
    "title": "次日",
    "author": "皎然",
    "content": [
      "野外有一人，独立无四邻。",
      "彼见是我身，我见是彼身。",
      "卷八百二十二"
    ]
  }
]