[
  {
    "volume": 619,
    "sequence": 1,
    "title": "杂讽九首",
    "author": "陆龟蒙",
    "content": [
      "红蚕缘枯桑，青茧大如瓮。",
      "人争捩其臂，羿矢亦不中。",
      "微微待贤禄，一一希入梦。",
      "纵操上古言，口噤难即贡。",
      "蛟龙在怒水，拔取牙角弄。",
      "丹穴如可游，家家畜孤凤。",
      "凶门尚儿戏，战血波澒溶。",
      "社鬼苟有灵，谁能遏秋恸。",
      "童麋来触犀，德力不相及。",
      "伊无惬心事，只有碎首泣。",
      "况将鹏虱校，数又百与十。",
      "攻如饿鸱叫，势若脱兔急。",
      "斯为朽关键，怒荦抉以入。",
      "年来横干戈，未见拔城邑。",
      "得非佐饔者，齿齿待啜汁。",
      "羁维豪杰辈，四骇方少絷。",
      "此皆乘时利，纵舍在呼吸。",
      "吾欲斧其吭，无雷动幽蛰。",
      "鴚鹅惨于冰，陆立怀所适。",
      "斯人道仍閟，不得不呜呃。",
      "当时布衣士，亦作天子客。",
      "至今东方生，满口自夸白。",
      "终为万乘交，谈笑无所隔。",
      "致君非有书，乃是尧舜画。",
      "只今侯门峻，日扫贫贱迹。",
      "朝趋九韶音，暮列五鼎食。",
      "如闻恭俭语，謇謇事夕惕。",
      "可拍伊牧肩，功名被金石。",
      "赤舌可烧城，谗邪易为伍。",
      "诗人疾之甚，取俾投豺虎。",
      "长风吹窾木，始有音韵吐。",
      "无木亦无风，笙簧由喜怒。",
      "女娲炼五石，天缺犹可补。",
      "当其利口衔，罅漏不复数。",
      "元精遗万类，双目如牖户。",
      "非是既相参，重瞳亦为瞽。",
      "东南有狂兕，猎者西北矢。",
      "利尘白冥冥，独此清夜止。",
      "无人语其事，偶坐窥天纪。",
      "安得东壁明，洪洪用坟史。",
      "搜扬好古士，一以罄云水。",
      "流堪洒菁英，风足去稗秕。",
      "如能出奇计，坐可平贼垒。",
      "徐陈羲皇道，高驾太平轨。",
      "攫疏成特雄，濯垢为具美。",
      "贡贤当上赏，景福视所履。",
      "永播南熏音，垂之万年耳。",
      "有檗何青青，空城雪霜里。",
      "千林尽枯槁，苦节独不死。",
      "他遭匠石顾，总入牺黄美。",
      "遂得保天年，私心未为耻。",
      "高从宿枭怪，下亦容蝼蚁。",
      "大厦若抡材，亭亭托君子。",
      "左右佩剑者，彼此亦相笑。",
      "趋时与闭门，喧寂不同调。",
      "潜机取声利，自许臻乎妙。",
      "志士以神窥，惭然真可吊。",
      "天之发遐籁，大小随万窍。",
      "魁其垆冶姿，形质惟所召。",
      "鼗笙磬竽瑟，是必登清庙。",
      "伊圣不可欺，谁能守蓬藋？",
      "横笛喝秋风，清商入疏越。",
      "君居不夜城，肯怨孤戍月。",
      "吴兵甚犀利，太白光突兀。",
      "日已费千金，廑闻侵一拨。",
      "岂无恶年少，纵酒游侠窟。",
      "募为敢死军，去以枭叛卒。",
      "岂无中林士，贯穿学问骨。",
      "兵法五十家，浩荡如溟渤。",
      "高悬鹿皮睡，清涧时依樾。",
      "分已诺烟霞，全遗事干谒。",
      "既非格猛兽，未可轻华发。",
      "北面师其谋，几能止征伐。",
      "何妨秦堇勇，又有曹刿说。",
      "尧舜尚询刍，公乎听无忽。",
      "朝为壮士歌，暮为壮士歌。",
      "壮士心独苦，傍人谓之何。",
      "古铁久不快，倚天无处磨。",
      "将来易水上，犹足生寒波。",
      "捷可搏飞狖，健能超橐驼。",
      "群儿被坚利，索手安冯河。",
      "惊飙扫长林，直木谢椭科。",
      "严霜冻大泽，僵龙不如蛇。",
      "昔者天血碧，吾徒安叹嗟。"
    ]
  },
  {
    "volume": 619,
    "sequence": 2,
    "title": "美人",
    "author": "陆龟蒙",
    "content": [
      "美人抱瑶瑟，哀怨弹别鹤。",
      "雌雄南北飞，一旦异栖托。",
      "谅非金石性，安得宛如昨。",
      "生为并蒂花，亦有先后落。",
      "秋林对斜日，光景自相薄。",
      "犹欲悟君心，朝朝佩兰若。"
    ]
  },
  {
    "volume": 619,
    "sequence": 3,
    "title": "感事",
    "author": "陆龟蒙",
    "content": [
      "将军被鲛函，只畏金石镞。",
      "岂知谗箭利，一中成赤族。",
      "古来信簧舌，巧韵凄锵曲。",
      "君闻悦耳音，尽日听不足。",
      "初因起毫发，渐可离骨肉。",
      "所以贤达心，求人须任目。"
    ]
  },
  {
    "volume": 619,
    "sequence": 4,
    "title": "素丝",
    "author": "陆龟蒙",
    "content": [
      "园客丽独茧，诗人吟五緵。",
      "如何墨子泪，反以悲途穷。",
      "我意岂如是，愿参天地功。",
      "为线补君衮，为弦系君桐。",
      "左右修阙职，宫商还古风。",
      "端然洁白心，可与神明通。"
    ]
  },
  {
    "volume": 619,
    "sequence": 5,
    "title": "次幽独君韵",
    "author": "陆龟蒙",
    "content": [
      "灵气独不死，尚能成绮文。",
      "如何孤窆里，犹自读三坟。",
      "落日送万古，秋声含七哀。",
      "枯株不萧瑟，枝干虚崔嵬。",
      "伊昔临大道，歌钟醉高台。",
      "台今已平地，只有春风回。",
      "明月白草死，积阴荒陇摧。",
      "圣贤亦如此，恸绝真悠哉。"
    ]
  },
  {
    "volume": 619,
    "sequence": 6,
    "title": "赠远",
    "author": "陆龟蒙",
    "content": [
      "芙蓉匣中镜，欲照心还懒。",
      "本是细腰人，别来罗带缓。",
      "从君出门后，不奏云和管。",
      "妾思冷如簧，时时望君暖。",
      "心期梦中见，路永魂梦短。",
      "怨坐泣西风，秋窗月华满。"
    ]
  },
  {
    "volume": 619,
    "sequence": 7,
    "title": "村夜二篇",
    "author": "陆龟蒙",
    "content": [
      "江上冬日短，裴回草堂暝。",
      "鸿当绝塞来，客向孤村病。",
      "绵绵起归念，咽咽兴微咏。",
      "菊径月方高，橘斋霜已并。",
      "盘餐蔬粟粗，史籍签牌盛。",
      "目冷松桂寒，耳喧儿女竞。",
      "开瓶浮蚁绿，试笔秋毫劲。",
      "昼户亦重关，寒屏递相映。",
      "诗从骚雅得，字向铅椠正。",
      "遇敌舞蛇矛，逢谈捉犀柄。",
      "无名升甲乙，有志扶荀孟。",
      "守道希昔贤，为文通古圣。",
      "幽忧废长剑，憔悴惭清镜。",
      "只会鱼鸟情，讵知时俗性。",
      "浮虚多徇势，老懒图历聘。",
      "既不务人知，空余乐天命。",
      "吾家在田野，家事苦辽夐。",
      "耕稼一以微，囷仓自然罄。",
      "愁襟风叶乱，独坐灯花迸。",
      "明发成浩歌，谁能少倾听？",
      "世既贱文章，归来事耕稼。",
      "伊人著农道，我亦赋田舍。",
      "所悲劳者苦，敢用词为诧。",
      "只效刍牧言，谁防轻薄骂。",
      "嘻今居宠禄，各自矜雄霸。",
      "堂上考华钟，门前伫高驾。",
      "纤洪动丝竹，水陆供鲙炙。",
      "小雨静楼台，微风动兰麝。",
      "吹嘘川可倒，眄睐花争姹。",
      "万户膏血穷，一筵歌舞价。",
      "安知勤播植，卒岁无闲暇。",
      "种以春鳸初，获从秋隼下。",
      "专专望穜稑，搰搰条桑柘。",
      "日晏腹未充，霜繁体犹裸。",
      "平生守仁义，所疾唯狙诈。",
      "上诵周孔书，沈溟至酣藉。",
      "岂无致君术，尧舜不上下。",
      "岂无活国方，颇牧齐教化。",
      "蛟龙任干死，云雨终不借。",
      "羿臂束如囚，徒劳夸善射。",
      "才能诮箕斗，辩可移嵩华。",
      "若与甿辈量，饥寒殆相亚。",
      "长吟倚清瑟，孤愤生遥夜。",
      "自古有遗贤，吾容偏称谢。"
    ]
  },
  {
    "volume": 619,
    "sequence": 8,
    "title": "记事",
    "author": "陆龟蒙",
    "content": [
      "本作渔钓徒，心将遂疏放。",
      "苦为饥寒累，未得恣闲畅。",
      "去年十二月，身住霅溪上。",
      "病里贺丰登，鸡豚聊馈饷。",
      "巍峨卞山雪，凝冽不可向。",
      "瘦骨倍加寒，徒为厚缯纩。",
      "晴来露青霭，千仞缺寻丈。",
      "卧恐玉华销，时时推枕望。",
      "虽然营卫困，亦觉精神王。",
      "把笔强题诗，粗言瑰怪状。",
      "吴兴郑太守，文律颇清壮。",
      "凤尾与鲸牙，纷披落杂唱。",
      "缄书寄城内，搪突无以况。",
      "料峭采莲船，纵横簸天浪。",
      "方倾谢公酒，忽值庄生丧。",
      "默默阻音徽，临风但惆怅。",
      "春归迨秋末，固自婴微恙。",
      "岁晏弗躬亲，何由免欺诳。",
      "今来观刈获，乃在松江并。",
      "门外两潮过，波澜光荡漾。",
      "都缘新卜筑，是事皆草创。",
      "尔后如有年，还应惬微尚。",
      "天高气味爽，野迥襟怀旷。",
      "感物动牢愁，愤时频肮脏。",
      "平生乐篇翰，至老安敢忘。",
      "骏骨正牵盐，玄文终覆酱。",
      "嗟今多赤舌，见善惟蔽谤。",
      "忖度大为防，涵容宽作量。",
      "图书筐簏外，关眼皆賸长。",
      "饿隶亦胜无，薄田家所仰。",
      "稍离饥寒患，学古真可强。",
      "圣道庶经营，世途多踉跄。",
      "近闻天子诏，复许私酝酿。",
      "促使舂酒材，呼儿具盆盎。",
      "宵长拥吟褐，日晏开书幌。",
      "我醉卿可还，陶然似元亮。"
    ]
  },
  {
    "volume": 619,
    "sequence": 9,
    "title": "孤雁",
    "author": "陆龟蒙",
    "content": [
      "我生天地间，独作南宾雁。",
      "哀鸣慕前侣，不免饮啄晏。",
      "虽蒙小雅咏，未脱鱼网患。",
      "况是婚礼须，忧为弋者篡。",
      "晴鸢争上下，意气苦凌慢。",
      "吾常吓鸳雏，尔辈安足讪。",
      "回头语晴鸢，汝食腐鼠惯。",
      "无异驽骀群，恋短豆皂栈。",
      "岂知潇湘岸，葭菼蘋萍间。",
      "有石形状奇，寒流古来湾。",
      "闲看麋鹿志，了不忧刍豢。",
      "世所重巾冠，何妨野夫丱。",
      "骚人夸蕙芷，易象取陆苋。",
      "漆园逍遥篇，中亦载斥鷃。",
      "汝惟材性下，嗜好不可谏。",
      "身虽慕高翔，粪壤是盻盼。",
      "或闻通鬼魅，怪祟立可辩。",
      "硩蔟书尚存，宁容恣妖幻。"
    ]
  },
  {
    "volume": 619,
    "sequence": 10,
    "title": "南泾渔父",
    "author": "陆龟蒙",
    "content": [
      "予方任疏慵，地僻即所好。",
      "江流背村落，偶往心已嫪。",
      "田家相去远，岑寂且纵傲。",
      "出户手先筇，见人头未帽。",
      "南泾有渔父，往往携稚造。",
      "问其所以渔，对我真蹈道。",
      "我初簎鱼鳖，童丱至于耄。",
      "窟穴与生成，自然通壸奥。",
      "孜孜戒吾属，天物不可暴。",
      "大小参去留，候其孳养报。",
      "终朝获鱼利，鱼亦未常耗。",
      "同覆天地中，违仁辜覆焘。",
      "余观为政者，此意谅难到。",
      "民皆死搜求，莫肯兴愍悼。",
      "今年川泽旱，前岁山源潦。",
      "牒诉已盈庭，闻之类禽噪。",
      "譬如死鸡鹜，岂不容乳抱。",
      "孟子讥宋人，非其揠苗躁。",
      "吾嘉渔父旨，雅叶贤哲操。",
      "倘遇采诗官，斯文诚敢告。"
    ]
  },
  {
    "volume": 619,
    "sequence": 11,
    "title": "引泉诗（睦州龙兴观老君院作）",
    "author": "陆龟蒙",
    "content": [
      "上嗣位六载，吾宗刺桐川。",
      "余来拜旌戟，诏下之明年。",
      "是时春三月，绕郭花蝉联。",
      "岚盘百万髻，上插黄金钿。",
      "授以道士馆，置榻于东偏。",
      "满院声碧树，空堂形老仙。",
      "本性乐凝淡，及来更虚玄。",
      "焚香礼真像，盥手披灵编。",
      "新定山角角，乌龙独巉然。",
      "除非净晴日，不见苍崖巅。",
      "上有拏云峰，下有喷壑泉。",
      "泉分数十汊，落处皆峥潺。",
      "寒声入烂醉，聒破西窗眠。",
      "支筇起独寻，只在墙东边。",
      "呼童具畚锸，立凿莓苔穿。",
      "灇淙一派堕，练带横斜牵。",
      "乱石抛落落，寒流响溅溅。",
      "狂奴七里濑，缩到疏楹前。",
      "跳花泼半散，涌沫飞旋圆。",
      "势束三峡挂，泻危孤磴悬。",
      "曾闻瑶池溜，亦灌朱草田。",
      "凫伯弄翠蕊，鸾雏舞丹烟。",
      "凌风捩桂柁，隔雾驰犀船。",
      "况当玄元家，尝著道德篇。",
      "上善可比水，斯文参五千。",
      "精灵若在此，肯恶微波传。",
      "不拟争滴沥，还应会沦涟。",
      "出门复飞箭，合势浮青天。",
      "必有学真子，鹿冠秋鹤颜。",
      "如能辅余志，日使疏其源。"
    ]
  },
  {
    "volume": 619,
    "sequence": 12,
    "title": "纪梦游甘露寺（寺在京口北固山上）",
    "author": "陆龟蒙",
    "content": [
      "昔卧嵩高云，云窗正寒夕。",
      "披裘忽生梦，似到空王宅。",
      "峨天一峰立，栏楯横半壁。",
      "级倚绿巅差，关临赤霄辟。",
      "扪虚陟孤峭，不翅千余尺。",
      "叠掌望罘罳，分明袒肩释。",
      "凌香稽首罢，嘹哓□□□。",
      "高户乘北风，声号大波白。",
      "光中目难送，定验方可觌。",
      "树细鸿蒙烟，岛疏零落碧。",
      "须臾群籁入，空水相喷激。",
      "积浪亚寒堆，呀如斗危石。",
      "跳音簇鞞鼓，溅沫交矛戟。",
      "鸟疾帆亦奔，纷纷助劲敌。",
      "思非水灵怒，即是饥龙擘。",
      "怯慑不敢前，荷襟汗沾霢。",
      "回经定僧处，泉木光相射。",
      "岩磴云族栖，柖柯露华适。",
      "逍遥得真趋，逦迤寻常迹。",
      "山腹贮孤亭，岚根四垂帟。",
      "谁题雪月句，乃是曹刘格。",
      "阆阙一枝琼，边楼数声笛。",
      "吟高矍然起，若自苍旻掷。",
      "短烛堕余花，圆蟾挂斜魄。",
      "自从神锡境，无处不登陟。",
      "忽上南徐山，心期豁而获。",
      "岂伊烦恼骨，合到清凉域。",
      "暗得胡蝶身，幽期尽相识。",
      "奈何有名氏，未列金闺籍。",
      "翻惭丱顶童，得奉真如策。",
      "云涛触风望，毫管和烟搦。",
      "聊记梦中游，留之问禅客。"
    ]
  },
  {
    "volume": 619,
    "sequence": 13,
    "title": "惜花",
    "author": "陆龟蒙",
    "content": [
      "人寿期满百，花开唯一春。",
      "其间风雨至，旦夕旋为尘。",
      "若使花解愁，愁于看花人。"
    ]
  },
  {
    "volume": 619,
    "sequence": 14,
    "title": "别离",
    "author": "陆龟蒙",
    "content": [
      "丈夫非无泪，不洒离别间。",
      "杖剑对尊酒，耻为游子颜。",
      "蝮蛇一螫手，壮士即解腕。",
      "所志在功名，离别何足叹。"
    ]
  },
  {
    "volume": 619,
    "sequence": 15,
    "title": "鸣雁行",
    "author": "陆龟蒙",
    "content": [
      "朔风动地来，吹起沙上声。",
      "闺中有边思，玉箸此时横。",
      "莫怕儿女恨，主人烹不鸣。"
    ]
  },
  {
    "volume": 619,
    "sequence": 16,
    "title": "短歌行",
    "author": "陆龟蒙",
    "content": [
      "爪牙在身上，陷阱犹可制。",
      "爪牙在胸中，剑戟无所畏。",
      "人言畏猛虎，谁是撩头弊？",
      "只见古来心，奸雄暗相噬。"
    ]
  },
  {
    "volume": 619,
    "sequence": 17,
    "title": "挟瑟歌",
    "author": "陆龟蒙",
    "content": [
      "挟瑟为君抚，君嫌声太古。",
      "寥寥倚浪系，口祭口祭沈湘语。",
      "赖有秋风知，清泠吹玉柱。"
    ]
  },
  {
    "volume": 619,
    "sequence": 18,
    "title": "婕妤怨",
    "author": "陆龟蒙",
    "content": [
      "妾貌非倾国，君王忽然宠。",
      "南山掌上来，下敌新恩重。",
      "后宫多窈窕，日日学新声。",
      "一落君王耳，南山又须轻。"
    ]
  },
  {
    "volume": 619,
    "sequence": 19,
    "title": "江南曲",
    "author": "陆龟蒙",
    "content": [
      "为爱江南春，涉江聊采蘋。",
      "水深烟浩浩，空对双车轮。",
      "车轮明月团，车盖浮云盘。",
      "云月徒自好，水中行路难。",
      "遥遥洛阳道，夹道生春草。",
      "寄语棹船郎，莫夸风浪好。"
    ]
  }
]