[
  {
    "volume": 694,
    "sequence": 1,
    "title": "上蜀王",
    "author": "张道古",
    "content": [
      "封章才达冕旒前，黜诏俄离玉座端。",
      "二乱岂由明主用，五危终被佞臣弹。",
      "西巡凤府非为固，东播銮舆卒未安。",
      "谏疏至今如可在，谁能更与读来看？"
    ]
  },
  {
    "volume": 694,
    "sequence": 2,
    "title": "咏雨",
    "author": "张道古",
    "content": [
      "亢阳今已久，嘉雨自云倾。",
      "一点不斜去，极多时下成。"
    ]
  },
  {
    "volume": 694,
    "sequence": 3,
    "title": "杨岐山",
    "author": "唐廪",
    "content": [
      "逗竹穿花越几村，还从旧路入云门。",
      "翠微不闭楼台出，清吹频回水石喧。",
      "天外鹤归松自老，岩间僧逝塔空存。",
      "重来白首良堪喜，朝露浮生不足言。"
    ]
  },
  {
    "volume": 694,
    "sequence": 4,
    "title": "吹笙引",
    "author": "王毂",
    "content": [
      "娲皇遗音寄玉笙，双成传得何凄清。",
      "丹穴娇雏七十只，一时飞上秋天鸣。",
      "水泉迸泻急相续，一束宫商裂寒玉。",
      "旖旎香风绕指生，千声妙尽神仙曲。",
      "曲终满席悄无语，巫山冷碧愁云雨。"
    ]
  },
  {
    "volume": 694,
    "sequence": 5,
    "title": "鸿门宴",
    "author": "王毂",
    "content": [
      "寰海沸兮争战苦，风云愁兮会龙虎。",
      "四百年汉欲开基，项庄一剑何虚舞。",
      "殊不知人心去暴秦，天意归明主。",
      "项王足底踏汉土，席上相看浑未悟。"
    ]
  },
  {
    "volume": 694,
    "sequence": 6,
    "title": "玉树曲",
    "author": "王毂",
    "content": [
      "陈宫内宴明朝日，玉树新妆逞娇逸。",
      "三阁霞明天上开，灵鼍振擂神仙出。",
      "天花数朵风吹绽，对舞轻盈瑞香散。",
      "金管红弦旖旎随，霓旌玉佩参差转。",
      "璧月夜满楼风轻，莲舌泠泠词调新。",
      "当行狎客尽持禄，直谏犯颜无一人。",
      "歌舞未终乐未阕，晋王剑上粘腥血。",
      "君臣犹在醉乡中，一面已无陈日月。",
      "圣唐御宇三百祀，濮上桑间宜禁止。",
      "请停此曲归正声，愿将雅乐调元气。"
    ]
  },
  {
    "volume": 694,
    "sequence": 7,
    "title": "苦热行",
    "author": "王毂",
    "content": [
      "祝融南来鞭火龙，火旗焰焰烧天红。",
      "日轮当午凝不去，万国如在洪炉中。",
      "五岳翠乾云彩灭，阳侯海底愁波竭。",
      "何当一夕金风发，为我扫却天下热。"
    ]
  },
  {
    "volume": 694,
    "sequence": 8,
    "title": "暑日题道边树",
    "author": "王毂",
    "content": [
      "火轮迸焰烧长空，浮埃扑面愁朦朦。",
      "羸童走马喘不进，忽逢碧树含清风。",
      "清风留我移时住，满地浓阴懒前去。",
      "却叹人无及物功，不似团团道边树。"
    ]
  },
  {
    "volume": 694,
    "sequence": 9,
    "title": "红蔷薇歌",
    "author": "王毂",
    "content": [
      "红霞烂泼猩猩血，阿母瑶池晒仙缬。",
      "晚日春风夺眼明，蜀机锦彩浑疑黦。",
      "公子亭台香触人，百花懡罹无精神。",
      "苎罗西子见应妒，风光占断年年新。"
    ]
  },
  {
    "volume": 694,
    "sequence": 10,
    "title": "刺桐花",
    "author": "王毂",
    "content": [
      "南国清和烟雨辰，刺桐夹道花开新。",
      "林梢簇簇红霞烂，暑天别觉生精神。",
      "秾英斗火欺朱槿，栖鹤惊飞翅忧烬。",
      "直疑青帝去匆匆，收拾春风浑不尽。"
    ]
  },
  {
    "volume": 694,
    "sequence": 11,
    "title": "赠苍溪王明府有文在手曰长生",
    "author": "王毂",
    "content": [
      "执手长生在，人皆号地仙。",
      "水云真遂性，龟鹤足齐年。",
      "但以酒养气，何言命在天。",
      "况无婚嫁累，应拍尚平肩。"
    ]
  },
  {
    "volume": 694,
    "sequence": 12,
    "title": "逢道者神和子",
    "author": "王毂",
    "content": [
      "珍重神和子，闻名五十年。",
      "童颜终不改，绿发尚依然。",
      "酒里消闲日，人间作散仙。",
      "长生如可慕，相逐隐林泉。"
    ]
  },
  {
    "volume": 694,
    "sequence": 13,
    "title": "送友人归闽",
    "author": "王毂",
    "content": [
      "东南归思切，把酒且留连。",
      "再会知何处，相看共黯然。",
      "猿啼梨岭路，月白建溪船。",
      "莫恋家乡住，酬身在少年。"
    ]
  },
  {
    "volume": 694,
    "sequence": 14,
    "title": "春草碧色",
    "author": "王毂",
    "content": [
      "习习东风扇，萋萋草色新。",
      "浅深千里碧，高下一时春。",
      "嫩叶舒烟际，微香动水滨。",
      "金塘明夕照，辇路惹芳尘。",
      "造化功何广，阳和力自均。",
      "今当发生日，沥恳祝良辰。"
    ]
  },
  {
    "volume": 694,
    "sequence": 15,
    "title": "梦仙谣三首",
    "author": "王毂",
    "content": [
      "前程渐觉风光好，琪花片片粘瑶草。",
      "有人遗我五色丹，一粒吞之后天老。",
      "青童递酒金觞疾，列坐红霞神气逸。",
      "笑说留连数日间，已是人间一千日。",
      "瑶台绛节游皆遍，异果奇花香扑面。",
      "松窗梦觉却神清，残月林前三两片。"
    ]
  },
  {
    "volume": 694,
    "sequence": 16,
    "title": "后魏行",
    "author": "王毂",
    "content": [
      "力微皇帝谤天嗣，太武凶残人所畏。",
      "一朝羖羊历飞上天，子孙尽作河鱼饵。"
    ]
  },
  {
    "volume": 694,
    "sequence": 17,
    "title": "秋（一作王睿诗）",
    "author": "王毂",
    "content": [
      "蝉噪古槐疏叶下，树衔斜日映孤城。",
      "欲知潘鬓愁多少，一夜新添白数茎。"
    ]
  },
  {
    "volume": 694,
    "sequence": 18,
    "title": "燕（一作王睿诗）",
    "author": "王毂",
    "content": [
      "海燕双飞意若何，曲梁呕嘎语声多。",
      "茅檐不必嫌卑陋，犹胜吴宫爇尔窠。"
    ]
  },
  {
    "volume": 694,
    "sequence": 19,
    "title": "牡丹（一作王睿诗）",
    "author": "王毂",
    "content": [
      "牡丹妖艳乱人心，一国如狂不惜金。",
      "曷若东园桃与李，果成无语自垂阴。"
    ]
  },
  {
    "volume": 694,
    "sequence": 20,
    "title": "古意二首（拟陈拾遗）",
    "author": "孙郃",
    "content": [
      "屈子生楚国，七雄知其材。",
      "介洁世不容，迹合藏蒿莱。",
      "道废固命也，瓢饮亦贤哉！",
      "何事葬江水，空使后人哀。",
      "魏礼段干木，秦王乃止戈。",
      "小国有其人，大国奈之何。",
      "贤哲信为美，兵甲岂云多！",
      "君子战必胜，斯言闻孟轲。"
    ]
  },
  {
    "volume": 694,
    "sequence": 21,
    "title": "哭方玄英先生",
    "author": "孙郃",
    "content": [
      "牛斗文星落，知是先生死。",
      "湖上闻哭声，门前见弹指。",
      "官无一寸禄，名传千万里。",
      "死著弊衣裳，生谁顾朱紫？",
      "我心痛其语，泪落不能已。",
      "犹喜韦补阙，扬名荐天子。"
    ]
  },
  {
    "volume": 694,
    "sequence": 22,
    "title": "句",
    "author": "孙郃",
    "content": [
      "仕宦类商贾，终日常东西。"
    ]
  },
  {
    "volume": 694,
    "sequence": 23,
    "title": "投节度邢公",
    "author": "褚载",
    "content": [
      "西风昨夜坠红兰，一宿邮亭事万般。",
      "无地可耕归不得，有恩堪报死何难。",
      "流年怕老看将老，百计求安未得安。",
      "一卷新书满怀泪，频来门馆诉饥寒。"
    ]
  },
  {
    "volume": 694,
    "sequence": 24,
    "title": "贺赵观文重试及第",
    "author": "褚载",
    "content": [
      "一枝仙桂两回春。",
      "始觉文章可致身。",
      "已把色丝要上第，又将彩笔冠群伦。",
      "龙泉再淬方知利，火浣重烧转更新。",
      "今日街头看御榜，大能荣耀苦心人。"
    ]
  },
  {
    "volume": 694,
    "sequence": 25,
    "title": "赠道士",
    "author": "褚载",
    "content": [
      "簪星曳月下蓬壶，曾见东皋种白榆。",
      "六甲威灵藏瑞检，五龙雷电绕霜都。",
      "惟教鹤探丹丘信，不使人窥太乙炉。",
      "闻说葛陂风浪恶，许骑青鹿从行无。"
    ]
  },
  {
    "volume": 694,
    "sequence": 26,
    "title": "晓发",
    "author": "褚载",
    "content": [
      "贪路贪名须早发，枕前无计暂裴回。",
      "才闻鸡唱呼童起，已有铃声过驿来。",
      "衣湿乍惊沾雾露，马行仍未见尘埃。",
      "朝朝陌上侵星去，待得酬身了便回。"
    ]
  },
  {
    "volume": 694,
    "sequence": 27,
    "title": "晓感",
    "author": "褚载",
    "content": [
      "晓鼓冬冬星汉微，佩金鸣玉斗光辉。",
      "出门各自争岐路，至老何人免是非。",
      "大道不应由曲取，浮生还要略知机。",
      "故园华表高高在，可得不如丁令威。"
    ]
  },
  {
    "volume": 694,
    "sequence": 28,
    "title": "南徐晚望",
    "author": "褚载",
    "content": [
      "芳草铺香晚岸晴，岸头含醉去来行。",
      "僧归岳外残钟寺，日下江边调角城。",
      "入浙孤帆知楚信，过淮疏雨带潮声。",
      "如今未免风尘役，宁敢匆匆便濯缨。"
    ]
  },
  {
    "volume": 694,
    "sequence": 29,
    "title": "移石",
    "author": "褚载",
    "content": [
      "嶙峋一片溪中石，恰称幽人弹素琴。",
      "浪浸多年苔色在，洗来今日碏痕深。",
      "磨看粹色何殊玉，敲有奇声直异金。",
      "不是不堪为器用，都缘良匠未留心。"
    ]
  },
  {
    "volume": 694,
    "sequence": 30,
    "title": "瀑布",
    "author": "褚载",
    "content": [
      "泻雾倾烟撼撼雷，满山风雨助喧豗。",
      "争知不是青天阙，扑下银河一半来。"
    ]
  },
  {
    "volume": 694,
    "sequence": 31,
    "title": "定鼎门",
    "author": "褚载",
    "content": [
      "郏鄏城高门倚天，九重踪迹尚依然。",
      "须知道德无关锁，一闭乾坤一万年。"
    ]
  },
  {
    "volume": 694,
    "sequence": 32,
    "title": "陈仓驿",
    "author": "褚载",
    "content": [
      "锦翼花冠安在哉，雄飞雌伏尽尘埃。",
      "一双童子应惆怅，不见真人更猎来。"
    ]
  },
  {
    "volume": 694,
    "sequence": 33,
    "title": "长城",
    "author": "褚载",
    "content": [
      "秦筑长城比铁牢，蕃戎不敢过临洮。",
      "焉知万里连云色，不及尧阶三尺高。"
    ]
  },
  {
    "volume": 694,
    "sequence": 34,
    "title": "吊秦叟",
    "author": "褚载",
    "content": [
      "市西楼店金千秤，渭北田园粟万钟。",
      "儿被杀伤妻被虏，一身随驾到三峰。"
    ]
  },
  {
    "volume": 694,
    "sequence": 35,
    "title": "云（一作杜牧诗）",
    "author": "褚载",
    "content": [
      "尽日看云首不回，无心都大似无才。",
      "可怜光采一片玉，万里晴天何处来。"
    ]
  },
  {
    "volume": 694,
    "sequence": 36,
    "title": "鹤",
    "author": "褚载",
    "content": [
      "欲洗霜翎下涧边，却嫌菱刺污香泉。",
      "沙鸥浦雁应惊讶，一举扶摇直上天。"
    ]
  },
  {
    "volume": 694,
    "sequence": 37,
    "title": "句",
    "author": "褚载",
    "content": [
      "相逢多是醉醺然，应有囊中子母钱。",
      "有兴欲沽红曲酒，无人同上翠旌楼。",
      "星斗离披烟霭收，玉蟾蜍耀海东头。",
      "鹿胎冠子水晶簪，长啸欹眠紫桂阴。",
      "躞蹀马摇金络脑，婵娟人坠玉搔头。",
      "狂歌放饮浑成性，知道逍遥出俗笼。",
      "除却洛阳才子后，更谁封恨吊怀沙。",
      "莲浦浪澄堪倚钓，柳堤风暖好垂鞭。",
      "上马等闲销白日，出门轻薄倚黄金。",
      "净名方丈虽然病，曼倩年涯未有多。"
    ]
  },
  {
    "volume": 694,
    "sequence": 38,
    "title": "代寄边人",
    "author": "郑准",
    "content": [
      "君去不来久，悠悠昏又明。",
      "片心因卜解，残梦过桥惊。",
      "圣泽如垂饵，沙场会息兵。",
      "凉风当为我，一一送砧声。"
    ]
  },
  {
    "volume": 694,
    "sequence": 39,
    "title": "江南清明",
    "author": "郑准",
    "content": [
      "吴山楚驿四年中，一见清明一改容。",
      "旅恨共风连夜起，韶光随酒著人浓。",
      "延兴门外攀花别，采石江头带雨逢。",
      "无限归心何计是，路边戈甲正重重。"
    ]
  },
  {
    "volume": 694,
    "sequence": 40,
    "title": "题宛陵北楼",
    "author": "郑准",
    "content": [
      "雨来风静绿芜藓，凭著朱阑思浩然。",
      "人语独耕烧后岭，鸟飞斜没望中烟。",
      "松梢半露藏云寺，滩势横流出浦船。",
      "若遣谢宣城不死，必应吟尽夕阳川。"
    ]
  },
  {
    "volume": 694,
    "sequence": 41,
    "title": "寄进士崔鲁范",
    "author": "郑准",
    "content": [
      "洛阳才子旧交知，别后干戈积咏思。",
      "百战市朝千里梦，三年风月几篇诗。",
      "山高雁断音书绝，谷背莺寒变化迟。",
      "会待路宁归得去，酒楼渔浦重相期。"
    ]
  },
  {
    "volume": 694,
    "sequence": 42,
    "title": "云",
    "author": "郑准",
    "content": [
      "片片飞来静又闲，楼头江上复山前。",
      "飘零尽日不归去，点破清光万里天。"
    ]
  },
  {
    "volume": 694,
    "sequence": 43,
    "title": "句",
    "author": "郑准",
    "content": [
      "护犊横身立，逢人揭尾跳。"
    ]
  },
  {
    "volume": 694,
    "sequence": 44,
    "title": "游九鲤湖",
    "author": "陈乘",
    "content": [
      "汗漫乘春至，林峦雾雨生。",
      "洞莓黏屐重，岩雪溅衣轻。",
      "窟宅分三岛，烟霞接五城。",
      "却怜饶药物，欲辨不知名。"
    ]
  }
]