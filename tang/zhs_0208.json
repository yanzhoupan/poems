[
  {
    "volume": 208,
    "sequence": 1,
    "title": "送泉州李使君之任（一作送李使君赴泉州）",
    "author": "包何",
    "content": [
      "傍海皆荒服，分符重汉臣。",
      "云山百越路，市井十洲人。",
      "执玉来朝远，还珠入贡频。",
      "连年不见雪，到处即行春。"
    ]
  },
  {
    "volume": 208,
    "sequence": 2,
    "title": "和孟虔州闲斋即事",
    "author": "包何",
    "content": [
      "古郡邻江岭，公庭半薜萝。",
      "府僚闲不入，山鸟静偏过。",
      "睥睨临花柳，栏干枕芰荷。",
      "麦秋今欲至，君听两岐歌。"
    ]
  },
  {
    "volume": 208,
    "sequence": 3,
    "title": "同李郎中净律院梡子树",
    "author": "包何",
    "content": [
      "本梡稀难识，沙门种则生。",
      "叶殊经写字，子为佛称名。",
      "滤水浇新长，燃灯暖更荣。",
      "亭亭无别意，只是劝修行。"
    ]
  },
  {
    "volume": 208,
    "sequence": 4,
    "title": "同阎伯均宿道士观有述",
    "author": "包何",
    "content": [
      "南国佳人去不回，洛阳才子更须媒。",
      "绮琴白雪无心弄，罗幌清风到晓开。",
      "冉冉修篁依户牖，迢迢列宿映楼台。",
      "纵令奔月成仙去，且作行云入梦来。"
    ]
  },
  {
    "volume": 208,
    "sequence": 5,
    "title": "送乌程王明府贬巴江",
    "author": "包何",
    "content": [
      "一片孤帆无四邻，北风吹过五湖滨。",
      "相看尽是江南客，独有君为岭外人。"
    ]
  },
  {
    "volume": 208,
    "sequence": 6,
    "title": "同舍弟佶、班、韦二员外秋苔对之成咏",
    "author": "包何",
    "content": [
      "每看苔藓色，如向簿书闲。",
      "幽思缠芳树，高情寄远山。",
      "雨痕连地绿，日色出林斑。",
      "却笑兴公赋，临危滑石间。"
    ]
  },
  {
    "volume": 208,
    "sequence": 7,
    "title": "送王汶宰江阴",
    "author": "包何",
    "content": [
      "郡北乘流去，花间竟日行。",
      "海鱼朝满市，江鸟夜喧城。",
      "止酒非关病，援琴不在声。",
      "应缘五斗米，数日滞渊明。"
    ]
  },
  {
    "volume": 208,
    "sequence": 8,
    "title": "和苗员外寓直中书",
    "author": "包何",
    "content": [
      "朝列称多士，君家有二难。",
      "贞为台里柏，芳作省中兰。",
      "夜宿分曹阔，晨趋接武欢。",
      "每怜双阙下，雁序入鸳鸾。"
    ]
  },
  {
    "volume": 208,
    "sequence": 9,
    "title": "阙下芙蓉",
    "author": "包何",
    "content": [
      "一人理国致升平，万物呈祥助圣明。",
      "天上河从阙下过，江南花向殿前生。",
      "广云垂荫开难落，湛露为珠满不倾。",
      "更对乐悬张宴处，歌工欲奏采莲声。"
    ]
  },
  {
    "volume": 208,
    "sequence": 10,
    "title": "江上田家",
    "author": "包何",
    "content": [
      "近海川原薄，人家本自稀。",
      "黍苗期腊酒，霜叶是寒衣。",
      "市井谁相识，渔樵夜始归。",
      "不须骑马问，恐畏狎鸥飞。"
    ]
  },
  {
    "volume": 208,
    "sequence": 11,
    "title": "送韦侍御奉使江岭诸道催青苗钱",
    "author": "包何",
    "content": [
      "近远从王事，南行处处经。",
      "手持霜简白，心在夏苗青。",
      "回雁书应报，愁猿夜屡听。",
      "因君使绝域，方物尽来庭。"
    ]
  },
  {
    "volume": 208,
    "sequence": 12,
    "title": "和程员外春日东郊即事",
    "author": "包何",
    "content": [
      "郎官休浣怜迟日，野老欢娱为有年。",
      "几处折花惊蝶梦，数家留叶待蚕眠。",
      "藤垂宛地萦珠履，泉迸侵阶浸绿钱。",
      "直到闭关朝谒去，莺声不散柳含烟。"
    ]
  },
  {
    "volume": 208,
    "sequence": 13,
    "title": "裴端公使院，赋得隔帘见春雨",
    "author": "包何",
    "content": [
      "细雨未成霖，垂帘但觉阴。",
      "唯看上砌湿，不遣入檐深。",
      "度隙沾霜简，因风润绮琴。",
      "须移户外屦，檐溜夜相侵。"
    ]
  },
  {
    "volume": 208,
    "sequence": 14,
    "title": "相里使君第七男生日（一作生日）",
    "author": "包何",
    "content": [
      "娶妻生子复生男，独有君家众所谈。",
      "荀氏八龙唯欠一，桓山四凤已过三。",
      "他时干蛊声名著，今日悬弧宴乐酣。",
      "谁道众贤能继体，须知个个出于蓝。"
    ]
  },
  {
    "volume": 208,
    "sequence": 15,
    "title": "同诸公寻李方直不遇",
    "author": "包何",
    "content": [
      "闻说到扬州，吹箫忆旧游。",
      "人来多不见，莫是上迷楼。"
    ]
  },
  {
    "volume": 208,
    "sequence": 16,
    "title": "婺州留别邓使君",
    "author": "包何",
    "content": [
      "西掖驰名久，东阳出守时。",
      "江山婺女分，风月隐侯诗。",
      "别恨双溪急，留欢五马迟。",
      "回舟映沙屿，未远剩相思。"
    ]
  },
  {
    "volume": 208,
    "sequence": 17,
    "title": "寄杨侍御（一作包佶诗）",
    "author": "包何",
    "content": [
      "一官何幸得同时，十载无媒独见遗。",
      "今日不论腰下组，请君看取鬓边丝。"
    ]
  },
  {
    "volume": 208,
    "sequence": 18,
    "title": "赋得秤，送孟孺卿",
    "author": "包何",
    "content": [
      "愿以金秤锤，因君赠别离。",
      "钩悬新月吐，衡举众星随。",
      "掌握须平执，锱铢必尽知。",
      "由来投分审，莫放弄权移。"
    ]
  },
  {
    "volume": 208,
    "sequence": 19,
    "title": "长安晓望，寄崔补阙（一作司空曙诗）",
    "author": "包何",
    "content": [
      "迢递山河拥帝京，参差宫殿接云平。",
      "风吹晓漏经长乐，柳带晴烟出禁城。",
      "天净笙歌临路发，日高车马隔尘行。",
      "自怜久滞诸生列，未得金闺籍姓名。"
    ]
  }
]