[
  {
    "volume": 757,
    "sequence": 1,
    "title": "送程德琳郎中学士（得远山）",
    "author": "徐锴",
    "content": [
      "瓜步妖氛灭，昆冈草树青。",
      "终朝空望极，今日送君行。",
      "报政秋云静，微吟晓月生。",
      "楼中长可见，特用灭离情。"
    ]
  },
  {
    "volume": 757,
    "sequence": 2,
    "title": "太傅相公以东观庭梅西垣旧植昔陪盛赏…伏愧斐然",
    "author": "徐锴",
    "content": [
      "静对含章树，闲思共有时。",
      "香随荀令在，根异武昌移。",
      "物性虽摇落，人心岂变衰。",
      "唱酬胜笛曲，来往韵朱丝。"
    ]
  },
  {
    "volume": 757,
    "sequence": 3,
    "title": "太傅相公与家兄梅花酬唱许缀末篇再赐新诗…伏惟采览",
    "author": "徐锴",
    "content": [
      "重叹梅花落，非关塞笛悲。",
      "论文叨接萼，末曲愧吹篪。",
      "枝逐清风动，香因白雪知。",
      "陶钧敷左悌，更赋邵公诗。"
    ]
  },
  {
    "volume": 757,
    "sequence": 4,
    "title": "同家兄哭乔侍郎",
    "author": "徐锴",
    "content": [
      "诸公长者郑当时，事事无心性坦夷。",
      "但是登临皆有作，未尝相见不伸眉。",
      "生前适意无过酒，身后遗言只要诗。",
      "三日笑谈成理命，一篇投吊尚应知。"
    ]
  },
  {
    "volume": 757,
    "sequence": 5,
    "title": "秋词",
    "author": "徐锴",
    "content": [
      "井梧纷堕砌，寒雁远横空。",
      "雨久莓苔紫，霜浓薜荔红。"
    ]
  },
  {
    "volume": 757,
    "sequence": 6,
    "title": "和徐鼎臣见寄",
    "author": "包颖",
    "content": [
      "平生中表最情亲，浮世那堪聚散频。",
      "谢脁却吟归省阁，刘桢犹自卧漳滨。",
      "旧游半似前生事，要路多逢后进人。",
      "且喜新吟报强健，明年相望杏园春。"
    ]
  },
  {
    "volume": 757,
    "sequence": 7,
    "title": "贻耀州将",
    "author": "钟谟",
    "content": [
      "翩翩归尽塞垣鸿，隐隐惊开蛰户虫。",
      "渭北离愁春色里，江南家事战尘中。",
      "还同逐客纫兰佩，谁听缧囚奏土风。",
      "多谢贤侯振吾道，免令搔首泣途穷。"
    ]
  },
  {
    "volume": 757,
    "sequence": 8,
    "title": "献周世宗",
    "author": "钟谟",
    "content": [
      "三年耀武群雄服，一日回銮万国春。",
      "南北通欢永无事，谢恩归去老陪臣。"
    ]
  },
  {
    "volume": 757,
    "sequence": 9,
    "title": "代京妓越宾答徐铉",
    "author": "钟谟",
    "content": [
      "一幅轻绡寄海滨，越姑长感昔时恩。",
      "欲知别后情多少，点点凭君看泪痕。"
    ]
  },
  {
    "volume": 757,
    "sequence": 10,
    "title": "寄麻姑仙坛道士",
    "author": "查文徽",
    "content": [
      "别后相思鹤信稀，郡楼南望远峰迷。",
      "人归仙洞云连地，花落春林水满溪。",
      "白发只应悲镜镊，丹砂犹待寄刀圭。",
      "方平车驾今何在，常苦尘中日易西。"
    ]
  },
  {
    "volume": 757,
    "sequence": 11,
    "title": "赠韩定辞",
    "author": "马彧",
    "content": [
      "燧林芳草绵绵思，尽日相携陟丽谯。",
      "别后巏嵍山上望，羡君时复见王乔。"
    ]
  },
  {
    "volume": 757,
    "sequence": 12,
    "title": "答马彧",
    "author": "韩定辞",
    "content": [
      "崇霞台上神仙客，学辨痴龙艺最多。",
      "盛德好将银管述，丽词堪与雪儿歌。"
    ]
  },
  {
    "volume": 757,
    "sequence": 13,
    "title": "题杨克俭池馆",
    "author": "何昌龄",
    "content": [
      "经旬因雨不重来，门有蛛丝径有苔。",
      "再向白莲亭上望，不知花木为谁开。"
    ]
  },
  {
    "volume": 757,
    "sequence": 14,
    "title": "献江淮郡守卢公",
    "author": "李羽",
    "content": [
      "塞诏东来淝水滨，时情惟望秉陶钧。",
      "将军一阵为功业，忍见沙场百战人。"
    ]
  },
  {
    "volume": 757,
    "sequence": 15,
    "title": "南山池",
    "author": "梁藻",
    "content": [
      "翡翠戏翻荷叶雨，鹭鸶飞破竹林烟。",
      "时沽村酒临轩酌，拟摘新茶靠石煎。"
    ]
  },
  {
    "volume": 757,
    "sequence": 16,
    "title": "嘲庐山道士",
    "author": "陈沆",
    "content": [
      "啖肉先生欲上升，黄云踏破紫云崩。",
      "龙腰鹤背无多力，传与麻姑借大鹏。"
    ]
  },
  {
    "volume": 757,
    "sequence": 17,
    "title": "句",
    "author": "陈沆",
    "content": [
      "罢却儿女戏，放他花木生。",
      "扫地云粘帚，耕山鸟怕牛。",
      "点入旱云千国仰，力浮尘世一毫轻。"
    ]
  },
  {
    "volume": 757,
    "sequence": 18,
    "title": "赠织锦人",
    "author": "李询",
    "content": [
      "札札机声晓复晡，眼穿力尽竟何如。",
      "美人一曲成千赐，心里犹嫌花样疏。"
    ]
  },
  {
    "volume": 757,
    "sequence": 19,
    "title": "题金山",
    "author": "韩垂",
    "content": [
      "灵山一峰秀，岌然殊众山。",
      "盘根大江底，插影浮云间。",
      "雷霆常间作，风雨时往还。",
      "象外悬清影，千载长跻攀。"
    ]
  },
  {
    "volume": 757,
    "sequence": 20,
    "title": "后湖",
    "author": "朱存",
    "content": [
      "雷轰叠鼓火翻旗，三异翩翩试水师。",
      "惊起黑龙眠不得，狂风猛雨不多时。"
    ]
  },
  {
    "volume": 757,
    "sequence": 21,
    "title": "和徐舍人九月十一日见寄",
    "author": "陈彦",
    "content": [
      "衡门寂寂逢迎少，不见仙郎向五旬。",
      "莫问龙山前日事，菊花开却为闲人。"
    ]
  },
  {
    "volume": 757,
    "sequence": 22,
    "title": "登游齐山",
    "author": "许坚1",
    "content": [
      "星使南驰入楚重，此山偏得驻行踪。",
      "落花满地月华冷，寂寞旧山三四峰。"
    ]
  },
  {
    "volume": 757,
    "sequence": 23,
    "title": "游溧阳下山寺（一作灵泉精舍限韵）",
    "author": "许坚1",
    "content": [
      "地枕吴溪与越峰，前朝恩锡灵泉额。",
      "竹林晴见雁塔高，石室曾栖几禅伯。",
      "荒碑字没秋苔深，古池香泛荷花白。",
      "客有经年说别林，落日啼猿情脉脉。"
    ]
  },
  {
    "volume": 757,
    "sequence": 24,
    "title": "题幽栖观",
    "author": "许坚1",
    "content": [
      "仙翁上升去，丹井寄晴壑。",
      "山色接天台，湖光照寥廓。",
      "玉洞绝无人，老桧犹栖鹤。",
      "我欲掣青蛇，他时冲碧落。"
    ]
  },
  {
    "volume": 757,
    "sequence": 25,
    "title": "上舍人徐铉",
    "author": "许坚1",
    "content": [
      "几宵烟月锁楼台，欲寄侯门荐下才。",
      "满面尘埃人不识，谩随流水出山来。"
    ]
  },
  {
    "volume": 757,
    "sequence": 26,
    "title": "题茅山观",
    "author": "许坚1",
    "content": [
      "常恨清风千载郁，洞天令得恣游遨。",
      "松楸古色玉坛静，鸾鹤不来青汉高。",
      "茅氏井寒丹已化，玄宗碑断梦仍劳。",
      "分明有个长生路，休向红尘叹二毛。"
    ]
  },
  {
    "volume": 757,
    "sequence": 27,
    "title": "建州节帅更代，筵上献诗",
    "author": "王感化",
    "content": [
      "旌旗赴天台，溪山晓色开。",
      "万家悲更喜，迎佛送如来。"
    ]
  },
  {
    "volume": 757,
    "sequence": 28,
    "title": "奉元宗命咏苑中白野鹊",
    "author": "王感化",
    "content": [
      "碧岩深洞恣游遨，天与芦花作羽毛。",
      "要识此来栖宿处，上林琼树一枝高。"
    ]
  },
  {
    "volume": 757,
    "sequence": 29,
    "title": "句",
    "author": "王感化",
    "content": [
      "草中误认将军虎，山上曾为道士羊。"
    ]
  },
  {
    "volume": 757,
    "sequence": 30,
    "title": "元宗钓鱼无获，进诗",
    "author": "李家明",
    "content": [
      "玉甃垂钩兴正浓，碧池春暖水溶溶。",
      "凡鳞不敢吞香饵，知是君王合钓龙。"
    ]
  },
  {
    "volume": 757,
    "sequence": 31,
    "title": "咏卧牛",
    "author": "李家明",
    "content": [
      "曾遭甯戚鞭敲角，又被田单火燎身。",
      "闲向斜阳嚼枯草，近来问喘为无人。"
    ]
  },
  {
    "volume": 757,
    "sequence": 32,
    "title": "题纸鸢止宋齐丘哭子",
    "author": "李家明",
    "content": [
      "安排唐祚革强吴，尽是先生作计谟。",
      "一个孩儿拚不得，让皇百口合何如？"
    ]
  },
  {
    "volume": 757,
    "sequence": 33,
    "title": "咏皖公山",
    "author": "李家明",
    "content": [
      "龙舟轻飐锦帆风，正值宸游望远空。",
      "回首皖公山色翠，影斜不到寿杯中。"
    ]
  },
  {
    "volume": 757,
    "sequence": 34,
    "title": "奉和圣制送邓王牧宣城",
    "author": "汤悦",
    "content": [
      "千里陵阳同陕服，凿门胙土寄亲贤。",
      "曙烟已别黄金殿，晚照重登白玉筵。",
      "江上浮光宜雨后，郡中远岫列窗前。",
      "天心待报期年政，留与工师播管弦。"
    ]
  },
  {
    "volume": 757,
    "sequence": 35,
    "title": "早春寄华下同志",
    "author": "汤悦",
    "content": [
      "正是花时节，思君寝复兴。",
      "市沽终不醉，春梦亦无凭。",
      "岳面悬清雨，河心走浊冰。",
      "东门一条路，离恨正相仍。"
    ]
  },
  {
    "volume": 757,
    "sequence": 36,
    "title": "鼎臣学士侍郎以东馆庭梅昔翰苑之毫末今复半枯…攀和",
    "author": "汤悦",
    "content": [
      "忆见萌芽日，还怜合抱时。",
      "旧欢如梦想，物态暗还移。",
      "素艳今无几，朱颜亦自衰。",
      "树将人共老，何暇更悲丝。"
    ]
  },
  {
    "volume": 757,
    "sequence": 37,
    "title": "再次前韵代梅答",
    "author": "汤悦",
    "content": [
      "托植经多稔，顷筐向盛时。",
      "枝条虽已故，情分不曾移。",
      "莫向阶前老，还同镜里衰。",
      "更应怜堕叶，残吹挂虫丝。"
    ]
  },
  {
    "volume": 757,
    "sequence": 38,
    "title": "鼎臣学士侍郎、楚金舍人学士以再伤…成四十字陈谢",
    "author": "汤悦",
    "content": [
      "人物同迁谢，重成念旧悲。",
      "连华得琼玖，合奏发埙篪。",
      "余枿虽无取，残芳尚获知。",
      "问君何所似，珍重杜秋诗。"
    ]
  },
  {
    "volume": 757,
    "sequence": 39,
    "title": "送钟员外（赋月）",
    "author": "萧彧",
    "content": [
      "丽汉金波满，当筵玉斝倾。",
      "因思频聚散，几复换亏盈。",
      "光彻离襟冷，声符别管清。",
      "那堪还目此，两地倚楼情。"
    ]
  },
  {
    "volume": 757,
    "sequence": 40,
    "title": "送德林郎中学士赴东府（得菊）",
    "author": "萧彧",
    "content": [
      "离情折杨柳，此别异春哉。",
      "含露东篱艳，泛香南浦杯。",
      "惜持行次赠，留插醉中回。",
      "暮齿如能制，玉山甘判颓。"
    ]
  },
  {
    "volume": 757,
    "sequence": 41,
    "title": "送钟员外（赋竹）",
    "author": "孙岘",
    "content": [
      "万物中萧洒，修篁独逸群。",
      "贞姿曾冒雪，高节欲凌云。",
      "细韵风初发，浓烟日正曛。",
      "因题偏惜别，不可暂无君。"
    ]
  },
  {
    "volume": 757,
    "sequence": 42,
    "title": "送钟员外（赋松）",
    "author": "谢仲宣",
    "content": [
      "送人多折柳，唯我独吟松。",
      "若保岁寒在，何妨霜雪重。",
      "森梢逢静境，廓落见孤峰。",
      "还似君高节，亭亭鲜继踪。"
    ]
  },
  {
    "volume": 757,
    "sequence": 43,
    "title": "别诸同志（得新鸿）",
    "author": "钟蒨",
    "content": [
      "随阳来万里，点点度遥空。",
      "影落长江水，声悲半夜风。",
      "残秋辞绝漠，无定似惊蓬。",
      "我有离群恨，飘飘类此鸿。"
    ]
  },
  {
    "volume": 757,
    "sequence": 44,
    "title": "送德林郎中学士赴东府（得江）",
    "author": "乔舜",
    "content": [
      "掺袂向江头，朝宗势未休。",
      "何人乘桂楫，之子过扬州。",
      "飒飒翘沙雁，漂漂逐浪鸥。",
      "欲知离别恨，半是泪和流。"
    ]
  },
  {
    "volume": 757,
    "sequence": 45,
    "title": "送钟员外（赋风）",
    "author": "王沂",
    "content": [
      "静追蘋末兴，况复值萧条。",
      "猛势资新雁，寒声伴暮潮。",
      "过山云散乱，经树叶飘飖。",
      "今日烟江上，征帆望望遥。"
    ]
  },
  {
    "volume": 757,
    "sequence": 46,
    "title": "送德林郎中学士赴东府（得水）",
    "author": "陈元裕",
    "content": [
      "上善湛然秋，恩波洽帝猷。",
      "谩言生险浪，岂爽见安流。",
      "泛去星槎远，澄来月练浮。",
      "滔滔对离酌，入洛称仙舟。"
    ]
  }
]