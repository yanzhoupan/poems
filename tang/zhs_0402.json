[
  {
    "volume": 402,
    "sequence": 1,
    "title": "遣春十首",
    "author": "元稹",
    "content": [
      "晓月笼云影，莺声馀雾中。",
      "暗芳飘露气，轻寒生柳风。",
      "冉冉一趋府，未为劳我躬。",
      "因兹得晨起，但觉情兴隆。",
      "久雨怜霁景，偶来堤上行。",
      "空濛天色嫩，杳淼江面平。",
      "百草短长出，众禽高下鸣。",
      "春阳各有分，予亦澹无情。",
      "镜皎碧潭水，微波粗成文。",
      "烟光垂碧草，琼脉散纤云。",
      "岸柳好阴影，风裾遗垢氛。",
      "悠然送春目，八荒谁与群。",
      "低迷笼树烟，明净当霞日。",
      "阳焰波春空，平湖漫凝溢。",
      "雪鹭远近飞，渚牙浅深出。",
      "江流复浩荡，相为坐纡郁。",
      "暄寒深浅春，红白前后花。",
      "颜色讵相让，生成良有涯。",
      "梅花勿自早，春来归燕多。",
      "葺旧良易就，新院亦已罗。",
      "俯怜雏化卵，仰愧鹏无窠。",
      "巢栋与巢幕，秋风俱奈何。",
      "撩乱扑树蜂，摧残恋房蕊。",
      "风吹雨又频，安得繁于绮。",
      "酒杯沉易过，世事纷何已。",
      "莫倚颜似花，君看岁如水。",
      "绕郭高高冢，半是荆王墓。",
      "后嗣炽阳台，前贤甘荜路。",
      "善恶徒自分，波流尽东注。",
      "胡然不饮酒，坐落桐花树。",
      "花阴莎草长，藕莎闲自酌。",
      "坐看莺斗枝，轻花满尊杓。",
      "葛巾竹稍挂，旧卷琴上阁。",
      "沽酒过此生，狂歌眼前乐。",
      "梨叶已成阴，柳条纷起絮。",
      "波绿紫屏风，螺红碧筹箸。",
      "三杯面上热，万事心中去。",
      "我意风散云，何劳问行处。"
    ]
  },
  {
    "volume": 402,
    "sequence": 2,
    "title": "表夏十首",
    "author": "元稹",
    "content": [
      "夏风多暖暖，树木有繁阴。",
      "新笋紫长短，早樱红浅深。",
      "烟花云幕重，榴艳朝景侵。",
      "华实各自好，讵云芳意沉。",
      "初日满阶前，轻风动帘影。",
      "旬时得休浣，高卧阅清景。",
      "僮儿拂巾箱，鸦轧深林井。",
      "心到物自闲，何劳远箕颍。",
      "江瘴炎夏早，蒸腾信难度。",
      "今宵好风月，独此荒庭趣。",
      "露叶倾暗光，流星委余素。",
      "但恐清夜徂，讵悲朝景暮。",
      "孟月夏犹浅，奇云未成峰。",
      "度霞红漠漠，压浪白溶溶。",
      "玉委有馀润，飙驰无去踪。",
      "何如捧云雨，喷毒随蛟龙。",
      "流芳递炎景，繁英尽寥落。",
      "公署香满庭，晴霞覆阑药。",
      "裁红起高焰，缀绿排新萼。",
      "凭此遣幽怀，非言念将谑。",
      "红丝散芳树，旋转光风急。",
      "烟泛被笼香，露浓妆面湿。",
      "佳人不在此，恨望阶前立。",
      "忽厌夏景长，今春行已及。",
      "百舌渐吞声，黄莺正娇小。",
      "云鸿方警夜，笼鸡已鸣晓。",
      "当时客自适，运去谁能矫。",
      "莫厌夏虫多，蜩螗定相扰。",
      "翩翩帘外燕，戢戢巢内雏。",
      "啖食筋力尽，毛衣成紫襦。",
      "朝来各飞去，雄雌梁上呼。",
      "养子将备老，恶儿那胜无。",
      "西山夏雪消，江势东南泻。",
      "风波高若天，滟滪低于马。",
      "正被黄牛旋，难期白帝下。",
      "我在平地行，翻忧济川者。",
      "灵均死波后，是节常浴兰。",
      "彩缕碧筠粽，香粳白玉团。",
      "逝者良自苦，今人反为欢。",
      "哀哉徇名士，没命求所难。"
    ]
  },
  {
    "volume": 402,
    "sequence": 3,
    "title": "解秋十首",
    "author": "元稹",
    "content": [
      "清晨颒寒水，动摇襟袖轻。",
      "翳翳林上叶，不知秋暗生。",
      "回悲镜中发，华白三四茎。",
      "岂无满头黑，念此衰已萌。",
      "微霜才结露，翔鸠初变鹰。",
      "无乃天地意，使之行小惩。",
      "鸱鸮诚可恶，蔽日有高鹏。",
      "舍大以擒细，我心终不能。",
      "往岁学仙侣，各在无何乡。",
      "同时骛名者，次第鹓鹭行。",
      "而我两不遂，三十鬓添霜。",
      "日暮江上立，蝉鸣枫树黄。",
      "后伏火犹在，先秋蝉已多。",
      "云色日夜白，骄阳能几何。",
      "壤隙漏江海，忽微成网罗。",
      "勿言时不至，但恐岁蹉跎。",
      "新月才到地，轻河如泛云。",
      "萤飞高下火，树影参差文。",
      "露簟有微润，清香时暗焚。",
      "夜闲心寂默，洞庭无垢氛。",
      "霁丽床前影，飘萧帘外竹。",
      "簟凉朝睡重，梦觉茶香熟。",
      "亲烹园内葵，凭买家家曲。",
      "酿酒并毓蔬，人来有棋局。",
      "寒竹秋雨重，凌霄晚花落。",
      "低回翠玉梢，散乱栀黄萼。",
      "颜色有殊异，风霜无好恶。",
      "年年百草芳，毕意同萧索。",
      "春非我独春，秋非我独秋。",
      "岂念百草死，但念霜满头。",
      "头白古所同，胡为坐烦忧。",
      "茫茫百年内，处身良未休。",
      "西风冷衾簟，展转布华茵。",
      "来者承玉体，去者流芳尘。",
      "适意丑为好，及时疏亦亲。",
      "衰周仲尼出，无乃为妖人。",
      "漠漠江面烧，微微枫树烟。",
      "今日复今夕，秋怀方浩然。",
      "况我头上发，衰白不待年。",
      "我怀有时极，此意何由诠。"
    ]
  },
  {
    "volume": 402,
    "sequence": 4,
    "title": "遣病十首",
    "author": "元稹",
    "content": [
      "服药备江瘴，四年方一疠。",
      "岂是药无功，伊予久留滞。",
      "滞留人固薄，瘴久药难制。",
      "去日良已甘，归途奈无际。",
      "弃置何所任，郑公怜我病。",
      "三十九万钱，资予养顽暝。",
      "身贱杀何益，恩深报难罄。",
      "公其万千年，世有天之郑。",
      "忆作孩稚初，健羡成人列。",
      "倦学厌日长，嬉游念佳节。",
      "今来渐讳年，顿与前心别。",
      "白日速如飞，佳晨亦骚屑。",
      "昔在痛饮场，憎人病辞醉。",
      "病来身怕酒，始悟他人意。",
      "怕酒岂不闲，悲无少年气。",
      "传语少年儿，杯盘莫回避。",
      "忆初头始白，昼夜惊一缕。",
      "渐及鬓与须，多来不能数。",
      "壮年等闲过，过壮年已五。",
      "华发不再青，劳生竟何补。",
      "在家非不病，有病心亦安。",
      "起居甥侄扶，药饵兄嫂看。",
      "今病兄远路，道遥书信难。",
      "寄言娇小弟，莫作官家官。",
      "燕巢官舍内，我尔俱为客。",
      "岁晚我独留，秋深尔安适。",
      "风高翅羽垂，路远烟波隔。",
      "去去玉山岑，人间网罗窄。",
      "檐宇夜来旷，暗知秋已生。",
      "卧悲衾簟冷，病觉支体轻。",
      "炎昏岂不倦，时去聊自惊。",
      "浩叹终一夕，空堂天欲明。",
      "秋依静处多，况乃凌晨趣。",
      "深竹蝉昼风，翠茸衫晓露。",
      "庭莎病看长，林果闲知数。",
      "何以强健时，公门日劳骛。",
      "朝结故乡念，暮作空堂寝。",
      "梦别泪亦流，啼痕暗横枕。",
      "昔愁凭酒遣，今病安能饮。",
      "落尽秋槿花，离人病犹甚。"
    ]
  },
  {
    "volume": 402,
    "sequence": 5,
    "title": "寒",
    "author": "元稹",
    "content": [
      "江瘴节候暖，腊初梅已残。",
      "夜来北风至，喜见今日寒。",
      "扣冰浅塘水，拥雪深竹阑。",
      "复此满尊醁，但嗟谁与欢。"
    ]
  },
  {
    "volume": 402,
    "sequence": 6,
    "title": "玉泉道中作",
    "author": "元稹",
    "content": [
      "楚俗物候晚，孟冬才有霜。",
      "早农半华实，夕水含风凉。",
      "遐想云外寺，峰峦渺相望。",
      "松门接官路，泉脉连僧房。",
      "微露上弦月，暗焚初夜香。",
      "谷深烟壒净，山虚钟磬长。",
      "念此清境远，复忧尘事妨。",
      "行行即前路，勿滞分寸光。"
    ]
  },
  {
    "volume": 402,
    "sequence": 7,
    "title": "遣病（自此通州后作）",
    "author": "元稹",
    "content": [
      "自古谁不死，不复记其名。",
      "今年京城内，死者老少并。",
      "独孤才四十，仕宦方荣荣。",
      "李三三十九，登朝有清声。",
      "赵昌八十馀，三拥大将旌。",
      "为生信异异，之死同冥冥。",
      "其家哭泣爱，一一无异情。",
      "其类嗟叹惜，各各无重轻。",
      "万龄龟菌等，一死天地平。",
      "以此方我病，我病何足惊。",
      "借如今日死，亦足了一生。",
      "借使到百年，不知何所成。",
      "况我早师佛，屋宅此身形。",
      "舍彼复就此，去留何所萦。",
      "前身为过迹，来世即前程。",
      "但念行不息，岂忧无路行。",
      "蜕骨龙不死，蜕皮蝉自鸣。",
      "胡为神蜕体，此道人不明。",
      "持谢爱朋友，寄之仁弟兄。",
      "吟此可达观，世言何足听。"
    ]
  },
  {
    "volume": 402,
    "sequence": 8,
    "title": "感梦（梦故兵部裴尚书相公）",
    "author": "元稹",
    "content": [
      "十月初二日，我行蓬州西。",
      "三十里有馆，有馆名芳溪。",
      "荒邮屋舍坏，新雨田地泥。",
      "我病百日馀，肌体顾若刲。",
      "气填暮不食，早早掩窦圭。",
      "阴寒筋骨病，夜久灯火低。",
      "忽然寝成梦，宛见颜如珪。",
      "似叹久离别，嗟嗟复凄凄。",
      "问我何病痛，又叹何栖栖。",
      "答云痰滞久，与世复相暌。",
      "重云痰小疾，良药固易挤。",
      "前时奉橘丸，攻疾有神功。",
      "何不善和疗，岂独头有风。",
      "殷勤平生事，款曲无不终。",
      "悲欢两相极，以是半日中。",
      "言罢相与行，行行古城里。",
      "同行复一人，不识谁氏子。",
      "逡巡急吏来，呼唤愿且止。",
      "驰至相君前，再拜复再起。",
      "启云吏有奉，奉命传所旨。",
      "事有大惊忙，非君不能理。",
      "答云久就闲，不愿见劳使。",
      "多谢致勤勤，未敢相唯唯。",
      "我因前献言，此事愚可料。",
      "乱热由静消，理繁在知要。",
      "君如冬月阳，奔走不必召。",
      "君如铜镜明，万物自可照。",
      "愿君许苍生，勿复高体调。",
      "相君不我言，顾我再三笑。",
      "行行及城户，黯黯馀日晖。",
      "相君不我言，命我从此归。",
      "不省别时语，但省涕淋漓。",
      "觉来身体汗，坐卧心骨悲。",
      "闪闪灯背壁，胶胶鸡去埘。",
      "倦童颠倒寝，我泪纵横垂。",
      "泪垂啼不止，不止啼且声。",
      "啼声觉僮仆，僮仆撩乱惊。",
      "问我何所苦，问我何所思。",
      "我亦不能语，惨惨即路岐。",
      "前经新政县，今夕复明辰。",
      "置置满心气，不得说向人。",
      "奇哉赵明府，怪我眉不伸。",
      "云有北来僧，住此月与旬。",
      "自言辨贵骨，谓若识天真。",
      "谈游费閟景，何不与逡巡。",
      "僧来为予语，语及昔所知。",
      "自言有奇中，裴相未相时。",
      "读书灵山寺，住处接园篱。",
      "指言他日贵，晷刻似不移。",
      "我闻僧此语，不觉泪歔欷。",
      "因言前夕梦，无人一相谓。",
      "无乃裴相君，念我胸中气。",
      "遣师及此言，使我尽前事。",
      "僧云彼何亲，言下涕不已。",
      "我云知我深，不幸先我死。",
      "僧云裴相君，如君恩有几。",
      "我云滔滔众，好直者皆是。",
      "唯我与白生，感遇同所以。",
      "官学不同时，生小异乡里。",
      "拔我尘土中，使我名字美。",
      "美名何足多，深分从此始。",
      "吹嘘莫我先，顽陋不我鄙。",
      "往往裴相门，终年不曾履。",
      "相门多众流，多誉亦多毁。",
      "如闻风过尘，不动井中水。",
      "前时予掾荆，公在期复起。",
      "自从裴公无，吾道甘已矣。",
      "白生道亦孤，谗谤销骨髓。",
      "司马九江城，无人一言理。",
      "为师陈苦言，挥涕满十指。",
      "未死终报恩，师听此男子。"
    ]
  },
  {
    "volume": 402,
    "sequence": 9,
    "title": "和东川李相公慈竹十二韵（次本韵）",
    "author": "元稹",
    "content": [
      "慈竹不外长，密比青瑶华。",
      "矛攒有森束，玉粒无蹉跎。",
      "纤粉妍腻质，细琼交翠柯。",
      "亭亭霄汉近，霭霭雨露多。",
      "冰碧寒夜耸，箫韶风昼罗。",
      "烟含胧胧影，月泛鳞鳞波。",
      "鸾凤一已顾，燕雀永不过。",
      "幽姿媚庭实，颢气爽天涯。",
      "峻节高转露，贞筠寒更佳。",
      "托身仙坛上，灵物神所呵。",
      "时与天籁合，日闻阳春歌。",
      "应怜孤生者，摧折成病痾。"
    ]
  }
]