[
  {
    "volume": 308,
    "sequence": 1,
    "title": "太寥歌",
    "author": "张志和",
    "content": [
      "化元灵哉，碧虚清哉，红霞明哉。",
      "冥哉茫哉，惟化之工无疆哉。"
    ]
  },
  {
    "volume": 308,
    "sequence": 2,
    "title": "空洞歌",
    "author": "张志和",
    "content": [
      "无自而然，自然之元；",
      "无造而化，造化之端。",
      "廓然悫然，其形团圞。",
      "反尔之视，绝尔之思，可以观。"
    ]
  },
  {
    "volume": 308,
    "sequence": 3,
    "title": "渔父歌",
    "author": "张志和",
    "content": [
      "西塞山前白鹭飞，桃花流水鳜鱼肥。",
      "青箬笠，绿蓑衣，斜风细雨不须归。",
      "钓台渔父褐为裘，两两三三舴艋舟。",
      "能纵棹，惯乘流，长江白浪不曾忧。",
      "霅溪湾里钓渔翁，舴艋为家西复东。",
      "江上雪，浦边风，笑著荷衣不叹穷。",
      "松江蟹舍主人欢，菰饮莼羹亦共餐。",
      "枫叶落，荻花乾，醉宿渔舟不觉寒。",
      "青草湖中月正圆，巴陵渔父棹歌连。",
      "钓车子，橛头船，乐在风波不用仙。"
    ]
  },
  {
    "volume": 308,
    "sequence": 4,
    "title": "上巳日忆江南禊事",
    "author": "张志和",
    "content": [
      "黄河西绕郡城流，上巳应无祓禊游。",
      "为忆渌江春水色，更随宵梦向吴洲。"
    ]
  },
  {
    "volume": 308,
    "sequence": 5,
    "title": "渔父",
    "author": "张志和",
    "content": [
      "八月九月芦花飞，南谿老人重钓归。",
      "秋山入帘翠滴滴，野艇倚槛云依依。",
      "却把渔竿寻小径，闲梳鹤发对斜晖。",
      "翻嫌四皓曾多事，出为储皇定是非。"
    ]
  },
  {
    "volume": 308,
    "sequence": 6,
    "title": "和答弟志和渔父歌",
    "author": "张松龄",
    "content": [
      "乐是风波钓是闲，草堂松径已胜攀。",
      "太湖水，洞庭山，狂风浪起且须还。"
    ]
  },
  {
    "volume": 308,
    "sequence": 7,
    "title": "歌（太和中复州有一老僧云是陆弟子，常讽此歌）",
    "author": "陆羽",
    "content": [
      "不羡黄金罍，不羡白玉杯；",
      "不羡朝入省，不羡暮入台；",
      "惟羡西江水，曾向金陵城下来。"
    ]
  },
  {
    "volume": 308,
    "sequence": 8,
    "title": "会稽东小山",
    "author": "陆羽",
    "content": [
      "月色寒潮入剡溪，青猿叫断绿林西。",
      "昔人已逐东流去，空见年年江草齐。"
    ]
  },
  {
    "volume": 308,
    "sequence": 9,
    "title": "句",
    "author": "陆羽",
    "content": [
      "辟疆旧林间，怪石纷相向。",
      "绝涧方险寻，乱岩亦危造。",
      "泻从千仞石，寄逐九江船。"
    ]
  }
]