[
  {
    "volume": 307,
    "sequence": 1,
    "title": "忆长安·四月",
    "author": "丘丹",
    "content": [
      "忆长安，四月时，南郊万乘旌旗。",
      "尝酎玉卮更献，含桃丝笼交驰。",
      "芳草落花无限，金张许史相随。"
    ]
  },
  {
    "volume": 307,
    "sequence": 2,
    "title": "状江南·季冬",
    "author": "丘丹",
    "content": [
      "江南季冬月，红蟹大如ē。",
      "湖水龙为镜，炉峰气作烟。"
    ]
  },
  {
    "volume": 307,
    "sequence": 3,
    "title": "和韦使君秋夜见寄",
    "author": "丘丹",
    "content": [
      "露滴梧叶鸣，秋风桂花发。",
      "中有学仙侣，吹箫弄山月。"
    ]
  },
  {
    "volume": 307,
    "sequence": 4,
    "title": "奉酬韦苏州使君",
    "author": "丘丹",
    "content": [
      "久作烟霞侣，暂将簪组亲。",
      "还同褚伯玉，入馆忝州人。"
    ]
  },
  {
    "volume": 307,
    "sequence": 5,
    "title": "和韦使君听江笛送陈侍御",
    "author": "丘丹",
    "content": [
      "离樽闻夜笛，寥亮入寒城。",
      "月落车马散，凄恻主人情。"
    ]
  },
  {
    "volume": 307,
    "sequence": 6,
    "title": "奉酬韦使君送归山之作",
    "author": "丘丹",
    "content": [
      "侧闻郡守至，偶乘黄犊出。",
      "不别桃源人，一见经累日。",
      "蝉鸣念秋稼，兰酌动离瑟。",
      "临水降麾幢，野艇才容膝。",
      "参差碧山路，目送江帆疾。",
      "涉海得骊珠，栖梧惭凤质。",
      "愧非郑公里，归扫蒙笼室。"
    ]
  },
  {
    "volume": 307,
    "sequence": 7,
    "title": "奉酬重送归山",
    "author": "丘丹",
    "content": [
      "卖药有时至，自知来往疏。",
      "遽辞池上酌，新得山中书。",
      "步出芙蓉府，归乘觳□车。",
      "猥蒙招隐作，岂愧班生庐。"
    ]
  },
  {
    "volume": 307,
    "sequence": 8,
    "title": "经湛长史草堂（一作题湛长史旧居）",
    "author": "丘丹",
    "content": [
      "身退谢名累，道存嘉止足。",
      "设醴降华幡，挂冠守空谷。",
      "偶寻野外寺，仰慕贤者躅。",
      "不见昔簪裾，犹有旧松竹。",
      "烟霞虽异世，风韵如在瞩。",
      "余即江海上，归辙青山曲。"
    ]
  },
  {
    "volume": 307,
    "sequence": 9,
    "title": "萧山祗园寺",
    "author": "丘丹",
    "content": [
      "东晋许徵君，西方彦上人。",
      "生时犹定见，悟后了前因。",
      "灵塔多年古，高僧苦行频。",
      "碑存才记日，藤老岂知春。",
      "车骑归萧詧，云林识许询。",
      "千秋不相见，悟定是吾身。"
    ]
  },
  {
    "volume": 307,
    "sequence": 10,
    "title": "奉使过石门观瀑",
    "author": "丘丹",
    "content": [
      "溪上望悬泉，耿耿云中见。",
      "披榛上岩岫，峭壁正东面。",
      "千仞泻联珠，一潭喷飞霰。",
      "嵯潆满山响，坐觉炎氛变。",
      "照日类虹霓，从风似绡练。",
      "灵奇既天造，惜处穷海甸。",
      "吾祖昔登临，谢公亦游衍。",
      "天程惧淹泊，下磴空延眷。",
      "千里雷尚闻，峦回树葱蒨。",
      "此来去贱役，探讨愧前彦。",
      "永欲洗尘缨，终当惬此愿。"
    ]
  },
  {
    "volume": 307,
    "sequence": 11,
    "title": "秋夕宿石门馆",
    "author": "丘丹",
    "content": [
      "暝从石门宿，摇落四岩空。",
      "潭月漾山足，天河泻涧中。",
      "杉松寒似雨，猿鸟夕惊风。",
      "独卧不成寝，苍然想谢公。"
    ]
  },
  {
    "volume": 307,
    "sequence": 12,
    "title": "状江南·孟夏",
    "author": "贾弇",
    "content": [
      "江南孟夏天，慈竹笋如编。",
      "蜃气为楼阁，蛙声作管弦。"
    ]
  },
  {
    "volume": 307,
    "sequence": 13,
    "title": "状江南·仲秋",
    "author": "沈仲昌",
    "content": [
      "江南仲秋天，□鼻大如船。",
      "雷是樟亭浪，苔为界石钱。"
    ]
  },
  {
    "volume": 307,
    "sequence": 14,
    "title": "忆长安·正月",
    "author": "谢良辅",
    "content": [
      "忆长安，正月时，和风喜气相随。",
      "献寿彤庭万国，烧灯青玉五枝。",
      "终南往往残雪，渭水处处流澌。"
    ]
  },
  {
    "volume": 307,
    "sequence": 15,
    "title": "忆长安·十二月",
    "author": "谢良辅",
    "content": [
      "忆长安，腊月时，温泉彩仗新移。",
      "瑞气遥迎凤辇，日光先暖龙池。",
      "取酒虾蟆陵下，家家守岁传卮。"
    ]
  },
  {
    "volume": 307,
    "sequence": 16,
    "title": "状江南·仲春",
    "author": "谢良辅",
    "content": [
      "江南仲春天，细雨色如烟。",
      "丝为武昌柳，布作石门泉。"
    ]
  },
  {
    "volume": 307,
    "sequence": 17,
    "title": "状江南·孟冬",
    "author": "谢良辅",
    "content": [
      "江南孟冬天，荻穗软如绵。",
      "绿绢芭蕉裂，黄金橘柚悬。"
    ]
  },
  {
    "volume": 307,
    "sequence": 18,
    "title": "忆长安·二月",
    "author": "鲍防",
    "content": [
      "忆长安，二月时，玄鸟初至禖祠。",
      "百啭宫莺绣羽，千条御柳黄丝。",
      "更有曲江胜地，此来寒食佳期。"
    ]
  },
  {
    "volume": 307,
    "sequence": 19,
    "title": "状江南·孟春",
    "author": "鲍防",
    "content": [
      "江南孟春天，荇叶大如钱。",
      "白雪装梅树，青袍似葑田。"
    ]
  },
  {
    "volume": 307,
    "sequence": 20,
    "title": "杂感",
    "author": "鲍防",
    "content": [
      "汉家海内承平久，万国戎王皆稽首。",
      "天马常衔苜蓿花，胡人岁献葡萄酒。",
      "五月荔枝初破颜，朝离象郡夕函关。",
      "雁飞不到桂阳岭，马走先过林邑山。",
      "甘泉御果垂仙阁，日暮无人香自落。",
      "远物皆重近皆轻，鸡虽有德不如鹤。"
    ]
  },
  {
    "volume": 307,
    "sequence": 21,
    "title": "送薛补阙入朝（一作鲍溶诗）",
    "author": "鲍防",
    "content": [
      "平原门下十馀人，独受恩多未杀身。",
      "每叹陆家兄弟少，更怜杨氏子孙贫。",
      "柴门岂断施行马，鲁酒那堪醉近臣。",
      "赖有军中遗令在，犹将谈笑对风尘。"
    ]
  },
  {
    "volume": 307,
    "sequence": 22,
    "title": "人日陪宣州范中丞…范侍御传真宴东峰亭（一作鲍溶诗）",
    "author": "鲍防",
    "content": [
      "人日春风绽早梅，谢家兄弟看花来。",
      "吴姬对酒歌千曲，秦女留人酒百杯。",
      "丝柳向空轻婉转，玉山看日渐裴回。",
      "流光易去欢难得，莫厌频频上此台。"
    ]
  },
  {
    "volume": 307,
    "sequence": 23,
    "title": "上巳寄孟中丞（一作鲍溶诗）",
    "author": "鲍防",
    "content": [
      "世间禊事风流处，镜里云山若画屏。",
      "今日会稽王内史，好将宾客醉兰亭。"
    ]
  },
  {
    "volume": 307,
    "sequence": 24,
    "title": "秋暮忆中秋夜与王璠侍御赏月，因怆远离聊以奉寄",
    "author": "鲍防",
    "content": [
      "前月月明夜，美人同远光。",
      "清尘一以间，今夕坐相忘。",
      "风落芙蓉露，疑余绣被香。"
    ]
  },
  {
    "volume": 307,
    "sequence": 25,
    "title": "元日早朝行",
    "author": "鲍防",
    "content": [
      "乾元发生春为宗，盛德在木斗建东。",
      "东方岁星大明宫，南山喜气摇晴空。",
      "望云五等舞万玉，献寿一声出千峰。",
      "文昌随彩礼乐正，太平下直旌旗红。",
      "师旷应律调黄钟，王良运策调时龙。",
      "玄冥无事归朔土，青帝放身入朱宫。",
      "九韶九变五声里，四方四友一身中。",
      "天何言哉乐无穷，广成彭祖为三公。",
      "野臣潜随击壤老，日下鼓腹歌可封。"
    ]
  },
  {
    "volume": 307,
    "sequence": 26,
    "title": "忆长安·三月",
    "author": "杜奕",
    "content": [
      "忆长安，三月时，上苑遍是花枝。",
      "青门几场送客，曲水竟日题诗。",
      "骏马金鞭无数，良辰美景追随。"
    ]
  },
  {
    "volume": 307,
    "sequence": 27,
    "title": "忆长安·六月",
    "author": "郑概",
    "content": [
      "忆长安，六月时，风台水榭逶迤。",
      "朱果雕笼香透，分明紫禁寒随。",
      "尘惊九衢客散，赭珂滴沥青骊。"
    ]
  },
  {
    "volume": 307,
    "sequence": 28,
    "title": "状江南·孟秋",
    "author": "郑概",
    "content": [
      "江南孟秋天，稻花白如毡。",
      "素腕惭新藕，残妆妒晚莲。"
    ]
  },
  {
    "volume": 307,
    "sequence": 29,
    "title": "忆长安·七月",
    "author": "陈元初",
    "content": [
      "忆长安，七月时，槐花点散罘罳。",
      "七夕针楼竞出，中元香供初移。",
      "绣毂金鞍无限，游人处处归迟。"
    ]
  },
  {
    "volume": 307,
    "sequence": 30,
    "title": "忆长安·八月",
    "author": "吕渭",
    "content": [
      "忆长安，八月时，阙下天高旧仪。",
      "衣冠共颁金镜，犀象对舞丹墀。",
      "更爱终南灞上，可怜秋草碧滋。"
    ]
  },
  {
    "volume": 307,
    "sequence": 31,
    "title": "状江南·仲冬",
    "author": "吕渭",
    "content": [
      "江南仲冬天，紫蔗节如鞭。",
      "海将盐作雪，出用火耕田。"
    ]
  },
  {
    "volume": 307,
    "sequence": 32,
    "title": "贞元十一年知贡举挠阁不能定去留寄诗前主司",
    "author": "吕渭",
    "content": [
      "独坐贡闱里，愁多芳草生。",
      "仙翁昨日事，应见此时情。"
    ]
  },
  {
    "volume": 307,
    "sequence": 33,
    "title": "皇帝移晦日为中和节",
    "author": "吕渭",
    "content": [
      "皇心不向晦，改节号中和。",
      "淑气同风景，喜名别咏歌。",
      "湔裙移旧俗，赐尺下新科。",
      "历象千年正，酺醵四海多。",
      "花随春令发，鸿度岁阳过。",
      "天地齐休庆，欢声欲荡波。"
    ]
  },
  {
    "volume": 307,
    "sequence": 34,
    "title": "经湛长史草堂",
    "author": "吕渭",
    "content": [
      "岩居旧风景，人世今成昔。",
      "木落古山空，猿啼秋月白。",
      "谁同西府僚，几谢南平客。",
      "摧残松桂老，萧散烟云夕。",
      "迹留异代远，境入空门寂。",
      "惟有草堂僧，陈诗在石壁。"
    ]
  },
  {
    "volume": 307,
    "sequence": 35,
    "title": "忆长安·九月",
    "author": "范灯",
    "content": [
      "忆长安，九月时，登高望见昆池。",
      "上苑初开露菊，芳林正献霜梨。",
      "更想千门万户，月明砧杵参差。"
    ]
  },
  {
    "volume": 307,
    "sequence": 36,
    "title": "状江南·季夏",
    "author": "范灯",
    "content": [
      "江南季夏天，身热汗如泉。",
      "蚊蚋成雷泽，袈裟作水田。"
    ]
  },
  {
    "volume": 307,
    "sequence": 37,
    "title": "忆长安·十月",
    "author": "樊珣",
    "content": [
      "忆长安，十月时，华清士马相驰。",
      "万国来朝汉阙，王陵共猎秦祠。",
      "昼夜歌钟不歇，山河四塞京师。"
    ]
  },
  {
    "volume": 307,
    "sequence": 38,
    "title": "状江南·仲夏",
    "author": "樊珣",
    "content": [
      "江南仲夏天，时雨下如川。",
      "卢橘垂金弹，甘蕉吐白莲。"
    ]
  },
  {
    "volume": 307,
    "sequence": 39,
    "title": "忆长安·十一月",
    "author": "刘蕃",
    "content": [
      "忆长安，子月时，千官贺至丹墀。",
      "御苑雪开琼树，龙堂冰作瑶池。",
      "兽炭毡炉正好，貂裘狐白相宜。"
    ]
  },
  {
    "volume": 307,
    "sequence": 40,
    "title": "状江南·季秋",
    "author": "刘蕃",
    "content": [
      "江南季秋天，栗熟大如拳。",
      "枫叶红霞举，苍芦白浪川。"
    ]
  }
]