[
  {
    "volume": 720,
    "sequence": 1,
    "title": "游洞庭湖",
    "author": "裴说",
    "content": [
      "楚云团翠八百里，澧兰吹香堕春水。",
      "白头渔子摇苍烟，鸂鶒眠沙晓惊起。",
      "沙头龙叟夜叹忧，铁笛未响春风羞。",
      "露寒紫藟结新愁，城角泣断关河秋。",
      "谪仙欲识雷斧手，刬却古今愁共丑。",
      "鲸游碧落杳无踪，作诗三叹君知否。",
      "瀛洲一棹何时还，满江宫锦看湖山。"
    ]
  },
  {
    "volume": 720,
    "sequence": 2,
    "title": "怀素台歌（一作题怀素台）",
    "author": "裴说",
    "content": [
      "我呼古人名，鬼神侧耳听：",
      "杜甫李白与怀素，文星酒星草书星。",
      "永州东郭有奇怪，笔冢墨池遗迹在。",
      "笔冢低低高如山，墨池浅浅深如海。",
      "我来恨不已，争得青天化为一张纸，高声唤起怀素书，搦管研朱点湘水。",
      "欲归家，重叹嗟。",
      "眼前有，三个字：",
      "枯树槎。",
      "乌梢蛇，墨老鸦。"
    ]
  },
  {
    "volume": 720,
    "sequence": 3,
    "title": "闻砧（一作寄边衣）",
    "author": "裴说",
    "content": [
      "深闺乍冷鉴开箧，玉箸微微湿红颊。",
      "一阵霜风杀柳条，浓烟半夜成黄叶。",
      "垂垂白练明如雪，独下闲阶转凄切。",
      "只知抱杵捣秋砧，不觉高楼已无月。",
      "时闻寒雁声相唤，纱窗只有灯相伴。",
      "几展齐纨又懒裁，离肠恐逐金刀断。",
      "细想仪形执牙尺，回刀剪破澄江色。",
      "愁捻银针信手缝，惆怅无人试宽窄。",
      "时时举袖匀红泪，红笺谩有千行字。",
      "书中不尽心中事，一片殷勤寄边使。"
    ]
  },
  {
    "volume": 720,
    "sequence": 4,
    "title": "春早寄华下同人",
    "author": "裴说",
    "content": [
      "正是花时节，思君寝复兴。",
      "市沽终不醉，春梦亦无凭。",
      "岳面悬青雨，河心走浊冰。",
      "东门一条路，离恨镇相仍。"
    ]
  },
  {
    "volume": 720,
    "sequence": 5,
    "title": "赠衡山令",
    "author": "裴说",
    "content": [
      "君吟十二载，辛苦必能官。",
      "造化犹难隐，生灵岂易谩。",
      "猿跳高岳静，鱼摆大江宽。",
      "与我为同道，相留夜话阑。"
    ]
  },
  {
    "volume": 720,
    "sequence": 6,
    "title": "南中县令",
    "author": "裴说",
    "content": [
      "寂寥虽下邑，良宰有清威。",
      "苦节长如病，为官岂肯肥。",
      "山多村地狭，水浅客舟稀。",
      "上国搜贤急，陶公早晚归。"
    ]
  },
  {
    "volume": 720,
    "sequence": 7,
    "title": "寄曹松（一作洛中作）",
    "author": "裴说",
    "content": [
      "莫怪苦吟迟，诗成鬓亦丝。",
      "鬓丝犹可染，诗病却难医。",
      "山暝云横处，星沈月侧时。",
      "冥搜不可得，一句至公知。"
    ]
  },
  {
    "volume": 720,
    "sequence": 8,
    "title": "赠宾贡",
    "author": "裴说",
    "content": [
      "惟君怀至业，万里信悠悠。",
      "路向东溟出，枝来北阙求。",
      "家无一夜梦，帆挂隔年秋。",
      "鬓发争禁得，孤舟往复愁。"
    ]
  },
  {
    "volume": 720,
    "sequence": 9,
    "title": "汉南邮亭",
    "author": "裴说",
    "content": [
      "高阁水风清，开门日送迎。",
      "帆张独鸟起，乐奏大鱼惊。",
      "骤雨拖山过，微风拂面生。",
      "闲吟虽得句，留此谢多情。"
    ]
  },
  {
    "volume": 720,
    "sequence": 10,
    "title": "棋",
    "author": "裴说",
    "content": [
      "十九条平路，言平又嶮巇。",
      "人心无算处，国手有输时。",
      "势迥流星远，声干下雹迟。",
      "临轩才一局，寒日又西垂。"
    ]
  },
  {
    "volume": 720,
    "sequence": 11,
    "title": "夏日即事",
    "author": "裴说",
    "content": [
      "僻居门巷静，竟日坐阶墀。",
      "鹊喜虽传信，蛩吟不见诗。",
      "笋抽通旧竹，梅落立闲枝。",
      "此际无尘挠，僧来称所宜。"
    ]
  },
  {
    "volume": 720,
    "sequence": 12,
    "title": "送人宰邑",
    "author": "裴说",
    "content": [
      "官小任还重，命官难偶然。",
      "皇恩轻一邑，赤子病三年。",
      "瘦马稀餐粟，羸童不识钱。",
      "如君清苦节，到处有人传。"
    ]
  },
  {
    "volume": 720,
    "sequence": 13,
    "title": "春暖送人下第",
    "author": "裴说",
    "content": [
      "相送短亭前，知君愚复贤。",
      "事多凭夜梦，老为待明年。",
      "春树添山脊，晴云学晓烟。",
      "雄文有公道，此别莫潸然。"
    ]
  },
  {
    "volume": 720,
    "sequence": 14,
    "title": "湖外送何崇入阁",
    "author": "裴说",
    "content": [
      "因诗相识久，忽此告临途。",
      "便是有船发，也须容市沽。",
      "精吟五个字，稳泛两重湖。",
      "长短逢公道，清名振帝都。"
    ]
  },
  {
    "volume": 720,
    "sequence": 15,
    "title": "送进士苏瞻乱后出家",
    "author": "裴说",
    "content": [
      "因乱事空王，孤心亦不伤。",
      "梵僧为骨肉，柏寺作家乡。",
      "眼闭千行泪，头梳一把霜。",
      "诗书不得力，谁与问苍苍。"
    ]
  },
  {
    "volume": 720,
    "sequence": 16,
    "title": "秋日送河北从事",
    "author": "裴说",
    "content": [
      "北风沙漠地，吾子远从军。",
      "官路虽非远，诗名要且闻。",
      "蝉悲欲落日，雕下拟阴云。",
      "此去难相恋，前山掺袂分。"
    ]
  },
  {
    "volume": 720,
    "sequence": 17,
    "title": "喜友人再面",
    "author": "裴说",
    "content": [
      "一别几寒暄，迢迢隔塞垣。",
      "相思长有事，及见却无言。",
      "静坐将茶试，闲书把叶翻。",
      "依依又留宿，圆月上东轩。"
    ]
  },
  {
    "volume": 720,
    "sequence": 18,
    "title": "对雪",
    "author": "裴说",
    "content": [
      "大片向空舞，出门肌骨寒。",
      "路岐平即易，沟壑满应难。",
      "兔穴归时失，禽枝宿处干。",
      "豪家宁肯厌，五月画图看。"
    ]
  },
  {
    "volume": 720,
    "sequence": 19,
    "title": "冬日后作",
    "author": "裴说",
    "content": [
      "寂寞掩荆扉，昏昏坐欲痴。",
      "事无前定处，愁有并来时。",
      "日影才添线，鬓根已半丝。",
      "明庭正公道，应许苦心诗。"
    ]
  },
  {
    "volume": 720,
    "sequence": 20,
    "title": "冬日作",
    "author": "裴说",
    "content": [
      "粝食拥败絮，苦吟吟过冬。",
      "稍寒人却健，太饱事多慵。",
      "树老生烟薄，墙阴贮雪重。",
      "安能只如此，公道会相容。"
    ]
  },
  {
    "volume": 720,
    "sequence": 21,
    "title": "中秋月",
    "author": "裴说",
    "content": [
      "一岁几盈亏，当轩重此期。",
      "幸无偏照处，刚有不明时。",
      "色静云归早，光寒鹤睡迟。",
      "相看吟未足，皎皎下疏篱。"
    ]
  },
  {
    "volume": 720,
    "sequence": 22,
    "title": "塞上曲",
    "author": "裴说",
    "content": [
      "极目望空阔，马羸程又赊。",
      "月生方见树，风定始无沙。",
      "楚水辞鱼窟，燕山到雁家。",
      "如斯名利役，争不老天涯。"
    ]
  },
  {
    "volume": 720,
    "sequence": 23,
    "title": "终南山",
    "author": "裴说",
    "content": [
      "九衢南面色，苍翠绝纤尘。",
      "寸步有闲处，百年无到人。",
      "禁林寒对望，太华净相邻。",
      "谁与群峰并，祥云瑞露频。"
    ]
  },
  {
    "volume": 720,
    "sequence": 24,
    "title": "访道士",
    "author": "裴说",
    "content": [
      "高冈微雨后，木脱草堂新。",
      "惟有疏慵者，来看淡薄人。",
      "竹牙生碍路，松子落敲巾。",
      "粗得玄中趣，当期宿话频。"
    ]
  },
  {
    "volume": 720,
    "sequence": 25,
    "title": "道林寺",
    "author": "裴说",
    "content": [
      "独立凭危阑，高低落照间。",
      "寺分一派水，僧锁半房山。",
      "对面浮世隔，垂帘到老闲。",
      "烟云与尘土，寸步不相关。"
    ]
  },
  {
    "volume": 720,
    "sequence": 26,
    "title": "般若寺",
    "author": "裴说",
    "content": [
      "南岳古般若，自来天下知。",
      "翠笼无价寺，光射有名诗。",
      "一水涌兽迹，五峰排凤仪。",
      "高僧引闲步，昼出夕阳归。"
    ]
  },
  {
    "volume": 720,
    "sequence": 27,
    "title": "兜率寺",
    "author": "裴说",
    "content": [
      "一片无尘地，高连梦泽南。",
      "僧居跨鸟道，佛影照鱼潭。",
      "朽枿云斜映，平芜日半涵。",
      "行行不得住，回首望烟岚。"
    ]
  },
  {
    "volume": 720,
    "sequence": 28,
    "title": "鹿门寺",
    "author": "裴说",
    "content": [
      "鹿门山上寺，突兀尽无尘。",
      "到此修行者，应非取次人。",
      "鸟过惊石磬，日出碍金身。",
      "何计生烦恼，虚空是四邻。"
    ]
  },
  {
    "volume": 720,
    "sequence": 29,
    "title": "题岳州僧舍",
    "author": "裴说",
    "content": [
      "喜到重湖北，孤州横晚烟。",
      "鹭衔鱼入寺，鸦接饭随船。",
      "松桧君山迥，菰蒲梦泽连。",
      "与师吟论处，秋水浸遥天。"
    ]
  },
  {
    "volume": 720,
    "sequence": 30,
    "title": "过洞庭湖",
    "author": "裴说",
    "content": [
      "浪高风力大，挂席亦言迟。",
      "及到堪忧处，争如未济时。",
      "鱼龙侵莫测，雷雨动须疑。",
      "此际情无赖，何门寄所思。"
    ]
  },
  {
    "volume": 720,
    "sequence": 31,
    "title": "旅行闻寇",
    "author": "裴说",
    "content": [
      "动步忧多事，将行问四邻。",
      "深山不畏虎，当路却防人。",
      "豪富田园废，疲羸屋舍新。",
      "自惭为旅客，无计避烟尘。"
    ]
  },
  {
    "volume": 720,
    "sequence": 32,
    "title": "旅中作",
    "author": "裴说",
    "content": [
      "妄动远抛山，其如馁与寒。",
      "投人言去易，开口说贫难。",
      "泽国云千片，湘江竹一竿。",
      "时明未忍别，犹待计穷看。"
    ]
  },
  {
    "volume": 720,
    "sequence": 33,
    "title": "旅次衡阳",
    "author": "裴说",
    "content": [
      "欲往几经年，今来意豁然。",
      "江风长借客，岳雨不因天。",
      "戏鹭飞轻雪，惊鸿叫乱烟。",
      "晚秋红藕里，十宿寄渔船。"
    ]
  },
  {
    "volume": 720,
    "sequence": 34,
    "title": "不出院僧",
    "author": "裴说",
    "content": [
      "四远参寻遍，修行却不行。",
      "耳边无俗语，门外是前生。",
      "塔见移来影，钟闻过去声。",
      "一斋唯默坐，应笑我营营。"
    ]
  },
  {
    "volume": 720,
    "sequence": 35,
    "title": "湖外寄处宾上人",
    "author": "裴说",
    "content": [
      "怪得意相亲，高携一轴新。",
      "能搜大雅句，不似小乘人。",
      "岳麓擎枯桧，潇湘吐白蘋。",
      "他年遇同道，为我话风尘。"
    ]
  },
  {
    "volume": 720,
    "sequence": 36,
    "title": "寄贯休",
    "author": "裴说",
    "content": [
      "忆昔与吾师，山中静论时。",
      "总无方是法，难得始为诗。",
      "冻犬眠干叶，饥禽啄病梨。",
      "他年白莲社，犹许重相期。"
    ]
  },
  {
    "volume": 720,
    "sequence": 37,
    "title": "寄僧尚颜",
    "author": "裴说",
    "content": [
      "曾居五老峰，所得共谁同。",
      "才大天全与，吟精楚欲空。",
      "客来庭减日，鸟过竹生风。",
      "早晚摇轻拂，重归瀑布中。"
    ]
  },
  {
    "volume": 720,
    "sequence": 38,
    "title": "哭处默上人",
    "author": "裴说",
    "content": [
      "凄凉繐幕下，香吐一灯分。",
      "斗老输寒桧，留闲与白云。",
      "挈盂曾几度，传衲不教焚。",
      "泣罢重回首，暮山钟半闻。"
    ]
  },
  {
    "volume": 720,
    "sequence": 39,
    "title": "庐山瀑布",
    "author": "裴说",
    "content": [
      "静景凭高望，光分翠嶂开。",
      "嶮飞千尺雪，寒扑一声雷。",
      "过去云冲断，旁来烧隔回。",
      "何当住峰下，终岁绝尘埃。"
    ]
  },
  {
    "volume": 720,
    "sequence": 40,
    "title": "华山上方",
    "author": "裴说",
    "content": [
      "独上上方上，立高聊称心。",
      "气冲云易黑，影落县多阴。",
      "有云草不死，无风松自吟。",
      "会当求大药，他日复追寻。"
    ]
  },
  {
    "volume": 720,
    "sequence": 41,
    "title": "咏鹦鹉",
    "author": "裴说",
    "content": [
      "常贵西山鸟，衔恩在玉堂。",
      "语传明主意，衣拂美人香。",
      "缓步寻珠网，高飞上画梁。",
      "长安频道乐，何日从君王。"
    ]
  },
  {
    "volume": 720,
    "sequence": 42,
    "title": "鹭鸶",
    "author": "裴说",
    "content": [
      "秋江清浅时，鱼过亦频窥。",
      "却为分明极，翻成所得迟。",
      "浴偎红日色，栖压碧芦枝。",
      "会共鹓同侣，翱翔应可期。"
    ]
  },
  {
    "volume": 720,
    "sequence": 43,
    "title": "牡丹",
    "author": "裴说",
    "content": [
      "数朵欲倾城，安同桃李荣。",
      "未尝贫处见，不似地中生。",
      "此物疑无价，当春独有名。",
      "游蜂与蝴蝶，来往自多情。"
    ]
  },
  {
    "volume": 720,
    "sequence": 44,
    "title": "见王贞白",
    "author": "裴说",
    "content": [
      "共贺登科后，明宣入紫宸。",
      "又看重试榜，还见苦吟人。",
      "此得名浑别，归来话亦新。",
      "分明一枝桂，堪动楚江滨。"
    ]
  },
  {
    "volume": 720,
    "sequence": 45,
    "title": "经杜工部坟",
    "author": "裴说",
    "content": [
      "骚人久不出，安得国风清。",
      "拟掘孤坟破，重教大雅生。",
      "皇天高莫问，白酒恨难平。",
      "悒怏寒江上，谁人知此情。"
    ]
  },
  {
    "volume": 720,
    "sequence": 46,
    "title": "寄僧知乾",
    "author": "裴说",
    "content": [
      "貌高清入骨，帝里旧临坛。",
      "出语经相似，行心佛证安。"
    ]
  },
  {
    "volume": 720,
    "sequence": 47,
    "title": "乱中偷路入故乡",
    "author": "裴说",
    "content": [
      "愁看贼火起诸烽，偷得馀程怅望中。",
      "一国半为亡国烬，数城俱作古城空。"
    ]
  },
  {
    "volume": 720,
    "sequence": 48,
    "title": "蔷薇",
    "author": "裴说",
    "content": [
      "一架长条万朵春，嫩红深绿小窠匀。",
      "只应根下千年土，曾葬西川织锦人。"
    ]
  },
  {
    "volume": 720,
    "sequence": 49,
    "title": "春日山中竹",
    "author": "裴说",
    "content": [
      "数竿苍翠拟龙形，峭拔须教此地生。",
      "无限野花开不得，半山寒色与春争。"
    ]
  },
  {
    "volume": 720,
    "sequence": 50,
    "title": "柳",
    "author": "裴说",
    "content": [
      "高拂危楼低拂尘，灞桥攀折一何频。",
      "思量却是无情树，不解迎人只送人。"
    ]
  },
  {
    "volume": 720,
    "sequence": 51,
    "title": "岳阳兵火后题僧舍",
    "author": "裴说",
    "content": [
      "十年兵火真多事，再到禅扉却破颜。",
      "唯有两般烧不得，洞庭湖水老僧闲。"
    ]
  },
  {
    "volume": 720,
    "sequence": 52,
    "title": "句",
    "author": "裴说",
    "content": [
      "读书贫里乐，搜句静中忙。",
      "（《苕溪渔隐》）苦吟僧入定，得句将成功。",
      "（以下《诗话》）是事精皆易，唯诗会却难。",
      "（《赠贯休》）因携一家住，赢得半年吟。",
      "（《石首县》）吟馀潮入浦，坐久烧移山。",
      "（《湘江》）三年清似水，六月冷如冰。",
      "（《赠县令》）一通红锦重，三事紫罗轻。",
      "（以下《绣石书堂》）瘦肌寒带粟，病眼馁生花。",
      "避乱一生多。",
      "雪留寒竹寺舍冷，风撼早梅城郭香。",
      "（《锦绣万花谷》）画球轻蹴壶中地，彩索高飞掌上身。",
      "（清明，事文类聚）"
    ]
  }
]