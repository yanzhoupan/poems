[
  {
    "volume": 760,
    "sequence": 1,
    "title": "寄禅月大师",
    "author": "周庠",
    "content": [
      "昨日尘游到几家，就中偏省近宣麻。",
      "水田铺座时移画，金地谭空说尽沙。",
      "傍竹欲添犀浦石，栽松更碾味江茶。",
      "有时捻得休公卷，倚柱闲吟见落霞。"
    ]
  },
  {
    "volume": 760,
    "sequence": 2,
    "title": "寄禅月大师",
    "author": "张格",
    "content": [
      "龙华咫尺断来音，日夕空驰咏德心。",
      "禅月字清师号别，寿春诗古帝恩深。",
      "画成罗汉惊三界，书似张颠直万金。",
      "莫倚名高忘故旧，晓晴闲步一相寻。"
    ]
  },
  {
    "volume": 760,
    "sequence": 3,
    "title": "赠禅月大师",
    "author": "王锴",
    "content": [
      "长爱吾师性自然，天心白月水中莲。",
      "神通力遍恒沙外，诗句名高八米前。",
      "寻访不闻朝振锡，修行唯说夜安禅。",
      "太平时节俱无事，莫惜时来话草玄。"
    ]
  },
  {
    "volume": 760,
    "sequence": 4,
    "title": "奉诏赋蜀主降唐",
    "author": "牛希济",
    "content": [
      "满城文武欲朝天，不觉邻师犯塞烟。",
      "唐主再悬新日月，蜀王难保旧山川。",
      "非干将相扶持拙，自是君臣数尽年。",
      "古往今来亦如此，几曾欢笑几潸然。"
    ]
  },
  {
    "volume": 760,
    "sequence": 5,
    "title": "蜀驮引",
    "author": "冯涓",
    "content": [
      "昂藏大步蚕丛国，曲颈微伸高九尺。",
      "卓女窥窗莫我知，严仙据案何曾识。",
      "自古皆传蜀道难，尔何能过拔蛇山。",
      "忽惊登得鸡翁碛，又恐碍著鹿头关。"
    ]
  },
  {
    "volume": 760,
    "sequence": 6,
    "title": "句",
    "author": "冯涓",
    "content": [
      "不随俗物皆成土，只待良时却补天。",
      "釜鱼化作池中物，木履浮为天际船。"
    ]
  },
  {
    "volume": 760,
    "sequence": 7,
    "title": "从幸秦川赋鸷兽诗",
    "author": "李浩弼",
    "content": [
      "岩下年年自寝讹，生灵餐尽意如何。",
      "爪牙众后民随减，溪壑深来骨已多。",
      "天子纪纲犹被弄，客人穷独固难过。",
      "长途莫怪无人迹，尽被山王棱杀他。"
    ]
  },
  {
    "volume": 760,
    "sequence": 8,
    "title": "批子弟理旧居状",
    "author": "杨玢",
    "content": [
      "四邻侵我我从伊，毕竟须思未有时。",
      "试上含元殿基望，秋风秋草正离离。"
    ]
  },
  {
    "volume": 760,
    "sequence": 9,
    "title": "登慈恩寺塔",
    "author": "杨玢",
    "content": [
      "紫云楼下曲江平，鸦噪残阳麦陇青。",
      "莫上慈恩最高处，不堪看又不堪听。"
    ]
  },
  {
    "volume": 760,
    "sequence": 10,
    "title": "遣歌妓",
    "author": "杨玢",
    "content": [
      "垂老无端用意乖，谁知道侣厌清斋。",
      "如今又采蘼芜去，辜负张君绣靸鞋。"
    ]
  },
  {
    "volume": 760,
    "sequence": 11,
    "title": "和题剑门",
    "author": "韩昭",
    "content": [
      "闭关防老寇，孰敢振威棱。",
      "险固疑天设，山河自古凭。",
      "三川奚所赖，双剑最堪矜。",
      "鸟道微通处，烟霞锁百层。"
    ]
  },
  {
    "volume": 760,
    "sequence": 12,
    "title": "从幸秦川过白卫献诗",
    "author": "韩昭",
    "content": [
      "吾王巡狩为安边，此去秦亭尚数千。",
      "夜照路岐山店火，晓通消息戍瓶烟。",
      "为云巫峡虽神女，跨凤秦楼是谪仙。",
      "八骏似龙人似虎，何愁飞过大漫天。"
    ]
  },
  {
    "volume": 760,
    "sequence": 13,
    "title": "记皂江堕水事",
    "author": "杨鼎夫",
    "content": [
      "青城山峭皂江寒，欲度当时作等闲。",
      "棹逆狂风趋近岸，舟逢怪石碎前湾。",
      "手携弱杖仓皇处，命出洪涛顷刻间。",
      "今日深恩无以报，令人羞记雀衔环。"
    ]
  },
  {
    "volume": 760,
    "sequence": 14,
    "title": "题张道隐太山祠画龙",
    "author": "蒋贻恭",
    "content": [
      "世人空解竞丹青，惟子通玄得墨灵。",
      "应有鬼神看下笔，岂无风雨助成形。",
      "威疑喷浪归沧海，势欲拿云上杳冥。",
      "静闭绿堂深夜后，晓来帘幕似闻腥。"
    ]
  },
  {
    "volume": 760,
    "sequence": 15,
    "title": "咏蚕",
    "author": "蒋贻恭",
    "content": [
      "辛勤得茧不盈筐，灯下缫丝恨更长。",
      "著处不知来处苦，但贪衣上绣鸳鸯。"
    ]
  },
  {
    "volume": 760,
    "sequence": 16,
    "title": "渔父歌三首",
    "author": "李珣",
    "content": [
      "水接衡门十里余，信船归去卧看书。",
      "轻爵禄，慕玄虚，莫道渔人只为鱼。",
      "避世垂纶不记年，官高争得似君闲。",
      "倾白酒，对青山，笑指柴门待月还。",
      "棹警鸥飞水溅袍，影侵潭面柳垂绦。",
      "终日醉，绝尘劳，曾见钱塘八月涛。"
    ]
  },
  {
    "volume": 760,
    "sequence": 17,
    "title": "感秃鹙潜吟",
    "author": "顾夐",
    "content": [
      "昔日曾看瑞应图，万般祥瑞不如无。",
      "摩诃池上分明见，仔细看来是那鹕。"
    ]
  },
  {
    "volume": 760,
    "sequence": 18,
    "title": "与杜光庭",
    "author": "张令问",
    "content": [
      "试问朝中为宰相，何如林下作神仙。",
      "一壶美酒一炉药，饱听松风白昼眠。"
    ]
  }
]