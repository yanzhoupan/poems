[
  {
    "volume": 690,
    "sequence": 1,
    "title": "夏雨",
    "author": "王驾",
    "content": [
      "非惟消旱暑，且喜救生民。",
      "天地如蒸湿，园林似却春。",
      "洗风清枕簟，换夜失埃尘。",
      "又作丰年望，田夫笑向人。"
    ]
  },
  {
    "volume": 690,
    "sequence": 2,
    "title": "古意",
    "author": "王驾",
    "content": [
      "夫戍萧关妾在吴，西风吹妾妾忧夫。",
      "一行书信千行泪，寒到君边衣到无。"
    ]
  },
  {
    "volume": 690,
    "sequence": 3,
    "title": "社日（一作张演诗）",
    "author": "王驾",
    "content": [
      "鹅湖山下稻粱肥，豚栅鸡栖半掩扉。",
      "桑柘影斜春社散，家家扶得醉人归。"
    ]
  },
  {
    "volume": 690,
    "sequence": 4,
    "title": "雨晴",
    "author": "王驾",
    "content": [
      "雨前初见花间蕊，雨后兼无叶里花。",
      "蛱蝶飞来过墙去，却疑春色在邻家。"
    ]
  },
  {
    "volume": 690,
    "sequence": 5,
    "title": "乱后曲江（一作羊士谔诗）",
    "author": "王驾",
    "content": [
      "忆昔争游曲水滨，未春长有探春人。",
      "游春人尽空池在，直至春深不似春。"
    ]
  },
  {
    "volume": 690,
    "sequence": 6,
    "title": "过故友居",
    "author": "王驾",
    "content": [
      "邻笛寒吹日落初，旧居今已别人居。",
      "乱来儿侄皆分散，惆怅僧房认得书。"
    ]
  },
  {
    "volume": 690,
    "sequence": 7,
    "title": "上裴侍郎",
    "author": "王涣",
    "content": [
      "青衿七十榜三年，建礼含香次第迁。",
      "珠彩下连星错落，桂花曾对月婵娟。",
      "玉经磨琢多成器，剑拔沈埋更倚天。",
      "应念衔恩最深者，春来为寿拜尊前。"
    ]
  },
  {
    "volume": 690,
    "sequence": 8,
    "title": "悼亡",
    "author": "王涣",
    "content": [
      "春来得病夏来加，深掩妆窗卧碧纱。",
      "为怯暗藏秦女扇，怕惊愁度阿香车。",
      "腰肢暗想风欺柳，粉态难忘露洗花。",
      "今日青门葬君处，乱蝉衰草夕阳斜。"
    ]
  },
  {
    "volume": 690,
    "sequence": 9,
    "title": "惆怅诗十二首",
    "author": "王涣",
    "content": [
      "八蚕薄絮鸳鸯绮，半夜佳期并枕眠。",
      "钟动红娘唤归去，对人匀泪拾金钿。",
      "李夫人病已经秋，汉武看来不举头。",
      "得所浓华销歇尽，楚魂湘血一生休。",
      "谢家池馆花笼月，萧寺房廊竹飐风。",
      "夜半酒醒凭槛立，所思多在别离中。",
      "隋师战舰欲亡陈，国破应难保此身。",
      "诀别徐郎泪如雨，镜鸾分后属何人。",
      "七夕琼筵随事陈，兼花连蒂共伤神。",
      "蜀王殿里三更月，不见骊山私语人。",
      "夜寒春病不胜怀，玉瘦花啼万事乖。",
      "薄幸檀郎断芳信，惊嗟犹梦合欢鞋。",
      "呜咽离声管吹秋，妾身今日为君休。",
      "齐奴不说平生事，忍看花枝谢玉楼。",
      "青丝一绺堕云鬟，金剪刀鸣不忍看。",
      "持谢君王寄幽怨，可能从此住人间。",
      "陈宫兴废事难期，三阁空余绿草基。",
      "狎客沦亡丽华死，他年江令独来时。",
      "晨肇重来路已迷，碧桃花谢武陵溪。",
      "仙山目断无寻处，流水潺湲日渐西。",
      "少卿降北子卿还，朔野离觞惨别颜。",
      "却到茂陵唯一恸，节毛零落鬓毛斑。",
      "梦里分明入汉宫，觉来灯背锦屏空。",
      "紫台月落关山晓，肠断君恩信画工。"
    ]
  },
  {
    "volume": 690,
    "sequence": 10,
    "title": "江上雨",
    "author": "戴司颜",
    "content": [
      "非不欲前去，此情非自由。",
      "星辰照何处，风雨送凉秋。",
      "寒锁空江梦，声随黄叶愁。",
      "萧萧犹未已，早晚去蘋洲。"
    ]
  },
  {
    "volume": 690,
    "sequence": 11,
    "title": "塞上",
    "author": "戴司颜",
    "content": [
      "空迹昼苍茫，沙腥古战场。",
      "逢春多霰雪，生计在牛羊。",
      "冷角吹乡泪，干榆落梦床。",
      "从来山水客，谁谓到渔阳。"
    ]
  },
  {
    "volume": 690,
    "sequence": 12,
    "title": "句",
    "author": "戴司颜",
    "content": [
      "远来朝凤阙，归去恋元侯。"
    ]
  },
  {
    "volume": 690,
    "sequence": 13,
    "title": "投谢钱武肃",
    "author": "吴仁璧",
    "content": [
      "东门上相好知音，数尽台前郭隗金。",
      "累重虽然容食椹，力微无计报焚林。",
      "弊貂不称芙蓉幕，衰朽仍惭玳瑁簪。",
      "十里溪光一山月，可堪从此负归心。"
    ]
  },
  {
    "volume": 690,
    "sequence": 14,
    "title": "客路",
    "author": "吴仁璧",
    "content": [
      "人寰急景如波委，客路浮云似盖轻。",
      "回首故山天外碧，十年无计却归耕。"
    ]
  },
  {
    "volume": 690,
    "sequence": 15,
    "title": "南徐题友人郊居",
    "author": "吴仁璧",
    "content": [
      "门前樵径连江寺，岸下渔矶系海槎。",
      "待到秋深好时节，与君长醉隐侯家。"
    ]
  },
  {
    "volume": 690,
    "sequence": 16,
    "title": "读度人经寄郑仁表",
    "author": "吴仁璧",
    "content": [
      "身虽一旦尘中老，名拟三清会里题。",
      "二午九斋余日在，请君相伴醉如泥。"
    ]
  },
  {
    "volume": 690,
    "sequence": 17,
    "title": "秋日听僧弹琴",
    "author": "吴仁璧",
    "content": [
      "金徽玉轸韵泠然，言下浮生指下泉。",
      "恰称秋风西北起，一时吹入碧湘烟。"
    ]
  },
  {
    "volume": 690,
    "sequence": 18,
    "title": "贾谊",
    "author": "吴仁璧",
    "content": [
      "扶持一疏满遗编，汉陛前头正少年。",
      "谁道恃才轻绛灌，却将惆怅吊湘川。"
    ]
  },
  {
    "volume": 690,
    "sequence": 19,
    "title": "春雪",
    "author": "吴仁璧",
    "content": [
      "雪霁凝光入坐寒，天明犹自卧袁安。",
      "貂裘穿后鹤氅敝，自此风流不足看。"
    ]
  },
  {
    "volume": 690,
    "sequence": 20,
    "title": "衰柳",
    "author": "吴仁璧",
    "content": [
      "金风渐利露珠团，广陌长堤黛色残。",
      "水殿狂游隋炀帝，一千余里可堪看。"
    ]
  },
  {
    "volume": 690,
    "sequence": 21,
    "title": "凤仙花",
    "author": "吴仁璧",
    "content": [
      "香红嫩绿正开时，冷蝶饥蜂两不知。",
      "此际最宜何处看，朝阳初上碧梧枝。"
    ]
  },
  {
    "volume": 690,
    "sequence": 22,
    "title": "金钱花",
    "author": "吴仁璧",
    "content": [
      "浅绛浓香几朵匀，日熔金铸万家新。",
      "堪疑刘宠遗芳在，不许山阴父老贫。"
    ]
  },
  {
    "volume": 690,
    "sequence": 23,
    "title": "钱塘鹤",
    "author": "吴仁璧",
    "content": [
      "人间路霭青天半，鳌岫云生碧海涯。",
      "虽抱雕笼密扃钥，可能长在叔伦家。"
    ]
  },
  {
    "volume": 690,
    "sequence": 24,
    "title": "句",
    "author": "吴仁璧",
    "content": [
      "为惜苔钱妨换砌，因怜山色旋开尊。",
      "高阁烟霞禅客睡，满城尘土世人忙。",
      "五龙金角向星斗，三洞玉音愁鬼神。",
      "蒲草薄裁连蒂白，胭脂浓染半葩红。"
    ]
  },
  {
    "volume": 690,
    "sequence": 25,
    "title": "奉试麦垄多秀色",
    "author": "汪极",
    "content": [
      "南陌生岐穗，农家乐事多。",
      "塍畦交茂绿，苗实际清和。",
      "日布玲珑影，风翻浩荡波。",
      "来牟知帝力，含哺有衢歌。"
    ]
  },
  {
    "volume": 690,
    "sequence": 26,
    "title": "下第戏状元崔昭纬",
    "author": "张曙1",
    "content": [
      "千里江山陪骥尾，五更风水失龙鳞。",
      "昨夜浣花溪上雨，绿杨芳草为何人？"
    ]
  },
  {
    "volume": 690,
    "sequence": 27,
    "title": "赠天台王处士",
    "author": "林嵩",
    "content": [
      "深隐天台不记秋，琴台长别一何愁。",
      "茶烟岩外云初起，新月潭心钓未收。",
      "映宇异花丛发好，穿松孤鹤一声幽。",
      "赤城不掩高宗梦，宁久悬冠枕瀑流。"
    ]
  }
]