[
  {
    "volume": 268,
    "sequence": 1,
    "title": "发南康夜泊灨石中",
    "author": "耿湋",
    "content": [
      "倦客乘归舟，春溪杳将暮。",
      "群林结暝色，孤泊有佳趣。",
      "夜山转长江，赤月吐深树。",
      "飒飒松上吹，泛泛花间露。",
      "险石俯潭涡，跳湍碍沿溯。",
      "岂唯垂堂戒，兼以临深惧。",
      "稍出回雁峰，明登斩蛟柱。",
      "连云向重山，杳未见钟路。"
    ]
  },
  {
    "volume": 268,
    "sequence": 2,
    "title": "过王山人旧居",
    "author": "耿湋",
    "content": [
      "故宅春山中，来逢夕阳入。",
      "汲少井味变，开稀户枢涩。",
      "树朽鸟不栖，阶闲云自湿。",
      "先生何处去，惆怅空独立。"
    ]
  },
  {
    "volume": 268,
    "sequence": 3,
    "title": "晚次昭应",
    "author": "耿湋",
    "content": [
      "落日向林路，东风吹麦陇。",
      "藤草蔓古渠，牛羊下荒冢。",
      "骊宫户久闭，温谷泉长涌。",
      "为问全盛时，何人最荣宠。"
    ]
  },
  {
    "volume": 268,
    "sequence": 4,
    "title": "听早蝉歌",
    "author": "耿湋",
    "content": [
      "蝉鸣兮夕曛，声和兮夏云。",
      "白日兮将短，秋意兮已满。",
      "乍悲鸣兮欲长。",
      "犹嘶涩兮多断。",
      "风萧萧兮转清，韵嘒嘒兮初成。",
      "依婆娑之古树，思辽落之荒城。",
      "闲院支颐，深林倚策，犹惆怅而无语，鬓星星而已白。"
    ]
  },
  {
    "volume": 268,
    "sequence": 5,
    "title": "芦花动",
    "author": "耿湋",
    "content": [
      "连素穗，翻秋气，细节疏茎任长吹。",
      "共作月中声，孤舟发乡思。"
    ]
  },
  {
    "volume": 268,
    "sequence": 6,
    "title": "赋得寒蛩",
    "author": "耿湋",
    "content": [
      "尔谁造，鸣何早，趯趯连声遍阶草。",
      "复与夜雨和，游人听堪老。"
    ]
  },
  {
    "volume": 268,
    "sequence": 7,
    "title": "宣城逢张二南史",
    "author": "耿湋",
    "content": [
      "全家宛陵客，文雅世难逢。",
      "寄食年将老，干时计未从。",
      "秋来句曲水，雨后敬亭峰。",
      "西北长安远，登临恨几重。"
    ]
  },
  {
    "volume": 268,
    "sequence": 8,
    "title": "题童子寺",
    "author": "耿湋",
    "content": [
      "半偈留何处，全身弃此中。",
      "雨馀沙塔坏，月满雪山空。",
      "耸刹临回磴，朱楼间碧丛。",
      "朝朝日将暮，长对晋阳宫。"
    ]
  },
  {
    "volume": 268,
    "sequence": 9,
    "title": "夏日寄东溪隐者",
    "author": "耿湋",
    "content": [
      "日华浮野水，草色合遥空。",
      "处处山依旧，年年事不同。",
      "闲田孤垒外，暑雨片云中。",
      "惆怅多尘累，无由访钓翁。"
    ]
  },
  {
    "volume": 268,
    "sequence": 10,
    "title": "之江淮留别京中亲故",
    "author": "耿湋",
    "content": [
      "长云迷一雁，渐远向南声。",
      "已带千霜鬓，初为万里行。",
      "繁虫满夜草，连雨暗秋城。",
      "前路诸侯贵，何人重客卿。"
    ]
  },
  {
    "volume": 268,
    "sequence": 11,
    "title": "太原送许侍御出幕归东都",
    "author": "耿湋",
    "content": [
      "昔随刘越石，今日独归时。",
      "汾水风烟冷，并州花木迟。",
      "荒庭增别梦，野雨失行期。",
      "莫向山阳过，邻人夜笛悲。"
    ]
  },
  {
    "volume": 268,
    "sequence": 12,
    "title": "华州客舍奉和崔端公春城晓望",
    "author": "耿湋",
    "content": [
      "不语看芳径，悲春懒独行。",
      "向人微月在，报雨早霞生。",
      "贫病催年齿，风尘掩姓名。",
      "赖逢骢马客，郢曲缓羁情。"
    ]
  },
  {
    "volume": 268,
    "sequence": 13,
    "title": "题清萝翁双泉",
    "author": "耿湋",
    "content": [
      "侧弁向清漪，门中夕照移。",
      "异源生暗石，叠响落秋池。",
      "叶拥沙痕没，流回草蔓随。",
      "泠泠无限意，不独远公知。"
    ]
  },
  {
    "volume": 268,
    "sequence": 14,
    "title": "酬李文（一作汶）",
    "author": "耿湋",
    "content": [
      "落照长杨苑，秋天渭水滨。",
      "初飞万木叶，又长一年人。",
      "贫病仍为客，艰虞更问津。",
      "多惭惠然意，今日肯相亲。"
    ]
  },
  {
    "volume": 268,
    "sequence": 15,
    "title": "赠严维",
    "author": "耿湋",
    "content": [
      "许询清论重，寂寞住山阴。",
      "野路接寒寺，闲门当古林。",
      "海田秋熟早，湖水夜渔深。",
      "世上穷通理，谁人奈此心。"
    ]
  },
  {
    "volume": 268,
    "sequence": 16,
    "title": "春日题苗发竹亭",
    "author": "耿湋",
    "content": [
      "春亭及策上，郎吏谢玄晖。",
      "闲咏疏篁近，高眠远岫微。",
      "偏宜留野客，暂得解朝衣。",
      "犹忆东溪里，雷云掩故扉。"
    ]
  },
  {
    "volume": 268,
    "sequence": 17,
    "title": "题孝子陵",
    "author": "耿湋",
    "content": [
      "荒坟秋陌上，霜露正霏霏。",
      "松柏自成拱，苫庐长不归。",
      "浮埃积蓬鬓，流血在麻衣。",
      "何必曾参传，千年至行稀。"
    ]
  },
  {
    "volume": 268,
    "sequence": 18,
    "title": "题庄上人房",
    "author": "耿湋",
    "content": [
      "不语焚香坐，心知道已成。",
      "流年衰此世，定力见他生。",
      "暮雪馀春冷，寒灯续昼明。",
      "寻常五侯至，敢望下阶迎。"
    ]
  },
  {
    "volume": 268,
    "sequence": 19,
    "title": "宋中",
    "author": "耿湋",
    "content": [
      "日暮黄云合，年深白骨稀。",
      "旧村乔木在，秋草远人归。",
      "废井莓苔厚，荒田路径微。",
      "唯馀近山色，相对似依依。"
    ]
  },
  {
    "volume": 268,
    "sequence": 20,
    "title": "秋夜思归",
    "author": "耿湋",
    "content": [
      "来时犹暑服，今已露漫漫。",
      "多雨逢初霁，深秋生夜寒。",
      "投人心似切，为客事皆难。",
      "何处无留滞，谁能暂问看。"
    ]
  },
  {
    "volume": 268,
    "sequence": 21,
    "title": "送李端",
    "author": "耿湋",
    "content": [
      "世上许刘桢，洋洋风雅声。",
      "客来空改岁，归去未成名。",
      "远近天初暮，关河雪半晴。",
      "空怀谏书在，回首恋承明。"
    ]
  },
  {
    "volume": 268,
    "sequence": 22,
    "title": "送崔明府赴青城",
    "author": "耿湋",
    "content": [
      "清冬宾御出，蜀道翠微间。",
      "远雾开群壑，初阳照近关。",
      "霜潭浮紫菜，雪栈绕青山。",
      "当似遗民去，柴桑政自闲。"
    ]
  },
  {
    "volume": 268,
    "sequence": 23,
    "title": "送王将军出塞",
    "author": "耿湋",
    "content": [
      "汉家边事重，窦宪出临戎。",
      "绝漠秋山在，阳关旧路通。",
      "列营依茂草，吹角向高风。",
      "更就燕然石，行看奏虏功。"
    ]
  },
  {
    "volume": 268,
    "sequence": 24,
    "title": "雨中留别",
    "author": "耿湋",
    "content": [
      "东西无定客，风雨未休时。",
      "悯默此中别，飘零何处期。",
      "青山违旧隐，白发入新诗。",
      "岁岁迷津路，生涯渐可悲。"
    ]
  },
  {
    "volume": 268,
    "sequence": 25,
    "title": "送杨将军",
    "author": "耿湋",
    "content": [
      "一身良将后，万里讨乌孙。",
      "落日边陲静，秋风鼓角喧。",
      "远山当碛路，茂草向营门。",
      "生死酬恩宠，功名岂敢论。"
    ]
  },
  {
    "volume": 268,
    "sequence": 26,
    "title": "送夏侯审游蜀",
    "author": "耿湋",
    "content": [
      "暮峰和玉垒，回望不通秦。",
      "更问蜀城路，但逢巴语人。",
      "石林莺啭晓，板屋月明春。",
      "若访严夫子，无嫌卜肆贫。"
    ]
  },
  {
    "volume": 268,
    "sequence": 27,
    "title": "送张侍御赴郴州别驾",
    "author": "耿湋",
    "content": [
      "佐郡人难料，分襟日复斜。",
      "一帆随远水，百口过长沙。",
      "明月江边夜，平陵梦里家。",
      "王孙对芳草，愁思杳无涯。"
    ]
  },
  {
    "volume": 268,
    "sequence": 28,
    "title": "送苗赟赴阳翟丞",
    "author": "耿湋",
    "content": [
      "夕阳秋草上，去马弟兄看。",
      "年少初辞阙，时危远效官。",
      "山行独夜雨，旅宿二陵寒。",
      "诗兴生何处，嵩阳羽客坛。"
    ]
  },
  {
    "volume": 268,
    "sequence": 29,
    "title": "送绛州郭参军",
    "author": "耿湋",
    "content": [
      "远事诸侯出，青山古晋城。",
      "连行麹水阁，独入议中兵。",
      "夜雨新田湿，春风曙角鸣。",
      "人传府公政，记室有参卿。"
    ]
  },
  {
    "volume": 268,
    "sequence": 30,
    "title": "常州留别",
    "author": "耿湋",
    "content": [
      "万里南天外，求书禹穴间。",
      "往来成白首，旦暮见青山。",
      "夜浦凉云过，秋塘好月闲。",
      "殷勤阳羡桂，别此几时攀。"
    ]
  },
  {
    "volume": 268,
    "sequence": 31,
    "title": "关山月",
    "author": "耿湋",
    "content": [
      "月明边徼静，戍客望乡时。",
      "塞古柳衰尽，关寒榆发迟。",
      "苍苍万里道，戚戚十年悲。",
      "今夜青楼上，还应照所思。"
    ]
  },
  {
    "volume": 268,
    "sequence": 32,
    "title": "代宋州将淮上乞师",
    "author": "耿湋",
    "content": [
      "唇齿幸相依，危亡故远归。",
      "身轻百战出，家在数重围。",
      "上将坚深垒，残兵斗落晖。",
      "常闻铁剑利，早晚借馀威。"
    ]
  },
  {
    "volume": 268,
    "sequence": 33,
    "title": "秋晚卧疾寄司空拾遗曙卢少府纶",
    "author": "耿湋",
    "content": [
      "寒几坐空堂，疏髯似积霜。",
      "老医迷旧疾，朽药误新方。",
      "晚果红低树，秋苔绿遍墙。",
      "惭非蒋生径，不敢望求羊。"
    ]
  },
  {
    "volume": 268,
    "sequence": 34,
    "title": "赠海明上人（一作赠朗公）",
    "author": "耿湋",
    "content": [
      "来自西天竺，持经奉紫微。",
      "年深梵语变，行苦俗流归。",
      "月上安禅久，苔生出院稀。",
      "梁间有驯鸽，不去复何依。"
    ]
  },
  {
    "volume": 268,
    "sequence": 35,
    "title": "津亭有怀",
    "author": "耿湋",
    "content": [
      "津亭一望乡，淮海晚茫茫。",
      "草没栖洲鹭，天连映浦樯。",
      "往来通楚越，旦暮易渔商。",
      "惆怅缄书毕，何人向洛阳。"
    ]
  },
  {
    "volume": 268,
    "sequence": 36,
    "title": "晚投江泽浦即事呈柳兵曹泥",
    "author": "耿湋",
    "content": [
      "落日过重霞，轻烟上远沙。",
      "移舟冲荇蔓，转浦入芦花。",
      "断岸迂来客，连波漾去槎。",
      "故乡何处在，更道向天涯。"
    ]
  },
  {
    "volume": 268,
    "sequence": 37,
    "title": "东郊别业",
    "author": "耿湋",
    "content": [
      "东皋占薄田，耕种过馀年。",
      "护药栽山刺，浇蔬引竹泉。",
      "晚雷期稔岁，重雾报晴天。",
      "若问幽人意，思齐沮溺贤。"
    ]
  },
  {
    "volume": 268,
    "sequence": 38,
    "title": "早朝",
    "author": "耿湋",
    "content": [
      "钟鼓馀声里，千官向紫微。",
      "冒寒人语少，乘月烛来稀。",
      "清漏闻驰道，轻霞映琐闱。",
      "犹看嘶马处，未启掖垣扉。"
    ]
  },
  {
    "volume": 268,
    "sequence": 39,
    "title": "屏居盩厔",
    "author": "耿湋",
    "content": [
      "百年心不料，一卷日相知。",
      "乘兴偏难改，忧家是强为。",
      "县城寒寂寞，峰树远参差。",
      "自笑无谋者，只应道在斯。"
    ]
  },
  {
    "volume": 268,
    "sequence": 40,
    "title": "进秋隼",
    "author": "耿湋",
    "content": [
      "岂悟因罗者，迎霜献紫微。",
      "夕阳分素臆，秋色上花衣。",
      "举翅云天近，回眸燕雀稀。",
      "应随明主意，百中有光辉。"
    ]
  },
  {
    "volume": 268,
    "sequence": 41,
    "title": "咏宣州笔",
    "author": "耿湋",
    "content": [
      "寒竹惭虚受，纤毫任几重。",
      "影端缘守直，心劲懒藏锋。",
      "落纸惊风起，摇空见露浓。",
      "丹青与文事，舍此复何从。"
    ]
  },
  {
    "volume": 268,
    "sequence": 42,
    "title": "春日洪州即事",
    "author": "耿湋",
    "content": [
      "钟陵春日好，春水满南塘。",
      "竹宇分朱阁，桐花间绿杨。",
      "蹉跎看鬓色，留滞惜年芳。",
      "欲问羁愁发，秦关道路长。"
    ]
  },
  {
    "volume": 268,
    "sequence": 43,
    "title": "雪后宿王纯池州草堂",
    "author": "耿湋",
    "content": [
      "宿君湖上宅，琴韵静参差。",
      "夜雪入秋浦，孤城连贵池。",
      "流年看共老，衔酒发中悲。",
      "良会应难再，晨鸡自有期。"
    ]
  },
  {
    "volume": 268,
    "sequence": 44,
    "title": "旅次汉故畤",
    "author": "耿湋",
    "content": [
      "我行过汉畤，寥落见孤城。",
      "邑里经多难，儿童识五兵。",
      "广川桑遍绿，丛薄雉连鸣。",
      "惆怅萧关道，终军愿请缨。"
    ]
  },
  {
    "volume": 268,
    "sequence": 45,
    "title": "过三郊驿却寄杨评事时此子郭令公欲有表荐",
    "author": "耿湋",
    "content": [
      "冉冉青衫客，悠悠白发人。",
      "乱山孤驿暮，长路百花新。",
      "终岁行他县，全家望此身。",
      "更思君去就，早晚问平津。"
    ]
  },
  {
    "volume": 268,
    "sequence": 46,
    "title": "陇西行",
    "author": "耿湋",
    "content": [
      "雪下阳关路，人稀陇戍头。",
      "封狐犹未剪，边将岂无羞。",
      "白草三冬色，黄云万里愁。",
      "因思李都尉，毕竟不封侯。"
    ]
  },
  {
    "volume": 268,
    "sequence": 47,
    "title": "巴陵逢洛阳邻舍（一作书情逢故人）",
    "author": "耿湋",
    "content": [
      "因君知北事，流浪已忘机。",
      "客久多人识，年高众病归。",
      "连云湖色远，度雪雁声稀。",
      "又说家林尽，凄伤泪满衣。"
    ]
  },
  {
    "volume": 268,
    "sequence": 48,
    "title": "哭张融",
    "author": "耿湋",
    "content": [
      "早岁能文客，中年与世违。",
      "有家孀妇少，无子吊人稀。",
      "繐帐尘空暗，铭旌雨不飞。",
      "依然旧乡路，寂寞几回归。"
    ]
  },
  {
    "volume": 268,
    "sequence": 49,
    "title": "送友贬岭南",
    "author": "耿湋",
    "content": [
      "暮年从远谪，落日别交亲。",
      "湖上北飞雁，天涯南去人。",
      "梦成湘浦夜，泪尽桂阳春。",
      "岁月茫茫意，何时雨露新。"
    ]
  },
  {
    "volume": 268,
    "sequence": 50,
    "title": "春日即事二首",
    "author": "耿湋",
    "content": [
      "诗书成志业，懒慢致蹉跎。",
      "圣代丹霄远，明时白发多。",
      "浅谋堪自笑，穷巷忆谁过。",
      "寂寞前山暮，归人樵采歌。",
      "数亩东皋宅，青春独屏居。",
      "家贫僮仆慢，官罢友朋疏。",
      "强饮沽来酒，羞看读了书。",
      "闲花开满地，惆怅复何如。"
    ]
  },
  {
    "volume": 268,
    "sequence": 51,
    "title": "赠田家翁",
    "author": "耿湋",
    "content": [
      "老人迎客处，篱落稻畦间。",
      "蚕屋朝寒闭，田家昼雨闲。",
      "门闾新薙草，蹊径旧谙山。",
      "自道谁相及，邀予试往还。"
    ]
  },
  {
    "volume": 268,
    "sequence": 52,
    "title": "赠韦山人",
    "author": "耿湋",
    "content": [
      "失意成逋客，终年独掩扉。",
      "无机狎鸥惯，多病见人稀。",
      "流水知行药，孤云伴采薇。",
      "空斋莫闲笑，心事与时违。"
    ]
  },
  {
    "volume": 268,
    "sequence": 53,
    "title": "濬公院怀旧",
    "author": "耿湋",
    "content": [
      "远公传教毕，身没向他方。",
      "吊客来何见，门人闭影堂。",
      "纱灯临古砌，尘札在空床。",
      "寂寞疏钟后，秋天有夕阳。"
    ]
  },
  {
    "volume": 268,
    "sequence": 54,
    "title": "雨中宿义兴寺",
    "author": "耿湋",
    "content": [
      "遥夜宿东林，虫声阶草深。",
      "高风初落叶，多雨未归心。",
      "家国身犹负，星霜鬓已侵。",
      "沧洲纵不去，何处有知音。"
    ]
  },
  {
    "volume": 268,
    "sequence": 55,
    "title": "送王秘书归江东",
    "author": "耿湋",
    "content": [
      "回首望知音，逶迤桑柘林。",
      "人归海郡远，路入雨天深。",
      "万木经秋叶，孤舟向暮心。",
      "唯馀江畔草，应见白头吟。"
    ]
  },
  {
    "volume": 268,
    "sequence": 56,
    "title": "渭上送李藏器移家东都",
    "author": "耿湋",
    "content": [
      "求名虽有据，学稼又无田。",
      "故国三千里，新春五十年。",
      "移家还作客，避地莫知贤。",
      "洛浦今何处，风帆去渺然。"
    ]
  },
  {
    "volume": 268,
    "sequence": 57,
    "title": "春寻柳先生",
    "author": "耿湋",
    "content": [
      "言是商山老，尘心莫问年。",
      "白髯垂策短，乌帽据梧偏。",
      "酒熟飞巴雨，丹成见海田。",
      "疏云披远水，景动石床前。"
    ]
  },
  {
    "volume": 268,
    "sequence": 58,
    "title": "题藏公院",
    "author": "耿湋",
    "content": [
      "古院林公住，疏篁近井桃。",
      "俗年人见少，禅地自知高。",
      "药草诚多喻，沧溟在一毫。",
      "仍悲次宗辈，尘事日为劳。"
    ]
  },
  {
    "volume": 268,
    "sequence": 59,
    "title": "夏夜西亭即事寄钱员外",
    "author": "耿湋",
    "content": [
      "高亭宾客散，暑夜醉相和。",
      "细汗迎衣集，微凉待扇过。",
      "风还池色定，月晚树阴多。",
      "遥想随行者，珊珊动晓珂。"
    ]
  },
  {
    "volume": 268,
    "sequence": 60,
    "title": "与清江上人及诸公宿李八昆季宅",
    "author": "耿湋",
    "content": [
      "汤公多外友，洛社自相依。",
      "远客还登会，秋怀欲忘归。",
      "惊风林果少，骤雨砌虫稀。",
      "更过三张价，东游愧陆机。"
    ]
  },
  {
    "volume": 268,
    "sequence": 61,
    "title": "春日即事",
    "author": "耿湋",
    "content": [
      "邻里朝光遍，披衣夜醉醒。",
      "庖厨非旧火，林木发新青。",
      "接果移天性，疏泉逐地形。",
      "清明来几日，戴胜已堪听。"
    ]
  },
  {
    "volume": 268,
    "sequence": 62,
    "title": "秋夜会宿李永宅忆江南旧游",
    "author": "耿湋",
    "content": [
      "偶宿俱南客，相看喜尽归。",
      "湖山话不极，岁月念空违。",
      "子夜高梧冷，秋阴远漏微。",
      "那无此良会，惜在谢家稀。"
    ]
  },
  {
    "volume": 268,
    "sequence": 63,
    "title": "冬夜寻李永因书事赠之",
    "author": "耿湋",
    "content": [
      "栖遑偏降志，疵贱倍修身。",
      "近觉多衰鬓，深知独故人。",
      "天垂五夜月，霜覆九衢尘。",
      "不待逢沮溺，而今恶问津。"
    ]
  },
  {
    "volume": 268,
    "sequence": 64,
    "title": "立春日宴高陵任明府宅",
    "author": "耿湋",
    "content": [
      "春灰今变候，密雪又霏霏。",
      "坐客同心满，流年此会稀。",
      "风成空处乱，素积夜来飞。",
      "且共衔杯酒，陶潜不得归。"
    ]
  },
  {
    "volume": 268,
    "sequence": 65,
    "title": "春日游慈恩寺寄畅当",
    "author": "耿湋",
    "content": [
      "浮世今何事，空门此谛真。",
      "死生俱是梦，哀乐讵关身。",
      "远草光连水，春篁色离尘。",
      "当从庾中庶，诗客更何人。"
    ]
  },
  {
    "volume": 268,
    "sequence": 66,
    "title": "晚秋过苏少府",
    "author": "耿湋",
    "content": [
      "九江迷去住，群吏且因依。",
      "高木秋垂露，寒城暮掩扉。",
      "随云心自远，看草伴应稀。",
      "肯信同年友，相望青琐闱。"
    ]
  },
  {
    "volume": 268,
    "sequence": 67,
    "title": "登鹳雀楼",
    "author": "耿湋",
    "content": [
      "久客心常醉，高楼日渐低。",
      "黄河经海内，华岳镇关西。",
      "去远千帆小，来迟独鸟迷。",
      "终年不得意，空觉负东溪。"
    ]
  },
  {
    "volume": 268,
    "sequence": 68,
    "title": "赋得沙上雁",
    "author": "耿湋",
    "content": [
      "衡阳多道里，弱羽复哀音。",
      "还塞知何日，惊弦乱此心。",
      "夜阴前侣远，秋冷后湖深。",
      "独立汀洲意，宁知霜霰侵。"
    ]
  },
  {
    "volume": 268,
    "sequence": 69,
    "title": "夜寻卢处士",
    "author": "耿湋",
    "content": [
      "月高鸡犬静，门掩向寒塘。",
      "夜竹深茅宇，秋庭冷石床。",
      "住山年已远，服药寿偏长。",
      "虚弃如吾者，逢君益自伤。"
    ]
  },
  {
    "volume": 268,
    "sequence": 70,
    "title": "邠州留别",
    "author": "耿湋",
    "content": [
      "终岁山川路，生涯总几何。",
      "艰难为客惯，贫贱受恩多。",
      "暮角寒山色，秋风远水波。",
      "无人见惆怅，垂鞚入烟萝。"
    ]
  },
  {
    "volume": 268,
    "sequence": 71,
    "title": "赠张将军（一作开府）",
    "author": "耿湋",
    "content": [
      "寥落军城暮，重门返照间。",
      "鼓鼙经雨暗，士马过秋闲。",
      "惯守临边郡，曾营近海山。",
      "关西旧业在，夜夜梦中还。"
    ]
  },
  {
    "volume": 268,
    "sequence": 72,
    "title": "赠隐公（一作赠隐上人）",
    "author": "耿湋",
    "content": [
      "世间无近远，定里遍曾过。",
      "东海经长在，南朝寺最多。",
      "暮年聊化俗，初地即摧魔。",
      "今日忘尘虑，看心义若何。"
    ]
  },
  {
    "volume": 268,
    "sequence": 73,
    "title": "赠别安邑韩少府",
    "author": "耿湋",
    "content": [
      "子真能自在，江海意何如。",
      "门掩疏尘吏，心闲阅道书。",
      "古城寒欲雪，远客暮无车。",
      "杳杳思前路，谁堪千里馀。"
    ]
  },
  {
    "volume": 268,
    "sequence": 74,
    "title": "送胡校书秩满归河中",
    "author": "耿湋",
    "content": [
      "古树汾阴道，悠悠东去长。",
      "位卑仍解印，身老又还乡。",
      "河水平秋岸，关门向夕阳。",
      "音书须数附，莫学晋嵇康。"
    ]
  },
  {
    "volume": 268,
    "sequence": 75,
    "title": "送河中张胄曹往太原计会回",
    "author": "耿湋",
    "content": [
      "北风长至远，四牡向幽并。",
      "衰木新田路，寒芜故绛城。",
      "遥听边上信，远计朔南程。",
      "料变当临事，遥知外国情。"
    ]
  },
  {
    "volume": 268,
    "sequence": 76,
    "title": "送郭正字归郢上",
    "author": "耿湋",
    "content": [
      "济江篇已出，书府俸犹贫。",
      "积雪商山道，全家楚塞人。",
      "大堤逢落日，广汉望通津。",
      "却别渔潭下，惊鸥那可亲。"
    ]
  },
  {
    "volume": 268,
    "sequence": 77,
    "title": "题李孝廉书房",
    "author": "耿湋",
    "content": [
      "野情专易外，一室向青山。",
      "业就三编绝，心通万事闲。",
      "莺稀春木上，草遍暮阶间。",
      "莫道归繻在，来时弃故关。"
    ]
  },
  {
    "volume": 268,
    "sequence": 78,
    "title": "酬畅当",
    "author": "耿湋",
    "content": [
      "同游漆沮后，已是十年馀。",
      "几度曾相梦，何时定得书。",
      "月高城影尽，霜重柳条疏。",
      "且对尊中酒，千般想未如。"
    ]
  },
  {
    "volume": 268,
    "sequence": 79,
    "title": "留别解县韩明府（一作别解明府）",
    "author": "耿湋",
    "content": [
      "闲人州县厌，贱士友朋讥。",
      "朔雪逢初下，秦关独暮归。",
      "寒茅下原浅，残雪过风微。",
      "一路何相慰，唯君能政稀。"
    ]
  },
  {
    "volume": 268,
    "sequence": 80,
    "title": "游钟山紫芝观",
    "author": "耿湋",
    "content": [
      "系舟仙宅下，清磬落春风。",
      "雨数芝田长，云开石路重。",
      "古房清磴接，深殿紫烟浓。",
      "鹤驾何时去，游人自不逢。"
    ]
  },
  {
    "volume": 268,
    "sequence": 81,
    "title": "晚秋宿裴员外寺院（得逢字）",
    "author": "耿湋",
    "content": [
      "仲言多丽藻，晚水独芙蓉。",
      "梁苑仍秋过，仁祠又夜逢。",
      "回林通暗竹，去雨带寒钟。",
      "原向空门里，修持比昼龙。"
    ]
  },
  {
    "volume": 268,
    "sequence": 82,
    "title": "秋夜喜卢司直严少府访宿",
    "author": "耿湋",
    "content": [
      "寂寂闭层城，悠悠此夜情。",
      "早凉过鬓发，秋思入柴荆。",
      "严子多高趣，卢公有盛名。",
      "还如杜陵下，暂拂蒋元卿。"
    ]
  },
  {
    "volume": 268,
    "sequence": 83,
    "title": "下邽客舍喜叔孙主簿郑少府见过",
    "author": "耿湋",
    "content": [
      "良宵复杪秋，把酒说羁游。",
      "落木东西别，寒萍远近流。",
      "萧条旅馆月，寂历曙更筹。",
      "不是仇梅至，何人问百忧。"
    ]
  },
  {
    "volume": 268,
    "sequence": 84,
    "title": "盩厔客舍",
    "author": "耿湋",
    "content": [
      "寥寂荒垒下，客舍雨微微。",
      "门见苔生满，心惭吏到稀。",
      "篱花看未发，海燕欲先归。",
      "无限堪惆怅，谁家复捣衣。"
    ]
  },
  {
    "volume": 268,
    "sequence": 85,
    "title": "宿韦员外宅",
    "author": "耿湋",
    "content": [
      "传经韦相后，赐笔汉家郎。",
      "幽阁诸生会，寒宵几刻长。",
      "座中灯泛酒，檐外月如霜。",
      "人事多飘忽，邀欢讵可忘。"
    ]
  },
  {
    "volume": 268,
    "sequence": 86,
    "title": "登沃州山",
    "author": "耿湋",
    "content": [
      "沃州初望海，携手尽时髦。",
      "小暑开鹏翼，新蓂长鹭涛。",
      "月如芳草远，身比夕阳高。",
      "羊祜伤风景，谁云异我曹。"
    ]
  },
  {
    "volume": 268,
    "sequence": 87,
    "title": "宿岐山姜明府厅",
    "author": "耿湋",
    "content": [
      "暝色休群动，秋斋远客情。",
      "细风和雨气，寒竹度帘声。",
      "日觉蹉跎近，天教懒慢成。",
      "谁能谒卿相，朝夕算浮荣。"
    ]
  },
  {
    "volume": 268,
    "sequence": 88,
    "title": "上巳日",
    "author": "耿湋",
    "content": [
      "共来修禊事，内顾一悲翁。",
      "玉鬓风尘下，花林丝管中。",
      "故山离水石，旧侣失鹓鸿。",
      "不及游鱼乐，裴回莲叶东。"
    ]
  },
  {
    "volume": 268,
    "sequence": 89,
    "title": "登乐游原",
    "author": "耿湋",
    "content": [
      "园庙何年废，登临有故丘。",
      "孤村连日静，多雨及霖休。",
      "常与秦山对，曾经汉主游。",
      "岂知千载后，万事水东流。"
    ]
  },
  {
    "volume": 268,
    "sequence": 90,
    "title": "题惟幹上人房",
    "author": "耿湋",
    "content": [
      "绳床茅屋下，独坐味闲安。",
      "苦行无童子，忘机避宰官。",
      "是非齐已久，夏腊比应难。",
      "更悟真如性，尘心稍自宽。"
    ]
  },
  {
    "volume": 268,
    "sequence": 91,
    "title": "会凤翔张少尹南亭",
    "author": "耿湋",
    "content": [
      "远过张正见，诗兴自依依。",
      "西府军城暮，南庭吏事稀。",
      "草檐宜日过，花圃任烟归。",
      "更料重关外，群僚候启扉。"
    ]
  },
  {
    "volume": 268,
    "sequence": 92,
    "title": "早春宴高陵滑少府（得升字）",
    "author": "耿湋",
    "content": [
      "且宽沈簿领，应赖酒如渑。",
      "春夜霜犹下，东城月未升。",
      "清言饶醉客，乱舞避寒灯。",
      "名字书仙籍，诸生病未能。"
    ]
  },
  {
    "volume": 268,
    "sequence": 93,
    "title": "寒蜂采菊蕊",
    "author": "耿湋",
    "content": [
      "游飏下晴空，寻芳到菊丛。",
      "带声来蕊上，连影在香中。",
      "去住沾馀雾，高低顺过风。",
      "终惭异蝴蝶，不与梦魂通。"
    ]
  },
  {
    "volume": 268,
    "sequence": 94,
    "title": "题杨著别业",
    "author": "耿湋",
    "content": [
      "柳巷向陂斜，回阳噪乱鸦。",
      "农桑子云业，书籍蔡邕家。",
      "暮叶初翻砌，寒池转露沙。",
      "如何守儒行，寂寞过年华。"
    ]
  },
  {
    "volume": 268,
    "sequence": 95,
    "title": "送太仆寺李丞赴都到桃林塞",
    "author": "耿湋",
    "content": [
      "远过桃林塞，休年自昔闻。",
      "曲河随暮草，重阜接闲云。",
      "造父为周御，詹嘉守晋军。",
      "应多怀古思，落叶又纷纷。"
    ]
  },
  {
    "volume": 268,
    "sequence": 96,
    "title": "宋中",
    "author": "耿湋",
    "content": [
      "百战无军食，孤城陷虏尘。",
      "为伤多易子，翻吊浅为臣。",
      "漫漫东流水，悠悠南陌人。",
      "空思前事往，向晓泪沾巾。"
    ]
  },
  {
    "volume": 268,
    "sequence": 97,
    "title": "陪宴湖州公堂",
    "author": "耿湋",
    "content": [
      "谢公为楚郡，坐客是瑶林。",
      "文府重门奥，儒源积浪深。",
      "壶觞邀薄醉，笙磬发高音。",
      "末至才仍短，难随白雪吟。"
    ]
  },
  {
    "volume": 268,
    "sequence": 98,
    "title": "寻觉公因寄李二端司空十四曙",
    "author": "耿湋",
    "content": [
      "少年尝昧道，无事日悠悠。",
      "及至悟生死，寻僧已白头。",
      "云回庐瀑雨，树落给园秋。",
      "为我谢宗许，尘中难久留。"
    ]
  },
  {
    "volume": 268,
    "sequence": 99,
    "title": "送郭秀才赴举",
    "author": "耿湋",
    "content": [
      "乡赋鹿鸣篇，君为贡士先。",
      "新经梦笔夜，才比弃繻年。",
      "海雨沾隋柳，江潮赴楚船。",
      "相看南去雁，离恨倍潸然。"
    ]
  },
  {
    "volume": 268,
    "sequence": 100,
    "title": "送王闰",
    "author": "耿湋",
    "content": [
      "相送临汉水，怆然望故关。",
      "江芜连梦泽，楚雪入商山。",
      "语我他年旧，看君此日还。",
      "因将自悲泪，一洒别离间。"
    ]
  },
  {
    "volume": 268,
    "sequence": 101,
    "title": "送蜀客还",
    "author": "耿湋",
    "content": [
      "万峰深积翠，路向此中难。",
      "欲暮多羁思，因高莫远看。",
      "卓家人寂寞，扬子业荒残。",
      "唯见岷山水，悠悠带月寒。"
    ]
  },
  {
    "volume": 268,
    "sequence": 102,
    "title": "送海州卢录事",
    "author": "耿湋",
    "content": [
      "之官逢计吏，风土问如何。",
      "海口朝阳近，青州春气多。",
      "郊原鹏影到，楼阁蜃云和。",
      "损益关从事，期听劳者歌。"
    ]
  },
  {
    "volume": 268,
    "sequence": 103,
    "title": "登钟山馆",
    "author": "耿湋",
    "content": [
      "匹马宜春路，萧条背馆心。",
      "涧花寒夕雨，潭水黑朝林。",
      "野市鱼盐隘，江村竹苇深。",
      "子规何处发，青树满高岑。"
    ]
  },
  {
    "volume": 268,
    "sequence": 104,
    "title": "秋日（一作落照）",
    "author": "耿湋",
    "content": [
      "照耀天山外，飞鸦几共过。",
      "微红拂秋汉，片白透长波。",
      "影促寒汀薄，光残古木多。",
      "金霞与云气，散漫复相和。"
    ]
  },
  {
    "volume": 268,
    "sequence": 105,
    "title": "赠苗员外",
    "author": "耿湋",
    "content": [
      "为郎日赋诗，小谢少年时。",
      "业继儒门后，心多道者期。",
      "晚回长乐殿，新出夜明祠。",
      "行乐西园暮，春风动柳丝。"
    ]
  },
  {
    "volume": 268,
    "sequence": 106,
    "title": "诣顺公问道",
    "author": "耿湋",
    "content": [
      "此身知是妄，远远诣支公。",
      "何法住持后，能逃生死中。",
      "秋苔经古径，萚叶满疏丛。",
      "方便如开诱，南宗与北宗。"
    ]
  },
  {
    "volume": 268,
    "sequence": 107,
    "title": "废庆宝寺（一作司空曙诗）",
    "author": "耿湋",
    "content": [
      "黄叶前朝寺，无僧寒殿开。",
      "池晴龟出暴，松暝鹤飞回。",
      "古井碑横草，阴廊画杂苔。",
      "禅宫亦销歇，尘世转堪哀。"
    ]
  },
  {
    "volume": 268,
    "sequence": 108,
    "title": "赴许州留别洛中亲故",
    "author": "耿湋",
    "content": [
      "淳风今变俗，末学误为文。",
      "幸免投湘浦，那辞近汝坟。",
      "山遮魏阙路，日隐洛阳云。",
      "谁念联翩翼，烟中独失群。"
    ]
  },
  {
    "volume": 268,
    "sequence": 109,
    "title": "送叶尊师归处州",
    "author": "耿湋",
    "content": [
      "风驭南行远，长山与夜江。",
      "群祆离分野，五岳拜旌幢。",
      "石髓调金鼎，云浆实玉缸。",
      "犭斤犭斤吠声晓，洞府有仙厖。"
    ]
  }
]