[
  {
    "volume": 852,
    "sequence": 1,
    "title": "答宋之问",
    "author": "司马承祯",
    "content": [
      "时既暮兮节欲春，山林寂兮怀幽人。",
      "登奇峰兮望白云，怅缅邈兮象欲纷。",
      "白云悠悠去不返，寒风飕飕吹日晚。",
      "不见其人谁与言，归坐弹琴思逾远。"
    ]
  },
  {
    "volume": 852,
    "sequence": 2,
    "title": "醉吟三首",
    "author": "张氲",
    "content": [
      "去岁无田种，今春乏酒材。",
      "从他花鸟笑，佯醉卧楼台。",
      "下调无人睬，高心又被瞋。",
      "不知时俗意，教我若为人。",
      "入市非求利，过朝不为名。",
      "有时随俗物，相伴且营营。"
    ]
  },
  {
    "volume": 852,
    "sequence": 3,
    "title": "洗心",
    "author": "司马退之",
    "content": [
      "不践名利道，始觉尘土腥。",
      "不味稻粱食，始觉精神清。",
      "罗浮奔走外，日月无短明。",
      "山瘦松亦劲，鹤老飞更轻。",
      "逍遥此中客，翠发皆长生。",
      "草木多古色，鸡犬无新声。",
      "君有出俗志，不贪英雄名。",
      "傲然脱冠带，改换人间情。",
      "去矣丹霄路，向晓云冥冥。"
    ]
  },
  {
    "volume": 852,
    "sequence": 4,
    "title": "夜醉卧街（开元中，夜醉卧街犯禁，乃为此诗）",
    "author": "裴翛然",
    "content": [
      "遮莫冬冬动，须倾满满杯。",
      "金吾如借问，但道玉山颓。"
    ]
  },
  {
    "volume": 852,
    "sequence": 5,
    "title": "谒尧帝庙（桂州尧庙有开元二年弥明谒尧诗，自宋镌石）",
    "author": "轩辕弥明",
    "content": [
      "祖龙开国尽遐荒，庙建唐尧镇此邦。",
      "山卷白云朝帝座，林疏红日列仙幢。",
      "巍巍圣迹陵松峤，荡荡恩波洽桂江。",
      "瞻仰威灵共回首，紫霞深处锁轩窗。"
    ]
  },
  {
    "volume": 852,
    "sequence": 6,
    "title": "山居",
    "author": "陈寡言",
    "content": [
      "照水冰如鉴，扫雪玉为尘。",
      "何须问今古，便是上皇人。",
      "醉卧茅堂不闭关，觉来开眼见青山。",
      "松花落处宿猿在，麋鹿群群林际还。"
    ]
  },
  {
    "volume": 852,
    "sequence": 7,
    "title": "临化示弟子",
    "author": "陈寡言",
    "content": [
      "我本无形暂有形，偶来人世逐营营。",
      "轮回债负今还毕，搔首翛然归上清。"
    ]
  },
  {
    "volume": 852,
    "sequence": 8,
    "title": "元白席上作（一作吕岩遇钟离先生作）",
    "author": "李升",
    "content": [
      "生在儒家遇太平，悬缨垂带布衣轻。",
      "谁能世路趋名利，臣事玉皇归上清。"
    ]
  },
  {
    "volume": 852,
    "sequence": 9,
    "title": "一字至七字诗·书（同王起诸公送白居易分司东都作）",
    "author": "范尧佐",
    "content": [
      "书。",
      "凭雁，寄鱼。",
      "出王屋，入匡庐。",
      "文生益智，道著清虚。",
      "葛洪一万卷，惠子五车余。",
      "银钩屈曲索靖，题桥司马相如。",
      "别后莫暌千里信，数封缄送到闲居。"
    ]
  },
  {
    "volume": 852,
    "sequence": 10,
    "title": "言志献浙东廉访辞召",
    "author": "徐灵府",
    "content": [
      "野性歌三乐，皇恩出九重。",
      "那烦紫宸命，远下白云峰。",
      "多愧书传鹤，深惭纸画龙。",
      "将何佐明主，甘老在岩松。"
    ]
  },
  {
    "volume": 852,
    "sequence": 11,
    "title": "自咏二首",
    "author": "徐灵府",
    "content": [
      "寂寂凝神太极初，无心应物等空虚。",
      "性修自性非求得，欲识真人只是渠。",
      "学道全真在此生，何须待死更求生。",
      "今生不了无生理，纵复生知那处生。"
    ]
  },
  {
    "volume": 852,
    "sequence": 12,
    "title": "留观中诗二首",
    "author": "吴子来",
    "content": [
      "终日草堂间，清风常往还。",
      "耳无尘事扰，心有玩云闲。",
      "对酒惟思月，餐松不厌山。",
      "时时吟内景，自合驻童颜。",
      "此生此物当生涯，白石青松便是家。",
      "对月卧云如野鹿，时时买酒醉烟霞。"
    ]
  }
]