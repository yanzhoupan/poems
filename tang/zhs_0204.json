[
  {
    "volume": 204,
    "sequence": 1,
    "title": "时兴",
    "author": "杨贲",
    "content": [
      "贵人昔未贵，咸愿顾寒微。",
      "及自登枢要，何曾问布衣。",
      "平明登紫阁，日晏下彤闱。",
      "扰扰路傍子，无劳歌是非。"
    ]
  },
  {
    "volume": 204,
    "sequence": 2,
    "title": "咏石季伦",
    "author": "李清",
    "content": [
      "金谷繁华石季伦，只能谋富不谋身。",
      "当时纵与绿珠去，犹有无穷歌舞人。"
    ]
  },
  {
    "volume": 204,
    "sequence": 3,
    "title": "鹤警露",
    "author": "陈季",
    "content": [
      "南国商飙动，东皋野鹤鸣。",
      "溪松寒暂宿，露草滴还惊。",
      "欲有高飞意，空闻召侣情。",
      "风间传藻质，月下引清声。",
      "未假抟扶势，焉知羽翼轻。",
      "吾君开太液，愿得应皇明。"
    ]
  },
  {
    "volume": 204,
    "sequence": 4,
    "title": "湘灵鼓瑟",
    "author": "陈季",
    "content": [
      "神女泛瑶瑟，古祠严野亭。",
      "楚云来泱漭，湘水助清泠。",
      "妙指微幽契，繁声入杳冥。",
      "一弹新月白，数曲暮山青。",
      "调苦荆人怨，时遥帝子灵。",
      "遗音如可赏，试奏为君听。"
    ]
  },
  {
    "volume": 204,
    "sequence": 5,
    "title": "湘灵鼓瑟",
    "author": "王邕",
    "content": [
      "宝瑟和琴韵，灵妃应乐章。",
      "依稀闻促柱，仿佛梦新妆。",
      "波外声初发，风前曲正长。",
      "凄清和万籁，断续绕三湘。",
      "转觉云山迥，空怀杜若芳。",
      "诚能传此意，雅奏在宫商。"
    ]
  },
  {
    "volume": 204,
    "sequence": 6,
    "title": "嵩山望幸",
    "author": "王邕",
    "content": [
      "峻极位何崇，方知造化功。",
      "降灵逢圣主，望幸表维嵩。",
      "隐映连青壁，嵯峨向碧空。",
      "象车因叶瑞，龙驾愿升中。",
      "万岁声长在，千岩气转雄。",
      "东都歌盛事，西笑伫皇风。"
    ]
  },
  {
    "volume": 204,
    "sequence": 7,
    "title": "湘灵鼓瑟",
    "author": "庄若讷",
    "content": [
      "帝子鸣金瑟，馀声自抑扬。",
      "悲风丝上断，流水曲中长。",
      "出没游鱼听，逶迤彩凤翔。",
      "微音时扣徵，雅韵乍含商。",
      "神理诚难测，幽情讵可量。",
      "至今闻古调，应恨滞三湘。"
    ]
  },
  {
    "volume": 204,
    "sequence": 8,
    "title": "湘灵鼓瑟",
    "author": "魏璀",
    "content": [
      "瑶瑟多哀怨，朱弦且莫听。",
      "扁舟三楚客，丛竹二妃灵。",
      "淅沥闻馀响，依稀欲辨形。",
      "柱间寒水碧，曲里暮山青。",
      "良马悲衔草，游鱼思绕萍。",
      "知音若相遇，终不滞南溟。"
    ]
  },
  {
    "volume": 204,
    "sequence": 9,
    "title": "怀素上人草书歌（一本作王邕诗，今从统签另编）",
    "author": "王zr",
    "content": [
      "衡阳双峡插天峻，青壁巉巉万馀仞。",
      "此中灵秀众所知，草书独有怀素奇。",
      "怀素身长五尺四，嚼汤诵咒吁可畏。",
      "铜瓶锡杖倚闲庭，斑管秋毫多逸意。",
      "或粉壁，或彩笺，蒲葵绢素何相鲜。",
      "忽作风驰如电掣，更点飞花兼散雪。",
      "寒猿饮水撼枯藤，壮士拔山伸劲铁。",
      "君不见张芝昔日称独贤，君不见近日张旭为老颠。",
      "二公绝艺人所惜，怀素传之得真迹。",
      "峥嵘蹙出海上山，突兀状成湖畔石。",
      "一纵又一横，一欹又一倾。",
      "临江不羡飞帆势，下笔长为骤雨声。",
      "我牧此州喜相识，又见草书多慧力。",
      "怀素怀素不可得，开卷临池转相忆。"
    ]
  },
  {
    "volume": 204,
    "sequence": 10,
    "title": "怀素上人草书歌",
    "author": "窦冀",
    "content": [
      "狂僧挥翰狂且逸，独任天机摧格律。",
      "龙虎惭因点画生，雷霆却避锋芒疾。",
      "鱼笺绢素岂不贵，只嫌局促儿童戏。",
      "粉壁长廊数十间，兴来小豁胸襟气。",
      "长幼集，贤豪至，枕糟藉麹犹半醉。",
      "忽然绝叫三五声，满壁纵横千万字。",
      "吴兴张老尔莫颠，叶县公孙我何谓。",
      "如熊如罴不足比，如虺如蛇不足拟。",
      "涵物为动鬼神泣，狂风入林花乱起。",
      "殊形怪状不易说，就中惊燥尤枯绝。",
      "边风杀气同惨烈，崩槎卧木争摧折。",
      "塞草遥飞大漠霜，胡天乱下阴山雪。",
      "偏看能事转新奇，郡守王公同赋诗。",
      "枯藤劲铁愧三舍，骤雨寒猿惊一时。",
      "此生绝艺人莫测，假此常为护持力。",
      "连城之璧不可量，五百年知草圣当。"
    ]
  },
  {
    "volume": 204,
    "sequence": 11,
    "title": "怀素上人草书歌",
    "author": "鲁收",
    "content": [
      "吾观文士多利用，笔精墨妙诚堪重。",
      "身上艺能无不通，就中草圣最天纵。",
      "有时兴酣发神机，抽毫点墨纵横挥。",
      "风声吼烈随手起，龙蛇迸落空壁飞。",
      "连拂数行势不绝，藤悬查蹙生奇节。",
      "划然放纵惊云涛，或时顿挫萦毫发。",
      "自言转腕无所拘，大笑羲之用阵图。",
      "狂来纸尽势不尽，投笔抗声连叫呼。",
      "信知鬼神助此道，墨池未尽书已好。",
      "行路谈君口不容，满堂观者空绝倒。",
      "所恨时人多笑声，唯知贱实翻贵名。",
      "观尔向来三五字，颠奇何谢张先生。"
    ]
  },
  {
    "volume": 204,
    "sequence": 12,
    "title": "怀素上人草书歌",
    "author": "朱逵",
    "content": [
      "几年出家通宿命，一朝却忆临池圣。",
      "转腕摧锋增崛崎，秋毫茧纸常相随。",
      "衡阳客舍来相访，连饮百杯神转王。",
      "忽闻风里度飞泉，纸落纷纷如跕鸢。",
      "形容脱略真如助，心思周游在何处。",
      "笔下惟看激电流，字成只畏盘龙去。",
      "怪状崩腾若转蓬，飞丝历乱如回风。",
      "长松老死倚云壁，蹙浪相翻惊海鸿。",
      "于今年少尚如此，历睹远代无伦比。",
      "妙绝当动鬼神泣，崔蔡幽魂更心死。"
    ]
  },
  {
    "volume": 204,
    "sequence": 13,
    "title": "题怀素上人草书",
    "author": "许瑶",
    "content": [
      "志在新奇无定则，古瘦漓纚半无墨。",
      "醉来信手两三行，醒后却书书不得。"
    ]
  }
]