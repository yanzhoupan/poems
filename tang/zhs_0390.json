[
  {
    "volume": 390,
    "sequence": 1,
    "title": "李凭箜篌引",
    "author": "李贺",
    "content": [
      "吴丝蜀桐张高秋，空白凝云颓不流。",
      "江娥啼竹素女愁，李凭中国弹箜篌。",
      "昆山玉碎凤凰叫，芙蓉泣露香兰笑。",
      "十二门前融冷光，二十三丝动紫皇。",
      "女娲炼石补天处，石破天惊逗秋雨。",
      "梦入坤山教神妪，老鱼跳波瘦蛟舞。",
      "吴质不眠倚桂树，露脚斜飞湿寒兔。"
    ]
  },
  {
    "volume": 390,
    "sequence": 2,
    "title": "残丝曲",
    "author": "李贺",
    "content": [
      "垂杨叶老莺哺儿，残丝欲断黄蜂归。",
      "绿鬓年少金钗客，缥粉壶中沉琥珀。",
      "花台欲暮春辞去，落花起作回风舞。",
      "榆荚相催不知数，沈郎青钱夹城路。"
    ]
  },
  {
    "volume": 390,
    "sequence": 3,
    "title": "还自会稽歌",
    "author": "李贺",
    "content": [
      "野粉椒壁黄，湿萤满梁殿。",
      "台城应教人，秋衾梦铜辇。",
      "吴霜点归鬓，身与塘蒲晚。",
      "脉脉辞金鱼，羁臣守迍贱。"
    ]
  },
  {
    "volume": 390,
    "sequence": 4,
    "title": "出城寄权璩、杨敬之",
    "author": "李贺",
    "content": [
      "草暖云昏万里春，宫花拂面送行人。",
      "自言汉剑当飞去，何事还车载病身。"
    ]
  },
  {
    "volume": 390,
    "sequence": 5,
    "title": "示弟",
    "author": "李贺",
    "content": [
      "别弟三年后，还家一日余。",
      "醁醽今夕酒，缃帙去时书。",
      "病骨犹能在，人间底事无。",
      "何须问牛马，抛掷任枭卢。"
    ]
  },
  {
    "volume": 390,
    "sequence": 6,
    "title": "竹",
    "author": "李贺",
    "content": [
      "入水文光动，抽空绿影春。",
      "露华生笋径，苔色拂霜根。",
      "织可承香汗，裁堪钓锦鳞。",
      "三梁曾入用，一节奉王孙。"
    ]
  },
  {
    "volume": 390,
    "sequence": 7,
    "title": "同沈驸马赋得御沟水",
    "author": "李贺",
    "content": [
      "入苑白泱泱，宫人正靥黄。",
      "绕堤龙骨冷，拂岸鸭头香。",
      "别馆惊残梦，停杯泛小觞。",
      "幸因流浪处，暂得见何郎。"
    ]
  },
  {
    "volume": 390,
    "sequence": 8,
    "title": "始为奉礼忆昌谷山居",
    "author": "李贺",
    "content": [
      "扫断马蹄痕，衙回自闭门。",
      "长枪江米熟，小树枣花春。",
      "向壁悬如意，当帘阅角巾。",
      "犬书曾去洛，鹤病悔游秦。",
      "土甑封茶叶，山杯锁竹根。",
      "不知船上月，谁棹满溪云。"
    ]
  },
  {
    "volume": 390,
    "sequence": 9,
    "title": "七夕",
    "author": "李贺",
    "content": [
      "别浦今朝暗，罗帷午夜愁。",
      "鹊辞穿线月，花入曝衣楼。",
      "天上分金镜，人间望玉钩。",
      "钱塘苏小小，更值一年秋。"
    ]
  },
  {
    "volume": 390,
    "sequence": 10,
    "title": "过华清宫",
    "author": "李贺",
    "content": [
      "春月夜啼鸦，宫帘隔御花。",
      "云生朱络暗，石断紫钱斜。",
      "玉碗盛残露，银灯点旧纱。",
      "蜀王无近信，泉上有芹芽。"
    ]
  },
  {
    "volume": 390,
    "sequence": 11,
    "title": "送沈亚之歌",
    "author": "李贺",
    "content": [
      "吴兴才人怨春风，桃花满陌千里红。",
      "紫丝竹断骢马小，家住钱塘东复东。",
      "白藤交穿织书笈，短策齐裁如梵夹。",
      "雄光宝矿献春卿，烟底蓦波乘一叶。",
      "春卿拾材白日下，掷置黄金解龙马。",
      "携笈归江重入门，劳劳谁是怜君者。",
      "吾闻壮夫重心骨，古人三走无摧捽。",
      "请君待旦事长鞭，他日还辕及秋律。"
    ]
  },
  {
    "volume": 390,
    "sequence": 12,
    "title": "咏怀二首",
    "author": "李贺",
    "content": [
      "长卿怀茂陵，绿草垂石井。",
      "弹琴看文君，春风吹鬓影。",
      "梁王与武帝，弃之如断梗。",
      "惟留一简书，金泥泰山顶。",
      "日夕著书罢，惊霜落素丝。",
      "镜中聊自笑，讵是南山期。",
      "头上无幅巾，苦檗已染衣。",
      "不见清溪鱼，饮水得自宜。"
    ]
  },
  {
    "volume": 390,
    "sequence": 13,
    "title": "追和柳恽",
    "author": "李贺",
    "content": [
      "汀洲白蘋草，柳恽乘马归。",
      "江头楂树香，岸上蝴蝶飞。",
      "酒杯箬叶露，玉轸蜀桐虚。",
      "朱楼通水陌，沙暖一双鱼。"
    ]
  },
  {
    "volume": 390,
    "sequence": 14,
    "title": "春坊正字剑子歌",
    "author": "李贺",
    "content": [
      "先辈匣中三尺水，曾入吴潭斩龙子。",
      "隙月斜明刮露寒，练带平铺吹不起。",
      "蛟胎皮老蒺藜刺，鸊鹈淬花白鹇尾。",
      "直是荆轲一片心，莫教照见春坊字。",
      "挼丝团金悬□□，神光欲截蓝田玉。",
      "提出西方白帝惊，嗷嗷鬼母秋郊哭。"
    ]
  },
  {
    "volume": 390,
    "sequence": 15,
    "title": "贵公子夜阑曲",
    "author": "李贺",
    "content": [
      "袅袅沉水烟，乌啼夜阑景。",
      "曲沼芙蓉波，腰围白玉冷。"
    ]
  },
  {
    "volume": 390,
    "sequence": 16,
    "title": "雁门太守行",
    "author": "李贺",
    "content": [
      "黑云压城城欲摧，甲光向日金鳞开。",
      "角声满天秋色里，寒上燕脂凝夜紫。",
      "半卷红旗临易水，霜重鼓寒声不起。",
      "报君黄金台上意，提携玉龙为君死。"
    ]
  },
  {
    "volume": 390,
    "sequence": 17,
    "title": "大堤曲",
    "author": "李贺",
    "content": [
      "妾家住横塘，红纱满桂香。",
      "青云教绾头上髻，明月与作耳边珰。",
      "莲风起，江畔春。",
      "大堤上，留北人。",
      "郎食鲤鱼尾，妾食猩猩唇。",
      "莫指襄阳道，绿浦归帆少。",
      "今日菖蒲花，明朝枫树老。"
    ]
  },
  {
    "volume": 390,
    "sequence": 18,
    "title": "蜀国弦",
    "author": "李贺",
    "content": [
      "枫香晚花静，锦水南山影。",
      "惊石坠猿哀，竹云愁半岭。",
      "凉月生秋浦，玉沙粼粼光。",
      "谁家红泪客，不忍过瞿塘。"
    ]
  },
  {
    "volume": 390,
    "sequence": 19,
    "title": "苏小小墓",
    "author": "李贺",
    "content": [
      "幽兰露，如啼眼。",
      "无物结同心，烟花不堪剪。",
      "草如茵，松如盖。",
      "风为裳，水为珮。",
      "油壁车，夕相待。",
      "冷翠烛，劳光彩。",
      "西陵下，风吹雨。"
    ]
  },
  {
    "volume": 390,
    "sequence": 20,
    "title": "梦天",
    "author": "李贺",
    "content": [
      "老兔寒蟾泣天色，云楼半开壁斜白。",
      "玉轮轧露湿团光，鸾珮相逢桂香陌。",
      "黄尘清水三山下，更变千年如走马。",
      "遥望齐州九点烟，一泓海水杯中泻。"
    ]
  },
  {
    "volume": 390,
    "sequence": 21,
    "title": "唐儿歌（杜豳公之子）",
    "author": "李贺",
    "content": [
      "头玉硗硗眉刷翠，杜郎生得真男子。",
      "骨重神寒天庙器，一双瞳人剪秋水。",
      "竹马梢梢摇绿尾，银鸾睒光踏半臂。",
      "东家娇娘求对值，浓笑画空作唐字。",
      "眼大心雄知所以，莫忘作歌人姓李。"
    ]
  },
  {
    "volume": 390,
    "sequence": 22,
    "title": "绿章封事（为吴道士夜醮作）",
    "author": "李贺",
    "content": [
      "青霓扣额呼宫神，鸿龙玉狗开天门。",
      "石榴花发满溪津，溪女洗花染白云。",
      "绿章封事谘元父，六街马蹄浩无主。",
      "虚空风气不清泠，短衣小冠作尘土。",
      "金家香巷千轮鸣，扬雄秋室无俗声。",
      "愿携汉戟招书鬼，休令恨骨填蒿里。"
    ]
  },
  {
    "volume": 390,
    "sequence": 23,
    "title": "河南府试十二月乐词·正月",
    "author": "李贺",
    "content": [
      "上楼迎春新春归，暗黄著柳宫漏迟。",
      "薄薄淡霭弄野姿，寒绿幽风生短丝。",
      "锦床晓卧玉肌冷，露脸未开对朝暝。",
      "官街柳带不堪折，早晚菖蒲胜绾结。"
    ]
  },
  {
    "volume": 390,
    "sequence": 24,
    "title": "河南府试十二月乐词·二月",
    "author": "李贺",
    "content": [
      "二月饮酒采桑津，宜男草生兰笑人。",
      "蒲如交剑风如薰，劳劳胡燕怨酣春。",
      "薇帐逗烟生绿尘，金翘峨髻愁暮云，沓飒起舞真珠裙。",
      "津头送别唱流水，酒客背寒南山死。"
    ]
  },
  {
    "volume": 390,
    "sequence": 25,
    "title": "河南府试十二月乐词·三月",
    "author": "李贺",
    "content": [
      "东方风来满眼春，花城柳暗愁杀人。",
      "复宫深殿竹风起，新翠舞衿净如水。",
      "光风转蕙百余里，暖雾驱云扑天地。",
      "军装宫妓扫蛾浅，摇摇锦旗夹城暖。",
      "曲水漂香去不归，梨花落尽成秋苑。"
    ]
  },
  {
    "volume": 390,
    "sequence": 26,
    "title": "河南府试十二月乐词·四月",
    "author": "李贺",
    "content": [
      "晓凉暮凉树如尽，千山浓绿生云外。",
      "依微香雨青氛氲，腻叶蟠花照曲门。",
      "金塘闲水摇碧漪，老景沉重无惊飞，堕红残萼暗参差。"
    ]
  },
  {
    "volume": 390,
    "sequence": 27,
    "title": "河南府试十二月乐词·五月",
    "author": "李贺",
    "content": [
      "雕玉押帘额，轻縠笼虚门。",
      "井汲铅华水，扇织鸳鸯纹。",
      "回雪舞凉殿，甘露洗空绿。",
      "罗袖从徊翔，香汗沾宝粟。"
    ]
  },
  {
    "volume": 390,
    "sequence": 28,
    "title": "河南府试十二月乐词·六月",
    "author": "李贺",
    "content": [
      "裁生罗，伐湘竹，帔拂疏霜簟秋玉。",
      "炎炎红镜东方开，晕如车轮上裴回，啾啾赤帝骑龙来。"
    ]
  },
  {
    "volume": 390,
    "sequence": 29,
    "title": "河南府试十二月乐词·七月",
    "author": "李贺",
    "content": [
      "星依云渚冷，露滴盘中圆。",
      "好花生木末，衰蕙愁空园。",
      "夜天如玉砌，池叶极青钱。",
      "仅厌舞衫薄，稍知花簟寒。",
      "晓风何拂拂，北斗光阑干。"
    ]
  },
  {
    "volume": 390,
    "sequence": 30,
    "title": "河南府试十二月乐词·八月",
    "author": "李贺",
    "content": [
      "孀妾怨夜长，独客梦归家。",
      "傍檐虫缉丝，向壁灯垂花。",
      "帘外月光吐，帘内树影斜。",
      "悠悠飞露姿，点缀池中荷。"
    ]
  },
  {
    "volume": 390,
    "sequence": 31,
    "title": "河南府试十二月乐词·九月",
    "author": "李贺",
    "content": [
      "离宫散萤天似水，竹黄池冷芙蓉死。",
      "月缀金铺光脉脉，凉苑虚庭空澹白。",
      "露花飞飞风草草，翠锦斓斑满层道。",
      "鸡人罢唱晓珑璁，鸦啼金井下疏桐。"
    ]
  },
  {
    "volume": 390,
    "sequence": 32,
    "title": "河南府试十二月乐词·十月",
    "author": "李贺",
    "content": [
      "玉壶银箭稍难倾，釭花夜笑凝幽明。",
      "碎霜斜舞上罗幕，烛龙两行照飞阁。",
      "珠帷怨卧不成眠，金凤刺衣著体寒，长眉对月斗弯环。"
    ]
  },
  {
    "volume": 390,
    "sequence": 33,
    "title": "河南府试十二月乐词·十一月",
    "author": "李贺",
    "content": [
      "宫城团回凛严光，白天碎碎堕琼芳。",
      "挝钟高饮千日酒，却天凝寒作君寿。",
      "御沟泉合如环素，火井温泉在何处。"
    ]
  },
  {
    "volume": 390,
    "sequence": 34,
    "title": "河南府试十二月乐词·十二月",
    "author": "李贺",
    "content": [
      "日脚淡光红洒洒，薄霜不销桂枝下。",
      "依稀和气排冬严，已就长日辞长夜。"
    ]
  },
  {
    "volume": 390,
    "sequence": 35,
    "title": "河南府试十二月乐词·闰月",
    "author": "李贺",
    "content": [
      "帝重光，年重时，七十二候回环推，天官玉琯灰剩飞。",
      "今岁何长来岁迟，王母移桃献天子，羲氏和氏迂龙辔。"
    ]
  },
  {
    "volume": 390,
    "sequence": 36,
    "title": "天上谣",
    "author": "李贺",
    "content": [
      "天河夜转漂回星，银浦流云学水声。",
      "玉宫桂树花未落，仙妾采香垂珮缨。",
      "秦妃卷帘北窗晓，窗前植桐青凤小。",
      "王子吹笙鹅管长，呼龙耕烟种瑶草。",
      "粉霞红绶藕丝裙，青洲步拾兰苕春。",
      "东指羲和能走马，海尘新生石山下。"
    ]
  },
  {
    "volume": 390,
    "sequence": 37,
    "title": "浩歌",
    "author": "李贺",
    "content": [
      "南风吹山作平地，帝遣天吴移海水。",
      "王母桃花千遍红，彭祖巫咸几回死。",
      "青毛骢马参差钱，娇春杨柳含细烟。",
      "筝人劝我金屈卮，神血未凝身问谁。",
      "不须浪饮丁都护，世上英雄本无主。",
      "买丝绣作平原君，有酒惟浇赵州土。",
      "漏催水咽玉蟾蜍，卫娘发薄不胜梳。",
      "看见秋眉换新绿，二十男儿那刺促。"
    ]
  },
  {
    "volume": 390,
    "sequence": 38,
    "title": "秋来",
    "author": "李贺",
    "content": [
      "桐风惊心壮士苦，衰灯络纬啼寒素。",
      "谁看青简一编书，不遣花虫粉空蠹。",
      "思牵今夜肠应直，雨冷香魂吊书客。",
      "秋坟鬼唱鲍家诗，恨血千年土中碧。"
    ]
  },
  {
    "volume": 390,
    "sequence": 39,
    "title": "帝子歌",
    "author": "李贺",
    "content": [
      "洞庭明月一千里，凉风雁啼天在水。",
      "九节菖蒲石上死，湘神弹琴迎帝子。",
      "山头老桂吹古香，雌龙怨吟寒水光。",
      "沙浦走鱼白石郎，闲取真珠掷龙堂。"
    ]
  },
  {
    "volume": 390,
    "sequence": 40,
    "title": "秦王饮酒",
    "author": "李贺",
    "content": [
      "秦王骑虎游八极，剑光照空天自碧。",
      "羲和敲日玻璃声，劫灰飞尽古今平。",
      "龙头泻酒邀酒星，金槽琵琶夜枨枨。",
      "洞庭雨脚来吹笙，酒酣喝月使倒行。",
      "银云栉栉瑶殿明，宫门掌事报一更。",
      "花楼玉凤声娇狞，海绡红文香浅清，黄鹅跌舞千年觥。",
      "仙人烛树蜡烟轻，清琴醉眼泪泓泓。"
    ]
  },
  {
    "volume": 390,
    "sequence": 41,
    "title": "洛姝真珠",
    "author": "李贺",
    "content": [
      "真珠小娘下清廓，洛苑香风飞绰绰。",
      "寒鬓斜钗玉燕光，高楼唱月敲悬珰。",
      "兰风桂露洒幽翠，红弦袅云咽深思。",
      "花袍白马不归来，浓蛾叠柳香唇醉。",
      "金鹅屏风蜀山梦，鸾裾凤带行烟重。",
      "八骢笼晃脸差移，日丝繁散曛罗洞。",
      "市南曲陌无秋凉，楚腰卫鬓四时芳。",
      "玉喉窱窱排空光，牵云曳雪留陆郎。"
    ]
  },
  {
    "volume": 390,
    "sequence": 42,
    "title": "李夫人歌",
    "author": "李贺",
    "content": [
      "紫皇宫殿重重开，夫人飞入琼瑶台。",
      "绿香绣帐何时歇，青云无光宫水咽。",
      "翩联桂花坠秋月，孤鸾惊啼商丝发。",
      "红壁阑珊悬珮珰，歌台小妓遥相望。",
      "玉蟾滴水鸡人唱，露华兰叶参差光。"
    ]
  },
  {
    "volume": 390,
    "sequence": 43,
    "title": "走马引",
    "author": "李贺",
    "content": [
      "我有辞乡剑，玉锋堪截云。",
      "襄阳走马客，意气自生春。",
      "朝嫌剑花净，暮嫌剑光冷。",
      "能持剑向人，不解持照身。"
    ]
  },
  {
    "volume": 390,
    "sequence": 44,
    "title": "湘妃",
    "author": "李贺",
    "content": [
      "筠竹千年老不死，长伴秦娥盖湘水。",
      "蛮娘吟弄满寒空，九山静绿泪花红。",
      "离鸾别凤烟梧中，巫云蜀雨遥相通。",
      "幽愁秋气上青枫，凉夜波间吟古龙。"
    ]
  },
  {
    "volume": 390,
    "sequence": 45,
    "title": "南园十三首",
    "author": "李贺",
    "content": [
      "花枝草蔓眼中开，小白长红越女腮。",
      "可怜日暮嫣香落，嫁与春风不用媒。",
      "宫北田塍晓气酣，黄桑饮露窣宫帘。",
      "长腰健妇偷攀折，将喂吴王八茧蚕。",
      "竹里缲丝挑网车，青蝉独噪日光斜。",
      "桃胶迎夏香琥珀，自课越佣能种瓜。",
      "三十未有二十馀，白日长饥小甲蔬。",
      "桥头长老相哀念，因遗戎韬一卷书。",
      "男儿何不带吴钩，收取关山五十州。",
      "请君暂上凌烟阁，若个书生万户侯。",
      "寻章摘句老雕虫，晓月当帘挂玉弓。",
      "不见年年辽海上，文章何处哭秋风。",
      "长卿牢落悲空舍，曼倩诙谐取自容。",
      "见买若耶溪水剑，明朝归去事猿公。",
      "春水初生乳燕飞，黄蜂小尾扑花归。",
      "窗含远色通书幌，鱼拥香钩近石矶。",
      "泉沙软卧鸳鸯暖，曲岸回篙舴艋迟。",
      "泻酒木栏椒叶盖，病容扶起种菱丝。",
      "边让今朝忆蔡邕，无心裁曲卧春风。",
      "舍南有竹堪书字，老去溪头作钓翁。",
      "长峦谷口倚嵇家，白昼千峰老翠华。",
      "自履藤鞋收石蜜，手牵苔絮长莼花。",
      "松溪黑水新龙卵，桂洞生硝旧马牙。",
      "谁遣虞卿裁道帔，轻绡一匹染朝霞。",
      "小树开朝径，长茸湿夜烟。",
      "柳花惊雪浦，麦雨涨溪田。",
      "古刹疏钟度，遥岚破月悬。",
      "沙头敲石火，烧竹照渔船。"
    ]
  }
]