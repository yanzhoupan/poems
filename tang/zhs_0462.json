[
  {
    "volume": 462,
    "sequence": 1,
    "title": "劝酒（以下见《文苑英华》）",
    "author": "白居易",
    "content": [
      "昨与美人对尊酒，朱颜如花腰似柳。",
      "今与美人倾一杯，秋风飒飒头上来。",
      "年光似水向东去，两鬓不禁白日催。",
      "东邻起楼高百尺，璇题照日光相射。",
      "珠翠无非二八人，盘筵何啻三千客。",
      "邻家儒者方下帷，夜诵古书朝忍饥。",
      "身年三十未入仕，仰望东邻安可期。",
      "一朝逸翮乘风势，金榜高张登上第。",
      "春闱未了冬登科，九万抟风谁与继。",
      "不逾十稔居台衡，门前车马纷纵横。",
      "人人仰望在何处，造化笔头云雨生。",
      "东邻高楼色未改，主人云亡息犹在。",
      "金玉车马一不存，朱门更有何人待。",
      "墙垣反锁长安春，楼台渐渐属西邻。",
      "松篁薄暮亦栖鸟，桃李无情还笑人。",
      "忆昔东邻宅初构，云甍彩栋皆非旧。",
      "玳瑁筵前翡翠栖，芙蓉池上鸳鸯斗。",
      "日往月来凡几秋，一衰一盛何悠悠。",
      "但教帝里笙歌在，池上年年醉五侯。"
    ]
  },
  {
    "volume": 462,
    "sequence": 2,
    "title": "南阳小将张彦硖口镇税人场射虎歌",
    "author": "白居易",
    "content": [
      "海内昔年狎太平，横目穰穰何峥嵘。",
      "天生天杀岂天怒，忍使朝朝喂猛虎。",
      "关东驿路多丘荒，行人最忌税人场。",
      "张彦雄特制残暴，见之叱起如叱羊。",
      "鸣弦霹雳越幽阻，往往依林犹旅拒。",
      "草际旋看委锦茵，腰间不更抽白羽。",
      "老饕已毙众雏恐，童稚揶揄皆自勇。",
      "忠良效顺势亦然，一剑猜狂敢轻动。",
      "有文有武方为国，不是英雄伏不得。",
      "试征张彦作将军，几个将军愿策勋。"
    ]
  },
  {
    "volume": 462,
    "sequence": 3,
    "title": "阴雨",
    "author": "白居易",
    "content": [
      "润叶濡枝浃四方，浓云来去势何长。",
      "旷然寰宇清风满，救旱功高暑气凉。"
    ]
  },
  {
    "volume": 462,
    "sequence": 4,
    "title": "喜雨",
    "author": "白居易",
    "content": [
      "西北油然云势浓，须臾滂沛雨飘空。",
      "顿疏万物焦枯意，定看秋郊稼穑丰。"
    ]
  },
  {
    "volume": 462,
    "sequence": 5,
    "title": "过故洛城",
    "author": "白居易",
    "content": [
      "故城门前春日斜，故城门里无人家。",
      "市朝欲认不知处，漠漠野田飞草花。"
    ]
  },
  {
    "volume": 462,
    "sequence": 6,
    "title": "江南喜逢萧九彻因话长安旧游戏赠五十韵（见才调集）",
    "author": "白居易",
    "content": [
      "忆昔嬉游伴，多陪欢宴场。",
      "寓居同永乐，幽会共平康。",
      "师子寻前曲，声儿出内坊。",
      "花深态奴宅，竹错得怜堂。",
      "庭晚开红药，门闲荫绿杨。",
      "经过悉同巷，居处尽连墙。",
      "时世高梳髻，风流澹作妆。",
      "戴花红石竹，帔晕紫槟榔。",
      "鬓动悬蝉翼，钗垂小凤行。",
      "拂胸轻粉絮，暖手小香囊。",
      "选胜移银烛，邀欢举玉觞。",
      "炉烟凝麝气，酒色注鹅黄。",
      "急管停还奏，繁弦慢更张。",
      "雪飞回舞袖，尘起绕歌梁。",
      "旧曲翻调笑，新声打义扬。",
      "名情推阿轨，巧语许秋娘。",
      "风暖春将暮，星回夜未央。",
      "宴余添粉黛，坐久换衣裳。",
      "结伴归深院，分头入洞房。",
      "彩帷开翡翠，罗荐拂鸳鸯。",
      "留宿争牵袖，贪眠各占床。",
      "绿窗笼水影，红壁背灯光。",
      "索镜收花钿，邀人解袷裆。",
      "暗娇妆靥笑，私语口脂香。",
      "怕听钟声坐，羞明映缦藏。",
      "眉残蛾翠浅，鬟解绿云长。",
      "聚散知无定，忧欢事不常。",
      "离筵开夕宴，别骑促晨装。",
      "去住青门外，留连浐水傍。",
      "车行遥寄语，马驻共相望。",
      "云雨分何处，山川共异方。",
      "野行初寂寞，店宿乍恓惶。",
      "别后嫌宵永，愁来厌岁芳。",
      "几看花结子，频见露为霜。",
      "岁月何超忽，音容坐渺茫。",
      "往还书断绝，来去梦游扬。",
      "自我辞秦地，逢君客楚乡。",
      "常嗟异岐路，忽喜共舟航。",
      "话旧堪垂泪，思乡数断肠。",
      "愁云接巫峡，泪竹近潇湘。",
      "月落江湖阔，天高节候凉。",
      "浦深烟渺渺，沙冷月苍苍。",
      "红叶江枫老，青芜驿路荒。",
      "野风吹蟋蟀，湖水浸菰蒋。",
      "帝路何由见，心期不可忘。",
      "旧游千里外，往事十年强。",
      "春昼提壶饮，秋林摘橘尝。",
      "强歌还自感，纵饮不成狂。",
      "永夜长相忆，逢君各共伤。",
      "殷勤万里意，并写赠萧郎。"
    ]
  },
  {
    "volume": 462,
    "sequence": 7,
    "title": "赠薛涛（见张为主客图）",
    "author": "白居易",
    "content": [
      "蛾眉山势接云霓，欲逐刘郎北路迷。",
      "若似剡中容易到，春风犹隔武陵溪。"
    ]
  },
  {
    "volume": 462,
    "sequence": 8,
    "title": "酬令狐留守尚书见赠十韵",
    "author": "白居易",
    "content": [
      "长庆清风在，夔龙燮理余。",
      "太和膏雨降，周邵保厘初。",
      "嵩少当宫署，伊瀍入禁渠。",
      "晓关开玉兔，夕钥纳银鱼。",
      "旧眷怜移疾，新吟念索居。",
      "离声双白鹂，行色一篮舆。",
      "罢免无余俸，休闲有敝庐。",
      "慵于嵇叔夜，渴似马相如。",
      "酒每蒙酤我，诗尝许起予。",
      "洛中归计定，一半为尚书。"
    ]
  },
  {
    "volume": 462,
    "sequence": 9,
    "title": "听芦管",
    "author": "白居易",
    "content": [
      "幽咽新芦管，凄凉古竹枝。",
      "似临猿峡唱，疑在雁门吹。",
      "调为高多切，声缘小乍迟。",
      "粗豪嫌觱篥，细妙胜参差。",
      "云水巴南客，风沙陇上儿。",
      "屈原收泪夜，苏武断肠时。",
      "仰秣胡驹听，惊栖越鸟知。",
      "何言胡越异，闻此一同悲。"
    ]
  },
  {
    "volume": 462,
    "sequence": 10,
    "title": "送滕庶子致仕归婺州",
    "author": "白居易",
    "content": [
      "春风秋月携歌酒，八十年来玩物华。",
      "已见曾孙骑竹马，犹听侍女唱梅花。",
      "入乡不杖归时健，出郭乘轺到处夸。",
      "儿著绣衣身衣锦，东阳门户胜滕家。"
    ]
  },
  {
    "volume": 462,
    "sequence": 11,
    "title": "送刘郎中赴任苏州",
    "author": "白居易",
    "content": [
      "仁风膏雨去随轮，胜境欢游到逐身。",
      "水驿路穿儿店月，花船棹入女湖春。",
      "宣城独咏窗中岫，柳恽单题汀上蘋。",
      "何似姑苏诗太守，吟诗相继有三人。"
    ]
  },
  {
    "volume": 462,
    "sequence": 12,
    "title": "福先寺雪中饯刘苏州",
    "author": "白居易",
    "content": [
      "送君何处展离筵，大梵王宫大雪天。",
      "庾岭梅花落歌管，谢家柳絮扑金田。",
      "乱从纨袖交加舞，醉入篮舆取次眠。",
      "却笑召邹兼访戴，只持空酒驾空船。"
    ]
  },
  {
    "volume": 462,
    "sequence": 13,
    "title": "除夜言怀，兼赠张常侍",
    "author": "白居易",
    "content": [
      "三百六旬今夜尽，六十四年明日催。",
      "不用叹身随日老，亦须知寿逐年来。",
      "加添雪兴凭毡帐，消杀春愁付酒杯。",
      "唯恨诗成君去后，红笺纸卷为谁开。"
    ]
  },
  {
    "volume": 462,
    "sequence": 14,
    "title": "送张常侍西归",
    "author": "白居易",
    "content": [
      "二年花下为闲伴，一旦尊前弃老夫。",
      "西午桥街行怅望，南龙兴寺立踟蹰。",
      "洛城久住留情否，省骑重归称意无。",
      "出镇归朝但相访，此身应不离东都。"
    ]
  },
  {
    "volume": 462,
    "sequence": 15,
    "title": "和河南郑尹新岁对雪",
    "author": "白居易",
    "content": [
      "白雪吟诗铃阁开，故情新兴两裴回。",
      "昔经勤苦照书卷，今助欢娱飘酒杯。",
      "楚客难酬郢中曲，吴公兼占洛阳才。",
      "铜街金谷春知否，又有诗人作尹来。"
    ]
  },
  {
    "volume": 462,
    "sequence": 16,
    "title": "吹笙内人出家",
    "author": "白居易",
    "content": [
      "雨露难忘君念重，电泡易灭妾身轻。",
      "金刀已剃头然发，玉管休吹肠断声。",
      "新戒珠从衣里得，初心莲向火中生。",
      "道场夜半香花冷，犹在灯前礼佛名。"
    ]
  },
  {
    "volume": 462,
    "sequence": 17,
    "title": "醉中见微之旧卷有感",
    "author": "白居易",
    "content": [
      "今朝何事一沾襟，检得君诗醉后吟。",
      "老泪交流风病眼，春笺摇动酒杯心。",
      "银钩尘覆年年暗，玉树泥埋日日深。",
      "闻道墓松高一丈，更无消息到如今。"
    ]
  },
  {
    "volume": 462,
    "sequence": 18,
    "title": "寿安歇马重吟",
    "author": "白居易",
    "content": [
      "春衫细薄马蹄轻，一日迟迟进一程。",
      "野枣花含新蜜气，山禽语带破匏声。",
      "垂鞭晚就槐阴歇，低倡闲冲柳絮行。",
      "忽忆家园须速去，樱桃欲熟笋应生。"
    ]
  },
  {
    "volume": 462,
    "sequence": 19,
    "title": "赠张处士山人",
    "author": "白居易",
    "content": [
      "萝襟蕙带竹皮巾，虽到尘中不染尘。",
      "每见俗人多惨澹，惟逢美酒即殷勤。",
      "浮云心事谁能会，老鹤风标不可亲。",
      "世说三生如不谬，共疑巢许是前身。"
    ]
  },
  {
    "volume": 462,
    "sequence": 20,
    "title": "池畔闲坐，兼呈侍中",
    "author": "白居易",
    "content": [
      "池畔最平处，树阴新合时。",
      "移床解衣带，坐任清风吹。",
      "举棹鸟先觉，垂纶鱼未知。",
      "前头何所有，一卷晋公诗。"
    ]
  },
  {
    "volume": 462,
    "sequence": 21,
    "title": "初冬即事忆皇甫十",
    "author": "白居易",
    "content": [
      "冷竹风成韵，荒街叶作堆。",
      "欲寻联句卷，先饮暖寒杯。",
      "帽为迎霜戴，炉因试火开。",
      "时时还有客，终不当君来。"
    ]
  },
  {
    "volume": 462,
    "sequence": 22,
    "title": "小庭寒夜寄梦得",
    "author": "白居易",
    "content": [
      "庭小同蜗舍，门闲称雀罗。",
      "火将灯共尽，风与雪相和。",
      "老睡随年减，衰情向夕多。",
      "不知同病者，争奈夜长何。"
    ]
  },
  {
    "volume": 462,
    "sequence": 23,
    "title": "西还寿安路西歇马",
    "author": "白居易",
    "content": [
      "槐阴歇鞍马，柳絮惹衣巾。",
      "日晚独归路，春深多思人。",
      "去家才百里，为客只三旬。",
      "已念纱窗下，应生宝瑟尘。"
    ]
  },
  {
    "volume": 462,
    "sequence": 24,
    "title": "雨中访崔十八",
    "author": "白居易",
    "content": [
      "肩舁仍挈榼，莫怪就君来。",
      "秋雨经三宿，无人劝一杯。"
    ]
  },
  {
    "volume": 462,
    "sequence": 25,
    "title": "梦得得新诗",
    "author": "白居易",
    "content": [
      "池上今宵风月凉，闲教少乐理霓裳。",
      "集仙殿里新词到，便播笙歌作乐章。"
    ]
  },
  {
    "volume": 462,
    "sequence": 26,
    "title": "初见刘二十八郎中有感",
    "author": "白居易",
    "content": [
      "欲话毗陵君反袂，欲言夏口我沾衣。",
      "谁知临老相逢日，悲叹声多语笑稀。"
    ]
  },
  {
    "volume": 462,
    "sequence": 27,
    "title": "夜题玉泉",
    "author": "白居易",
    "content": [
      "遇客多言爱山水，逢僧尽道厌嚣尘。",
      "玉泉潭畔松间宿，要且经年无一人。"
    ]
  },
  {
    "volume": 462,
    "sequence": 28,
    "title": "拜表早出，赠皇甫宾客",
    "author": "白居易",
    "content": [
      "一月一回同拜表，莫辞侵早过中桥。",
      "老于君者应无数，犹趁西京十五朝。"
    ]
  },
  {
    "volume": 462,
    "sequence": 29,
    "title": "赠郑尹",
    "author": "白居易",
    "content": [
      "府池东北旧亭台，久别长思醉一回。",
      "但请主人空扫地，自携杯酒管弦来。"
    ]
  },
  {
    "volume": 462,
    "sequence": 30,
    "title": "别杨同州后却寄",
    "author": "白居易",
    "content": [
      "潘驿桥南醉中别，下邽村北醒时归。",
      "春风怪我君知否，榆叶杨花扑面飞。"
    ]
  },
  {
    "volume": 462,
    "sequence": 31,
    "title": "狐泉店前作",
    "author": "白居易",
    "content": [
      "野狐泉上柳花飞，逐水东流便不归。",
      "花水悠悠两无意，因风吹落偶相依。"
    ]
  },
  {
    "volume": 462,
    "sequence": 32,
    "title": "赠卢绩",
    "author": "白居易",
    "content": [
      "余杭县里卢明府，虚白亭中白舍人。",
      "今日相逢头似雪，一杯相劝送残春。"
    ]
  },
  {
    "volume": 462,
    "sequence": 33,
    "title": "与裴华州同过敷水戏赠",
    "author": "白居易",
    "content": [
      "使君五马且踟蹰，马上能听绝句无。",
      "每过桑间试留意，何妨后代有罗敷。"
    ]
  },
  {
    "volume": 462,
    "sequence": 34,
    "title": "闲游",
    "author": "白居易",
    "content": [
      "欲笑随情酒逐身，此身虽老未辜春。",
      "春来点检闲游数，犹自多于年少人。"
    ]
  },
  {
    "volume": 462,
    "sequence": 35,
    "title": "招韬光禅师（见咸淳临安志）",
    "author": "白居易",
    "content": [
      "白屋炊香饭，荤膻不入家。",
      "滤泉澄葛粉，洗手摘藤花。",
      "青芥除黄叶，红姜带紫芽。",
      "命师相伴食，斋罢一瓯茶。"
    ]
  },
  {
    "volume": 462,
    "sequence": 36,
    "title": "和柳公权登齐云楼",
    "author": "白居易",
    "content": [
      "楼外春晴百鸟鸣，楼中春酒美人倾。",
      "路旁花日添衣色，云里天风散珮声。",
      "向此高吟谁得意，偶来闲客独多情。",
      "佳时莫起兴亡恨，游乐今逢四海清。"
    ]
  },
  {
    "volume": 462,
    "sequence": 37,
    "title": "毛公坛",
    "author": "白居易",
    "content": [
      "毛公坛上片云闲，得道何年去不还。",
      "千载鹤翎归碧落，五湖空镇万重山。"
    ]
  },
  {
    "volume": 462,
    "sequence": 38,
    "title": "灵岩寺",
    "author": "白居易",
    "content": [
      "馆娃宫畔千年寺，水阔云多客到稀。",
      "闻说春来更惆怅，百花深处一僧归。"
    ]
  },
  {
    "volume": 462,
    "sequence": 39,
    "title": "白云泉",
    "author": "白居易",
    "content": [
      "天平山上白云泉，云自无心水自闲。",
      "何必奔冲山下去，更添波浪向人间。"
    ]
  },
  {
    "volume": 462,
    "sequence": 40,
    "title": "寄韬光禅师",
    "author": "白居易",
    "content": [
      "一山门作两山门，两寺原从一寺分。",
      "东涧水流西涧水，南山云起北山云。",
      "前台花发后台见，上界钟声下界闻。",
      "遥想吾师行道处，天香桂子落纷纷。"
    ]
  },
  {
    "volume": 462,
    "sequence": 41,
    "title": "和梦得夏至忆苏州呈卢宾客",
    "author": "白居易",
    "content": [
      "忆在苏州日，常谙夏至筵。",
      "粽香筒竹嫩，炙脆子鹅鲜。",
      "水国多台榭，吴风尚管弦。",
      "每家皆有酒，无处不过船。",
      "交印君相次，褰帷我在前。",
      "此乡俱老矣，东望共依然。",
      "洛下麦秋月，江南梅雨天。",
      "齐云楼上事，已上十三年。"
    ]
  },
  {
    "volume": 462,
    "sequence": 42,
    "title": "曲江",
    "author": "白居易",
    "content": [
      "细草岸西东，酒旗摇水风。",
      "楼台在花杪，鸥鹭下烟中。",
      "翠幄晴相接，芳洲夜暂空。",
      "何人赏秋景，兴与此时同。"
    ]
  },
  {
    "volume": 462,
    "sequence": 43,
    "title": "岁夜咏怀，兼寄思黯",
    "author": "白居易",
    "content": [
      "遍数故交亲，何人得六旬。",
      "今年已入手，余事岂关身。",
      "老自无多兴，春应不拣人。",
      "陶窗与弘阁，风景一时新。"
    ]
  },
  {
    "volume": 462,
    "sequence": 44,
    "title": "寒食日过枣团店",
    "author": "白居易",
    "content": [
      "寒食枣团店，春低杨柳枝。",
      "酒香留客住，莺语和人诗。",
      "困立攀花久，慵行上马迟。",
      "若为将此意，前字与僧期。"
    ]
  },
  {
    "volume": 462,
    "sequence": 45,
    "title": "宿张云举院",
    "author": "白居易",
    "content": [
      "不食胡麻饭，杯中自得仙。",
      "隔房招好客，可室致芳筵。",
      "美酝香醪嫩，时新异果鲜。",
      "夜深唯畏晓，坐稳不思眠。",
      "棋罢嫌无敌，诗成愧在前。",
      "明朝题壁上，谁得众人传。"
    ]
  },
  {
    "volume": 462,
    "sequence": 46,
    "title": "惜花",
    "author": "白居易",
    "content": [
      "可怜夭艳正当时，刚被狂风一夜吹。",
      "今日流莺来旧处，百般言语泥空枝。"
    ]
  },
  {
    "volume": 462,
    "sequence": 47,
    "title": "七夕",
    "author": "白居易",
    "content": [
      "烟霄微月澹长空，银汉秋期万古同。",
      "几许欢情与离恨，年年并在此宵中。"
    ]
  },
  {
    "volume": 462,
    "sequence": 48,
    "title": "宿诚禅师山房题赠",
    "author": "白居易",
    "content": [
      "不出孤峰上，人间四十秋。",
      "视身如传舍，阅世任东流。",
      "法为因缘立，心从次第修。",
      "中宵问真偈，有住是吾忧。"
    ]
  },
  {
    "volume": 462,
    "sequence": 49,
    "title": "新池",
    "author": "白居易",
    "content": [
      "数日自穿凿，引泉来近陂。",
      "寻渠通咽处，绕岸待清时。",
      "深好求鱼养，闲堪与鹤期。",
      "幽声听难尽，入夜睡常迟。"
    ]
  },
  {
    "volume": 462,
    "sequence": 50,
    "title": "南池",
    "author": "白居易",
    "content": [
      "萧条微雨绝，荒岸抱清源。",
      "入舫山侵塞，分泉道接村。",
      "秋声依树色，月影在蒲根。",
      "淹泊方难遂，他宵关梦魂。"
    ]
  },
  {
    "volume": 462,
    "sequence": 51,
    "title": "宿池上",
    "author": "白居易",
    "content": [
      "泉来从绝壑，亭敞在中流。",
      "竹密无空岸，松长可绊舟。",
      "蟪蛄潭上夜，河汉岛前秋。",
      "异夕期新涨，携琴却此游。"
    ]
  },
  {
    "volume": 462,
    "sequence": 52,
    "title": "翻经台（见咸淳临安志）",
    "author": "白居易",
    "content": [
      "一会灵山犹未散，重翻贝叶有来由。",
      "是名精进才开眼，岩石无端亦点头。"
    ]
  },
  {
    "volume": 462,
    "sequence": 53,
    "title": "寄题上强山精舍寺（见王象之《舆地纪胜》）",
    "author": "白居易",
    "content": [
      "惯游山水住南州，行尽天台及虎丘。",
      "惟有上强精舍寺，最堪游处未曾游。"
    ]
  },
  {
    "volume": 462,
    "sequence": 54,
    "title": "一字至七字诗（赋得诗）",
    "author": "白居易",
    "content": [
      "诗。",
      "绮美，瑰奇。",
      "明月夜，落花时。",
      "能助欢笑，亦伤别离。",
      "调清金石怨，吟苦鬼神悲。",
      "天下只应我爱，世间唯有君知。",
      "自从都尉别苏句，便到司空送白辞。"
    ]
  },
  {
    "volume": 462,
    "sequence": 55,
    "title": "九老图诗",
    "author": "白居易",
    "content": [
      "雪作须眉云作衣，辽东华表鹤双归。",
      "当时一鹤犹希有，何况今逢两令威。"
    ]
  },
  {
    "volume": 462,
    "sequence": 56,
    "title": "和裴相公傍水闲行绝句",
    "author": "白居易",
    "content": [
      "行寻春水坐看山，早出中书晚未还。",
      "为报野僧岩客道，偷闲气味胜长闲。"
    ]
  }
]