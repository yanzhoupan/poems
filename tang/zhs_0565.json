[
  {
    "volume": 565,
    "sequence": 1,
    "title": "春愁",
    "author": "韩琮",
    "content": [
      "金乌长飞玉兔走，青鬓长青古无有。",
      "秦娥十六语如弦，未解贪花惜杨柳。",
      "吴鱼岭雁无消息，水誓兰情别来久。",
      "劝君年少莫游春，暖风迟日浓于酒。"
    ]
  },
  {
    "volume": 565,
    "sequence": 2,
    "title": "牡丹（一作咏牡丹未开者）",
    "author": "韩琮",
    "content": [
      "残花何处藏，尽在牡丹房。",
      "嫩蕊包金粉，重葩结绣囊。",
      "云凝巫峡梦，帘闭景阳妆。",
      "应恨年华促，迟迟待日长。"
    ]
  },
  {
    "volume": 565,
    "sequence": 3,
    "title": "兴平县野中得落星石移置县斋",
    "author": "韩琮",
    "content": [
      "的的堕芊苍，茫茫不记年。",
      "几逢疑虎将，应逐犯牛仙。",
      "择地依兰畹，题诗间锦钱。",
      "何时成五色，却上女娲天。"
    ]
  },
  {
    "volume": 565,
    "sequence": 4,
    "title": "题商山店",
    "author": "韩琮",
    "content": [
      "商山驿路几经过，未到仙娥见谢娥。",
      "红锦机头抛皓腕，绿云鬟下送横波。",
      "佯嗔阿母留宾客，暗为王孙换绮罗。",
      "碧涧门前一条水，岂知平地有天河。"
    ]
  },
  {
    "volume": 565,
    "sequence": 5,
    "title": "风",
    "author": "韩琮",
    "content": [
      "竞持飘忽意何穷，为盛为衰半不同。",
      "偃草喜逢新雨后，鸣条愁听晓霜中。",
      "凉飞玉管来秦甸，暗袅花枝入楚宫。",
      "莫见东风便无定，满帆还有济川功。"
    ]
  },
  {
    "volume": 565,
    "sequence": 6,
    "title": "云",
    "author": "韩琮",
    "content": [
      "深惹离情霭落晖，如车如盖早依依。",
      "山头触石应常在，天际从龙自不归。",
      "莫向隙窗笼夜月，好来仙洞湿行衣。",
      "春风淡荡无心后，见说襄王梦亦稀。"
    ]
  },
  {
    "volume": 565,
    "sequence": 7,
    "title": "露",
    "author": "韩琮",
    "content": [
      "长随圣泽堕尧天，濯遍幽兰叶叶鲜。",
      "才喜轻尘销陌上，已愁新月到阶前。",
      "文腾要地成非久，珠缀秋荷偶得圆。",
      "几处花枝抱离恨，晓风残月正潸然。"
    ]
  },
  {
    "volume": 565,
    "sequence": 8,
    "title": "霞",
    "author": "韩琮",
    "content": [
      "应是行云未拟归，变成春态媚晴晖。",
      "深如绮色斜分阁，碎似花光散满衣。",
      "天际欲销重惨淡，镜中闲照正依稀。",
      "晓来何处低临水，无限鸳鸯妒不飞。"
    ]
  },
  {
    "volume": 565,
    "sequence": 9,
    "title": "颍亭",
    "author": "韩琮",
    "content": [
      "颍上新亭瞰一川，几重旧址敞幽关。",
      "寒声北下当轩水，翠影西来扑槛山。",
      "远目静随孤鹤去，高情常共白云闲。",
      "知君久负巢由志，早晚相忘寂寞间。"
    ]
  },
  {
    "volume": 565,
    "sequence": 10,
    "title": "咏马",
    "author": "韩琮",
    "content": [
      "曾经伯乐识长鸣，不似龙行不敢行。",
      "金埒未登嘶若是，盐车犹驾瘦何惊。",
      "难逢王济知音癖，欲就燕昭买骏名。",
      "早晚飞黄引同皂，碧云天上作鸾鸣。"
    ]
  },
  {
    "volume": 565,
    "sequence": 11,
    "title": "题圭峰下长孙家林亭",
    "author": "韩琮",
    "content": [
      "赵国林亭二百年，绿苔如毯葛如烟。",
      "闲期竹色摇霜看，醉惜松声枕月眠。",
      "出树圭峰寒压坐，入篱沙濑碧流天。",
      "明知富贵非身物，莫为金章堕地仙。"
    ]
  },
  {
    "volume": 565,
    "sequence": 12,
    "title": "牡丹",
    "author": "韩琮",
    "content": [
      "桃时杏日不争浓，叶帐阴成始放红。",
      "晓艳远分金掌露，暮香深惹玉堂风。",
      "名移兰杜千年后，贵擅笙歌百醉中。",
      "如梦如仙忽零落，暮霞何处绿屏空。"
    ]
  },
  {
    "volume": 565,
    "sequence": 13,
    "title": "雨",
    "author": "韩琮",
    "content": [
      "阴云拂地散丝轻，长得为霖济物名。",
      "夜浦涨归天堑阔，春风洒入御沟平。",
      "轩车几处归频湿，罗绮何人去欲生。",
      "不及流他荷叶上，似珠无数转分明。"
    ]
  },
  {
    "volume": 565,
    "sequence": 14,
    "title": "京西即事",
    "author": "韩琮",
    "content": [
      "秋草河兰起阵云，凉州唯向管弦闻。",
      "豺狼毳幕三千帐，貔虎金戈十万军。",
      "候骑北来惊有说，戍楼西望悔为文。",
      "昭阳亦待平安火，谁握旌旗不见勋。"
    ]
  },
  {
    "volume": 565,
    "sequence": 15,
    "title": "公子行",
    "author": "韩琮",
    "content": [
      "紫袖长衫色，银蝉半臂花。",
      "带装盘水玉，鞍绣坐云霞。",
      "别殿承恩泽，飞龙赐渥洼。",
      "控罗青褭辔，镂象碧熏葩。",
      "意气倾歌舞，阑珊走钿车。",
      "袖障云缥缈，钗转凤欹斜。",
      "珠卷迎归箔，雕笼晃醉纱。",
      "唯无难夜日，不得似仙家。"
    ]
  },
  {
    "volume": 565,
    "sequence": 16,
    "title": "秋晚信州推院亲友或责无书，即事寄答",
    "author": "韩琮",
    "content": [
      "官信安仁拙，书非叔夜慵。",
      "谬驰骢马传，难附鲤鱼封。",
      "万里劳何补，千年运忝逢。",
      "不量横草力，虚慕入云踪。",
      "洁水空澄鉴，持铅亦砺锋。",
      "月寒深夜桂，霜凛近秋松。",
      "宪摘无逃魏，冤申得梦冯。",
      "问狸将挟虎，歼虿敢虞蜂。",
      "商吹移砧调，春华改镜容。",
      "归期方畹积，愁思暮山重。",
      "仙鼠犹惊燕，莎鸡欲变蛩。",
      "唯应碧湘浦，云落及芙蓉。"
    ]
  },
  {
    "volume": 565,
    "sequence": 17,
    "title": "晚春江晴寄友人（一作晚春别）",
    "author": "韩琮",
    "content": [
      "晚日低霞绮，晴山远画眉。",
      "春青河畔草，不是望乡时。"
    ]
  },
  {
    "volume": 565,
    "sequence": 18,
    "title": "凉州词",
    "author": "韩琮",
    "content": [
      "树发花如锦，莺啼柳若丝。",
      "更游欢宴地，悲见别离时。"
    ]
  },
  {
    "volume": 565,
    "sequence": 19,
    "title": "暮春浐水送别（一作暮春送客）",
    "author": "韩琮",
    "content": [
      "绿暗红稀出凤城，暮云楼阁古今情。",
      "行人莫听宫前水，流尽年光是此声。"
    ]
  },
  {
    "volume": 565,
    "sequence": 20,
    "title": "骆谷晚望",
    "author": "韩琮",
    "content": [
      "秦川如画渭如丝，去国还家一望时。",
      "公子王孙莫来好，岭花多是断肠枝。"
    ]
  },
  {
    "volume": 565,
    "sequence": 21,
    "title": "二月二日游洛源",
    "author": "韩琮",
    "content": [
      "旧苑新晴草似苔，人还香在踏青回。",
      "今朝此地成惆怅，已后逢春更莫来。"
    ]
  },
  {
    "volume": 565,
    "sequence": 22,
    "title": "柳（一作和白乐天诏取永丰柳植上苑，时为东都留守）",
    "author": "韩琮",
    "content": [
      "折柳歌中得翠条，远移金殿种青霄。",
      "上阳宫女含声送，不忿先归舞细腰。"
    ]
  },
  {
    "volume": 565,
    "sequence": 23,
    "title": "杨柳枝",
    "author": "韩琮",
    "content": [
      "梁苑隋堤事已空，万条犹舞旧春风。",
      "那堪更想千年后，谁见杨花入汉宫。"
    ]
  },
  {
    "volume": 565,
    "sequence": 24,
    "title": "杨柳枝词",
    "author": "韩琮",
    "content": [
      "枝斗纤腰叶斗眉，春来无处不如丝。",
      "霸陵原上多离别，少有长条拂地垂。"
    ]
  }
]