[
  {
    "volume": 572,
    "sequence": 1,
    "title": "哭柏岩和尚",
    "author": "贾岛",
    "content": [
      "苔覆石床新，师曾占几春。",
      "写留行道影，焚却坐禅身。",
      "塔院关松雪，经房锁隙尘。",
      "自嫌双泪下，不是解空人。"
    ]
  },
  {
    "volume": 572,
    "sequence": 2,
    "title": "山中道士",
    "author": "贾岛",
    "content": [
      "头发梳千下，休粮带瘦容。",
      "养雏成大鹤，种子作高松。",
      "白石通宵煮，寒泉尽日舂。",
      "不曾离隐处，那得世人逢。"
    ]
  },
  {
    "volume": 572,
    "sequence": 3,
    "title": "就可公宿",
    "author": "贾岛",
    "content": [
      "十里寻幽寺，寒流数派分。",
      "僧同雪夜坐，雁向草堂闻。",
      "静语终灯焰，余生许峤云。",
      "由来多抱疾，声不达明君。"
    ]
  },
  {
    "volume": 572,
    "sequence": 4,
    "title": "旅游",
    "author": "贾岛",
    "content": [
      "此心非一事，书札若为传。",
      "旧国别多日，故人无少年。",
      "空巢霜叶落，疏牖水萤穿。",
      "留得林僧宿，中宵坐默然。"
    ]
  },
  {
    "volume": 572,
    "sequence": 5,
    "title": "送邹明府游灵武",
    "author": "贾岛",
    "content": [
      "曾宰西畿县，三年马不肥。",
      "债多平剑与，官满载书归。",
      "边雪藏行径，林风透卧衣。",
      "灵州听晓角，客馆未开扉。"
    ]
  },
  {
    "volume": 572,
    "sequence": 6,
    "title": "题皇甫荀蓝田厅",
    "author": "贾岛",
    "content": [
      "任官经一年，县与玉峰连。",
      "竹笼拾山果，瓦瓶担石泉。",
      "客归秋雨后，印锁暮钟前。",
      "久别丹阳浦，时时梦钓船。"
    ]
  },
  {
    "volume": 572,
    "sequence": 7,
    "title": "赠王将军",
    "author": "贾岛",
    "content": [
      "宿卫炉烟近，除书墨未干。",
      "马曾金镞中，身有宝刀瘢。",
      "父子同时捷，君王画阵看。",
      "何当为外帅，白日出长安。"
    ]
  },
  {
    "volume": 572,
    "sequence": 8,
    "title": "下第",
    "author": "贾岛",
    "content": [
      "下第只空囊，如何住帝乡。",
      "杏园啼百舌，谁醉在花傍。",
      "泪落故山远，病来春草长。",
      "知音逢岂易，孤棹负三湘。"
    ]
  },
  {
    "volume": 572,
    "sequence": 9,
    "title": "寄贺兰朋吉",
    "author": "贾岛",
    "content": [
      "往往东林下，花香似火焚。",
      "故园从小别，夜雨近秋闻。",
      "野菜连寒水，枯株簇古坟。",
      "泛舟同远客，寻寺入幽云。",
      "斜日扉多掩，荒田径细分。",
      "相思蝉几处，偶坐蝶成群。",
      "会宿曾论道，登高省议文。",
      "苦吟遥可想，边叶向纷纷。"
    ]
  },
  {
    "volume": 572,
    "sequence": 10,
    "title": "忆吴处士",
    "author": "贾岛",
    "content": [
      "半夜长安雨，灯前越客吟。",
      "孤舟行一月，万水与千岑。",
      "岛屿夏云起，汀洲芳草深。",
      "何当折松叶，拂石剡溪阴。"
    ]
  },
  {
    "volume": 572,
    "sequence": 11,
    "title": "哭孟郊",
    "author": "贾岛",
    "content": [
      "身死声名在，多应万古传。",
      "寡妻无子息，破宅带林泉。",
      "冢近登山道，诗随过海船。",
      "故人相吊后，斜日下寒天。"
    ]
  },
  {
    "volume": 572,
    "sequence": 12,
    "title": "送崔定",
    "author": "贾岛",
    "content": [
      "未知游子意，何不避炎蒸。",
      "几日到汉水，新蝉鸣杜陵。",
      "秋江待得月，夜语恨无僧。",
      "巴峡吟过否，连天十二层。"
    ]
  },
  {
    "volume": 572,
    "sequence": 13,
    "title": "寄白阁默公",
    "author": "贾岛",
    "content": [
      "已知归白阁，山远晚晴看。",
      "石室人心静，冰潭月影残。",
      "微云分片灭，古木落薪干。",
      "后夜谁闻磬，西峰绝顶寒。"
    ]
  },
  {
    "volume": 572,
    "sequence": 14,
    "title": "雨后宿刘司马池上",
    "author": "贾岛",
    "content": [
      "蓝溪秋漱玉，此地涨清澄。",
      "芦苇声兼雨，芰荷香绕灯。",
      "岸头秦古道，亭面汉荒陵。",
      "静想泉根本，幽崖落几层。"
    ]
  },
  {
    "volume": 572,
    "sequence": 15,
    "title": "送朱可久归越中",
    "author": "贾岛",
    "content": [
      "石头城下泊，北固暝钟初。",
      "汀鹭潮冲起，船窗月过虚。",
      "吴山侵越众，隋柳入唐疏。",
      "日欲躬调膳，辟来何府书。"
    ]
  },
  {
    "volume": 572,
    "sequence": 16,
    "title": "送田卓入华山",
    "author": "贾岛",
    "content": [
      "幽深足暮蝉，惊觉石床眠。",
      "瀑布五千仞，草堂瀑布边。",
      "坛松涓滴露，岳月泬寥天。",
      "鹤过君须看，上头应有仙。"
    ]
  },
  {
    "volume": 572,
    "sequence": 17,
    "title": "送董正字常州觐省",
    "author": "贾岛",
    "content": [
      "相逐一行鸿，何时出碛中。",
      "江流翻白浪，木叶落青枫。",
      "轻楫浮吴国，繁霜下楚空。",
      "春来欢侍阻，正字在东宫。"
    ]
  },
  {
    "volume": 572,
    "sequence": 18,
    "title": "酬姚少府",
    "author": "贾岛",
    "content": [
      "梅树与山木，俱应摇落初。",
      "柴门掩寒雨，虫响出秋蔬。",
      "枯槁彰清镜，孱愚友道书。",
      "刊文非不朽，君子自相于。"
    ]
  },
  {
    "volume": 572,
    "sequence": 19,
    "title": "送无可上人",
    "author": "贾岛",
    "content": [
      "圭峰霁色新，送此草堂人。",
      "麈尾同离寺，蛩鸣暂别亲。",
      "独行潭底影，数息树边身。",
      "终有烟霞约，天台作近邻。"
    ]
  },
  {
    "volume": 572,
    "sequence": 20,
    "title": "送李骑曹（一作胄）",
    "author": "贾岛",
    "content": [
      "归骑双旌远，欢生此别中。",
      "萧关分碛路，嘶马背寒鸿。",
      "朔色晴天北，河源落日东。",
      "贺兰山顶草，时动卷帆风。"
    ]
  },
  {
    "volume": 572,
    "sequence": 21,
    "title": "送乌行中石淙别业",
    "author": "贾岛",
    "content": [
      "寒水长绳汲，丁泠数滴翻。",
      "草通石淙脉，砚带海潮痕。",
      "岳色何曾远，蝉声尚未繁。",
      "劳思当此夕，苗稼在西原。"
    ]
  },
  {
    "volume": 572,
    "sequence": 22,
    "title": "送觉兴上人归中条山兼谒河中李司空",
    "author": "贾岛",
    "content": [
      "又忆西岩寺，秦原草白时。",
      "山寻樵径上，人到雪房迟。",
      "暮磬潭泉冻，荒林野烧移。",
      "闻师新译偈，说拟对旌麾。"
    ]
  },
  {
    "volume": 572,
    "sequence": 23,
    "title": "寄无可上人",
    "author": "贾岛",
    "content": [
      "僻寺多高树，凉天忆重游。",
      "磬过沟水尽，月入草堂秋。",
      "穴蚁苔痕静，藏蝉柏叶稠。",
      "名山思遍往，早晚到嵩丘。"
    ]
  },
  {
    "volume": 572,
    "sequence": 24,
    "title": "南池",
    "author": "贾岛",
    "content": [
      "萧条微雨绝，荒岸抱清源。",
      "入舫山侵塞，分泉稻接村。",
      "秋声依树色，月影在蒲根。",
      "淹泊方难遂，他宵关梦魂。"
    ]
  },
  {
    "volume": 572,
    "sequence": 25,
    "title": "寄龙池寺贞空二上人",
    "author": "贾岛",
    "content": [
      "受请终南住，俱妨去石桥。",
      "林中秋信绝，峰顶夜禅遥。",
      "寒草烟藏虎，高松月照雕。",
      "霜天期到寺，寺置即前朝。"
    ]
  },
  {
    "volume": 572,
    "sequence": 26,
    "title": "送贞空二上人",
    "author": "贾岛",
    "content": [
      "林下中餐后，天涯欲去时。",
      "衡阳过有伴，梦泽出应迟。",
      "石磬疏寒韵，铜瓶结夜澌。",
      "殷勤讶此别，且未定归期。"
    ]
  },
  {
    "volume": 572,
    "sequence": 27,
    "title": "送裴校书",
    "author": "贾岛",
    "content": [
      "拜官从秘省，署职在藩维。",
      "多故长疏索，高秋远别离。",
      "天寒泗上醉，夜静岳阳棋。",
      "使府临南海，帆飞到不迟。"
    ]
  },
  {
    "volume": 572,
    "sequence": 28,
    "title": "升道精舍南台对月寄姚合",
    "author": "贾岛",
    "content": [
      "月向南台见，秋霖洗涤余。",
      "出逢危叶落，静看众峰疏。",
      "冷露常时有，禅窗此夜虚。",
      "相思聊怅望，润气遍衣初。"
    ]
  },
  {
    "volume": 572,
    "sequence": 29,
    "title": "即事",
    "author": "贾岛",
    "content": [
      "索莫对孤灯，阴云积几层。",
      "自嗟怜十上，谁肯待三征。",
      "心被通人见，文叨大匠称。",
      "悲秋秦塞草，怀古汉家陵。",
      "城静高崖树，漏多幽沼冰。",
      "过声沙岛鹭，绝行石庵僧。",
      "岂谓旧庐在，谁言归未曾。"
    ]
  },
  {
    "volume": 572,
    "sequence": 30,
    "title": "黄子陂上韩吏部",
    "author": "贾岛",
    "content": [
      "石楼云一别，二十二三春。",
      "相逐升堂者，几为埋骨人。",
      "涕流闻度瘴，病起喜还秦。",
      "曾是令勤道，非惟恤在迍。",
      "疏衣蕉缕细，爽味茗芽新。",
      "钟绝滴残雨，萤多无近邻。",
      "溪潭承到数，位秩见辞频。",
      "若个山招隐，机忘任此身。"
    ]
  },
  {
    "volume": 572,
    "sequence": 31,
    "title": "投李益",
    "author": "贾岛",
    "content": [
      "四十归燕字，千年外始吟。",
      "已将书北岳，不用比南金。"
    ]
  },
  {
    "volume": 572,
    "sequence": 32,
    "title": "吊孟协律",
    "author": "贾岛",
    "content": [
      "才行古人齐，生前品位低。",
      "葬时贫卖马，远日哭惟妻。",
      "孤冢北邙外，空斋中岳西。",
      "集诗应万首，物象遍曾题。"
    ]
  },
  {
    "volume": 572,
    "sequence": 33,
    "title": "送人适越",
    "author": "贾岛",
    "content": [
      "高城满夕阳，何事欲沾裳。",
      "迁客蓬蒿暮，游人道路长。",
      "晴湖胜镜碧，寒柳似金黄。",
      "若有相思梦，殷勤载八行。"
    ]
  },
  {
    "volume": 572,
    "sequence": 34,
    "title": "送僧游衡岳",
    "author": "贾岛",
    "content": [
      "心知衡岳路，不怕去人稀。",
      "船里犹鸣磬，溪头自曝衣。",
      "有家从小别，无寺不言归。",
      "料得逢寒住，当禅雪满扉。"
    ]
  },
  {
    "volume": 572,
    "sequence": 35,
    "title": "送路",
    "author": "贾岛",
    "content": [
      "别我就蓬蒿，日斜飞伯劳。",
      "龙门流水急，嵩岳片云高。",
      "叹命无知己，梳头落白毛。",
      "从军当此去，风起广陵涛。"
    ]
  },
  {
    "volume": 572,
    "sequence": 36,
    "title": "洛阳道中寄弟",
    "author": "贾岛",
    "content": [
      "趋走迫流年，惭经此路偏。",
      "密云埋二室，积雪度三川。",
      "生类梗萍泛，悲无金石坚。",
      "翻鸿有归翼，极目仰联翩。"
    ]
  },
  {
    "volume": 572,
    "sequence": 37,
    "title": "登江亭晚望",
    "author": "贾岛",
    "content": [
      "浩渺浸云根，烟岚没远村。",
      "鸟归沙有迹，帆过浪无痕。",
      "望水知柔性，看山欲倦魂。",
      "纵情犹未已，回马欲黄昏。"
    ]
  },
  {
    "volume": 572,
    "sequence": 38,
    "title": "送耿处士",
    "author": "贾岛",
    "content": [
      "一瓶离别酒，未尽即言行。",
      "万水千山路，孤舟几月程。",
      "川原秋色静，芦苇晚风鸣。",
      "迢递不归客，人传虚隐名。"
    ]
  },
  {
    "volume": 572,
    "sequence": 39,
    "title": "过唐校书书斋",
    "author": "贾岛",
    "content": [
      "池满风吹竹，时时得爽神。",
      "声齐雏鸟语，画卷老僧真。",
      "月出行几步，花开到四邻。",
      "江湖心自切，未可挂头巾。"
    ]
  },
  {
    "volume": 572,
    "sequence": 40,
    "title": "送杜秀才东游",
    "author": "贾岛",
    "content": [
      "东游谁见待，尽室寄长安。",
      "别后叶频落，去程山已寒。",
      "大河风色度，旷野烧烟残。",
      "匣有青铜镜，时将照鬓看。"
    ]
  },
  {
    "volume": 572,
    "sequence": 41,
    "title": "送天台僧",
    "author": "贾岛",
    "content": [
      "远梦归华顶，扁舟背岳阳。",
      "寒蔬修净食，夜浪动禅床。",
      "雁过孤峰晓，猿啼一树霜。",
      "身心无别念，余习在诗章。"
    ]
  },
  {
    "volume": 572,
    "sequence": 42,
    "title": "怀紫阁隐者",
    "author": "贾岛",
    "content": [
      "寂寥思隐者，孤烛坐秋霖。",
      "梨栗猿喜熟，云山僧说深。",
      "寄书应不到，结伴拟同寻。",
      "废寝方终夕，迢迢紫阁心。"
    ]
  },
  {
    "volume": 572,
    "sequence": 43,
    "title": "雨夜同厉玄怀皇甫荀",
    "author": "贾岛",
    "content": [
      "桐竹绕庭匝，雨多风更吹。",
      "还如旧山夜，卧听瀑泉时。",
      "碛雁来期近，秋钟到梦迟。",
      "沟西吟苦客，中夕话兼思。"
    ]
  },
  {
    "volume": 572,
    "sequence": 44,
    "title": "秋暮",
    "author": "贾岛",
    "content": [
      "北门杨柳叶，不觉已缤纷。",
      "值鹤因临水，迎僧忽背云。",
      "白须相并出，清泪两行分。",
      "默默空朝夕，苦吟谁喜闻。"
    ]
  },
  {
    "volume": 572,
    "sequence": 45,
    "title": "哭胡遇",
    "author": "贾岛",
    "content": [
      "夭寿知齐理，何曾免叹嗟。",
      "祭回收朔雪，吊后折寒花。",
      "野水秋吟断，空山暮影斜。",
      "弟兄相识遍，犹得到君家。"
    ]
  },
  {
    "volume": 572,
    "sequence": 46,
    "title": "送丹师归闽中",
    "author": "贾岛",
    "content": [
      "波涛路杳然，衰柳落阳蝉。",
      "行李经雷电，禅前漱岛泉。",
      "归林久别寺，过越未离船。",
      "自说从今去，身应老海边。"
    ]
  },
  {
    "volume": 572,
    "sequence": 47,
    "title": "送安南惟鉴法师",
    "author": "贾岛",
    "content": [
      "讲经春殿里，花绕御床飞。",
      "南海几回渡，旧山临老归。",
      "潮摇蛮草落，月湿岛松微。",
      "空水既如彼，往来消息稀。"
    ]
  },
  {
    "volume": 572,
    "sequence": 48,
    "title": "题李凝幽居",
    "author": "贾岛",
    "content": [
      "闲居少邻并，草径入荒园。",
      "鸟宿池边树，僧敲月下门。",
      "过桥分野色，移石动云根。",
      "暂去还来此，幽期不负言。"
    ]
  },
  {
    "volume": 572,
    "sequence": 49,
    "title": "送韩湘",
    "author": "贾岛",
    "content": [
      "挂席从古路，长风起广津。",
      "楚城花未发，上苑蝶来新。",
      "半没湖波月，初生岛草春。",
      "孤霞临石镜，极浦映村神。",
      "细响吟干苇，余馨动远蘋。",
      "欲凭将一札，寄与沃洲人。"
    ]
  },
  {
    "volume": 572,
    "sequence": 50,
    "title": "寄董武",
    "author": "贾岛",
    "content": [
      "虽同一城里，少省得从容。",
      "门掩园林僻，日高巾帻慵。",
      "孤鸿来半夜，积雪在诸峰。",
      "正忆毗陵客，声声隔水钟。"
    ]
  },
  {
    "volume": 572,
    "sequence": 51,
    "title": "宿赟上人房",
    "author": "贾岛",
    "content": [
      "阶前多是竹，闲地拟栽松。",
      "朱点草书疏，雪平麻履踪。",
      "御沟寒夜雨，宫寺静时钟。",
      "此时无他事，来寻不厌重。"
    ]
  },
  {
    "volume": 572,
    "sequence": 52,
    "title": "访李甘原居",
    "author": "贾岛",
    "content": [
      "原西居处静，门对曲江开。",
      "石缝衔枯草，查根上净苔。",
      "翠微泉夜落，紫阁鸟时来。",
      "仍忆寻淇岸，同行采蕨回。"
    ]
  },
  {
    "volume": 572,
    "sequence": 53,
    "title": "题山寺井",
    "author": "贾岛",
    "content": [
      "沈沈百尺余，功就岂斯须。",
      "汲早僧出定，凿新虫自无。",
      "藏源重嶂底，澄翳大空隅。",
      "此地如经劫，凉潭会共枯。"
    ]
  },
  {
    "volume": 572,
    "sequence": 54,
    "title": "僻居无可上人相访",
    "author": "贾岛",
    "content": [
      "自从居此地，少有事相关。",
      "积雨荒邻圃，秋池照远山。",
      "砚中枯叶落，枕上断云闲。",
      "野客将禅子，依依偏往还。"
    ]
  },
  {
    "volume": 572,
    "sequence": 55,
    "title": "送李馀及第归蜀",
    "author": "贾岛",
    "content": [
      "知音伸久屈，觐省去光辉。",
      "津渡逢清夜，途程尽翠微。",
      "云当绵竹叠，鸟离锦江飞。",
      "肯寄书来否，原居出亦稀。"
    ]
  },
  {
    "volume": 572,
    "sequence": 56,
    "title": "荒斋",
    "author": "贾岛",
    "content": [
      "草合径微微，终南对掩扉。",
      "晚凉疏雨绝，初晓远山稀。",
      "落叶无青地，闲身著白衣。",
      "朴愚犹本性，不是学忘机。"
    ]
  },
  {
    "volume": 572,
    "sequence": 57,
    "title": "夜喜贺兰三见访",
    "author": "贾岛",
    "content": [
      "漏钟仍夜浅，时节欲秋分。",
      "泉聒栖松鹤，风除翳月云。",
      "踏苔行引兴，枕石卧论文。",
      "即此寻常静，来多只是君。"
    ]
  },
  {
    "volume": 572,
    "sequence": 58,
    "title": "题青龙寺镜公房",
    "author": "贾岛",
    "content": [
      "一夕曾留宿，终南摇落时。",
      "孤灯冈舍掩，残磬雪风吹。",
      "树老因寒折，泉深出井迟。",
      "疏慵岂有事，多失上方期。"
    ]
  },
  {
    "volume": 572,
    "sequence": 59,
    "title": "送陈判官赴绥德",
    "author": "贾岛",
    "content": [
      "将军邀入幕，束带便离家。",
      "身暖蕉衣窄，天寒碛日斜。",
      "火烧冈断苇，风卷雪平沙。",
      "丝竹丰州有，春来只欠花。"
    ]
  },
  {
    "volume": 572,
    "sequence": 60,
    "title": "送唐环归敷水庄",
    "author": "贾岛",
    "content": [
      "毛女峰当户，日高头未梳。",
      "地侵山影扫，叶带露痕书。",
      "松径僧寻药，沙泉鹤见鱼。",
      "一川风景好，恨不有吾庐。"
    ]
  },
  {
    "volume": 572,
    "sequence": 61,
    "title": "原东居喜唐温琪频至",
    "author": "贾岛",
    "content": [
      "曲江春草生，紫阁雪分明。",
      "汲井尝泉味，听钟问寺名。",
      "墨研秋日雨，茶试老僧铛。",
      "地近劳频访，乌纱出送迎。"
    ]
  },
  {
    "volume": 572,
    "sequence": 62,
    "title": "送敡法师",
    "author": "贾岛",
    "content": [
      "度岁不相见，严冬始出关。",
      "孤烟寒色树，高雪夕阳山。",
      "瀑布寺应到，牡丹房甚闲。",
      "南朝遗迹在，此去几时还。"
    ]
  },
  {
    "volume": 572,
    "sequence": 63,
    "title": "寄钱庶子",
    "author": "贾岛",
    "content": [
      "曲江春水满，北岸掩柴关。",
      "只有僧邻舍，全无物映山。",
      "树阴终日扫，药债隔年还。",
      "犹记听琴夜，寒灯竹屋间。"
    ]
  },
  {
    "volume": 572,
    "sequence": 64,
    "title": "原上秋居",
    "author": "贾岛",
    "content": [
      "关西又落木，心事复如何。",
      "岁月辞山久，秋霖入夜多。",
      "鸟从井口出，人自洛阳过。",
      "倚仗聊闲望，田家未剪禾。"
    ]
  },
  {
    "volume": 572,
    "sequence": 65,
    "title": "夏夜",
    "author": "贾岛",
    "content": [
      "原寺偏邻近，开门物景澄。",
      "磬通多叶罅，月离片云棱。",
      "寄宿山中鸟，相寻海畔僧。",
      "唯愁秋色至，乍可在炎蒸。"
    ]
  },
  {
    "volume": 572,
    "sequence": 66,
    "title": "冬夜",
    "author": "贾岛",
    "content": [
      "羁旅复经冬，瓢空盎亦空。",
      "泪流寒枕上，迹绝旧山中。",
      "凌结浮萍水，雪和衰柳风。",
      "曙光鸡未报，嘹唳两三鸿。"
    ]
  },
  {
    "volume": 572,
    "sequence": 67,
    "title": "送厉宗上人",
    "author": "贾岛",
    "content": [
      "拥策背岷峨，终南雨雪和。",
      "漱泉秋鹤至，禅树夜猿过。",
      "高顶白云尽，前山黄叶多。",
      "曾吟庐岳上，月动九江波。"
    ]
  },
  {
    "volume": 572,
    "sequence": 68,
    "title": "寄李存穆",
    "author": "贾岛",
    "content": [
      "闻道船中病，似忧亲弟兄。",
      "信来从水路，身去到柴城。",
      "久别长须鬓，相思书姓名。",
      "忽然消息绝，频梦却还京。"
    ]
  },
  {
    "volume": 572,
    "sequence": 69,
    "title": "赠无怀禅师",
    "author": "贾岛",
    "content": [
      "身从劫劫修，果以此生周。",
      "禅定石床暖，月移山树秋。",
      "捧盂观宿饭，敲磬过清流。",
      "不掩玄关路，教人问白头。"
    ]
  },
  {
    "volume": 572,
    "sequence": 70,
    "title": "寄武功姚主簿",
    "author": "贾岛",
    "content": [
      "居枕江沱北，情悬渭曲西。",
      "数宵曾梦见，几处得书披。",
      "驿路穿荒坂，公田带淤泥。",
      "静棋功奥妙，闲作韵清凄。",
      "锄草留丛药，寻山上石梯。",
      "客回河水涨，风起夕阳低。",
      "空地苔连井，孤村火隔溪。",
      "卷帘黄叶落，锁印子规啼。",
      "陇色澄秋月，边声入战鼙。",
      "会须过县去，况是屡招携。"
    ]
  },
  {
    "volume": 572,
    "sequence": 71,
    "title": "题刘华书斋",
    "author": "贾岛",
    "content": [
      "白石床无尘，青松树有鳞。",
      "一莺啼带雨，两树合从春。",
      "荒榭苔胶砌，幽丛果堕榛。",
      "偶来疏或数，当暑夕胜晨。",
      "露滴星河水，巢重草木薪。",
      "终南同往意，赵北独游身。",
      "渡叶司天漏，惊蛩远地人。",
      "机清公干族，也莫卧漳滨。"
    ]
  },
  {
    "volume": 572,
    "sequence": 72,
    "title": "送卢秀才游潞府",
    "author": "贾岛",
    "content": [
      "雨余滋润在，风不起尘沙。",
      "边日寡文思，送君吟月华。",
      "过山干相府，临水宿僧家。",
      "能赋焉长屈，芳春宴杏花。"
    ]
  },
  {
    "volume": 572,
    "sequence": 73,
    "title": "送南康姚明府",
    "author": "贾岛",
    "content": [
      "铜章美少年，小邑在南天。",
      "版籍多迁客，封疆接洞田。",
      "静江鸣野鼓，发缆带村烟。",
      "却笑陶元亮，何须忆醉眠。"
    ]
  },
  {
    "volume": 572,
    "sequence": 74,
    "title": "送友人弃官游江左",
    "author": "贾岛",
    "content": [
      "羡君休作尉，万事且全身。",
      "寰海多虞日，江湖独往人。",
      "姓名何处变，鸥鸟几时亲。",
      "别后吴中使，应须访子真。"
    ]
  },
  {
    "volume": 572,
    "sequence": 75,
    "title": "雨中怀友人",
    "author": "贾岛",
    "content": [
      "对雨思君子，尝茶近竹幽。",
      "儒家邻古寺，不到又逢秋。"
    ]
  },
  {
    "volume": 572,
    "sequence": 76,
    "title": "寄远",
    "author": "贾岛",
    "content": [
      "家住锦水上，身征辽海边。",
      "十书九不到，一到忽经年。"
    ]
  },
  {
    "volume": 572,
    "sequence": 77,
    "title": "南斋",
    "author": "贾岛",
    "content": [
      "独自南斋卧，神闲景亦空。",
      "有山来枕上，无事到心中。",
      "帘卷侵床月，屏遮入座风。",
      "望春春未至，应在海门东。"
    ]
  },
  {
    "volume": 572,
    "sequence": 78,
    "title": "早春题友人湖上新居二首（一作项斯诗）",
    "author": "贾岛",
    "content": [
      "近得云中路，门长侵早开。",
      "到时犹有雪，行处已无苔。",
      "劝酒客初醉，留茶僧未来。",
      "每逢晴暖日，惟见乞花栽。",
      "门不当官道，行人到亦稀。",
      "故从餐后出，多是夜深归。",
      "开箧收诗卷，扫床移卧衣。",
      "几时同买宅，相送有柴扉。"
    ]
  },
  {
    "volume": 572,
    "sequence": 79,
    "title": "送雍陶入蜀",
    "author": "贾岛",
    "content": [
      "江山事若谙，那肯滞云南。",
      "草色分危磴，杉阴近古潭。",
      "日斜褒谷鸟，夏浅巂州蚕。",
      "吾自疑双鬓，相逢更不堪。"
    ]
  },
  {
    "volume": 572,
    "sequence": 80,
    "title": "张郎中过原东居",
    "author": "贾岛",
    "content": [
      "年长惟添懒，经旬止掩关。",
      "高人餐药后，下马此林间。",
      "对坐天将暮，同来客亦闲。",
      "几时能重至，水味似深山。"
    ]
  },
  {
    "volume": 572,
    "sequence": 81,
    "title": "答王建秘书",
    "author": "贾岛",
    "content": [
      "人皆闻蟋蟀，我独恨蹉跎。",
      "白发无心镊，青山去意多。",
      "信来漳浦岸，期负洞庭波。",
      "时扫高槐影，朝回或恐过。"
    ]
  },
  {
    "volume": 572,
    "sequence": 82,
    "title": "送李馀往湖南",
    "author": "贾岛",
    "content": [
      "昔去候温凉，秋山满楚乡。",
      "今来从辟命，春物遍涔阳。",
      "岳石挂海雪，野枫堆渚樯。",
      "若寻吾祖宅，寂寞在潇湘。"
    ]
  },
  {
    "volume": 572,
    "sequence": 83,
    "title": "偶作",
    "author": "贾岛",
    "content": [
      "野步随吾意，那知是与非。",
      "稔年时雨足，闰月暮蝉稀。",
      "独树依冈老，遥峰出草微。",
      "园林自有主，宿鸟且同归。"
    ]
  },
  {
    "volume": 572,
    "sequence": 84,
    "title": "过雍秀才居",
    "author": "贾岛",
    "content": [
      "夏木鸟巢边，终南岭色鲜。",
      "就凉安坐石，煮茗汲邻泉。",
      "钟远清霄半，蜩稀暑雨前。",
      "幽斋如葺罢，约我一来眠。"
    ]
  },
  {
    "volume": 572,
    "sequence": 85,
    "title": "寄顾非熊",
    "author": "贾岛",
    "content": [
      "知君归有处，山水亦难齐。",
      "犹去潇湘远，不闻猿狖啼。",
      "穴通茆岭下，潮满石头西。",
      "独立生遥思，秋原日渐低。"
    ]
  },
  {
    "volume": 572,
    "sequence": 86,
    "title": "送神邈法师",
    "author": "贾岛",
    "content": [
      "柳絮落濛濛，西州道路中。",
      "相逢春忽尽，独去讲初终。",
      "行疾遥山雨，眠迟后夜风。",
      "绕房三两树，回日叶应红。"
    ]
  },
  {
    "volume": 572,
    "sequence": 87,
    "title": "送慈恩寺霄韵法师谒太原李司空",
    "author": "贾岛",
    "content": [
      "何故谒司空，云山知几重。",
      "碛遥来雁尽，雪急去僧逢。",
      "清磬先寒角，禅灯彻晓烽。",
      "旧房闲片石，倚著最高松。"
    ]
  },
  {
    "volume": 572,
    "sequence": 88,
    "title": "送知兴上人",
    "author": "贾岛",
    "content": [
      "久住巴兴寺，如今始拂衣。",
      "欲临秋水别，不向故园归。",
      "锡挂天涯树，房开岳顶扉。",
      "下看千里晓，霜海日生微。"
    ]
  },
  {
    "volume": 572,
    "sequence": 89,
    "title": "送惠雅法师归玉泉",
    "author": "贾岛",
    "content": [
      "只到潇湘水，洞庭湖未游。",
      "饮泉看月别，下峡听猿愁。",
      "讲不停雷雨，吟当近海流。",
      "降霜归楚夕，星冷玉泉秋。"
    ]
  },
  {
    "volume": 572,
    "sequence": 90,
    "title": "忆江上吴处士",
    "author": "贾岛",
    "content": [
      "闽国扬帆去，蟾蜍亏复团。",
      "秋风生渭水，落叶满长安。",
      "此地聚会夕，当时雷雨寒。",
      "兰桡殊未返，消息海云端。"
    ]
  },
  {
    "volume": 572,
    "sequence": 91,
    "title": "题张博士新居",
    "author": "贾岛",
    "content": [
      "青枫何不种，林在洞庭村。",
      "应为三湘远，难移万里根。",
      "斗牛初过伏，菡萏欲香门。",
      "旧即湖山隐，新庐葺此原。"
    ]
  },
  {
    "volume": 572,
    "sequence": 92,
    "title": "石门陂留辞从叔谟",
    "author": "贾岛",
    "content": [
      "幽鸟飞不远，此行千里间。",
      "寒冲陂水雾，醉下菊花山。",
      "有耻长为客，无成又入关。",
      "何时临涧柳，吾党共来攀。"
    ]
  },
  {
    "volume": 572,
    "sequence": 93,
    "title": "送朱兵曹回越",
    "author": "贾岛",
    "content": [
      "星彩练中见，澄江岂有泥。",
      "潮生垂钓罢，楚尽去樯西。",
      "碛鸟辞沙至，山鼯隔水啼。",
      "会稽半侵海，涛白禹祠溪。"
    ]
  },
  {
    "volume": 572,
    "sequence": 94,
    "title": "怀博陵故人",
    "author": "贾岛",
    "content": [
      "孤城易水头，不忘旧交游。",
      "雪压围棋石，风吹饮酒楼。",
      "路遥千万里，人别十三秋。",
      "吟苦相思处，天寒水急流。"
    ]
  },
  {
    "volume": 572,
    "sequence": 95,
    "title": "夕思",
    "author": "贾岛",
    "content": [
      "秋宵已难曙，漏向二更分。",
      "我忆山水坐，虫当寂寞闻。",
      "洞庭风落木，天姥月离云。",
      "会自东浮去，将何欲致君。"
    ]
  },
  {
    "volume": 572,
    "sequence": 96,
    "title": "寄河中杨少尹",
    "author": "贾岛",
    "content": [
      "非惟咎曩时，投刺诣门迟。",
      "怅望三秋后，参差万里期。",
      "禹留疏凿迹，舜在寂寥祠。",
      "此到杳难共，回风逐所思。"
    ]
  },
  {
    "volume": 572,
    "sequence": 97,
    "title": "孟融逸人",
    "author": "贾岛",
    "content": [
      "孟君临水居，不食水中鱼。",
      "衣褐唯粗帛，筐箱只素书。",
      "树林幽鸟恋，世界此心疏。",
      "拟棹孤舟去，何峰又结庐。"
    ]
  },
  {
    "volume": 572,
    "sequence": 98,
    "title": "晚晴见终南诸峰",
    "author": "贾岛",
    "content": [
      "秦分积多峰，连巴势不穷。",
      "半旬藏雨里，此日到窗中。",
      "圆魄将升兔，高空欲叫鸿。",
      "故山思不见，碣石泬寥东。"
    ]
  },
  {
    "volume": 572,
    "sequence": 99,
    "title": "宿池上",
    "author": "贾岛",
    "content": [
      "泉来从绝壑，亭敞在中流。",
      "竹密无空岸，松长可绊舟。",
      "蟪蛄潭上夜，河汉岛前秋。",
      "异夕期深涨，携琴却此游。"
    ]
  },
  {
    "volume": 572,
    "sequence": 100,
    "title": "喜姚郎中自杭州回",
    "author": "贾岛",
    "content": [
      "路多枫树林，累日泊清阴。",
      "来去泛流水，翛然适此心。",
      "一披江上作，三起月中吟。",
      "东省期司谏，云门悔不寻。"
    ]
  },
  {
    "volume": 572,
    "sequence": 101,
    "title": "送郑长史之岭南（一本题作送郑史）",
    "author": "贾岛",
    "content": [
      "云林颇重叠，岑渚复幽奇。",
      "汨水斜阳岸，骚人正则祠。",
      "苍梧多蟋蟀，白露湿江蓠。",
      "擢第荣南去，晨昏近九疑。"
    ]
  },
  {
    "volume": 572,
    "sequence": 102,
    "title": "送李溟谒宥州李权使君",
    "author": "贾岛",
    "content": [
      "英雄典宥州，迢递苦吟游。",
      "风宿骊山下，月斜灞水流。",
      "去时初落叶，回日定非秋。",
      "太守携才子，看鹏百尺楼。"
    ]
  },
  {
    "volume": 572,
    "sequence": 103,
    "title": "永福湖和杨郑州",
    "author": "贾岛",
    "content": [
      "积水还平岸，春来引郑溪。",
      "旧渠通郭下，新堰绝湖西。",
      "嵩少分明对，潇湘阔狭齐。",
      "客游随庶子，孤屿草萋萋。"
    ]
  },
  {
    "volume": 572,
    "sequence": 104,
    "title": "题长江",
    "author": "贾岛",
    "content": [
      "言心俱好静，廨署落晖空。",
      "归吏封宵钥，行蛇入古桐。",
      "长江频雨后，明月众星中。",
      "若任迁人去，西溪与剡通。"
    ]
  },
  {
    "volume": 572,
    "sequence": 105,
    "title": "泥阳馆",
    "author": "贾岛",
    "content": [
      "客愁何并起，暮送故人回。",
      "废馆秋萤出，空城寒雨来。",
      "夕阳飘白露，树影扫青苔。",
      "独坐离容惨，孤灯照不开。"
    ]
  },
  {
    "volume": 572,
    "sequence": 106,
    "title": "送徐员外赴河中",
    "author": "贾岛",
    "content": [
      "原野正萧瑟，中间分散情。",
      "吏从甘扈罢，诏许朔方行。",
      "边日沉残角，河关截夜城。",
      "云居闲独往，长老出房迎。"
    ]
  },
  {
    "volume": 572,
    "sequence": 107,
    "title": "送贺兰上人",
    "author": "贾岛",
    "content": [
      "野僧来别我，略坐傍泉沙。",
      "远道擎空钵，深山蹋落花。",
      "无师禅自解，有格句堪夸。",
      "此去非缘事，孤云不定家。"
    ]
  }
]