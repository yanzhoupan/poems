[
  {
    "volume": 762,
    "sequence": 1,
    "title": "括苍山",
    "author": "刘昭禹",
    "content": [
      "尽日行方半，诸山直下看。",
      "白云随步起，危径极天盘。",
      "瀑顶桥形小，溪边店影寒。",
      "往来空太息，玄鬓改非难。"
    ]
  },
  {
    "volume": 762,
    "sequence": 2,
    "title": "忆天台山",
    "author": "刘昭禹",
    "content": [
      "常记游灵境，道人情不低。",
      "岩房容偃息，天路许相携。",
      "霞散曙峰外，虹生凉瀑西。",
      "何当尘役了，重去听猿啼。"
    ]
  },
  {
    "volume": 762,
    "sequence": 3,
    "title": "冬日暮国清寺留题",
    "author": "刘昭禹",
    "content": [
      "天台山下寺，冬暮景如屏。",
      "树密风长在，年深像有灵。",
      "高钟疑到月，远烧欲连星。",
      "因共真僧话，心中万虑宁。"
    ]
  },
  {
    "volume": 762,
    "sequence": 4,
    "title": "灵溪观",
    "author": "刘昭禹",
    "content": [
      "鳌海西边地，宵吟景象宽。",
      "云开孤月上，瀑喷一山寒。",
      "人异发常绿，草灵秋不干。",
      "无由此栖息，魂梦在长安。"
    ]
  },
  {
    "volume": 762,
    "sequence": 5,
    "title": "怀华山隐者",
    "author": "刘昭禹",
    "content": [
      "先生入太华，杳杳绝良音。",
      "秋梦有时见，孤云无处寻。",
      "神清峰顶立，衣冷瀑边吟。",
      "应笑干名者，六街尘土深。"
    ]
  },
  {
    "volume": 762,
    "sequence": 6,
    "title": "赠惠律大师",
    "author": "刘昭禹",
    "content": [
      "秋是忆山日，禅窗露洒余。",
      "几悬华顶梦，应寄沃洲书。",
      "风月资吟笔，杉篁笼静居。",
      "满城谁不重，见著紫衣初。"
    ]
  },
  {
    "volume": 762,
    "sequence": 7,
    "title": "经费冠卿旧隐",
    "author": "刘昭禹",
    "content": [
      "节高终不起，死恋九华山。",
      "圣主情何切，孤云性本闲。",
      "名传中国外，坟在乱松间。",
      "依约曾栖处，斜阳鸟自还。"
    ]
  },
  {
    "volume": 762,
    "sequence": 8,
    "title": "闻蝉",
    "author": "刘昭禹",
    "content": [
      "一雨一番晴，山林冷落青。",
      "莫侵残日噪，正在异乡听。",
      "孤馆宿漳浦，扁舟离洞庭。",
      "年年当此际，那免鬓凋零。"
    ]
  },
  {
    "volume": 762,
    "sequence": 9,
    "title": "送休公归衡",
    "author": "刘昭禹",
    "content": [
      "草履初登南岳船，铜瓶犹贮北山泉。",
      "衡阳旧寺春归晚，门锁寒潭几树蝉。"
    ]
  },
  {
    "volume": 762,
    "sequence": 10,
    "title": "句",
    "author": "刘昭禹",
    "content": [
      "句向夜深得，心从天外归。",
      "危楼聊侧耳，高柳又鸣蝉。",
      "藓色围波井，花阴上竹楼。",
      "对面雷瞋树，当街雨趁人。",
      "春光怀玉阙，万里起初程。",
      "江上呼风去，天边挂席飞。",
      "漆灯寻黑洞，之字上危峰。"
    ]
  },
  {
    "volume": 762,
    "sequence": 11,
    "title": "铜柱辞",
    "author": "李宏皋",
    "content": [
      "招灵铸柱垂英烈，手执干戈征百越。",
      "诞今铸柱庇黔黎，指画风雷开五溪。",
      "五溪之险不足恃，我旅争登若平地。",
      "五溪之众不足平，我师轻蹑如春冰。",
      "溪人畏威思纳质，弃污归明求立誓。",
      "誓山川兮告鬼神，保子孙兮千万春。"
    ]
  },
  {
    "volume": 762,
    "sequence": 12,
    "title": "题桃源",
    "author": "李宏皋",
    "content": [
      "山翠参差水渺茫，秦人昔在楚封疆。",
      "当时避世乾坤窄，此地安家日月长。",
      "草色几经坛杏老。",
      "岩花犹带涧桃香。",
      "他年倘遂平生志，来著霞衣侍玉皇。"
    ]
  },
  {
    "volume": 762,
    "sequence": 13,
    "title": "李皋试诗",
    "author": "何仲举",
    "content": [
      "似玉来投狱，抛家去就枷。",
      "可怜两片木，夹却一枝花。"
    ]
  },
  {
    "volume": 762,
    "sequence": 14,
    "title": "句",
    "author": "何仲举",
    "content": [
      "碧云章句才离手，紫府神仙尽点头。",
      "树迎高鸟归深野，云傍斜阳过远山。"
    ]
  },
  {
    "volume": 762,
    "sequence": 15,
    "title": "耕夫谣",
    "author": "徐仲雅",
    "content": [
      "张绪逞风流，王衍事轻薄。",
      "出门逢耕夫，颜色必不乐。",
      "肥肤如玉洁，力拗丝不折。",
      "半日无耕夫，此辈总饿杀。"
    ]
  },
  {
    "volume": 762,
    "sequence": 16,
    "title": "赠齐己",
    "author": "徐仲雅",
    "content": [
      "我唐有僧号齐己，未出家时宰相器。",
      "爰见梦中逢五丁，毁形自学无生理。",
      "骨瘦神清风一襟，松老霜天鹤病深。",
      "一言悟得生死海，芙蓉吐出琉璃心。",
      "闷见有唐风雅缺，敲破冰天飞白雪。",
      "清塞清江却有灵，遗魂泣对荒郊月。",
      "格何古，天工未生谁知主。",
      "混沌凿开鸡子黄，散作纯风如胆苦。",
      "意何新，织女星机挑白云。",
      "真宰夜来调暖律，声声吹出嫩青春。",
      "调何雅，涧底孤松秋雨洒。",
      "嫦娥月里学步虚，桂风吹落玉山下。",
      "语何奇，血泼乾坤龙战时。",
      "祖龙跨海日方出，一鞭风雨万山飞。",
      "己公己公道如此，浩浩寰中如独自。",
      "一簟松风冷如冰，长伴巢由伸脚睡。"
    ]
  },
  {
    "volume": 762,
    "sequence": 17,
    "title": "赠江处士",
    "author": "徐仲雅",
    "content": [
      "门在松阴里，山僧几度过。",
      "药灵丸不大，棋妙子无多。",
      "薄雾笼寒径，残风恋绿萝。",
      "金乌兼玉兔，年几奈公何。"
    ]
  },
  {
    "volume": 762,
    "sequence": 18,
    "title": "东华观偃松",
    "author": "徐仲雅",
    "content": [
      "半已化为石，有灵通碧湘。",
      "生逢尧雨露，老直汉风霜。",
      "月滴蟾心水，龙遗脑骨香。",
      "始于毫末后，曾见几兴亡。"
    ]
  },
  {
    "volume": 762,
    "sequence": 19,
    "title": "咏棕树",
    "author": "徐仲雅",
    "content": [
      "叶似新蒲绿，身如乱锦缠。",
      "任君千度剥，意气自冲天。"
    ]
  },
  {
    "volume": 762,
    "sequence": 20,
    "title": "宫词",
    "author": "徐仲雅",
    "content": [
      "内人晓起怯春寒，轻揭珠帘看牡丹。",
      "一把柳丝收不得，和风搭在玉栏杆。"
    ]
  },
  {
    "volume": 762,
    "sequence": 21,
    "title": "句",
    "author": "徐仲雅",
    "content": [
      "屋面尽生人耳朵，篱头多是老翁须。",
      "平分造化双苞去，拆破春风两面开。",
      "云路半开千里月，洞门斜掩一天春。",
      "凿开青帝春风国，移下姮娥夜月楼。",
      "珠玑影冷偏粘草，兰麝香浓却损花。",
      "山色晓堆罗黛雨，草梢春戛麝香风。",
      "衰兰寂寞含愁绿，小杏妖娆弄色红。",
      "旁搜水脉湘心满，遍揭泉根梵底通。",
      "水□滴残青□瘦，石脂倾尽白云空。",
      "深浦送回芳草日，急滩牵断绿杨风。",
      "藕梢逆入银塘里，蘋迹潜来玉井中。",
      "败菊篱疏临野渡，落梅村冷隔江枫。",
      "剪开净涧分苗稼，划破涟漪下钓筒。"
    ]
  },
  {
    "volume": 762,
    "sequence": 22,
    "title": "分水岭",
    "author": "伍彬",
    "content": [
      "前贤功及物，禹后杳难俦。",
      "不改古今色，平分南北流。",
      "寒冲山影岸，清绕荻花洲。",
      "尽是朝宗去，潺潺早晚休。"
    ]
  },
  {
    "volume": 762,
    "sequence": 23,
    "title": "句",
    "author": "伍彬",
    "content": [
      "稚子出看莎径没，渔翁来报竹桥流。",
      "踪迹未辞鸳鹭客，梦魂先到鹧鸪村。"
    ]
  },
  {
    "volume": 762,
    "sequence": 24,
    "title": "留宿廖融山斋",
    "author": "杨徽之",
    "content": [
      "清和春尚在，欢醉日何长。",
      "谷鸟随柯转，庭花夺酒香。",
      "初晴岩翠滴，向晚树阴凉。",
      "别有堪吟处，相留宿草堂。"
    ]
  },
  {
    "volume": 762,
    "sequence": 25,
    "title": "句",
    "author": "杨徽之",
    "content": [
      "新霜染枫叶，皎月借芦花。",
      "废宅寒塘水，荒坟宿草烟。"
    ]
  },
  {
    "volume": 762,
    "sequence": 26,
    "title": "登祝融峰",
    "author": "王元",
    "content": [
      "草叠到孤顶，身齐高鸟翔。",
      "势疑撞翼轸，翠欲滴潇湘。",
      "云湿幽崖滑，风梳古木香。",
      "晴空聊纵目，杳杳极穷荒。"
    ]
  },
  {
    "volume": 762,
    "sequence": 27,
    "title": "怀翁宏",
    "author": "王元",
    "content": [
      "独夜思君切，无人知此情。",
      "沧州归未得，华发别来生。",
      "孤馆木初落，高空月正明。",
      "远书多隔岁，独念没前程。"
    ]
  },
  {
    "volume": 762,
    "sequence": 28,
    "title": "听琴",
    "author": "王元",
    "content": [
      "拂尘开素匣，有客独伤时。",
      "古调俗不乐，正声君自知。",
      "寒泉出涧涩，老桧倚风悲。",
      "纵有来听者，谁堪继子期。"
    ]
  },
  {
    "volume": 762,
    "sequence": 29,
    "title": "哭李韶",
    "author": "王元",
    "content": [
      "韶也命何奇，生前与世违。",
      "贫栖古梵刹，终著旧麻衣。",
      "雅句僧抄遍，孤坟客吊稀。",
      "故园今孰在，应见梦中归。"
    ]
  },
  {
    "volume": 762,
    "sequence": 30,
    "title": "题邓真人遗址",
    "author": "王元",
    "content": [
      "三千功满仙升去，留得山前旧隐基。",
      "但见白云长掩映，不知浮世几兴衰。",
      "松稍风触霓旌动，棕叶霜沾鹤翅垂。",
      "近代无人寻异事，野泉喷月泻秋池。"
    ]
  },
  {
    "volume": 762,
    "sequence": 31,
    "title": "句",
    "author": "王元",
    "content": [
      "伴行惟瘦鹤，寻步入深云。"
    ]
  },
  {
    "volume": 762,
    "sequence": 32,
    "title": "谢翁宏以诗百篇见示",
    "author": "廖融",
    "content": [
      "高奇一百篇，造化见工全。",
      "积思游沧海，冥搜入洞天。",
      "神珠迷罔象，端玉匪雕镌。",
      "休叹不得力，离骚千古传。"
    ]
  },
  {
    "volume": 762,
    "sequence": 33,
    "title": "赠天台逸人",
    "author": "廖融",
    "content": [
      "移桧托禅子，携家上赤城。",
      "拂琴天籁寂，奇支枕海涛生。",
      "云白寒峰晚，鸟歌春谷晴。",
      "又闻求桂楫，载月十洲行。"
    ]
  },
  {
    "volume": 762,
    "sequence": 34,
    "title": "古桧",
    "author": "廖融",
    "content": [
      "何人见植初，老树梵王居。",
      "山鬼暗栖托，樵夫难破除。",
      "声高秋汉迥，影倒月潭虚。",
      "尽日无僧倚，清风长有余。"
    ]
  },
  {
    "volume": 762,
    "sequence": 35,
    "title": "题伍彬屋壁",
    "author": "廖融",
    "content": [
      "圆塘绿水平，鱼跃紫莼生。",
      "要路贫无力，深村老退耕。",
      "犊随原草远，蛙傍堑篱鸣。",
      "拨棹茶川去，初逢谷雨晴。"
    ]
  },
  {
    "volume": 762,
    "sequence": 36,
    "title": "梦仙谣",
    "author": "廖融",
    "content": [
      "琪木扶疏系辟邪，麻姑夜宴紫皇家。",
      "银河旌节摇波影，珠阁笙箫吸月华。",
      "翠凤引游三岛路，赤龙齐驾五云车。",
      "星稀犹倚虹桥立，拟就张骞搭汉槎。"
    ]
  },
  {
    "volume": 762,
    "sequence": 37,
    "title": "退宫妓",
    "author": "廖融",
    "content": [
      "神仙风格本难俦，曾从前皇翠辇游。",
      "红踯躅繁金殿暖，碧芙蓉笑水宫秋。",
      "宝筝钿剥阴尘覆，锦帐香消画烛幽。",
      "一旦色衰归故里，月明犹梦按梁州。"
    ]
  },
  {
    "volume": 762,
    "sequence": 38,
    "title": "句",
    "author": "廖融",
    "content": [
      "圭灶先知晓，盆池别见天，古寺寻僧饭，寒岩衣鹿裘。",
      "云穿捣药屋，雪压钓鱼舟。"
    ]
  },
  {
    "volume": 762,
    "sequence": 39,
    "title": "赠廖融",
    "author": "王正己",
    "content": [
      "病起正当秋阁迥，酒醒迎对夜涛寒。",
      "炉中药熟分僧饭，枕上琴闲借客弹。"
    ]
  },
  {
    "volume": 762,
    "sequence": 40,
    "title": "句",
    "author": "王正己",
    "content": [
      "洗盂秋涧日华动，捣药夜坐秋气深。"
    ]
  },
  {
    "volume": 762,
    "sequence": 41,
    "title": "送廖融处士南游",
    "author": "翁宏",
    "content": [
      "病卧瘴云间，莓苔渍竹关。",
      "孤吟牛渚月，老忆洞庭山。",
      "壮志潜消尽，淳风竟未还。",
      "今朝忽相遇，执手一开颜。"
    ]
  },
  {
    "volume": 762,
    "sequence": 42,
    "title": "春残",
    "author": "翁宏",
    "content": [
      "又是春残也，如何出翠帏。",
      "落花人独立，微雨燕双飞。",
      "寓目魂将断，经年梦亦非。",
      "那堪向愁夕，萧飒暮蝉辉。"
    ]
  },
  {
    "volume": 762,
    "sequence": 43,
    "title": "秋残",
    "author": "翁宏",
    "content": [
      "又是秋残也，无聊意若何。",
      "客程江外远，归思夜深多。",
      "岘首飞黄叶，湘湄走白波。",
      "仍闻汉都护，今岁合休戈。"
    ]
  },
  {
    "volume": 762,
    "sequence": 44,
    "title": "句",
    "author": "翁宏",
    "content": [
      "万木横秋里，孤舟半夜猿。",
      "漏光残井甃，缺影背山椒。",
      "风回山火断，潮落岸冰高。"
    ]
  },
  {
    "volume": 762,
    "sequence": 45,
    "title": "过衡山赠廖处士",
    "author": "张观",
    "content": [
      "未向漆园为傲吏，定应明代作征君。",
      "传家奕世无金玉，乐道经年有典坟。",
      "带雨小舟横别涧，隔花幽犬吠深云。",
      "到头终为苍生起，休恋耕烟楚水濆。"
    ]
  },
  {
    "volume": 762,
    "sequence": 46,
    "title": "竹枝词二首",
    "author": "孙光宪",
    "content": [
      "门前春水白蘋花，岸上无人小艇斜。",
      "商女经过江欲暮，散抛残食饲神鸦。",
      "乱绳千结绊人深，越罗万丈表长寻。",
      "杨柳在身垂意绪，藕花落尽见莲心。"
    ]
  },
  {
    "volume": 762,
    "sequence": 47,
    "title": "杨柳枝词四首",
    "author": "孙光宪",
    "content": [
      "阊门风暖落花干，飞遍江城雪不寒。",
      "独有晚来临水驿，闲人多凭赤栏干。",
      "有池有榭即濛濛，浸润翻成长养功。",
      "恰似有人长点检，著行排立向春风。",
      "根柢虽然傍浊河，无妨终日近笙歌。",
      "毵毵金带谁堪比，还共黄莺不较多。",
      "万株枯槁怨亡隋，似吊吴台各自垂。",
      "好是淮阴明月里，酒楼横笛不胜吹。"
    ]
  },
  {
    "volume": 762,
    "sequence": 48,
    "title": "采莲",
    "author": "孙光宪",
    "content": [
      "菡萏香连十顷陂，小姑贪戏采莲迟。",
      "晚来弄水船头湿，更脱红裙裹鸭儿。"
    ]
  },
  {
    "volume": 762,
    "sequence": 49,
    "title": "八拍蛮",
    "author": "孙光宪",
    "content": [
      "孔雀尾拖金线长，怕人飞起入丁香。",
      "越女沙头争拾翠，相呼归去背斜阳。"
    ]
  },
  {
    "volume": 762,
    "sequence": 50,
    "title": "句",
    "author": "孙光宪",
    "content": [
      "晓厨烹淡菜，春杼种橦花。"
    ]
  },
  {
    "volume": 762,
    "sequence": 51,
    "title": "咏蒲鞋",
    "author": "刘章",
    "content": [
      "吴江浪浸白蒲春，越女初挑一样新。",
      "才自绣窗离玉指，便随罗袜上香尘。",
      "石榴裙下从容久，玳瑁筵前整顿频。",
      "今日高楼鸳瓦上，不知抛掷是何人。"
    ]
  },
  {
    "volume": 762,
    "sequence": 52,
    "title": "夜坐",
    "author": "路洵美",
    "content": [
      "帘卷竹轩清，四邻无语声。",
      "漏从吟里转，月自坐来明。",
      "草木露华湿，衣裳寒气生。",
      "难逢知鉴者，空悦此时情。"
    ]
  },
  {
    "volume": 762,
    "sequence": 53,
    "title": "荆台道院",
    "author": "梁震",
    "content": [
      "桑田一变赋归来，爵禄焉能浼我哉。",
      "黄犊依然花竹外，清风万古凛荆台。"
    ]
  }
]