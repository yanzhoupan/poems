[
  {
    "volume": 616,
    "sequence": 1,
    "title": "苦雨杂言寄鲁望",
    "author": "皮日休",
    "content": [
      "吴中十日涔涔雨，歊蒸庳下豪家苦。",
      "可怜临顿陆先生，独自翛然守环堵。",
      "儿饥仆病漏空厨，无人肯典破衣裾。",
      "蜾蠃时时上几案，蛙黾往往跳琴书。",
      "桃花米斗半百钱，枯荒湿坏炊不然。",
      "两床苮席一素几，仰卧高声吟太玄。",
      "知君志气如铁石，瓯冶虽神销不得。",
      "乃知苦雨不复侵，枉费毕星无限力。",
      "鹿门人作州从事，周章似鼠唯知醉。",
      "府金廪粟虚请来，忆著先生便知愧。",
      "愧多馈少真徒然，相见唯知携酒钱。",
      "豪华满眼语不信，不如直上天公笺。",
      "天公笺，方修次，且榜鸣篷来一醉。"
    ]
  },
  {
    "volume": 616,
    "sequence": 2,
    "title": "奉和鲁望齐梁怨别次韵",
    "author": "皮日休",
    "content": [
      "芙蓉泣恨红铅落，一朵别时烟似幕。",
      "鸳鸯刚解恼离心，夜夜飞来棹边泊。"
    ]
  },
  {
    "volume": 616,
    "sequence": 3,
    "title": "奉和鲁望晓起回文",
    "author": "皮日休",
    "content": [
      "孤烟晓起初原曲，碎树微分半浪中。",
      "湖后钓筒移夜雨，竹傍眠几侧晨风。",
      "图梅带润轻沾墨，画藓经蒸半失红。",
      "无事有杯持永日，共君惟好隐墙东。"
    ]
  },
  {
    "volume": 616,
    "sequence": 4,
    "title": "奉酬鲁望夏日四声四首·平声",
    "author": "皮日休",
    "content": [
      "塘平芙蓉低，庭闲梧桐高。",
      "清烟埋阳乌，蓝空含秋毫。",
      "冠倾慵移簪，杯干将餔糟。",
      "翛然非随时，夫君真吾曹。"
    ]
  },
  {
    "volume": 616,
    "sequence": 5,
    "title": "奉酬鲁望夏日四声四首·平上声",
    "author": "皮日休",
    "content": [
      "沟渠通疏荷，浦屿隐浅筱。",
      "舟闲攒轻蘋，桨动起静鸟。",
      "阴稀余桑闲，缕尽晚茧小。",
      "吾徒当斯时，此道可以了。"
    ]
  },
  {
    "volume": 616,
    "sequence": 6,
    "title": "奉酬鲁望夏日四声四首·平去声",
    "author": "皮日休",
    "content": [
      "怡神时高吟，快意乍四顾。",
      "村深啼愁鹃，浪霁醒睡鹭。",
      "书疲行终朝，罩困卧至暮。",
      "吁嗟当今交，暂贵便异路。"
    ]
  },
  {
    "volume": 616,
    "sequence": 7,
    "title": "奉酬鲁望夏日四声四首·平入声",
    "author": "皮日休",
    "content": [
      "先生何违时，一室习寂历。",
      "松声将飘堂，岳色欲压席。",
      "弹琴奔玄云，劚药折白石。",
      "如教题君诗，若得札玉册。"
    ]
  },
  {
    "volume": 616,
    "sequence": 8,
    "title": "苦雨中又作四声诗寄鲁望·平声",
    "author": "皮日休",
    "content": [
      "涔涔将经旬，昏昏空迷天。",
      "鸬鹚成群嬉，芙蓉相偎眠。",
      "鱼通蓑衣城，帆过菱花田。",
      "秋收吾无望，悲之真徒然。"
    ]
  },
  {
    "volume": 616,
    "sequence": 9,
    "title": "苦雨中又作四声诗寄鲁望·平上声",
    "author": "皮日休",
    "content": [
      "河平州桥危，垒晚水鸟上。",
      "冲崖搜松根，点沼写芡响。",
      "舟轻通萦纡，栈堕阻指掌。",
      "携桡将寻君，渚满坐可往。"
    ]
  },
  {
    "volume": 616,
    "sequence": 10,
    "title": "苦雨中又作四声诗寄鲁望·平去声",
    "author": "皮日休",
    "content": [
      "狂霖昏悲吟，瘦桂对病卧。",
      "檐虚能彯斜，舍蠹易漏破。",
      "宵愁将琴攻，昼闷用睡过。",
      "堆书仍倾觞，富贵未换个。"
    ]
  },
  {
    "volume": 616,
    "sequence": 11,
    "title": "苦雨中又作四声诗寄鲁望·平入声",
    "author": "皮日休",
    "content": [
      "羁栖愁霖中，缺宅屋木恶。",
      "荷倾还惊鱼，竹滴复触鹤。",
      "闲僧千声琴，宿客一笈药。",
      "悠然思夫君，忽忆蜡屐著。"
    ]
  },
  {
    "volume": 616,
    "sequence": 12,
    "title": "奉和鲁望叠韵双声二首·叠韵山中吟",
    "author": "皮日休",
    "content": [
      "穿烟泉潺湲，触竹犊觳觫。",
      "荒篁香墙匡，熟鹿伏屋曲。"
    ]
  },
  {
    "volume": 616,
    "sequence": 13,
    "title": "奉和鲁望叠韵双声二首·双声溪上思",
    "author": "皮日休",
    "content": [
      "疏杉低通滩，冷鹭立乱浪。",
      "草彩欲夷犹，云容空淡荡。"
    ]
  },
  {
    "volume": 616,
    "sequence": 14,
    "title": "奉和鲁望叠韵吴宫词二首",
    "author": "皮日休",
    "content": [
      "侵深寻。",
      "岑，势厉卫睥睨。",
      "荒王将乡亡，细丽蔽袂逝。",
      "枍栺替制曳，康庄伤荒凉。",
      "主虏部伍苦，嫱亡房廊香。"
    ]
  },
  {
    "volume": 616,
    "sequence": 15,
    "title": "奉和鲁望闲居杂题五首·晚秋吟（以题十五字离合）",
    "author": "皮日休",
    "content": [
      "东皋烟雨归耕日，免去玄冠手刈禾。",
      "火满酒炉诗在口，今人无计奈侬何。"
    ]
  },
  {
    "volume": 616,
    "sequence": 16,
    "title": "奉和鲁望闲居杂题五首·好诗景",
    "author": "皮日休",
    "content": [
      "青盘香露倾荷女，子墨风流更不言。",
      "寺寺云萝堪度日，京尘到死扑侯门。"
    ]
  },
  {
    "volume": 616,
    "sequence": 17,
    "title": "奉和鲁望闲居杂题五首·醒闻桧",
    "author": "皮日休",
    "content": [
      "解洗余酲晨半酉，星星仙吹起云门。",
      "耳根无厌听佳木，会尽山中寂静源。"
    ]
  },
  {
    "volume": 616,
    "sequence": 18,
    "title": "奉和鲁望闲居杂题五首·寺钟暝",
    "author": "皮日休",
    "content": [
      "百缘斗薮无尘土，寸地章煌欲布金。",
      "重击蒲牢唅山日，冥冥烟树睹栖禽。"
    ]
  },
  {
    "volume": 616,
    "sequence": 19,
    "title": "奉和鲁望闲居杂题五首·砌思步",
    "author": "皮日休",
    "content": [
      "襹襹古薜绷危石，切切阴螀应晚田。",
      "心事万端何处止，少夷峰下旧云泉。"
    ]
  },
  {
    "volume": 616,
    "sequence": 20,
    "title": "奉和鲁望药名离合夏月即事三首",
    "author": "皮日休",
    "content": [
      "季春人病抛芳杜，仲夏溪波绕坏垣。",
      "衣典浊醪身倚桂，心中无事到云昏。",
      "数曲急溪冲细竹，叶舟来往尽能通。",
      "草香石冷无辞远，志在天台一遇中。",
      "桂叶似茸含露紫，葛花如绶蘸溪黄。",
      "连云更入幽深地，骨录闲携相猎郎。"
    ]
  },
  {
    "volume": 616,
    "sequence": 21,
    "title": "怀锡山药名离合二首",
    "author": "皮日休",
    "content": [
      "暗窦养泉容决决，明园护桂放亭亭。",
      "历山居处当天半，夏里松风尽足听。",
      "晓景半和山气白，薇香清净杂纤云。",
      "实头自是眠平石，脑侧空林看虎群。"
    ]
  },
  {
    "volume": 616,
    "sequence": 22,
    "title": "怀鹿门县名离合二首",
    "author": "皮日休",
    "content": [
      "山瘦更培秋后桂，溪澄闲数晚来鱼。",
      "台前过雁盈千百，泉石无情不寄书。",
      "十里松萝阴乱石，门前幽事雨来新。",
      "野霜浓处怜残菊，潭上花开不见人。"
    ]
  },
  {
    "volume": 616,
    "sequence": 23,
    "title": "奉和鲁望寒日古人名一绝",
    "author": "皮日休",
    "content": [
      "北顾欢游悲沈宋，南徐陵寝叹齐梁。",
      "水边韶景无穷柳，寒被江淹一半黄。"
    ]
  },
  {
    "volume": 616,
    "sequence": 24,
    "title": "胥口即事六言二首",
    "author": "皮日休",
    "content": [
      "波光杳杳不极，霁景澹澹初斜。",
      "黑蛱蝶粘莲蕊，红蜻蜓袅菱花。",
      "鸳鸯一处两处，舴艋三家五家。",
      "会把酒船偎荻，共君作个生涯。",
      "拂钓清风细丽，飘蓑暑雨霏微。",
      "湖云欲散未散，屿鸟将飞不飞。",
      "换酒帩头把看，载莲艇子撑归。",
      "斯人到死还乐，谁道刚须用机？"
    ]
  },
  {
    "volume": 616,
    "sequence": 25,
    "title": "夜会问答十",
    "author": "皮日休",
    "content": [
      "寒夜清，帘外迢迢星斗明。",
      "况有萧闲洞中客，吟为紫凤呼凰声。",
      "瘿木杯，杉赘楠瘤刳得来。",
      "莫怪家人畔边笑，渠心只爱黄金罍。",
      "落霞琴，寥寥山水扬清音。",
      "玉皇仙驭碧云远，空使松风终日吟。",
      "莲花烛，亭亭嫩蕊生红玉。",
      "不知含泪怨何人，欲问无由得心曲。",
      "金火障，红兽飞来射罗幌。",
      "夜来斜展掩深炉，半睡芙蓉香荡漾。",
      "忆山月，前溪后溪清复绝。",
      "看看又及桂花时，空寄子规啼处血。",
      "锦鲸荐，碧香红腻承君宴。",
      "几度闲眠却觉来，彩鳞飞出云涛面。",
      "怀溪云，漠漠闲笼鸥鹭群。",
      "有时日暮碧将合，还被鱼舟来触分。",
      "霜中笛，落梅一曲瑶华滴。",
      "不知青女是何人，三奏未终头已白。",
      "月下桥，风外拂残衰柳条。",
      "倚栏杆处独自立，青翰何人吹玉箫？"
    ]
  }
]