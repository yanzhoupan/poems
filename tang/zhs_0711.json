[
  {
    "volume": 711,
    "sequence": 1,
    "title": "依御史温飞卿华清宫二十二韵",
    "author": "徐夤",
    "content": [
      "地灵蒸水暖，天气待宸游。",
      "岳拱莲花秀，峰高玉蕊秋。",
      "朝元雕翠阁，乞巧绣琼楼。",
      "碧海供骊岭，黄金络马头。",
      "五王更入帐，七贵迭封侯。",
      "夕雨鸣鸳瓦，朝阳晔柘裘。",
      "伊皋争负鼎，舜禹让垂旒。",
      "堕珥闲应拾，遗钗醉不收。",
      "飞烟笼剑戟，残月照旌斿。",
      "履朔求衣早，临阳解佩羞。",
      "宫词裁锦段，御笔落银钩。",
      "帝里新丰县，长安旧雍州。",
      "雪衣传贝叶，蝉鬓插山榴。",
      "对景瞻瑶兔，升天驾彩虬。",
      "丹书陈北虏，玄甲擐犀牛。",
      "圣诰多屯否，生灵少怨尤。",
      "穹旻当有辅，帷幄岂无筹。",
      "凤态伤红艳，鸾舆缓紫骝。",
      "树名端正在，人欲梦魂休。",
      "谶语山旁鬼，尘销陇畔丘。",
      "重来芳草恨，往事落花愁。",
      "五十年鸿业，东凭渭水流。"
    ]
  },
  {
    "volume": 711,
    "sequence": 2,
    "title": "尚书命题瓦砚",
    "author": "徐夤",
    "content": [
      "远向端溪得，皆因郢匠成。",
      "凿山青霭断，琢石紫花轻。",
      "散墨松香起，濡毫藻句清。",
      "入台知价重，著匣恐尘生。",
      "守黑还全器，临池早著名。",
      "春闱携就处，军幕载将行。",
      "不独雄文阵，兼能助笔耕。",
      "莫嫌涓滴润，深染古今情。",
      "洗处无瑕玷，添时识满盈。",
      "兰亭如见用，敲戛有金声。"
    ]
  },
  {
    "volume": 711,
    "sequence": 3,
    "title": "东风解冻省试",
    "author": "徐夤",
    "content": [
      "暖气飘蘋末，冻痕销水中。",
      "扇冰初觉泮，吹海旋成空。",
      "入律三春照，朝宗万里通。",
      "岸分天影阔，色照日光融。",
      "波起轻摇绿，鳞游乍跃红。",
      "殷勤排弱羽，飞翥趁和风。"
    ]
  },
  {
    "volume": 711,
    "sequence": 4,
    "title": "和仆射二十四丈牡丹八韵",
    "author": "徐夤",
    "content": [
      "帝王城里看，无故亦无新。",
      "忍摘都缘借，移栽未有因。",
      "光阴嫌太促，开落一何频。",
      "羞杀登墙女，饶将解佩人。",
      "蕊堪灵凤啄，香许白龙亲。",
      "素练笼霞晓，红妆带脸春。",
      "莫辞终夕醉，易老少年身。",
      "买取归天上，宁教逐世尘。"
    ]
  },
  {
    "volume": 711,
    "sequence": 5,
    "title": "钓丝竹",
    "author": "徐夤",
    "content": [
      "藋藋拂清流，堪维舴艋舟。",
      "野虫悬作饵，溪月曲为钩。",
      "雨润摇阶长，风吹绕指柔。",
      "若将诸树比，还使绿杨羞。",
      "蚕妇非尧女，渔人是子猷。",
      "湖边旧栽处，长映读书楼。"
    ]
  },
  {
    "volume": 711,
    "sequence": 6,
    "title": "尚书会仙亭咏蔷薇夤坐中联四韵晚归补缉所联因成一篇",
    "author": "徐夤",
    "content": [
      "结绿根株翡翠茎，句芒中夜刺猩猩。",
      "景阳妆赴严钟出，楚峡神教暮雨晴。",
      "踯躅岂能同日语，玫瑰方可一时呈。",
      "风吹嫩带香苞展，露洒啼思泪点轻。",
      "阿母蕊宫期索去，昭君榆塞阙赍行。",
      "丛高恐碍含泥燕，架隐宜栖报曙莺。",
      "斗日只忧烧密叶，映阶疑欲让双旌。",
      "含烟散缬佳人惜，落地遗钿少妓争。",
      "丹渥不因输绣段，钱圆谁把买花声。",
      "海棠若要分流品，秋菊春兰两恰平。"
    ]
  },
  {
    "volume": 711,
    "sequence": 7,
    "title": "和尚书咏泉山瀑布十二韵",
    "author": "徐夤",
    "content": [
      "名齐火浣溢山椒，谁把惊虹挂一条。",
      "天外倚来秋水刃，海心飞上白龙绡。",
      "民田凿断云根引，僧圃穿通竹影浇。",
      "喷石似烟轻漠漠，溅崖如雨冷潇潇。",
      "水中蚕绪缠苍壁，日里虹精挂绛霄。",
      "寒漱绿阴仙桂老，碎流红艳野桃夭。",
      "千寻练写长年在，六出花开夏日消。",
      "急恐划分青嶂骨，久应绷裂翠微腰。",
      "濯缨便可讥渔父，洗耳还宜傲帝尧。",
      "林际猿猱偏得饭，岸边乌鹊拟为桥。",
      "赤城未到诗先寄，庐阜曾游梦已遥。",
      "数夜积霖声更远，郡楼欹枕听良宵。"
    ]
  },
  {
    "volume": 711,
    "sequence": 8,
    "title": "自咏十韵",
    "author": "徐夤",
    "content": [
      "只合沧洲钓与耕，忽依萤烛愧功成。",
      "未游宦路叨卑宦，才到名场得大名。",
      "梁苑二年陪众客，温陵十载佐双旌。",
      "钱财尽是侯王惠，骨肉偕承里巷荣。",
      "拙赋偏闻镌印卖，恶诗亲见画图呈。",
      "多栽桃李期春色，阔凿池塘许月明。",
      "寒益轻裯饶美寝，出乘车马免徒行。",
      "粗支菽粟防饥歉，薄有杯盘备送迎。",
      "僧俗共邻栖隐乐，妻孥同爱水云清。",
      "如今便死还甘分，莫更嫌他白发生。"
    ]
  },
  {
    "volume": 711,
    "sequence": 9,
    "title": "镜中览怀（一作览镜书怀）",
    "author": "徐夤",
    "content": [
      "晨起梳头忽自悲，镜中亲见数茎丝。",
      "从今休说龙泉剑，世上恩雠报已迟。"
    ]
  },
  {
    "volume": 711,
    "sequence": 10,
    "title": "楚国史",
    "author": "徐夤",
    "content": [
      "六国商於恨最多，良弓休绾剑休磨。",
      "君王不剪如簧舌，再得张仪欲奈何。"
    ]
  },
  {
    "volume": 711,
    "sequence": 11,
    "title": "张仪",
    "author": "徐夤",
    "content": [
      "荆楚南来又北归，分明舌在不应违。",
      "怀王本是无心者，笼得苍蝇却放飞。"
    ]
  },
  {
    "volume": 711,
    "sequence": 12,
    "title": "蔷薇",
    "author": "徐夤",
    "content": [
      "朝露洒时如濯锦，晚风飘处似遗钿。",
      "重门剩著黄金锁，莫被飞琼摘上天。"
    ]
  },
  {
    "volume": 711,
    "sequence": 13,
    "title": "大夫松",
    "author": "徐夤",
    "content": [
      "五树旌封许岁寒，挽柯攀叶也无端。",
      "争如涧底凌霜节，不受秦皇乱世官。"
    ]
  },
  {
    "volume": 711,
    "sequence": 14,
    "title": "杏园",
    "author": "徐夤",
    "content": [
      "杏苑箫声好醉乡，春风嘉宴更无双。",
      "凭谁为谑穆天子，莫把瑶池并曲江。"
    ]
  },
  {
    "volume": 711,
    "sequence": 15,
    "title": "蕉叶",
    "author": "徐夤",
    "content": [
      "绿绮新裁织女机，摆风摇日影离披。",
      "只应青帝行春罢，闲倚东墙卓翠旗。"
    ]
  },
  {
    "volume": 711,
    "sequence": 16,
    "title": "路旁草",
    "author": "徐夤",
    "content": [
      "楚甸秦原万里平，谁教根向路傍生。",
      "轻蹄绣毂长相蹋，合是荣时不得荣。"
    ]
  },
  {
    "volume": 711,
    "sequence": 17,
    "title": "读汉纪",
    "author": "徐夤",
    "content": [
      "布衣空手取中原，劲卒雄师不足论。",
      "楚国八千秦百万，豁开胸臆一时吞。"
    ]
  },
  {
    "volume": 711,
    "sequence": 18,
    "title": "李夫人二首",
    "author": "徐夤",
    "content": [
      "不望金舆到锦帷，人间乐极即须悲。",
      "若言要识愁中貌，也似君恩日日衰。",
      "招得香魂爵少翁，九华灯烛晓还空。",
      "汉王不及吴王乐，且与西施死处同。"
    ]
  },
  {
    "volume": 711,
    "sequence": 19,
    "title": "明妃",
    "author": "徐夤",
    "content": [
      "不用牵心恨画工，帝家无策及边戎。",
      "香魂若得升明月，夜夜还应照汉宫。"
    ]
  },
  {
    "volume": 711,
    "sequence": 20,
    "title": "马嵬",
    "author": "徐夤",
    "content": [
      "二百年来事远闻，从龙谁解尽如云。",
      "张均兄弟皆何在，却是杨妃死报君。"
    ]
  },
  {
    "volume": 711,
    "sequence": 21,
    "title": "依韵赠南安方处士五首",
    "author": "徐夤",
    "content": [
      "七贵五侯生肯退，利尘名网死当抛。",
      "黔娄寂寞严陵卧，借问何人与结交。",
      "休把羸蹄蹋霜雪，书成何处献君王。",
      "嵩山好与浮丘约，三十六峰云外乡。",
      "百万僧中不为僧，比君知道仅谁能。",
      "无家寄泊南安县，六月门前也似冰。",
      "两鬓当春却似秋，僻居夸近野僧楼。",
      "落花明月皆临水，明月不流花自流。",
      "晋楚忙忙起战尘，龚黄门外有高人。",
      "一畦云薤三株竹，席上先生未是贫。"
    ]
  },
  {
    "volume": 711,
    "sequence": 22,
    "title": "依韵答黄校书",
    "author": "徐夤",
    "content": [
      "慈恩雁塔参差榜，杏苑莺花次第游。",
      "白日有愁犹可散，青山高卧况无愁。"
    ]
  },
  {
    "volume": 711,
    "sequence": 23,
    "title": "伤进士谢庭皓",
    "author": "徐夤",
    "content": [
      "献书犹未达明君，何事先游岱岳云。",
      "惟有春风护冤魄，与生青草盖孤坟。"
    ]
  },
  {
    "volume": 711,
    "sequence": 24,
    "title": "闻司空侍郎讣音",
    "author": "徐夤",
    "content": [
      "园绮生虽逢汉室，巢由死不谒尧阶。",
      "夫君殁去何人葬，合取夷齐隐处埋。"
    ]
  },
  {
    "volume": 711,
    "sequence": 25,
    "title": "偶题二首",
    "author": "徐夤",
    "content": [
      "买骨须求骐骥骨，爱毛宜采凤凰毛。",
      "驽骀燕雀堪何用，仍向人前价例高。",
      "赋就长安振大名，斩蛇功与乐天争。",
      "归来延寿溪头坐，终日无人问一声。"
    ]
  },
  {
    "volume": 711,
    "sequence": 26,
    "title": "猿",
    "author": "徐夤",
    "content": [
      "宿有乔林饮有溪，生来踪迹远尘泥。",
      "不知心更愁何事，每向深山夜夜啼。"
    ]
  },
  {
    "volume": 711,
    "sequence": 27,
    "title": "追和贾浪仙古镜",
    "author": "徐夤",
    "content": [
      "谁开黄帝桥山冢，明月飞光出九泉。",
      "狼藉藓痕磨不尽，黑云残点污秋天。"
    ]
  },
  {
    "volume": 711,
    "sequence": 28,
    "title": "蝴蝶三首",
    "author": "徐夤",
    "content": [
      "不并难飞茧里蛾，有花芳处定经过。",
      "天风相送轻飘去，却笑蜘蛛谩织罗。",
      "苒苒双双拂画栏，佳人偷眼再三看。",
      "莫欺翼短飞长近，试就花间扑已难。",
      "ｒ栩无因系得他，野园荒径一何多。",
      "不闻丝竹谁教舞，应仗流莺为唱歌。"
    ]
  },
  {
    "volume": 711,
    "sequence": 29,
    "title": "新刺袜",
    "author": "徐夤",
    "content": [
      "素手春溪罢浣纱，巧裁明月半弯斜。",
      "齐宫合赠东昏宠，好步黄金菡萏花。"
    ]
  },
  {
    "volume": 711,
    "sequence": 30,
    "title": "寄华山司空侍郎",
    "author": "徐夤",
    "content": [
      "山掌林中第一人，鹤书时或问眠云。",
      "莫言疏野全无事，明月清风肯放君。"
    ]
  },
  {
    "volume": 711,
    "sequence": 31,
    "title": "初夏戏题",
    "author": "徐夤",
    "content": [
      "长养薰风拂晓吹，渐开荷芰落蔷薇。",
      "青虫也学庄周梦，化作南园蛱蝶飞。"
    ]
  }
]