[
  {
    "volume": 304,
    "sequence": 1,
    "title": "怨妇",
    "author": "刘商",
    "content": [
      "净扫黄金阶，飞霜皎如雪。",
      "下帘弹箜篌，不忍见秋月。"
    ]
  },
  {
    "volume": 304,
    "sequence": 2,
    "title": "绿珠怨",
    "author": "刘商",
    "content": [
      "从来上台榭，不敢倚阑干。",
      "零落知成血，高楼直下看。"
    ]
  },
  {
    "volume": 304,
    "sequence": 3,
    "title": "古意",
    "author": "刘商",
    "content": [
      "达晓寝衣冷，开帷霜露凝。",
      "风吹昨夜泪，一片枕前冰。"
    ]
  },
  {
    "volume": 304,
    "sequence": 4,
    "title": "哭萧抡",
    "author": "刘商",
    "content": [
      "何处哭故人，青门水如箭。",
      "当时水头别，从此不相见。"
    ]
  },
  {
    "volume": 304,
    "sequence": 5,
    "title": "送从弟赴上都",
    "author": "刘商",
    "content": [
      "车骑秦城远，囊装楚客贫。",
      "月明思远道，诗罢诉何人。"
    ]
  },
  {
    "volume": 304,
    "sequence": 6,
    "title": "登相国寺阁",
    "author": "刘商",
    "content": [
      "晴日登临好，春风各望家。",
      "垂杨夹城路，客思逐杨花。"
    ]
  },
  {
    "volume": 304,
    "sequence": 7,
    "title": "酬濬上人采药见寄",
    "author": "刘商",
    "content": [
      "玉英期共采，云岭独先过。",
      "应得灵芝也，诗情一倍多。"
    ]
  },
  {
    "volume": 304,
    "sequence": 8,
    "title": "曲水寺枳实",
    "author": "刘商",
    "content": [
      "枳实绕僧房，攀枝置药囊。",
      "洞庭山上橘，霜落也应黄。"
    ]
  },
  {
    "volume": 304,
    "sequence": 9,
    "title": "酬问师",
    "author": "刘商",
    "content": [
      "虚空无处所，仿佛似琉璃。",
      "诗境何人到，禅心又过诗。"
    ]
  },
  {
    "volume": 304,
    "sequence": 10,
    "title": "殷秀才求诗",
    "author": "刘商",
    "content": [
      "倾盖见芳姿，晴天琼树枝。",
      "连城犹隐石，唯有卞和知。"
    ]
  },
  {
    "volume": 304,
    "sequence": 11,
    "title": "行营即事",
    "author": "刘商",
    "content": [
      "万姓厌干戈，三边尚未和。",
      "将军夸宝剑，功在杀人多。"
    ]
  },
  {
    "volume": 304,
    "sequence": 12,
    "title": "送刘寰北归",
    "author": "刘商",
    "content": [
      "南巢登望县城孤，半是青山半是湖。",
      "知尔素多山水兴，此回归去更来无。"
    ]
  },
  {
    "volume": 304,
    "sequence": 13,
    "title": "送王閈归苏州",
    "author": "刘商",
    "content": [
      "深山穷谷没人来，邂逅相逢眼渐开。",
      "云鹤洞宫君未到，夕阳帆影几时回。"
    ]
  },
  {
    "volume": 304,
    "sequence": 14,
    "title": "送人往虔州",
    "author": "刘商",
    "content": [
      "莫叹乘轺道路赊，高楼日日望还家。",
      "人到南康皆下泪，唯君笑向此中花。"
    ]
  },
  {
    "volume": 304,
    "sequence": 15,
    "title": "送僧往湖南（一作送清上人）",
    "author": "刘商",
    "content": [
      "闲出东林日影斜，稻苗深浅映袈裟。",
      "船到南湖风浪静，可怜秋水照莲花。"
    ]
  },
  {
    "volume": 304,
    "sequence": 16,
    "title": "送元使君自楚移越",
    "author": "刘商",
    "content": [
      "露冕行春向若耶，野人怀惠欲移家。",
      "东风二月淮阴郡，唯见棠梨一树花。"
    ]
  },
  {
    "volume": 304,
    "sequence": 17,
    "title": "移居深山谢别亲故",
    "author": "刘商",
    "content": [
      "不食皇精不采薇，葛苗为带草为衣。",
      "孤云更入深山去，人绝音书雁自飞。"
    ]
  },
  {
    "volume": 304,
    "sequence": 18,
    "title": "送王永二首（一作合溪送王永归东郭）",
    "author": "刘商",
    "content": [
      "君去春山谁共游，鸟啼花落水空流。",
      "如今送别临溪水，他日相思来水头。",
      "绵衣似热夹衣寒，时景虽和春已阑。",
      "诚知暂别那惆怅，明日藤花独自看。"
    ]
  },
  {
    "volume": 304,
    "sequence": 19,
    "title": "送别",
    "author": "刘商",
    "content": [
      "灞岸青门有弊庐，昨来闻道半丘墟。",
      "陌头空送长安使，旧里无人可寄书。"
    ]
  },
  {
    "volume": 304,
    "sequence": 20,
    "title": "送王贞",
    "author": "刘商",
    "content": [
      "清阳玉润复多才，邂逅佳期过早梅。",
      "槿花亦可浮杯上，莫待东篱黄菊开。"
    ]
  },
  {
    "volume": 304,
    "sequence": 21,
    "title": "送薛六暂游扬州",
    "author": "刘商",
    "content": [
      "志在乘轩鸣玉珂，心期未快隐青萝。",
      "广陵行路风尘合，城郭新秋砧杵多。"
    ]
  },
  {
    "volume": 304,
    "sequence": 22,
    "title": "送杨行元赴举",
    "author": "刘商",
    "content": [
      "晚渡邗沟惜别离，渐看烽火马行迟。",
      "千钧何处穿杨叶，二月长安折桂枝。"
    ]
  },
  {
    "volume": 304,
    "sequence": 23,
    "title": "行营送人",
    "author": "刘商",
    "content": [
      "鞞鼓喧喧对古城，独寻归鸟马蹄轻。",
      "回来看觅莺飞处，即是将军细柳营。"
    ]
  },
  {
    "volume": 304,
    "sequence": 24,
    "title": "滑州送人先归",
    "author": "刘商",
    "content": [
      "河水冰消雁北飞，寒衣未足又春衣。",
      "自怜漂荡经年客，送别千回独未归。"
    ]
  },
  {
    "volume": 304,
    "sequence": 25,
    "title": "送濬上人",
    "author": "刘商",
    "content": [
      "木落前山霜露多，手持寒锡远头陀。",
      "眼看庭树梅花发，不见诗人独咏歌。"
    ]
  },
  {
    "volume": 304,
    "sequence": 26,
    "title": "高邮送弟遇北游",
    "author": "刘商",
    "content": [
      "门临楚国舟船路，易见行人易别离。",
      "今日送君心最恨，孤帆水下又风吹。"
    ]
  },
  {
    "volume": 304,
    "sequence": 27,
    "title": "送豆卢郎赴海陵",
    "author": "刘商",
    "content": [
      "烟波极目已沾襟，路出东塘水更深。",
      "看取海头秋草色，一如江上别离心。"
    ]
  },
  {
    "volume": 304,
    "sequence": 28,
    "title": "送女子",
    "author": "刘商",
    "content": [
      "青娥宛宛聚为裳，乌鹊桥成别恨长。",
      "惆怅梧桐非旧影，不悲鸿雁暂随阳。"
    ]
  },
  {
    "volume": 304,
    "sequence": 29,
    "title": "酬道芬寄画松",
    "author": "刘商",
    "content": [
      "闻道铅华学沈宁，寒枝淅沥叶青青。",
      "一株将比囊中树，若个年多有茯苓。"
    ]
  },
  {
    "volume": 304,
    "sequence": 30,
    "title": "山翁持酒相访以画松酬之",
    "author": "刘商",
    "content": [
      "白社风霜惊暮年，铜瓶桑落慰秋天。",
      "怜君意厚留新画，不著松枝当酒钱。"
    ]
  },
  {
    "volume": 304,
    "sequence": 31,
    "title": "题潘师房",
    "author": "刘商",
    "content": [
      "渡水傍山寻石壁，白云飞处洞门开。",
      "仙人来往行无迹，石径春风长绿苔。"
    ]
  },
  {
    "volume": 304,
    "sequence": 32,
    "title": "谢自然却还旧居",
    "author": "刘商",
    "content": [
      "仙侣招邀自有期，九天升降五云随。",
      "不知辞罢虚皇日，更向人间住几时。"
    ]
  },
  {
    "volume": 304,
    "sequence": 33,
    "title": "寄李俌",
    "author": "刘商",
    "content": [
      "挂却衣冠披薜荔，世人应是笑狂愚。",
      "年来渐觉髭须黑，欲寄松花君用无。"
    ]
  },
  {
    "volume": 304,
    "sequence": 34,
    "title": "赠头陀师",
    "author": "刘商",
    "content": [
      "少壮从戎马上飞，雪山童子未缁衣。",
      "秋山年长头陀处，说我军前射虎归。"
    ]
  },
  {
    "volume": 304,
    "sequence": 35,
    "title": "赠严四草屦",
    "author": "刘商",
    "content": [
      "轻微菅蒯将何用，容足偷安事颇同。",
      "日入信陵宾馆静，赠君闲步月明中。"
    ]
  },
  {
    "volume": 304,
    "sequence": 36,
    "title": "题刘偃庄",
    "author": "刘商",
    "content": [
      "何事退耕沧海畔，闲看富贵白云飞。",
      "门前种稻三回熟，县里官人四考归。"
    ]
  },
  {
    "volume": 304,
    "sequence": 37,
    "title": "题黄陂夫人祠",
    "author": "刘商",
    "content": [
      "苍山云雨逐明神，唯有香名万岁春。",
      "东风三月黄陂水，只见桃花不见人。"
    ]
  },
  {
    "volume": 304,
    "sequence": 38,
    "title": "题道济上人房",
    "author": "刘商",
    "content": [
      "何处营求出世间，心中无事即身闲。",
      "门外水流风叶落，唯将定性对前山。"
    ]
  },
  {
    "volume": 304,
    "sequence": 39,
    "title": "梨树阴",
    "author": "刘商",
    "content": [
      "福庭人静少攀援，雨露偏滋影易繁。",
      "磊落紫香香亚树，清阴满地昼当轩。"
    ]
  },
  {
    "volume": 304,
    "sequence": 40,
    "title": "秋蝉声",
    "author": "刘商",
    "content": [
      "萧条旅舍客心惊，断续僧房静又清。",
      "借问蝉声何所为，人家古寺两般声。"
    ]
  },
  {
    "volume": 304,
    "sequence": 41,
    "title": "归山留别子侄二首",
    "author": "刘商",
    "content": [
      "车马驱驰人在世，东西南北鹤随云。",
      "莫言贫病无留别，百代簪缨将付君。",
      "不逐浮云不羡鱼，杏花茅屋向阳居。",
      "鹤鸣华表应传语，雁度霜天懒寄书。"
    ]
  },
  {
    "volume": 304,
    "sequence": 42,
    "title": "与湛上人院画松",
    "author": "刘商",
    "content": [
      "水墨乍成岩下树，摧残半隐洞中云。",
      "猷公曾住天台寺，阴雨猿声何处闻。"
    ]
  },
  {
    "volume": 304,
    "sequence": 43,
    "title": "白沙宿窦常宅观妓",
    "author": "刘商",
    "content": [
      "扬子澄江映晚霞，柳条垂岸一千家。",
      "主人留客江边宿，十月繁霜见杏花。"
    ]
  },
  {
    "volume": 304,
    "sequence": 44,
    "title": "上巳日两县寮友会集时主邮不遂驰赴辄题以寄方寸",
    "author": "刘商",
    "content": [
      "踏青看竹共佳期，春水晴山祓禊词。",
      "独坐邮亭心欲醉，樱桃落尽暮愁时。"
    ]
  },
  {
    "volume": 304,
    "sequence": 45,
    "title": "怀张璪",
    "author": "刘商",
    "content": [
      "苔石苍苍临涧水，阴风袅袅动松枝。",
      "世间唯有张通会，流向衡阳那得知。"
    ]
  },
  {
    "volume": 304,
    "sequence": 46,
    "title": "与于中丞",
    "author": "刘商",
    "content": [
      "万顷荒林不敢看，买山容足拟求安。",
      "田园失计全芜没，何处春风种蕙兰。"
    ]
  },
  {
    "volume": 304,
    "sequence": 47,
    "title": "袁十五远访山门",
    "author": "刘商",
    "content": [
      "僻居谋道不谋身，避病桃源不避秦。",
      "远入青山何所见，寒花满径白头人。"
    ]
  },
  {
    "volume": 304,
    "sequence": 48,
    "title": "行营病中",
    "author": "刘商",
    "content": [
      "心许征南破虏归，可言羸病卧戎衣。",
      "迟迟不见怜弓箭，惆怅秋鸿敢近飞。"
    ]
  },
  {
    "volume": 304,
    "sequence": 49,
    "title": "合谿水涨寄敬山人",
    "author": "刘商",
    "content": [
      "共爱碧谿临水住，相思来往践莓苔。",
      "而今却欲嫌溪水，雨涨春流隔往来。"
    ]
  },
  {
    "volume": 304,
    "sequence": 50,
    "title": "不羡花",
    "author": "刘商",
    "content": [
      "惆怅朝阳午又斜，剩栽桃李学仙家。",
      "花开花落人如旧，谁道容颜不及花。"
    ]
  },
  {
    "volume": 304,
    "sequence": 51,
    "title": "醉后",
    "author": "刘商",
    "content": [
      "春草秋风老此身，一瓢长醉任家贫。",
      "醒来还爱浮萍草，漂寄官河不属人。"
    ]
  },
  {
    "volume": 304,
    "sequence": 52,
    "title": "题水洞二首",
    "author": "刘商",
    "content": [
      "桃花流出武陵洞，梦想仙家云树春。",
      "今看水入洞中去，却是桃花源里人。",
      "长看岩穴泉流出，忽听悬泉入洞声。",
      "莫摘山花抛水上，花浮出洞世人惊。"
    ]
  },
  {
    "volume": 304,
    "sequence": 53,
    "title": "代人村中悼亡二首",
    "author": "刘商",
    "content": [
      "花落茅檐转寂寥，魂随暮雨此中销。",
      "迩来庭柳无人折，长得垂枝一万条。",
      "虚室无人乳燕飞，苍苔满地履痕稀。",
      "庭前唯有蔷薇在，花似残妆叶似衣。"
    ]
  },
  {
    "volume": 304,
    "sequence": 54,
    "title": "观猎三首",
    "author": "刘商",
    "content": [
      "梦非熊虎数年间，驱尽豺狼宇宙闲。",
      "传道单于闻校猎，相期不敢过阴山。",
      "日隐寒山猎未归，鸣弦落羽雪霏霏。",
      "梁园射尽南飞雁，淮楚人惊阳鸟啼。",
      "松月东轩许独游，深恩未报复淹留。",
      "梁园日暮从公猎，每过青山不举头。"
    ]
  },
  {
    "volume": 304,
    "sequence": 55,
    "title": "画石",
    "author": "刘商",
    "content": [
      "苍藓千年粉绘传，坚贞一片色犹全。",
      "那知忽遇非常用，不把分铢补上天。"
    ]
  },
  {
    "volume": 304,
    "sequence": 56,
    "title": "咏双开莲花",
    "author": "刘商",
    "content": [
      "菡萏新花晓并开，浓妆美笑面相隈。",
      "西方采画迦陵鸟，早晚双飞池上来。"
    ]
  },
  {
    "volume": 304,
    "sequence": 57,
    "title": "夜闻邻管",
    "author": "刘商",
    "content": [
      "何事霜天月满空，鹂雏百啭向春风。",
      "邻家思妇更长短，杨柳如丝在管中。"
    ]
  },
  {
    "volume": 304,
    "sequence": 58,
    "title": "山中寄元二侍御二首",
    "author": "刘商",
    "content": [
      "心期汗漫卧云扃，家计漂零水上萍。",
      "桃李向秋凋落尽，一枝松色独青青。",
      "拖紫锵金济世才，知君倚玉望三台。",
      "深山穷谷无人到，唯有狂愚独自来。"
    ]
  },
  {
    "volume": 304,
    "sequence": 59,
    "title": "上崔十五老丈",
    "author": "刘商",
    "content": [
      "天汉乘槎可问津，寂寥深景到无因。",
      "看花独往寻诗客，不为经时谒丈人。"
    ]
  },
  {
    "volume": 304,
    "sequence": 60,
    "title": "袁德师求画松",
    "author": "刘商",
    "content": [
      "柏偃松□势自分，森梢古意出浮云。",
      "如今眼暗画不得，旧有三株持赠君。"
    ]
  },
  {
    "volume": 304,
    "sequence": 61,
    "title": "早夏月夜问王开",
    "author": "刘商",
    "content": [
      "清风首夏夜犹寒，嫩笋侵阶竹数竿。",
      "君向苏台长见月，不知何事此中看。"
    ]
  },
  {
    "volume": 304,
    "sequence": 62,
    "title": "裴十六厅即事",
    "author": "刘商",
    "content": [
      "主人能政讼庭闲，帆影云峰户牖间。",
      "每到夕阳岚翠近，只言篱障倚前山。"
    ]
  },
  {
    "volume": 304,
    "sequence": 63,
    "title": "春日行营即事",
    "author": "刘商",
    "content": [
      "风引双旌马首齐，曹南战胜日平西。",
      "为儒不解从戎事，花落春深闻鼓鼙。"
    ]
  },
  {
    "volume": 304,
    "sequence": 64,
    "title": "画树后呈濬师",
    "author": "刘商",
    "content": [
      "翔凤边风十月寒，苍山古木更摧残。",
      "为君壁上画松柏，劲雪严霜君试看。"
    ]
  },
  {
    "volume": 304,
    "sequence": 65,
    "title": "吊从甥",
    "author": "刘商",
    "content": [
      "日晚河边访茕独，衰柳寒芜绕茅屋。",
      "儿童惊走报人来，孀妇开门一声哭。"
    ]
  },
  {
    "volume": 304,
    "sequence": 66,
    "title": "句",
    "author": "刘商",
    "content": [
      "邮筒不解献茱萸。",
      "赵侯首带鹿耳巾，规模出自陶弘景。"
    ]
  }
]