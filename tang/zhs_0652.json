[
  {
    "volume": 652,
    "sequence": 1,
    "title": "赠天台叶尊师",
    "author": "方干",
    "content": [
      "莫见平明离少室，须知薄暮入天台。",
      "常时爱缩山川去，有夜自携星月来。",
      "灵药不知何代得，古松应是长年栽。",
      "先生暗笑看棋者，半局棋边白发催。"
    ]
  },
  {
    "volume": 652,
    "sequence": 2,
    "title": "寄台州孙从事百篇（登第初授华亭尉）",
    "author": "方干",
    "content": [
      "圣世科名酬志业，仙州秀色助神机。",
      "梅真入仕提雄笔，阮瑀从军著彩衣。",
      "昼寝不知山雪积，春游应趁夜潮归。",
      "相思莫讶音书晚，鸟去犹须叠日飞。"
    ]
  },
  {
    "volume": 652,
    "sequence": 3,
    "title": "送睦州侯郎中赴阙",
    "author": "方干",
    "content": [
      "昔著政声闻国外，今留儒术化江东。",
      "青云旧路归仙掖，白凤新词入圣聪。",
      "弦管未知银烛晓，旌旗已侍锦帆风。",
      "郡人难议酬恩德，遍在三年礼遇中。"
    ]
  },
  {
    "volume": 652,
    "sequence": 4,
    "title": "朱秀才庭际蔷薇",
    "author": "方干",
    "content": [
      "绣难相似画难真，明媚鲜妍绝比伦。",
      "露压盘条方到地，风吹艳色欲烧春。",
      "断霞转影侵西壁，浓麝分香入四邻。",
      "看取后时归故里，庭花应让锦衣新。"
    ]
  },
  {
    "volume": 652,
    "sequence": 5,
    "title": "登龙瑞观北岩",
    "author": "方干",
    "content": [
      "纵目下看浮世事，方知峭崿与天通。",
      "湖边风力归帆上，岭顶云根在雪中。",
      "促韵寒钟催落照，斜行白鸟入遥空。",
      "前人去后后人至，今古异时登眺同。"
    ]
  },
  {
    "volume": 652,
    "sequence": 6,
    "title": "送婺州许录事",
    "author": "方干",
    "content": [
      "之官便是还乡路，白日堂堂著锦衣。",
      "八咏遗风资逸兴，二溪寒色助清威。",
      "曙星没尽提纲去，暝角吹残锁印归。",
      "笑我中年更愚僻，醉醒多在钓渔矶。"
    ]
  },
  {
    "volume": 652,
    "sequence": 7,
    "title": "题龙泉寺绝顶",
    "author": "方干",
    "content": [
      "未明先见海底日，良久远鸡方报晨。",
      "古树含风长带雨，寒岩四月始知春。",
      "中天气爽星河近，下界时丰雷雨匀。",
      "前后登临思无尽，年年改换去来人。"
    ]
  },
  {
    "volume": 652,
    "sequence": 8,
    "title": "赠上虞胡少府百篇",
    "author": "方干",
    "content": [
      "求仙不在炼金丹，轻举由来别有门。",
      "日晷未移三十刻，风骚已及四千言。",
      "宏才尚遣居卑位，公道何曾雪至冤。",
      "敛板尘中无恨色，应缘利禄副晨昏。"
    ]
  },
  {
    "volume": 652,
    "sequence": 9,
    "title": "上郑员外",
    "author": "方干",
    "content": [
      "为郡至公兼至察，古今能有几多人。",
      "忧民一似清吟苦，守节还如未达贫。",
      "利刃从前堪切玉，澄潭到底不容尘。",
      "潜夫岂合干旌旆，甘棹渔舟下钓纶。"
    ]
  },
  {
    "volume": 652,
    "sequence": 10,
    "title": "桐庐江阁",
    "author": "方干",
    "content": [
      "风烟百变无定态，缅想画人虚损心。",
      "卷箔槛前沙鸟散，垂钩床下锦鳞沈。",
      "白云野寺凌晨磬，红树孤村遥夜砧。",
      "此地四时抛不得，非唯盛暑事开襟。"
    ]
  },
  {
    "volume": 652,
    "sequence": 11,
    "title": "题澄圣塔院上方",
    "author": "方干",
    "content": [
      "地灵直是饶风雨，杉桧老于云雨间。",
      "只讶窗中常见海，方知砌下更多山。",
      "远泉势曲犹须引，野果枝低可要攀。",
      "若把重门谕玄寂，何妨善闭却无关。"
    ]
  },
  {
    "volume": 652,
    "sequence": 12,
    "title": "僧院小泉井",
    "author": "方干",
    "content": [
      "亦恐浅深同禹穴，兼云制度象污樽。",
      "窥寻未见泉来路，缅想应穿石裂痕。",
      "片段似冰犹可把，澄清如镜不曾昏。",
      "欲知到底无尘染，堪与吾师比性源。"
    ]
  },
  {
    "volume": 652,
    "sequence": 13,
    "title": "过姚监故居（一作经陆补阙故居）",
    "author": "方干",
    "content": [
      "不敢要君徵亦起，致君全得似唐虞。",
      "谠言昨叹离天听，新冢今闻入县图。",
      "琴锁坏窗风自触，鹤归乔木月难呼。",
      "学书弟子何人在，检点犹逢谏草无。"
    ]
  },
  {
    "volume": 652,
    "sequence": 14,
    "title": "陪李郎中夜宴",
    "author": "方干",
    "content": [
      "间世星郎夜宴时，丁丁寒漏滴声稀。",
      "琵琶弦促千般语，鹦鹉杯深四散飞。",
      "遍请玉容歌白雪，高烧红蜡照朱衣。",
      "人间有此荣华事，争遣渔翁恋钓矶。"
    ]
  },
  {
    "volume": 652,
    "sequence": 15,
    "title": "狂寇后上刘尚书",
    "author": "方干",
    "content": [
      "孙武倾心与万夫，削平妖孽在斯须。",
      "才施偃月行军令，便见台星逼座隅。",
      "独柱支天寰海正，雄名盖世古今无。",
      "圣君争不酬功业，仗下高悬破贼图。"
    ]
  },
  {
    "volume": 652,
    "sequence": 16,
    "title": "尚书新创敌楼二首",
    "author": "方干",
    "content": [
      "下马政成无一事，应须胜地过朝昏。",
      "笙歌引出桃花洞，罗绣拥来金谷园。",
      "十里水云吞半郭，九秋山月入千门。",
      "常闻大厦堪栖息，燕雀心知不敢言。",
      "异境永为欢乐地，歌钟夜夜复年年。",
      "平明旭日生床底，薄暮残霞落酒边。",
      "虽向槛前窥下界，不知窗里是中天。",
      "直须分付丹青手，画出旌幢绕谪仙。"
    ]
  },
  {
    "volume": 652,
    "sequence": 17,
    "title": "赠李郢端公",
    "author": "方干",
    "content": [
      "非唯孤峭与世绝，吟处斯须能变通。",
      "物外搜罗归大雅，毫端剪削有馀功。",
      "山川正气侵灵府，雪月清辉引思风。",
      "别得人间上升术，丹霄路在五言中。"
    ]
  },
  {
    "volume": 652,
    "sequence": 18,
    "title": "送孙百篇游天台",
    "author": "方干",
    "content": [
      "东南云路落斜行，入树穿村见赤城。",
      "远近常时皆药气，高低无处不泉声。",
      "映岩日向床头没，湿烛云从柱底生。",
      "更有仙花与灵鸟，恐君多半未知名。"
    ]
  },
  {
    "volume": 652,
    "sequence": 19,
    "title": "陆山人画水",
    "author": "方干",
    "content": [
      "毫末用功成一水，水源山脉固难寻。",
      "逡巡便可见波浪，咫尺不能知浅深。",
      "但有片云生海口，终无明月在潭心。",
      "我来拟学磻溪叟，白首钓璜非陆沈。"
    ]
  },
  {
    "volume": 652,
    "sequence": 20,
    "title": "郭中山居",
    "author": "方干",
    "content": [
      "莫见一瓢离树上，犹须四壁在林间。",
      "沈吟不寐先闻角，屈曲登高自有山。",
      "溅石迸泉听未足，亚窗红果卧堪攀。",
      "公卿若便遗名姓，却与禽鱼作往还。"
    ]
  },
  {
    "volume": 652,
    "sequence": 21,
    "title": "雪中寄李知诲判官",
    "author": "方干",
    "content": [
      "聚散联翩急复迟，解将华发两相欺。",
      "虽云竹重先藏路，却讶巢倾不损枝。",
      "入户便从风起后，照窗翻似月明时。",
      "此时门巷无行迹，尘满尊罍谁得知。"
    ]
  },
  {
    "volume": 652,
    "sequence": 22,
    "title": "途中言事寄居远上人",
    "author": "方干",
    "content": [
      "举目时时似故园，乡心自动向谁言。",
      "白云晓湿寒山寺，红叶夜飞明月村。",
      "震泽风帆归橘岸，钱塘水府抵城根。",
      "羡师了达无牵束，竹径生苔掩竹门。"
    ]
  },
  {
    "volume": 652,
    "sequence": 23,
    "title": "雪中寄薛郎中",
    "author": "方干",
    "content": [
      "野禽未觉巢枝仄，稚子先忧径竹摧。",
      "半夜忽明非月午，前庭旋释被春催。",
      "碎花若入樽中去，清气应归笔底来。",
      "深拥红炉听仙乐，忍教愁坐画寒灰。"
    ]
  },
  {
    "volume": 652,
    "sequence": 24,
    "title": "题盛令新亭",
    "author": "方干",
    "content": [
      "举目岂知新智慧，存思便是小天台。",
      "偶尝嘉果求枝去，因问名花寄种来。",
      "春物诱才归健笔，夜歌牵醉入丛杯。",
      "此中难遇逍遥事，计日应为印绶催。"
    ]
  },
  {
    "volume": 652,
    "sequence": 25,
    "title": "赠郑仁规",
    "author": "方干",
    "content": [
      "一石雄才独占难，应分二斗借人寰。",
      "澄心不出风骚外，落笔全归教化间。",
      "莲幕未来须更聘，桂枝才去即先攀。",
      "可怜丽句能飞动，荀宋精灵亦厚颜。"
    ]
  },
  {
    "volume": 652,
    "sequence": 26,
    "title": "送缙陵王少府赴举",
    "author": "方干",
    "content": [
      "相看不忍尽离觞，五两牵风速去樯。",
      "远驿新砧应弄月，初程残角未吹霜。",
      "越山直下分吴苑，淮水横流入楚乡。",
      "珍重郄家好兄弟，明年禄位在何方。"
    ]
  },
  {
    "volume": 652,
    "sequence": 27,
    "title": "路入剡中作",
    "author": "方干",
    "content": [
      "截湾冲濑片帆通，高枕微吟到剡中。",
      "掠草并飞怜燕子，停桡独饮学渔翁。",
      "波涛漫撼长潭月，杨柳斜牵一岸风。",
      "便拟乘槎应去得，仙源直恐接星东。"
    ]
  },
  {
    "volume": 652,
    "sequence": 28,
    "title": "东山瀑布",
    "author": "方干",
    "content": [
      "遥夜看来疑月照，平明失去被云迷。",
      "挂岩远势穿松岛，击石残声注稻畦。",
      "素色喷成三伏雪，馀波流作万年溪。",
      "不缘真宰能开决，应向前山杂淤泥。"
    ]
  },
  {
    "volume": 652,
    "sequence": 29,
    "title": "水墨松石",
    "author": "方干",
    "content": [
      "三世精能举世无，笔端狼藉见功夫。",
      "添来势逸阴崖黑，泼处痕轻灌木枯。",
      "垂地寒云吞大漠，过江春雨入全吴。",
      "兰堂坐久心弥惑，不道山川是画图。"
    ]
  },
  {
    "volume": 652,
    "sequence": 30,
    "title": "献浙东王大夫二首",
    "author": "方干",
    "content": [
      "出镇当时移越俗，致君何日不尧年。",
      "到来唯饮长溪水，归去应将一个钱。",
      "吟处美人擎笔砚，行时飞鸟避旌旃。",
      "四方皆是分忧寄，独有东南戴二天。",
      "王臣夷夏仰清名，领镇犹为失意行。",
      "已见玉璜曾上钓，何愁金鼎不和羹。",
      "誉将星月同时朽，身应山河满数生。",
      "泥滓云霄至悬阔，渔翁不合见公卿。"
    ]
  },
  {
    "volume": 652,
    "sequence": 31,
    "title": "越州使院竹",
    "author": "方干",
    "content": [
      "莫见凌风飘粉箨，须知碍石作盘根。",
      "细看枝上蝉吟处，犹是笋时虫蚀痕。",
      "月送绿阴斜上砌，露凝寒色湿遮门。",
      "列仙终日逍遥地，鸟雀潜来不敢喧。"
    ]
  },
  {
    "volume": 652,
    "sequence": 32,
    "title": "题赠李校书",
    "author": "方干",
    "content": [
      "名场失手一年年，月桂尝闻到手边。",
      "谁道高情偏似鹤，自云长啸不如蝉。",
      "众花交艳多成实，深井通潮半杂泉。",
      "却是偶然行未到，元来有路上寥天。"
    ]
  },
  {
    "volume": 652,
    "sequence": 33,
    "title": "送王侍郎浙东入朝",
    "author": "方干",
    "content": [
      "自将苦节酬清秩，肯要庞眉一个钱。",
      "恩爱已苏句践国，程途却上大罗天。",
      "鱼池菊岛还公署，沙鹤松栽入画船。",
      "密奏无非经济术，从容几刻在炉烟。"
    ]
  },
  {
    "volume": 652,
    "sequence": 34,
    "title": "赠黄处士",
    "author": "方干",
    "content": [
      "闭户先生无是非，竹湾松树藕苗衣。",
      "愁吟密雪思难尽，醉倒残花扶不归。",
      "若出薜萝迎鹤简，应抛舴艋别渔矶。",
      "到头苦节终何益，空改文星作少微。"
    ]
  },
  {
    "volume": 652,
    "sequence": 35,
    "title": "献王大夫二首",
    "author": "方干",
    "content": [
      "都缘声价振皇州，高卧中条不自由。",
      "早副急征来凤沼，常陪内宴醉龙楼。",
      "锵金五字能援笔，钓玉三年信直钩。",
      "必恐借留终不遂，越人相顾已先愁。",
      "功成犹自更行春，塞路旌旗十里尘。",
      "只用篇章为教化，不知夷夏望陶钧。",
      "金章照耀浮光动，玉面生狞细步匀。",
      "历任圣朝清峻地，至今依是少年身。"
    ]
  },
  {
    "volume": 652,
    "sequence": 36,
    "title": "赠五牙山人洗修白",
    "author": "方干",
    "content": [
      "变通唯在片时间，此事全由一粒丹。",
      "若取寿长延至易，如嫌地远缩何难。",
      "先生阔别能轻举，弟子才来学不餐。",
      "箧里生尘是闲药，外沾犹可救衰残。"
    ]
  },
  {
    "volume": 652,
    "sequence": 37,
    "title": "处州献卢员外",
    "author": "方干",
    "content": [
      "才下轺车即岁丰，方知盛德与天通。",
      "清声渐出寰瀛外，喜气全归教化中。",
      "落地遗金终日在，经年滞狱当时空。",
      "直缘后学无功业，不虑文翁不至公。"
    ]
  },
  {
    "volume": 652,
    "sequence": 38,
    "title": "石门瀑布",
    "author": "方干",
    "content": [
      "奔倾漱石亦喷苔，此是便随元化来。",
      "长片挂岩轻似练，远声离洞咽于雷。",
      "气含松桂千枝润，势画云霞一道开。",
      "直是银河分派落，兼闻碎滴溅天台。"
    ]
  },
  {
    "volume": 652,
    "sequence": 39,
    "title": "题仙岩瀑布呈陈明府",
    "author": "方干",
    "content": [
      "方知激蹙与喷飞，直恐古今同一时。",
      "远壑流来多石脉，寒空扑碎作凌澌。",
      "谢公岩上冲云去，织女星边落地迟。",
      "聚向山前更谁测，深沉见底是澄漪。"
    ]
  },
  {
    "volume": 652,
    "sequence": 40,
    "title": "赠山阴崔明府",
    "author": "方干",
    "content": [
      "用心何况两衙间，退食孜孜亦不闲。",
      "压酒晒书犹检点，修琴取药似交关。",
      "笙歌入夜舟中月，花木知春县里山。",
      "平叔正堪汤饼试，风流不合问年颜。"
    ]
  },
  {
    "volume": 652,
    "sequence": 41,
    "title": "山井",
    "author": "方干",
    "content": [
      "滟滟湿光凌竹树，寥寥清气袭衣襟。",
      "不知测穴通潮信，却讶轻涟动镜心。",
      "夜久即疑星影过，早来犹见石痕深。",
      "辘轳用智终何益，抱瓮遗名亦至今。"
    ]
  },
  {
    "volume": 652,
    "sequence": 42,
    "title": "偶作",
    "author": "方干",
    "content": [
      "直为篇章非动众，遂令轩盖不经过。",
      "未妨溪上泛渔艇，又为门前张雀罗。",
      "夜学事须凭雪照，朝厨争奈绝烟何。",
      "若于岩洞求伦类，今古疏愚似我多。"
    ]
  },
  {
    "volume": 652,
    "sequence": 43,
    "title": "贼退后赠刘将军",
    "author": "方干",
    "content": [
      "非唯吴起与穰苴，今古推排尽不如。",
      "白马知无髀上肉，黄巾泣向箭头书。",
      "二年战地成桑茗，千里荒榛作比闾。",
      "功业更多身转贵，伫看幢节引戎车。"
    ]
  },
  {
    "volume": 652,
    "sequence": 44,
    "title": "感时三首",
    "author": "方干",
    "content": [
      "不觉年华似箭流，朝看春色暮逢秋。",
      "正嗟新冢垂青草，便见故交梳白头。",
      "虽道了然皆是梦，应还达者即无愁。",
      "破除生死须齐物，谁向穹苍问事由。",
      "日乌往返无休息，朝出扶桑暮却回。",
      "夜雨旋驱残热去，江风吹送早寒来。",
      "才怜饮处飞花片，又见书边聚雪堆。",
      "莫恃少年欺白首，须臾还被老相催。",
      "世途扰扰复憧憧，真恐华夷事亦同。",
      "岁月自消寒暑内，荣枯尽在是非中。",
      "今朝犹作青襟子，明日还成白首翁。",
      "堪笑愚夫足纷竞，不知流水去无穷。"
    ]
  },
  {
    "volume": 652,
    "sequence": 45,
    "title": "牡丹",
    "author": "方干",
    "content": [
      "不逢盛暑不冲寒，种子成丛用法难。",
      "醉眼若为抛去得，狂心更拟折来看。",
      "凌霜烈火吹无艳，裛露阴霞晒不干。",
      "莫道娇红怕风雨，经时犹自未凋残。"
    ]
  },
  {
    "volume": 652,
    "sequence": 46,
    "title": "赠进士章碣",
    "author": "方干",
    "content": [
      "织锦虽云用旧机，抽梭起样更新奇。",
      "何如且破望中叶，未可便攀低处枝。",
      "藉地落花春半后，打窗斜雪夜深时。",
      "此时才子吟应苦，吟苦鬼神知不知。"
    ]
  },
  {
    "volume": 652,
    "sequence": 47,
    "title": "与桐庐郑明府",
    "author": "方干",
    "content": [
      "字人心苦达神明，何止重门夜不扃。",
      "莫道耕田全种秫，兼闻退食亦逢星。",
      "映林顾兔停琴望，隔水寒猿驻笔听。",
      "却恐南山尽无石，南山有石合为铭。"
    ]
  },
  {
    "volume": 652,
    "sequence": 48,
    "title": "谢王大夫奏表",
    "author": "方干",
    "content": [
      "非唯言下变荣衰，大海可倾山可移。",
      "如剖夜光归暗室，似驱春气入寒枝。",
      "死灰到底翻腾焰，朽骨随头却长肥。",
      "便杀微躬复何益，生成恩重报无期。"
    ]
  },
  {
    "volume": 652,
    "sequence": 49,
    "title": "送道人归旧岩",
    "author": "方干",
    "content": [
      "旧岩终副却归期，岩下有人应识师。",
      "目睹婴孩成老叟，手栽松柏有枯枝。",
      "前山低校无多地，东海浅于初去时。",
      "若把古今相比类，姓丁仙鹤亦如斯。"
    ]
  },
  {
    "volume": 652,
    "sequence": 50,
    "title": "送钱特卿赴职天台",
    "author": "方干",
    "content": [
      "路入仙溪气象清，垂鞭树石罅中行。",
      "雾昏不见西陵岸，风急先闻瀑布声。",
      "山下县寮张乐送，海边津吏棹舟迎。",
      "诗家弟子无多少，唯只于余别有情。"
    ]
  },
  {
    "volume": 652,
    "sequence": 51,
    "title": "题新竹",
    "author": "方干",
    "content": [
      "青苔劚破植贞坚，细碧竿排郁眼鲜。",
      "小凤凰声吹嫩叶，短蛟龙尾袅轻烟。",
      "节环腻色端匀粉，根拔秋光暗长鞭。",
      "怪得入门肌骨冷，缀风黏月满庭前。"
    ]
  },
  {
    "volume": 652,
    "sequence": 52,
    "title": "哭王大夫",
    "author": "方干",
    "content": [
      "俗人皆嫉谢临川，果中常情□□□。",
      "为政旧规方利国，降生直性已归天。",
      "岘亭惋咽知无极，渭曲馨香莫计年。",
      "从此心丧应毕世，忍看坟草读残篇。"
    ]
  },
  {
    "volume": 652,
    "sequence": 53,
    "title": "赠乾素上人",
    "author": "方干",
    "content": [
      "苦用贞心传弟子，即应低眼看公卿。",
      "水中明月无踪迹，风里浮云可计程。",
      "庭际孤松随鹤立，窗间清磬学蝉鸣。",
      "料师多劫长如此，岂算前生与后生。"
    ]
  },
  {
    "volume": 652,
    "sequence": 54,
    "title": "题应天寺上方兼呈谦上人",
    "author": "方干",
    "content": [
      "中天坐卧见人寰，峭石垂藤不易攀。",
      "晴卷风雷归故壑，夜和猿鸟锁寒山。",
      "势横绿野苍茫外，影落平湖潋滟间。",
      "师在西岩最高处，路寻之字见禅关。"
    ]
  },
  {
    "volume": 652,
    "sequence": 55,
    "title": "题法华寺绝顶禅家壁",
    "author": "方干",
    "content": [
      "苍翠岧峣逼窅冥，下方雷雨上方晴。",
      "飞流便向砌边挂，片月影从窗外行。",
      "驯鹿不知谁结侣，野禽都是自呼名。",
      "只应禅者无来去，坐看千山白发生。"
    ]
  },
  {
    "volume": 652,
    "sequence": 56,
    "title": "春日",
    "author": "方干",
    "content": [
      "春去春来似有期，日高添睡是归时。",
      "虽将细雨催芦笋，却用东风染柳丝。",
      "重雾已应吞海色，轻霜犹自剉花枝。",
      "此时野客因花醉，醉卧花间应不知。"
    ]
  },
  {
    "volume": 652,
    "sequence": 57,
    "title": "上越州杨严中丞",
    "author": "方干",
    "content": [
      "连枝棣萼世无双，未秉鸿钧拥大邦。",
      "折桂早闻推独步，分忧暂辍过重江。",
      "晴寻凤沼云中树，思绕稽山枕上窗。",
      "试把十年辛苦志，问津求拜碧油幢。"
    ]
  },
  {
    "volume": 652,
    "sequence": 58,
    "title": "月",
    "author": "方干",
    "content": [
      "桂轮秋半出东方，巢鹊惊飞夜未央。",
      "海上风云摇皓影，空中露气湿流光。",
      "斜临户牖通宵烛，回照阶墀到晓霜。",
      "庾亮恃才高更逸，方闻墨翰已成章。"
    ]
  },
  {
    "volume": 652,
    "sequence": 59,
    "title": "早春",
    "author": "方干",
    "content": [
      "运行元化不参差，四极中华共一时。",
      "正气才随灰律变，残寒便被柳条欺。",
      "冰融大泽朝阳觉，草绿陈根夜雨知。",
      "不信风光疾于箭，年来年去变霜髭。"
    ]
  },
  {
    "volume": 652,
    "sequence": 60,
    "title": "对花",
    "author": "方干",
    "content": [
      "清晓入花如步障，恋花行步步迟迟。",
      "含风欲绽中心朵，似火应烧外面枝。",
      "野客须拚终日醉，流莺自有隔年期。",
      "使君坐处笙歌合，便是列仙身不知。"
    ]
  },
  {
    "volume": 652,
    "sequence": 61,
    "title": "除夜",
    "author": "方干",
    "content": [
      "玉漏斯须即达晨，四时吹转任风轮。",
      "寒灯短烬方烧腊，画角残声已报春。",
      "明日便为经岁客，昨朝犹是少年人。",
      "新正定数随年减，浮世惟应百遍新。"
    ]
  },
  {
    "volume": 652,
    "sequence": 62,
    "title": "题松江驿",
    "author": "方干",
    "content": [
      "便向中流出太阳，兼疑大岸逼浮桑。",
      "门前白道通丹阙，浪里青山占几乡。",
      "帆势落斜依浦溆，钟声断续在沧茫。",
      "古今悉不知天意，偏把云霞媚一方。"
    ]
  },
  {
    "volume": 652,
    "sequence": 63,
    "title": "思桐庐旧居便送鉴上人",
    "author": "方干",
    "content": [
      "莫道东南路不赊，思归一步是天涯。",
      "林中夜半双台月，洲上春深九里花。",
      "绿树绕村含细雨，寒潮背郭卷平沙。",
      "闻师却到乡中去，为我殷勤谢酒家。"
    ]
  },
  {
    "volume": 652,
    "sequence": 64,
    "title": "送僧归日本",
    "author": "方干",
    "content": [
      "四极虽云共二仪，晦明前后即难知。",
      "西方尚在星辰下，东域已过寅卯时。",
      "大海浪中分国界，扶桑树底是天涯。",
      "满帆若有归风便，到岸犹须隔岁期。"
    ]
  },
  {
    "volume": 652,
    "sequence": 65,
    "title": "宁国寺（新城县）",
    "author": "方干",
    "content": [
      "深僻孤高无四邻，白云明月自相亲。",
      "海中日出山先晓，世上寒轻谷未春。",
      "窗逼野溪闻唳鹤，林通村径见樵人。",
      "此时惟有雷居士，不厌篮舆去住频。",
      "卷六百五十三"
    ]
  }
]