[
  {
    "volume": 468,
    "sequence": 1,
    "title": "苦妇词",
    "author": "刘言史",
    "content": [
      "地远易骄崇，用刑匪精研。",
      "哀哉苦妇身，夫死百殃缠。",
      "草草催出门，衣堕发披肩。",
      "独随军吏行，当夕余欲迁。",
      "来时已厌生，到此自不全。",
      "临江卧黄砂，二子死在边。",
      "气哕不发声，背头血涓涓。",
      "有时强为言，只是尤青天。",
      "稿蓐无一枝，冷气两悬悬。",
      "穷荒夷教卑，骨肉病弃捐。",
      "况非本族音，肌露谁为怜。",
      "事痛感行宾，住得贪程船。",
      "必当负严法，岂有胎孕篇。",
      "游畋复释麛，羔兔尚免鹯。",
      "何处摈逐深，一罪三见颠。",
      "校尉勋望重，幕府才且贤。",
      "兰裙间珠履，食玉处花筵。",
      "但勿轻所暗，莫虑无人焉。"
    ]
  },
  {
    "volume": 468,
    "sequence": 2,
    "title": "与孟郊洛北野泉上煎茶",
    "author": "刘言史",
    "content": [
      "粉细越笋芽，野煎寒溪滨。",
      "恐乖灵草性，触事皆手亲。",
      "敲石取鲜火，撇泉避腥鳞。",
      "荧荧爨风铛，拾得坠巢薪。",
      "洁色既爽别，浮氲亦殷勤。",
      "以兹委曲静，求得正味真。",
      "宛如摘山时，自歠指下春。",
      "湘瓷泛轻花，涤尽昏渴神。",
      "此游惬醒趣，可以话高人。"
    ]
  },
  {
    "volume": 468,
    "sequence": 3,
    "title": "七夕歌",
    "author": "刘言史",
    "content": [
      "星寥寥兮月细轮，佳期可想兮不可亲。",
      "云衣香薄妆态新，彩輧悠悠度天津。",
      "玉幌相逢夜将极，妖红惨黛生愁色。",
      "寂寞低容入旧机，歇著金梭思往夕。",
      "人间不见因谁知，万家闺艳求此时。",
      "碧空露重彩盘湿，花上乞得蜘蛛丝。"
    ]
  },
  {
    "volume": 468,
    "sequence": 4,
    "title": "立秋日",
    "author": "刘言史",
    "content": [
      "商风动叶初，萧索一贫居。",
      "老性容茶少，羸肌与簟疏。",
      "旧醅难重漉，新菜未胜鉏。",
      "才薄无潘兴，便便画偃庐。"
    ]
  },
  {
    "volume": 468,
    "sequence": 5,
    "title": "题茅山仙台药院",
    "author": "刘言史",
    "content": [
      "扰扰浮生外，华阳一洞春。",
      "道书金字小，仙圃玉苗新。",
      "芝草迎飞燕，桃花笑俗人。",
      "楼台争耸汉，鸡犬亦嫌秦。",
      "愿得青芽散，长年驻此身。"
    ]
  },
  {
    "volume": 468,
    "sequence": 6,
    "title": "送婆罗门归本国",
    "author": "刘言史",
    "content": [
      "刹利王孙字迦摄，竹锥横写叱萝叶。",
      "遥知汉地未有经，手牵白马绕天行。",
      "龟兹碛西胡雪黑，大师冻死来不得。",
      "地尽年深始到船，海里更行三十国。",
      "行多耳断金环落，冉冉悠悠不停脚。",
      "马死经留却去时，往来应尽一生期。",
      "出漠独行人绝处，碛西天漏雨丝丝。"
    ]
  },
  {
    "volume": 468,
    "sequence": 7,
    "title": "潇湘游",
    "author": "刘言史",
    "content": [
      "夷女采山蕉，缉纱浸江水。",
      "野花满髻妆色新，闲歌欸乃深峡里。",
      "欸乃知从何处生，当时泣舜肠断声。",
      "翠华寂寞婵娟没，野筱空余红泪情。",
      "青烟冥冥覆杉桂，崖壁凌天风雨细。",
      "昔人幽恨此地遗，绿芳红艳含怨姿。",
      "清猿未尽鼯鼠切，泪水流到湘妃祠。",
      "北人莫作潇湘游，九疑云入苍梧愁。"
    ]
  },
  {
    "volume": 468,
    "sequence": 8,
    "title": "放萤怨",
    "author": "刘言史",
    "content": [
      "放萤去，不须留，聚时年少今白头。",
      "架中科斗万馀卷，一字千回重照见。",
      "青云杳渺不可亲，开囊欲放增余怨。",
      "且逍遥，还酩酊，仲舒漫不窥园井。",
      "那将寂寞老病身，更就微虫借光影。",
      "欲放时，泪沾裳。",
      "冲篱落，千点光。"
    ]
  },
  {
    "volume": 468,
    "sequence": 9,
    "title": "观绳伎（潞府李相公席上作）",
    "author": "刘言史",
    "content": [
      "泰陵遗乐何最珍，彩绳冉冉天仙人。",
      "广场寒食风日好，百夫伐鼓锦臂新。",
      "银画青绡抹云发，高处绮罗香更切。",
      "重肩接立三四层，著屐背行仍应节。",
      "两边丸剑渐相迎，侧身交步何轻盈。",
      "闪然欲落却收得，万人肉上寒毛生。",
      "危机险势无不有，倒挂纤腰学垂柳。",
      "下来一一芙蓉姿，粉薄钿稀态转奇。",
      "坐中还有沾巾者，曾见先皇初教时。"
    ]
  },
  {
    "volume": 468,
    "sequence": 10,
    "title": "买花谣",
    "author": "刘言史",
    "content": [
      "杜陵村人不田穑，入谷经谿复缘壁。",
      "每至南山草木春，即向侯家取金碧。",
      "幽艳凝华春景曙，林夫移得将何处。",
      "蝶惜芳丛送下山，寻断孤香始回去。",
      "豪少居连鳷鹊东，千金使买一株红。",
      "院多花少栽未得，零落绿娥纤指中。",
      "咸阳亲戚长安里，无限将金买花子。",
      "浇红湿绿千万家，青丝玉轳声哑哑。"
    ]
  },
  {
    "volume": 468,
    "sequence": 11,
    "title": "王中丞宅夜观舞胡腾（王中丞武俊也）",
    "author": "刘言史",
    "content": [
      "石国胡儿人见少，蹲舞尊前急如鸟。",
      "织成蕃帽虚顶尖，细氎胡衫双袖小。",
      "手中抛下蒲萄盏，西顾忽思乡路远。",
      "跳身转毂宝带鸣，弄脚缤纷锦靴软。",
      "四座无言皆瞪目，横笛琵琶遍头促。",
      "乱腾新毯雪朱毛，傍拂轻花下红烛。",
      "酒阑舞罢丝管绝，木槿花西见残月。"
    ]
  },
  {
    "volume": 468,
    "sequence": 12,
    "title": "竹里梅",
    "author": "刘言史",
    "content": [
      "竹里梅花相并枝，梅花正发竹枝垂。",
      "风吹总向竹枝上，直似王家雪下时。"
    ]
  },
  {
    "volume": 468,
    "sequence": 13,
    "title": "春过赵墟",
    "author": "刘言史",
    "content": [
      "下马邯郸陌头歇，寂寥崩隧临车辙。",
      "古柏重生枝亦乾，馀燎见风幽焰灭。",
      "白蒿微发紫槿新，行人感此复悲春。"
    ]
  },
  {
    "volume": 468,
    "sequence": 14,
    "title": "初下东周赠孟郊",
    "author": "刘言史",
    "content": [
      "鹤老身更卬，龟死壳亦灵。",
      "正信非外沿，终始全本情。",
      "童子不戏尘，积书就岩扃。",
      "身著木叶衣，养鹿兼牸耕。",
      "偶随下山云，荏苒失故程。",
      "渐入机险中，危思难太行。",
      "十发九缕丝，悠然东周城。",
      "言词野麋态，出口多累形。",
      "因依汉元寮，未似羁细轻。",
      "冷灶助新热，静砧与寒声。",
      "断蓬在门栏，岂当桃李荣。",
      "寄食若蠹虫，侵损利微生。",
      "固非拙为强，懦劣外疗并。",
      "素坚冰蘖心，洁持保坚贞。",
      "修文返正风，刊字齐古经。",
      "惭将衰末分，高栖喧世名。"
    ]
  },
  {
    "volume": 468,
    "sequence": 15,
    "title": "过春秋峡",
    "author": "刘言史",
    "content": [
      "峭壁苍苍苔色新，无风晴景自胜春。",
      "不知何树幽崖里，腊月开花似北人。"
    ]
  },
  {
    "volume": 468,
    "sequence": 16,
    "title": "长门怨",
    "author": "刘言史",
    "content": [
      "独坐炉边结夜愁，暂时思去亦难留。",
      "手持金箸垂红泪，乱拨寒灰不举头。"
    ]
  },
  {
    "volume": 468,
    "sequence": 17,
    "title": "春游曲",
    "author": "刘言史",
    "content": [
      "花颔红騣一何偏，绿槐香陌欲朝天。",
      "仍嫌众里娇行疾，傍镫深藏白玉鞭。",
      "喷沫团香小桂条，玉鞭兼赐霍嫖姚。",
      "弄影便从天禁出，碧蹄声碎五门桥。"
    ]
  },
  {
    "volume": 468,
    "sequence": 18,
    "title": "广州王园寺伏日即事寄北中亲友",
    "author": "刘言史",
    "content": [
      "南越逢初伏，东林度一朝。",
      "曲池煎畏景，高阁绝微飙。",
      "竹簟移先洒，蒲葵破复摇。",
      "地偏毛瘴近，山毒火威饶。",
      "裛汗絺如濯，亲床枕并烧。",
      "坠枝伤翠羽，萎叶惜红蕉。",
      "且困流金炽，难成独酌谣。",
      "望霖窥润础，思吹候生条。",
      "旅恨生乌浒，乡心系洛桥。",
      "谁怜在炎客，一夕壮容销。"
    ]
  },
  {
    "volume": 468,
    "sequence": 19,
    "title": "立秋",
    "author": "刘言史",
    "content": [
      "兹晨戒流火，商飙早已惊。",
      "云天收夏色，木叶动秋声。"
    ]
  },
  {
    "volume": 468,
    "sequence": 20,
    "title": "别落花",
    "author": "刘言史",
    "content": [
      "风艳霏霏去，羁人处处游。",
      "明年纵相见，不在此枝头。"
    ]
  },
  {
    "volume": 468,
    "sequence": 21,
    "title": "登甘露台",
    "author": "刘言史",
    "content": [
      "偶至无尘空翠间，雨花甘露境闲闲。",
      "身心未寂终为累，非想天中独退还。"
    ]
  },
  {
    "volume": 468,
    "sequence": 22,
    "title": "夜泊润州江口",
    "author": "刘言史",
    "content": [
      "秋江欲起白头波，贾客瞻风无渡河。",
      "千船火绝寒宵半，独听钟声觉寺多。"
    ]
  },
  {
    "volume": 468,
    "sequence": 23,
    "title": "看山木瓜花二首",
    "author": "刘言史",
    "content": [
      "裛露凝氛紫艳新，千般婉娜不胜春。",
      "年年此树花开日，出尽丹阳郭里人。",
      "柔枝湿艳亚朱栏，暂作庭芳便欲残。",
      "深藏数片将归去，红缕金针绣取看。"
    ]
  },
  {
    "volume": 468,
    "sequence": 24,
    "title": "题十三弟竹园",
    "author": "刘言史",
    "content": [
      "绕屋扶疏耸翠茎，苔滋粉漾有幽情。",
      "丹阳万户春光静，独自君家秋雨声。"
    ]
  },
  {
    "volume": 468,
    "sequence": 25,
    "title": "乐府杂词三首",
    "author": "刘言史",
    "content": [
      "紫禁梨花飞雪毛，春风丝管翠楼高。",
      "城里万家闻不见，君王试舞郑樱桃。",
      "蝉鬓红冠粉黛轻，云和新教羽衣成。",
      "月光如雪金阶上，迸却颇梨义甲声。",
      "不耐檐前红槿枝，薄妆春寝觉仍迟。",
      "梦中无限风流事，夫婿多情亦未知。"
    ]
  },
  {
    "volume": 468,
    "sequence": 26,
    "title": "岁暮题杨录事江亭（杨生，蜀客）",
    "author": "刘言史",
    "content": [
      "垂丝蜀客涕濡衣，岁尽长沙未得归。",
      "肠断锦帆风日好，可怜桐鸟出花飞。"
    ]
  },
  {
    "volume": 468,
    "sequence": 27,
    "title": "冬日峡中旅泊",
    "author": "刘言史",
    "content": [
      "霜月明明雪复残，孤舟夜泊使君滩。",
      "一声钟出远山里，暗想雪窗僧起寒。"
    ]
  },
  {
    "volume": 468,
    "sequence": 28,
    "title": "泊花石浦",
    "author": "刘言史",
    "content": [
      "旧业丛台废苑东，几年为梗复为蓬。",
      "杜鹃啼断回家梦，半在邯郸驿树中。"
    ]
  },
  {
    "volume": 468,
    "sequence": 29,
    "title": "闻崔倚旅葬",
    "author": "刘言史",
    "content": [
      "远客那能返故庐，苍梧埋骨痛何如。",
      "他时亲戚空相忆，席上同悲一纸书。"
    ]
  },
  {
    "volume": 468,
    "sequence": 30,
    "title": "赋蕃子牧马",
    "author": "刘言史",
    "content": [
      "碛净山高见极边，孤烽引上一条烟。",
      "蕃落多晴尘扰扰，天军猎到鸊鹈泉。"
    ]
  },
  {
    "volume": 468,
    "sequence": 31,
    "title": "牧马泉",
    "author": "刘言史",
    "content": [
      "平沙漫漫马悠悠，弓箭闲抛郊水头。",
      "鼠毛衣里取羌笛，吹向秋天眉眼愁。"
    ]
  },
  {
    "volume": 468,
    "sequence": 32,
    "title": "越井台望",
    "author": "刘言史",
    "content": [
      "独立阳台望广州，更添羁客异乡愁。",
      "晚潮未至早潮落，井邑暂依沙上头。"
    ]
  },
  {
    "volume": 468,
    "sequence": 33,
    "title": "扶病春亭",
    "author": "刘言史",
    "content": [
      "强梳稀发著纶巾，舍杖空行试病身。",
      "花间自欲裴回立，稚子牵衣不许人。"
    ]
  },
  {
    "volume": 468,
    "sequence": 34,
    "title": "赠童尼",
    "author": "刘言史",
    "content": [
      "旧时艳质如明玉，今日空心是冷灰。",
      "料得襄王惆怅极，更无云雨到阳台。"
    ]
  },
  {
    "volume": 468,
    "sequence": 35,
    "title": "读故友于君集",
    "author": "刘言史",
    "content": [
      "大底从头总是悲，就中偏怆筑城词。",
      "依然想得初成日，寄出秋山与我时。"
    ]
  },
  {
    "volume": 468,
    "sequence": 36,
    "title": "病僧二首",
    "author": "刘言史",
    "content": [
      "竺国乡程算不回，病中衣锡遍浮埃。",
      "如今汉地诸经本，自过流沙远背来。",
      "空林衰病卧多时，白发从成数寸丝。",
      "西行却过流沙日，枕上寥寥心独知。"
    ]
  },
  {
    "volume": 468,
    "sequence": 37,
    "title": "右军墨池",
    "author": "刘言史",
    "content": [
      "永嘉人事尽归空，逸少遗居蔓草中。",
      "至今池水涵余墨，犹共诸泉色不同。"
    ]
  },
  {
    "volume": 468,
    "sequence": 38,
    "title": "送僧归山",
    "author": "刘言史",
    "content": [
      "楚俗翻花自送迎，密人来往岂知情。",
      "夜行独自寒山寺，雪径泠泠金锡声。"
    ]
  },
  {
    "volume": 468,
    "sequence": 39,
    "title": "题源分竹亭",
    "author": "刘言史",
    "content": [
      "绕屋扶疏千万竿，年年相诱独行看。",
      "日光不透烟常在，先校诸家一月寒。"
    ]
  },
  {
    "volume": 468,
    "sequence": 40,
    "title": "山寺看樱桃花题僧壁",
    "author": "刘言史",
    "content": [
      "楚寺春风腊尽时，含桃先坼一千枝。",
      "老僧不语傍边坐，花发人来总不知。"
    ]
  },
  {
    "volume": 468,
    "sequence": 41,
    "title": "伤清江上人",
    "author": "刘言史",
    "content": [
      "往年偏共仰师游，闻过流沙泪不休。",
      "此身岂得多时住，更著尘心起外愁。"
    ]
  },
  {
    "volume": 468,
    "sequence": 42,
    "title": "山寺看海榴花",
    "author": "刘言史",
    "content": [
      "琉璃地上绀宫前，发翠凝红已十年。",
      "夜久月明人去尽，火光霞焰递相燃。"
    ]
  },
  {
    "volume": 468,
    "sequence": 43,
    "title": "赠成炼师四首",
    "author": "刘言史",
    "content": [
      "花冠蕊帔色婵娟，一曲清箫凌紫烟。",
      "不知今日重来意，更住人间几百年。",
      "黄昏骑得下天龙，巡遍茅山数十峰。",
      "采芝却到蓬莱上，花里犹残碧玉钟。",
      "等闲何处得灵方，丹脸云鬟日月长。",
      "大罗过却三千岁，更向人间魅阮郎。",
      "曾随阿母汉宫斋，凤驾龙輧列玉阶。",
      "当时白燕无寻处，今日云鬟见玉钗。"
    ]
  },
  {
    "volume": 468,
    "sequence": 44,
    "title": "上巳日陪襄阳李尚书宴光风亭",
    "author": "刘言史",
    "content": [
      "碧池萍嫩柳垂波，绮席丝镛舞翠娥。",
      "为报会稽亭上客，永和应不胜元和。"
    ]
  },
  {
    "volume": 468,
    "sequence": 45,
    "title": "奉酬",
    "author": "刘言史",
    "content": [
      "闰余春早景沉沉，禊饮风亭恣赏心。",
      "红袖青娥留永夕，汉阴宁肯羡山阴。"
    ]
  },
  {
    "volume": 468,
    "sequence": 46,
    "title": "病中客散复言怀",
    "author": "刘言史",
    "content": [
      "华发离披卧满头，暗虫衰草入乡愁。",
      "枕前人去空庭暮，又见芭蕉白露秋。"
    ]
  },
  {
    "volume": 468,
    "sequence": 47,
    "title": "处州月夜穆中丞席和主人",
    "author": "刘言史",
    "content": [
      "羌竹繁弦银烛红，月光初出柳城东。",
      "忽见隐侯裁一咏，还须书向郡楼中。"
    ]
  },
  {
    "volume": 468,
    "sequence": 48,
    "title": "寻花",
    "author": "刘言史",
    "content": [
      "游春未足春将度，访紫寻红少在家。",
      "借问流莺与飞蝶，更知何处有幽花。"
    ]
  },
  {
    "volume": 468,
    "sequence": 49,
    "title": "赠陈长史妓（本内宫人）",
    "author": "刘言史",
    "content": [
      "宝钿云和玉禁仙，深含媚靥袅朱弦。",
      "春风不怕君王恨，引出幽花落外边。"
    ]
  },
  {
    "volume": 468,
    "sequence": 50,
    "title": "题王况故居",
    "author": "刘言史",
    "content": [
      "入巷萧条起悲绪，儿女犹居旧贫处。",
      "尘满空床屋见天，独作驴鸣一声去。"
    ]
  },
  {
    "volume": 468,
    "sequence": 51,
    "title": "偶题",
    "author": "刘言史",
    "content": [
      "迟日新妆游冶娘，盈盈彩艇白莲塘。",
      "掬水远湿岸边郎，红绡缕中玉钏光。"
    ]
  },
  {
    "volume": 468,
    "sequence": 52,
    "title": "恸柳论",
    "author": "刘言史",
    "content": [
      "孀妻栖户仍无嗣，欲访孤坟谁引至。",
      "裴回无处展哀情，惟有衣襟知下泪。"
    ]
  },
  {
    "volume": 468,
    "sequence": 53,
    "title": "夜入简子古城",
    "author": "刘言史",
    "content": [
      "远火荧荧聚寒鬼，绿焰欲销还复起。",
      "夜深风雪古城空，行客衣襟汗如水。"
    ]
  },
  {
    "volume": 468,
    "sequence": 54,
    "title": "桂江中题香顶台",
    "author": "刘言史",
    "content": [
      "岧岧香积凌空翠，天上名花落幽地。",
      "老僧相对竟无言，山鸟却呼诸佛字。"
    ]
  },
  {
    "volume": 468,
    "sequence": 55,
    "title": "僧檐前独竹咏",
    "author": "刘言史",
    "content": [
      "乱石田中寄孤本，亭亭不住凌虚引。",
      "欲以袈裟拂著来，一边碧玉无轻粉。"
    ]
  },
  {
    "volume": 468,
    "sequence": 56,
    "title": "送人随姊夫任云安令",
    "author": "刘言史",
    "content": [
      "闲逐维私向武城，北风青雀片时行。",
      "孤帆瞥过荆州岸，认得瞿塘急浪声。"
    ]
  },
  {
    "volume": 468,
    "sequence": 57,
    "title": "山中喜崔补阙见寻",
    "author": "刘言史",
    "content": [
      "鹿袖青藜鼠耳巾，潜夫岂解拜朝臣。",
      "白屋藜床还共入，山妻老大不羞人。"
    ]
  },
  {
    "volume": 468,
    "sequence": 58,
    "title": "偶题二首",
    "author": "刘言史",
    "content": [
      "金榜荣名俱失尽，病身为庶更投魑。",
      "春娥慢笑无愁色，别向人家舞柘枝。",
      "得罪除名谪海头，惊心无暇与身愁。",
      "中使不知何处住，家书莫寄向春州。"
    ]
  },
  {
    "volume": 468,
    "sequence": 59,
    "title": "嘉兴社日",
    "author": "刘言史",
    "content": [
      "消渴天涯寄病身，临邛知我是何人。",
      "今年社日分余肉，不值陈平又不均。"
    ]
  },
  {
    "volume": 468,
    "sequence": 60,
    "title": "席上赠李尹",
    "author": "刘言史",
    "content": [
      "伛偻山夫发似丝，松间石上坐多时。",
      "瓢饮不曾看酒肆，世人空笑亦何为。"
    ]
  },
  {
    "volume": 468,
    "sequence": 61,
    "title": "弼公院问病",
    "author": "刘言史",
    "content": [
      "一头细发两分丝，卧见芭蕉白露滋。",
      "欲令居士身无病，直待众生苦尽时。"
    ]
  },
  {
    "volume": 468,
    "sequence": 62,
    "title": "惜花",
    "author": "刘言史",
    "content": [
      "年少共怜含露色，老人偏惜委尘红。",
      "如何遂得心中事，每要花时不厌风。"
    ]
  },
  {
    "volume": 468,
    "sequence": 63,
    "title": "代胡僧留别",
    "author": "刘言史",
    "content": [
      "此地缘疏语未通，归时老病去无穷。",
      "定知不彻南天竺，死在条支阴碛中。"
    ]
  },
  {
    "volume": 468,
    "sequence": 64,
    "title": "桂江逢王使君旅榇归",
    "author": "刘言史",
    "content": [
      "故人丹旐出南威，少妇随丧哭渐归。",
      "遥想北原新垄上，日寒光浅水松稀。"
    ]
  },
  {
    "volume": 468,
    "sequence": 65,
    "title": "玉京词",
    "author": "刘言史",
    "content": [
      "绝景寥寥日更迟，人间甲子不同时。",
      "未知樵客终何得，归后无家是看棋。"
    ]
  },
  {
    "volume": 468,
    "sequence": 66,
    "title": "葛巾歌（贝州漳南县赠杨炯燗）",
    "author": "刘言史",
    "content": [
      "一片白葛巾，潜夫自能结。",
      "篱边折枯蒿，聊用簪华发。",
      "有时醉倒长松侧，酒醒不见心还忆。",
      "谷鸟衔将却趁来，野风吹去还寻得。",
      "十年紫竹溪南住，迹同玄豹依深雾。",
      "草堂窗底漉春醅，山寺门前逢暮雨。",
      "临汝袁郎得相见，闲云引到东阳县。",
      "鲁性将他类此身，还拈野物赠傍人。",
      "空留棁仗犊鼻裈，濛濛烟雨归山村。"
    ]
  },
  {
    "volume": 468,
    "sequence": 67,
    "title": "北原情三首",
    "author": "刘言史",
    "content": [
      "错莫天色愁，挽歌出重闉。",
      "谁家白网车，送客入幽尘。",
      "铭旌下官道，葬舆去辚辚。",
      "萧条黄蒿中，奠酒花翠新。",
      "米雪晚霏微，墓成悄无人。",
      "乌鸢下空地，烟火残荒榛。",
      "生人更多苦，入户事盈身。",
      "营营日易深，却到不得频。",
      "寂寥孤隧头，草绿棠梨春。",
      "洛阳城北山，古今葬冥客。",
      "聚骨朽成泥，此山土多白。",
      "近来送葬人，亦去闻归声。",
      "岂能车轮疾，渐是墓侵城。",
      "城中人不绝，哀挽相次行。",
      "莫非北邙后，重向洛城生。",
      "卜地起孤坟，全家送葬去。",
      "归来却到时，不复重知处。",
      "叠叠葬相续，土乾草已绿。",
      "列纸泻壶浆，空向春云哭。"
    ]
  },
  {
    "volume": 468,
    "sequence": 68,
    "title": "林中独醒",
    "author": "刘言史",
    "content": [
      "晚来林沼静，独坐间瓢尊。",
      "向己非前迹，齐心欲不言。",
      "微凉生乱筱，轻馥起孤萱。",
      "未得浑无事，瓜田草正繁。"
    ]
  },
  {
    "volume": 468,
    "sequence": 69,
    "title": "江陵客舍留别樊尚书",
    "author": "刘言史",
    "content": [
      "信陵门馆下，多病有归思。",
      "坠履忘情后，寒灰更湿时。",
      "委栏芳蕙晚，凭几雪髫垂。",
      "明日秋关外，单车风雨随。"
    ]
  }
]