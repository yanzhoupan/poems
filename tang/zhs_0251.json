[
  {
    "volume": 251,
    "sequence": 1,
    "title": "代宛转歌二首",
    "author": "刘方平",
    "content": [
      "星参差，明月二八灯五枝。",
      "黄鹤瑶琴将别去，芙蓉羽帐惜空垂。",
      "歌宛转，宛转恨无穷。",
      "愿为潮与浪，俱起碧流中。",
      "晓将近，黄姑织女银河尽。",
      "九华锦衾无复情，千金宝镜谁能引。",
      "歌宛转，宛转伤别离。",
      "愿作杨与柳，同向玉窗垂。"
    ]
  },
  {
    "volume": 251,
    "sequence": 2,
    "title": "乌栖曲二首",
    "author": "刘方平",
    "content": [
      "蛾眉曼脸倾城国，鸣环动佩新相识。",
      "银汉斜临白玉堂，芙蓉行障掩灯光。",
      "画舸双艚锦为缆，芙蓉花发莲叶暗。",
      "门前月色映横塘，感郎中夜度潇湘。"
    ]
  },
  {
    "volume": 251,
    "sequence": 3,
    "title": "巫山高",
    "author": "刘方平",
    "content": [
      "楚国巫山秀，清猿日夜啼。",
      "万重春树合，十二碧峰齐。",
      "峡出朝云下，江来暮雨西。",
      "阳台归路直，不畏向家迷。"
    ]
  },
  {
    "volume": 251,
    "sequence": 4,
    "title": "巫山神女",
    "author": "刘方平",
    "content": [
      "神女藏难识，巫山秀莫群。",
      "今宵为大雨，昨日作孤云。",
      "散漫愁巴峡，徘徊恋楚君。",
      "先王为立庙，春树几氛氲。"
    ]
  },
  {
    "volume": 251,
    "sequence": 5,
    "title": "梅花落",
    "author": "刘方平",
    "content": [
      "新岁芳梅树，繁花四面同。",
      "春风吹渐落，一夜几枝空。",
      "少妇今如此，长城恨不穷。",
      "莫将辽海雪，来比后庭中。"
    ]
  },
  {
    "volume": 251,
    "sequence": 6,
    "title": "铜雀妓",
    "author": "刘方平",
    "content": [
      "遗令奉君王，嚬蛾强一妆。",
      "岁移陵树色，恩在舞衣香。",
      "玉座生秋气，铜台下夕阳。",
      "泪痕沾井干，舞袖为谁长。"
    ]
  },
  {
    "volume": 251,
    "sequence": 7,
    "title": "秋夜思（一作淮上秋夜）",
    "author": "刘方平",
    "content": [
      "旅梦何时尽，征途望每赊。",
      "晚秋淮上水，新月楚人家。",
      "猿啸空山近，鸿飞极浦斜。",
      "明朝南岸去，言折桂枝花。"
    ]
  },
  {
    "volume": 251,
    "sequence": 8,
    "title": "秋夜泛舟",
    "author": "刘方平",
    "content": [
      "林塘夜发舟，虫响荻飕飕。",
      "万影皆因月，千声各为秋。",
      "岁华空复晚，乡思不堪愁。",
      "西北浮云外，伊川何处流。"
    ]
  },
  {
    "volume": 251,
    "sequence": 9,
    "title": "折杨枝",
    "author": "刘方平",
    "content": [
      "官渡初杨柳，风来亦动摇。",
      "武昌行路好，应为最长条。",
      "叶映黄鹂夕，花繁白雪朝。",
      "年年攀折意，流恨入纤腰。"
    ]
  },
  {
    "volume": 251,
    "sequence": 10,
    "title": "班婕妤（一作婕妤怨）",
    "author": "刘方平",
    "content": [
      "夕殿别君王，宫深月似霜。",
      "人幽在长信，萤出向昭阳。",
      "露浥红兰湿，秋凋碧树伤。",
      "惟当合欢扇，从此箧中藏。"
    ]
  },
  {
    "volume": 251,
    "sequence": 11,
    "title": "新春",
    "author": "刘方平",
    "content": [
      "南陌春风早，东邻曙色斜。",
      "一花开楚国，双燕入卢家。",
      "眠罢梳云髻，妆成上锦车。",
      "谁知如昔日，更浣越溪纱。"
    ]
  },
  {
    "volume": 251,
    "sequence": 12,
    "title": "寄严八判官",
    "author": "刘方平",
    "content": [
      "洛阳新月动秋砧，瀚海沙场天半阴。",
      "出塞能全仲叔策，安亲更切老莱心。",
      "汉家宫里风云晓，羌笛声中雨雪深。",
      "怀袖未传三岁字，相思空作陇头吟。"
    ]
  },
  {
    "volume": 251,
    "sequence": 13,
    "title": "秋夜寄皇甫冉郑丰",
    "author": "刘方平",
    "content": [
      "洛阳清夜白云归，城里长河列宿稀。",
      "秋后见飞千里雁，月中闻捣万家衣。",
      "长怜西雍青门道，久别东吴黄鹄矶。",
      "借问客书何所寄，用心不啻两乡违。"
    ]
  },
  {
    "volume": 251,
    "sequence": 14,
    "title": "寄陇右严判官",
    "author": "刘方平",
    "content": [
      "副相西征重，苍生属望晨。",
      "还同周薄伐，不取汉和亲。",
      "虏阵摧枯易，王师决胜频。",
      "高旗临鼓角，太白静风尘。",
      "赤狄争归化，青羌已请臣。",
      "遥传阃外美，盛选幕中宾。",
      "玉剑光初发，冰壶色自真。",
      "忠贞期报主，章服岂荣身。",
      "边草含风绿，征鸿过月新。",
      "胡笳长出塞，陇水半归秦。",
      "绝漠多来往，连年厌苦辛。",
      "路经西汉雪，家掷后园春。",
      "谁念烟云里，深居汝颍滨。",
      "一丛黄菊地，九日白衣人。",
      "松叶疏开岭，桃花密映津。",
      "缣书若有寄，为访许由邻。"
    ]
  },
  {
    "volume": 251,
    "sequence": 15,
    "title": "拟娼楼节怨",
    "author": "刘方平",
    "content": [
      "上苑离离莺度，昆明幂幂蒲生。",
      "时光春华可惜，何须对镜含情。"
    ]
  },
  {
    "volume": 251,
    "sequence": 16,
    "title": "采莲曲",
    "author": "刘方平",
    "content": [
      "落日晴江里，荆歌艳楚腰。",
      "采莲从小惯，十五即乘潮。"
    ]
  },
  {
    "volume": 251,
    "sequence": 17,
    "title": "长信宫",
    "author": "刘方平",
    "content": [
      "梦里君王近，宫中河汉高。",
      "秋风能再热，团扇不辞劳。"
    ]
  },
  {
    "volume": 251,
    "sequence": 18,
    "title": "京兆眉",
    "author": "刘方平",
    "content": [
      "新作蛾眉样，谁将月里同。",
      "有来凡几日，相效满城中。"
    ]
  },
  {
    "volume": 251,
    "sequence": 19,
    "title": "春雪",
    "author": "刘方平",
    "content": [
      "飞雪带春风，裴回乱绕空。",
      "君看似花处，偏在洛阳东。"
    ]
  },
  {
    "volume": 251,
    "sequence": 20,
    "title": "望夫石",
    "author": "刘方平",
    "content": [
      "佳人成古石，藓驳覆花黄。",
      "犹有春山杏，枝枝似薄妆。"
    ]
  },
  {
    "volume": 251,
    "sequence": 21,
    "title": "送别",
    "author": "刘方平",
    "content": [
      "华亭霁色满今朝，云里樯竿去转遥。",
      "莫怪山前深复浅，清淮一日两回潮。"
    ]
  },
  {
    "volume": 251,
    "sequence": 22,
    "title": "夜月",
    "author": "刘方平",
    "content": [
      "更深月色半人家，北斗阑干南斗斜。",
      "今夜偏知春气暖，虫声新透绿窗纱。"
    ]
  },
  {
    "volume": 251,
    "sequence": 23,
    "title": "春怨",
    "author": "刘方平",
    "content": [
      "纱窗日落渐黄昏，金屋无人见泪痕。",
      "寂寞空庭春欲晚，梨花满地不开门。"
    ]
  },
  {
    "volume": 251,
    "sequence": 24,
    "title": "代春怨",
    "author": "刘方平",
    "content": [
      "朝日残莺伴妾啼，开帘只见草萋萋。",
      "庭前时有东风入，杨柳千条尽向西。"
    ]
  }
]