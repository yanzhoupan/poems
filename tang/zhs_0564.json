[
  {
    "volume": 564,
    "sequence": 1,
    "title": "夏杪登越王楼临涪江望雪山寄朝中知友",
    "author": "于兴宗",
    "content": [
      "巴西西北楼，堪望亦堪愁。",
      "山乱江回远，川清树欲秋。",
      "晴明中雪岭，烟霭下渔舟。",
      "写寄朝天客，知余恨独游。"
    ]
  },
  {
    "volume": 564,
    "sequence": 2,
    "title": "东阳涵碧亭（《金华志》：\\n兴宗宝历初令东阳创此亭）",
    "author": "于兴宗",
    "content": [
      "高低竹杂松，积翠复留风。",
      "路剧阴溪里，寒生暑气中。"
    ]
  },
  {
    "volume": 564,
    "sequence": 3,
    "title": "奉酬绵州中丞以江山小图远垂赐及兼寄诗",
    "author": "李朋",
    "content": [
      "巴江与雪山，井邑共回环。",
      "图写丹青内，分明烟霭间。",
      "移君名郡兴，助我小斋闲。",
      "日想登临处，高踪不可攀。"
    ]
  },
  {
    "volume": 564,
    "sequence": 4,
    "title": "奉酬于中丞登越王楼见寄之什",
    "author": "杨牢",
    "content": [
      "剑外书来日，惊忙自折封。",
      "丹青得山水，强健慰心胸。",
      "事少胜诸郡，江回见几重。",
      "宁悲久作别，且似一相逢。",
      "诗合焚香咏，愁应赖酒浓。",
      "庾楼寒更忆，肠断雪千峰。"
    ]
  },
  {
    "volume": 564,
    "sequence": 5,
    "title": "赠舍弟",
    "author": "杨牢",
    "content": [
      "秦云蜀浪两堪愁，尔养晨昏我远游。",
      "千里客心难寄梦，两行乡泪为君流。",
      "早驱风雨知龙圣，饿食鱼虾觉虎羞。",
      "袖里镆铘光似水，丈夫不合等闲休。"
    ]
  },
  {
    "volume": 564,
    "sequence": 6,
    "title": "句",
    "author": "杨牢",
    "content": [
      "虾蟆欲吃月，保护常教圆。",
      "心明外不察，月向怀中圆。",
      "罗帏若不卷，谁道中无人。",
      "魁形下方天顶亚，二十四寸窗中月。"
    ]
  },
  {
    "volume": 564,
    "sequence": 7,
    "title": "和绵州于中丞登越王楼见寄（时为同州刺史）",
    "author": "李续",
    "content": [
      "早年登此楼，退想不胜愁。",
      "地远二千里，时将四十秋。",
      "邅迍多失路，华皓任虚舟。",
      "诗酒虽堪使，何因得共游。"
    ]
  },
  {
    "volume": 564,
    "sequence": 8,
    "title": "和绵州于中丞登越王楼作",
    "author": "李汶儒",
    "content": [
      "珍重巴西守，殷勤寄远情。",
      "剑峰当户碧，诗韵满楼清。",
      "日照涪川阔，烟笼雪峤明。",
      "徵黄看即及，莫叹滞江城。"
    ]
  },
  {
    "volume": 564,
    "sequence": 9,
    "title": "和于中丞夏杪登越王楼望雪山见寄",
    "author": "田章",
    "content": [
      "志乖多感物，临眺更增愁。",
      "暑候虽云夏，江声已似秋。",
      "雪遥难辨木，村近好维舟。",
      "莫恨归朝晚，朝簪拟胜游。"
    ]
  },
  {
    "volume": 564,
    "sequence": 10,
    "title": "和绵州于中丞登越王楼作",
    "author": "薛蒙",
    "content": [
      "左绵江上楼，五马此销愁。",
      "暑退千山雪，风来万木秋。",
      "邅回犹刺郡，系滞似维舟。",
      "即有徵黄日，名川莫厌游。"
    ]
  },
  {
    "volume": 564,
    "sequence": 11,
    "title": "和绵州于中丞登越王楼作",
    "author": "李邺",
    "content": [
      "长听巴西事，看图胜所闻。",
      "江楼明返照，雪岭乱晴云。",
      "景象诗情在，幽奇笔迹分。",
      "使君徒说好，不只怨离群。"
    ]
  },
  {
    "volume": 564,
    "sequence": 12,
    "title": "和绵州于中丞登越王楼作二首（时为校书郎）",
    "author": "于瑰",
    "content": [
      "楼因藩邸号，川势似依楼。",
      "显敞含清暑，岚光入素秋。",
      "山宜姑射貌，江泛李膺舟。",
      "郢曲思朋执，轻纱画胜游。",
      "极目郡城楼，浮云拂槛愁。",
      "政成多暇日，诗思动先秋。",
      "远霁千岩雪，随波一叶舟。",
      "昔曾窥粉绘，今愿许陪游。"
    ]
  },
  {
    "volume": 564,
    "sequence": 13,
    "title": "和于中丞登越王楼",
    "author": "王严",
    "content": [
      "雉堞临朱槛，登兹便散愁。",
      "蝉声怨炎夏，山色报新秋。",
      "江转穿云树，心闲随叶舟。",
      "仲宣徒有叹，谢守几追游。"
    ]
  },
  {
    "volume": 564,
    "sequence": 14,
    "title": "题越王楼寄献中丞使君",
    "author": "刘暌",
    "content": [
      "朱轩迥压碧烟州，昔岁贤王是胜游。",
      "山簇剑峰朝阙远，水如巴字绕城流。",
      "人间物象分千里，天上笙歌醉五侯。",
      "今日登临无限意，同沾惠化自销愁。"
    ]
  },
  {
    "volume": 564,
    "sequence": 15,
    "title": "秋日登越王楼献于中丞",
    "author": "李渥",
    "content": [
      "越王曾牧剑南州，因向城隅建此楼。",
      "横玉远开千峤雪，暗雷下听一江流。",
      "画檐先弄朝阳色，朱槛低临众木秋。",
      "徒学仲宣聊四望，且将词赋好依刘。"
    ]
  },
  {
    "volume": 564,
    "sequence": 16,
    "title": "洋州于中丞顷牧左绵题诗越王楼上朝贤继和辄课四韵",
    "author": "刘璐",
    "content": [
      "隔政代君侯，多惭迹令猷。",
      "山光来户牖，江鸟满汀洲。",
      "雅韵徵朝客，清词写郡楼。",
      "至今谣未已，注意在洋州。"
    ]
  },
  {
    "volume": 564,
    "sequence": 17,
    "title": "和于中丞登越王楼作",
    "author": "卢栯",
    "content": [
      "图画越王楼，开缄慰别愁。",
      "山光涵雪冷，水色带江秋。",
      "云岛孤征雁，烟帆一叶舟。",
      "向风舒霁景，如伴谢公游。"
    ]
  },
  {
    "volume": 564,
    "sequence": 18,
    "title": "飞鸿响远音",
    "author": "李体仁",
    "content": [
      "漠漠微霜夕，翩翩出渚鸿。",
      "清声流迥野，高韵入寥空。",
      "旧质经寒塞，残音响远风。",
      "萦雪犹类网，避月尚疑弓。",
      "弱羽虽能振，丹霄竟未通。",
      "欲知多怨思，听取暮烟中。"
    ]
  }
]