[
  {
    "volume": 289,
    "sequence": 1,
    "title": "长安春夜宿开元观",
    "author": "杨凭",
    "content": [
      "霓裳下晚烟，留客杏花前。",
      "遍问人寰事，新从洞府天。",
      "长松皆扫月，老鹤不知年。",
      "为说蓬瀛路，云涛几处连。"
    ]
  },
  {
    "volume": 289,
    "sequence": 2,
    "title": "晚泊江戍",
    "author": "杨凭",
    "content": [
      "旅棹依遥戍，清湘急晚流。",
      "若为南浦宿，逢此北风秋。",
      "云月孤鸿晚，关山几路愁。",
      "年年不得意，零落对沧洲。"
    ]
  },
  {
    "volume": 289,
    "sequence": 3,
    "title": "巴江雨夜",
    "author": "杨凭",
    "content": [
      "五岭天无雁，三巴客问津。",
      "纷纷轻汉暮，漠漠暗江春。",
      "青草连湖岸，繁花忆楚人。",
      "芳菲无限路，几夜月明新。"
    ]
  },
  {
    "volume": 289,
    "sequence": 4,
    "title": "边塞行",
    "author": "杨凭",
    "content": [
      "九原临得水，双足是重城。",
      "独许为儒老，相怜从骑行。",
      "细丛榆塞迥，高点雁山晴。",
      "圣主嗤炎汉，无心自勒兵。"
    ]
  },
  {
    "volume": 289,
    "sequence": 5,
    "title": "乐游园望月",
    "author": "杨凭",
    "content": [
      "炎灵全盛地，明月半秋时。",
      "今古人同望，盈亏节暗移。",
      "彩凝双月迥，轮度八川迟。",
      "共惜鸣珂去，金波送酒卮。"
    ]
  },
  {
    "volume": 289,
    "sequence": 6,
    "title": "千叶桃花",
    "author": "杨凭",
    "content": [
      "千叶桃花胜百花，孤荣春晚驻年华。",
      "若教避俗秦人见，知向河源旧侣夸。"
    ]
  },
  {
    "volume": 289,
    "sequence": 7,
    "title": "春中泛舟",
    "author": "杨凭",
    "content": [
      "仙郎归奏过湘东，正值三湘二月中。",
      "惆怅满川桃杏醉，醉看还与曲江同。"
    ]
  },
  {
    "volume": 289,
    "sequence": 8,
    "title": "雨中怨秋",
    "author": "杨凭",
    "content": [
      "辞家远客怆秋风，千里寒云与断蓬。",
      "日暮隔山投古寺，钟声何处雨濛濛。"
    ]
  },
  {
    "volume": 289,
    "sequence": 9,
    "title": "秋日独游曲江",
    "author": "杨凭",
    "content": [
      "信马闲过忆所亲，秋山行尽路无尘。",
      "主人莫惜松阴醉，还有千钱沽酒人。"
    ]
  },
  {
    "volume": 289,
    "sequence": 10,
    "title": "寄别",
    "author": "杨凭",
    "content": [
      "晚烟洲雾并苍苍，河雁惊飞不作行。",
      "回旆转舟行数里，歌声犹自逐清湘。"
    ]
  },
  {
    "volume": 289,
    "sequence": 11,
    "title": "边情",
    "author": "杨凭",
    "content": [
      "新种如今屡请和，玉关边上幸无他。",
      "欲知北海苦辛处，看取节毛馀几多。"
    ]
  },
  {
    "volume": 289,
    "sequence": 12,
    "title": "早发湘中",
    "author": "杨凭",
    "content": [
      "按节鸣笳中贵催，红旌白旆满船开。",
      "迎愁湓浦登城望，西见荆门积水来。"
    ]
  },
  {
    "volume": 289,
    "sequence": 13,
    "title": "海榴",
    "author": "杨凭",
    "content": [
      "海榴殷色透帘栊，看盛看衰意欲同。",
      "若许三英随五马，便将浓艳斗繁红。"
    ]
  },
  {
    "volume": 289,
    "sequence": 14,
    "title": "春情",
    "author": "杨凭",
    "content": [
      "暮雨朝云几日归，如丝如雾湿人衣。",
      "三湘二月春光早，莫逐狂风缭乱飞。"
    ]
  },
  {
    "volume": 289,
    "sequence": 15,
    "title": "送客往荆州",
    "author": "杨凭",
    "content": [
      "巴丘过日又登城，云水湘东一日平。",
      "若爱春秋繁露学，正逢元凯镇南荆。"
    ]
  },
  {
    "volume": 289,
    "sequence": 16,
    "title": "赠马炼师",
    "author": "杨凭",
    "content": [
      "心嫌碧落更何从，月帔花冠冰雪容。",
      "行雨若迷归处路，近南惟见祝融峰。"
    ]
  },
  {
    "volume": 289,
    "sequence": 17,
    "title": "湘江泛舟",
    "author": "杨凭",
    "content": [
      "湘川洛浦三千里，地角天涯南北遥。",
      "除却同倾百壶外，不愁谁奈两魂销。"
    ]
  },
  {
    "volume": 289,
    "sequence": 18,
    "title": "送别",
    "author": "杨凭",
    "content": [
      "江岸梅花雪不如，看君驿驭向南徐。",
      "相闻不必因来雁，云里飞輧落素书。"
    ]
  },
  {
    "volume": 289,
    "sequence": 19,
    "title": "赠窦牟（一作窦洛阳牟见简篇章，偶赠绝句）",
    "author": "杨凭",
    "content": [
      "直用天才众却瞋，应欺李杜久为尘。",
      "南荒不死中华老，别玉翻同西国人。"
    ]
  }
]