[
  {
    "volume": 818,
    "sequence": 1,
    "title": "送梁拾遗肃归朝",
    "author": "皎然",
    "content": [
      "明主重文谏，才臣出江东。",
      "束书辞东山，改服临北风。",
      "万里望皇邑，九重当曙空。",
      "天开芙蓉阙，日上蒲桃宫。",
      "天子初未起，金闺籍先通。",
      "身逢轩辕世，名贵鸳鸾中。",
      "故人荣此别，何用悲丝桐。"
    ]
  },
  {
    "volume": 818,
    "sequence": 2,
    "title": "奉陪杨使君顼送段校书赴南海幕",
    "author": "皎然",
    "content": [
      "硕贤静广州，信为天下贞。",
      "屈兹大将佐，藉彼延阁英。",
      "声动柳吴兴，郊饯意不轻。",
      "吾知段夫子，高论关苍生。",
      "处以德为藩，出则道可行。",
      "遥知南楼会，新景当诗情。",
      "天高林瘴洗，秋远海色清。",
      "时泰罢飞檄，唯应颂公成。"
    ]
  },
  {
    "volume": 818,
    "sequence": 3,
    "title": "送陆侍御士佳赴上京",
    "author": "皎然",
    "content": [
      "长安三千里，喜行不言永。",
      "清路黄尘飞，大河沧流静。",
      "更怀西川府，主公昔和鼎。",
      "伊郁瑶瑟情，威迟花骢影。",
      "此时已难别，日又无停景。",
      "出饯阙相从，心随过前岭。"
    ]
  },
  {
    "volume": 818,
    "sequence": 4,
    "title": "奉陪颜使君真卿登岘山，送张侍御严归台",
    "author": "皎然",
    "content": [
      "岘首千里情，北辕自兹发。",
      "烟霞正登览，簪笔限趋谒。",
      "黄鹤望天衢，白云归帝阙。",
      "客心南浦柳，离思西楼月。",
      "留赏景不延，感时芳易歇。",
      "他晨有山信，一为访林樾。"
    ]
  },
  {
    "volume": 818,
    "sequence": 5,
    "title": "酬元主簿子球别赠",
    "author": "皎然",
    "content": [
      "故人方远适，访我陈别情。",
      "此夜偶禅室，一言了无生。",
      "览君缄中宝，如搴清玉瑛。",
      "胡为蕴高价，岁晚徒营营。",
      "辞秩贫且病，何人见艰贞。",
      "出无黄金橐，空歌白苎行。",
      "威迟策驽马，独望故关树。",
      "渺渺千里心，春风起中路。",
      "近闻新拜命，鸾凤犹栖棘。",
      "劝君寄一枝，且养冥冥翼。",
      "甘泉多竹花，明年待君食。"
    ]
  },
  {
    "volume": 818,
    "sequence": 6,
    "title": "答道素上人别",
    "author": "皎然",
    "content": [
      "春色遍远道，寂寞闽中行。",
      "碧水何渺渺，白云亦英英。",
      "离人不可望，日暮芳洲情。",
      "黄鹤有逸翮，翘首白云倾。",
      "欲为山中侣，肯秘辽天声。",
      "蓝缕真子褐，葳蕤近臣缨。",
      "以兹夺尔怀，常恐道不成。",
      "吾门弟子中，不减惠休名。",
      "一性研已远，五言功更精。",
      "从君汗漫游，莫废学无生。",
      "忍草肯摇落，禅枝不枯荣。",
      "采采慰长路，知吾心不轻。",
      "幻情有去住，真性无离别。",
      "留取老桂枝，归来共攀折。"
    ]
  },
  {
    "volume": 818,
    "sequence": 7,
    "title": "霅溪馆送韩明府章辞满归",
    "author": "皎然",
    "content": [
      "洛令从告还，故人东门饯。",
      "惠爱三年积，轩车一夜远。",
      "晓月离馆空，秋风故山晚。",
      "荣君有嘉荐，顾我阻游衍。",
      "宿昔峰顶心，依依不可卷。"
    ]
  },
  {
    "volume": 818,
    "sequence": 8,
    "title": "送穆寂赴举",
    "author": "皎然",
    "content": [
      "天子锡玄纁，倾山礼隐沦。",
      "君抛青霞去，荣资观国宾。",
      "剑光既陆离，琼彩何璘玢。",
      "夙驾别情远，商弦秋意新。",
      "冥冥鸿鹄姿，数尺看苍旻。",
      "残寇近宋郊，西行恶飙尘。",
      "立身素耿介，处难思经纶。",
      "春府搜才日，高科得一人。"
    ]
  },
  {
    "volume": 818,
    "sequence": 9,
    "title": "送张彝归长沙",
    "author": "皎然",
    "content": [
      "早闻凌云彩，谓在鸳鹭俦。",
      "华发始相遇，沧江仍旅游。",
      "策名忘苟进，澹虑轻所求。",
      "常服远游诫，缅怀经世谋。",
      "片帆背风渚，万里还湘洲。",
      "别望荆云积，归心汉水流。",
      "兰苕行采采，桂棹思悠悠。",
      "宿昔无机者，为君动离忧。"
    ]
  },
  {
    "volume": 818,
    "sequence": 10,
    "title": "秋日毗陵南寺送潘述之扬州",
    "author": "皎然",
    "content": [
      "孤客秋易伤，嘶蝉静仍续。",
      "佳晨亦已屡，欢会常不足。",
      "禅地非路岐，我心岂羁束。",
      "情生远别时，坐恨清景促。",
      "望中千里隔，暮归西山曲。",
      "萧条月中道，彩蒨原上绿。",
      "不见同心人，幽怀增踯躅。"
    ]
  },
  {
    "volume": 818,
    "sequence": 11,
    "title": "春日又送潘述之扬州",
    "author": "皎然",
    "content": [
      "别渚望邗城，岐路春日遍。",
      "柔风吹杨柳，芳景流郊甸。",
      "日日东林期，今夕异乡县。",
      "文房旷佳士，禅室阻清盼。",
      "离恨夺赏心，不得谐所愿。",
      "莫忆山中人，碧云遥可见。"
    ]
  },
  {
    "volume": 818,
    "sequence": 12,
    "title": "新秋送卢判官",
    "author": "皎然",
    "content": [
      "故人念宿昔，欲别增远情。",
      "入座炎气屏，为君秋景清。",
      "由来空山客，不怨离弦声。",
      "唯有暮蝉起，相思碧云生。"
    ]
  },
  {
    "volume": 818,
    "sequence": 13,
    "title": "奉送袁高使君诏征赴行在，效曹刘体",
    "author": "皎然",
    "content": [
      "皇心亭毒广，蝥贼皆陶甄。",
      "未刈蚩尤旗，方同轩后年。",
      "天子幸汉中，轘辕阻氛烟。",
      "玺书召幕牧，名在列岳仙。",
      "国难倚长城，庙谋资大贤。",
      "清损休汝骑，仁留述职篇。",
      "遐路渺天末，繁笳思河边。",
      "饰徒促远期，祗命赴急宣。",
      "謏才岂足称，深仁顾何偏。",
      "那堪临流意，千里望旗旃。"
    ]
  },
  {
    "volume": 818,
    "sequence": 14,
    "title": "奉送陆中丞长源诏征入朝",
    "author": "皎然",
    "content": [
      "诏下酂侯幕，征贤宠上勋。",
      "才当持汉典，道可致尧君。",
      "藩牧今荣饯，诗流此盛文。",
      "水从吴渚别，树向楚门分。",
      "宿寺期嘉月，看山识故云。",
      "归心复何奈，怊怅在江濆。"
    ]
  },
  {
    "volume": 818,
    "sequence": 15,
    "title": "奉送李中丞道昌入朝",
    "author": "皎然",
    "content": [
      "文宪中司盛，恩荣外镇崇。",
      "诸侯皆取则，八使独推功。",
      "诏喜新衔凤，车看旧饰熊。",
      "去思今武子，余教昔文翁。",
      "清在如江水，仁留是国风。",
      "光征二千石，扫第望司空。"
    ]
  },
  {
    "volume": 818,
    "sequence": 16,
    "title": "冬日送颜延之明府抚州觐叔父",
    "author": "皎然",
    "content": [
      "临川千里别，惆怅上津桥。",
      "日暮人归尽，山空雪未消。",
      "乡云心渺渺，楚水路遥遥。",
      "林下方欢会，山中独寂寥。",
      "天寒惊断雁，江信望回潮。",
      "岁晚流芳歇，思君在此宵。"
    ]
  },
  {
    "volume": 818,
    "sequence": 17,
    "title": "送关小师还金陵",
    "author": "皎然",
    "content": [
      "如何有归思，爱别欲忘难。",
      "白鹭沙洲晚，青龙水寺寒。",
      "蕉花铺净地，桂子落空坛。",
      "持此心为境，应堪月夜看。"
    ]
  },
  {
    "volume": 818,
    "sequence": 18,
    "title": "岘山送裴秀才赴举",
    "author": "皎然",
    "content": [
      "汉家招秀士，岘上送君行。",
      "万里见秋色，两河伤远情。",
      "王师出西镐，虏寇避东平。",
      "天府登名后，回看楚水清。"
    ]
  },
  {
    "volume": 818,
    "sequence": 19,
    "title": "酬别襄阳诗僧少微（诗中答上人归梦之意）",
    "author": "皎然",
    "content": [
      "证心何有梦，示说梦归频。",
      "文字赍秦本，诗骚学楚人。",
      "兰开衣上色，柳向手中春。",
      "别后须相见，浮云是我身。"
    ]
  },
  {
    "volume": 818,
    "sequence": 20,
    "title": "送契上人游扬州",
    "author": "皎然",
    "content": [
      "西陵古江口，远见东扬州。",
      "渌水不同泛，春山应独游。",
      "寻僧白岩寺，望月谢家楼。",
      "宿昔心期在，人寰非久留。"
    ]
  },
  {
    "volume": 818,
    "sequence": 21,
    "title": "送德清卫明府赴选（时柳黜陟有荐状）",
    "author": "皎然",
    "content": [
      "八使慎求能，东人独荐君。",
      "身犹千里限，名已九霄闻。",
      "远路翻喜别，离言暂惜分。",
      "凤门多士会，拥佩入卿云。"
    ]
  },
  {
    "volume": 818,
    "sequence": 22,
    "title": "送郑孝廉淮西觐省",
    "author": "皎然",
    "content": [
      "离袂翠华满，晨羞欲早行。",
      "春风生楚树，晓角发隋城。",
      "野霭湿衣彩，江鸿增客情。",
      "征途不用戒，坐见白波清。"
    ]
  },
  {
    "volume": 818,
    "sequence": 23,
    "title": "送沈秀才之闽中",
    "author": "皎然",
    "content": [
      "越客不成歌，春风起渌波。",
      "岭重寒不到，海近瘴偏多。",
      "野戍桄榔发，人家翡翠过。",
      "翻疑此中好，君问定如何。"
    ]
  },
  {
    "volume": 818,
    "sequence": 24,
    "title": "送清会上人游京",
    "author": "皎然",
    "content": [
      "佳游限衰疾，一笑向西风。",
      "思见青门外，曾临素浐东。",
      "峰明云际寺，日出露寒宫。",
      "行道禅长在，香尘不染空。"
    ]
  },
  {
    "volume": 818,
    "sequence": 25,
    "title": "送沈居士还太原",
    "author": "皎然",
    "content": [
      "辞官因世难，家族盛南朝。",
      "名重郊居赋，才高独酌谣。",
      "浪花飘一叶，峰色向三条。",
      "高逸虽成性，弓旌肯忘招。"
    ]
  },
  {
    "volume": 818,
    "sequence": 26,
    "title": "同颜使君真卿岘山送李法曹阳冰西上献书时会有诏征赴京",
    "author": "皎然",
    "content": [
      "汉日中郎妙，周王太史才。",
      "云书捧日去，鹤版下天来。",
      "草见吴洲发，花思御苑开。",
      "羊公惜风景，欲别几迟回。"
    ]
  },
  {
    "volume": 818,
    "sequence": 27,
    "title": "兵后送姚太祝赴选",
    "author": "皎然",
    "content": [
      "两河兵已偃，处处见归舟。",
      "日夜故人散，江皋芳树秋。",
      "楚云伤远思，秦月忆佳游。",
      "名动春官籍，翩翩才少俦。"
    ]
  },
  {
    "volume": 818,
    "sequence": 28,
    "title": "兵后送薛居士移家安吉",
    "author": "皎然",
    "content": [
      "旧游经丧乱，道在复何人。",
      "寒草心易折，闲云性常真。",
      "交情别后见，诗句比来新。",
      "向我桃州住，惜君东岭春。"
    ]
  },
  {
    "volume": 818,
    "sequence": 29,
    "title": "送邬傪之洪州觐兄弟",
    "author": "皎然",
    "content": [
      "年少足诗情，西江楚月清。",
      "书囊山翠湿，琴匣雪花轻。",
      "久别经离乱，新正忆弟兄。",
      "赠君题乐府，为是豫章行。"
    ]
  },
  {
    "volume": 818,
    "sequence": 30,
    "title": "送乾封李成",
    "author": "皎然",
    "content": [
      "羽檄飞未息，离情远近同。",
      "感君由泛瑟，关我是征鸿。",
      "眇默归人尽，疏芜夜渡空。",
      "还期当岁晚，独在路行中。"
    ]
  },
  {
    "volume": 818,
    "sequence": 31,
    "title": "送崔判官还扬子",
    "author": "皎然",
    "content": [
      "轻传祗远役，依依下姑亭。",
      "秋声满杨柳，暮色绕郊坰。",
      "烟水摇归思，山当楚驿青。"
    ]
  },
  {
    "volume": 818,
    "sequence": 32,
    "title": "奉酬袁使君西楼饯秦山人与昼同赴李侍御招三韵",
    "author": "皎然",
    "content": [
      "秋风怨别情，江守上西城。",
      "竹署寒流浅，琴窗宿雨晴。",
      "治书招远意，知共楚狂行。"
    ]
  },
  {
    "volume": 818,
    "sequence": 33,
    "title": "送清凉上人",
    "author": "皎然",
    "content": [
      "何意欲归山，道高由境胜。",
      "花空觉性了，月尽知心证。",
      "永夜出禅吟，清猿自相应。"
    ]
  },
  {
    "volume": 818,
    "sequence": 34,
    "title": "送李丞使宣州",
    "author": "皎然",
    "content": [
      "结驷何翩翩，落叶暗寒渚。",
      "梦里春谷泉，愁中洞庭雨。",
      "聊持剡山茗，以代宜城醑。"
    ]
  },
  {
    "volume": 818,
    "sequence": 35,
    "title": "送至洪沙弥游越",
    "author": "皎然",
    "content": [
      "知尔学无生，不应伤此别。",
      "相逢宿我寺，独往游灵越。",
      "早晚花会中，经行剡山月。"
    ]
  },
  {
    "volume": 818,
    "sequence": 36,
    "title": "送皇甫侍御曾还丹阳别业",
    "author": "皎然",
    "content": [
      "云阳别夜忆春耕，花发菱湖问去程。",
      "积水悠扬何处梦，乱山稠叠此时情。",
      "将离有月教弦断，赠远无兰觉意轻。",
      "朝右要君持汉典，明年北墅可须营。"
    ]
  },
  {
    "volume": 818,
    "sequence": 37,
    "title": "白蘋洲送洛阳李丞使还",
    "author": "皎然",
    "content": [
      "蘋洲北望楚山重，千里回轺止一封。",
      "临水情来还共载，看花醉去更相从。",
      "罢官风渚何时别，寄隐云阳几处逢。",
      "后会那应似畴昔，年年觉老雪山容。"
    ]
  },
  {
    "volume": 818,
    "sequence": 38,
    "title": "送履霜上人还金陵西山",
    "author": "皎然",
    "content": [
      "携锡西山步绿莎，禅心未了奈情何。",
      "湘宫水寺清秋夜，月落风悲松柏多。"
    ]
  },
  {
    "volume": 818,
    "sequence": 39,
    "title": "送辨聪上人还广陵",
    "author": "皎然",
    "content": [
      "莫学休公学远公，了心须与我心同。",
      "隋家古柳数株在，看取人间万事空。"
    ]
  },
  {
    "volume": 818,
    "sequence": 40,
    "title": "送清励上人游福建",
    "author": "皎然",
    "content": [
      "禅子自矜禅性成，将来拟照建溪清。",
      "南看闽树花不落，更取何缘了妄情。"
    ]
  },
  {
    "volume": 818,
    "sequence": 41,
    "title": "送顾道士游洞庭山",
    "author": "皎然",
    "content": [
      "见说洞庭无上路，春游乱踏五灵芝。",
      "含桃风起花狼藉，正是仙翁棋散时。"
    ]
  },
  {
    "volume": 818,
    "sequence": 42,
    "title": "送邢台州济（一作送独孤使君赴岳州）",
    "author": "皎然",
    "content": [
      "海上仙山属使君，石桥琪树古来闻。",
      "他时画出白团扇，乞取天台一片云。"
    ]
  },
  {
    "volume": 818,
    "sequence": 43,
    "title": "送柳察谏议叔",
    "author": "皎然",
    "content": [
      "东城南陌强经过，怨别无心亦放歌。",
      "明日院公应问我，闲云长在石门多。"
    ]
  },
  {
    "volume": 818,
    "sequence": 44,
    "title": "送柳淡扶侍赴洪州（此子素少宦情共予有西山之好）",
    "author": "皎然",
    "content": [
      "中林许师友，忽阻夙心期。",
      "自顾青緺好，来将黄鹤辞。",
      "少年轻远涉，世道得无欺。",
      "烟雨孤舟上，晨昏千里时。",
      "离魂渺天末，相望在江湄。",
      "无限江南柳，春风卷乱丝。"
    ]
  },
  {
    "volume": 818,
    "sequence": 45,
    "title": "同李司直题武丘寺兼留诸公与陆羽之无锡",
    "author": "皎然",
    "content": [
      "陵寝成香阜，禅枝出白杨。",
      "剑池留故事，月树即他方。",
      "应世缘须别，栖心趣不忘。",
      "还将陆居士，晨发泛归航。"
    ]
  },
  {
    "volume": 818,
    "sequence": 46,
    "title": "夏日题郑谷江上纳凉馆",
    "author": "皎然",
    "content": [
      "迢遥山意外，清风又对君。",
      "若为于此地，翻作路岐分。",
      "别馆琴徒语，前洲鹤自群。",
      "明朝天畔远，何处逐闲云。"
    ]
  },
  {
    "volume": 818,
    "sequence": 47,
    "title": "太湖馆送殷秀才赴举",
    "author": "皎然",
    "content": [
      "春风洞庭路，摇荡暮天多。",
      "衰疾见芳草，别离伤远波。",
      "诗名推首荐，赋甲拟前科。",
      "数日闻天府，山衣制芰荷。"
    ]
  },
  {
    "volume": 818,
    "sequence": 48,
    "title": "送重钧上人游天台",
    "author": "皎然",
    "content": [
      "渐看华顶出，幽赏意随生。",
      "十里行松色，千重过水声。",
      "海容云正尽，山色雨初晴。",
      "事事将心证，知君道可成。"
    ]
  },
  {
    "volume": 818,
    "sequence": 49,
    "title": "早春送颜主簿游越东，兼谒元中丞",
    "author": "皎然",
    "content": [
      "轻舸趣不已，东风吹绿蘋。",
      "欲看梅市雪，知赏柳家春。",
      "别意倾吴醑，芳声动越人。",
      "山阴三月会，内史得嘉宾。"
    ]
  },
  {
    "volume": 818,
    "sequence": 50,
    "title": "同颜使君清明日游，因送萧主簿",
    "author": "皎然",
    "content": [
      "谁知赏嘉节，别意忽相和。",
      "暮色汀洲遍，春情杨柳多。",
      "高城恋旌旆，极浦宿风波。",
      "惆怅支山月，今宵不再过。"
    ]
  },
  {
    "volume": 818,
    "sequence": 51,
    "title": "送道琚上人还金陵",
    "author": "皎然",
    "content": [
      "一与钟山别，山中得信稀。",
      "经年求法后，及夏问安归。",
      "野实充甘膳，池花当彩衣。",
      "慈亲莫返拜，外礼欲无为。"
    ]
  },
  {
    "volume": 818,
    "sequence": 52,
    "title": "送裴邕之上京",
    "author": "皎然",
    "content": [
      "辞山偶世清，挟策忽西行。",
      "帆过随江疾，衣沾楚雪轻。",
      "尚文须献赋，重道莫论兵。",
      "东观今多事，应高白马生。"
    ]
  },
  {
    "volume": 818,
    "sequence": 53,
    "title": "送珍上人还天竺，兼寄广通上人、秦山人",
    "author": "皎然",
    "content": [
      "江寺名天竺，多居蹑远踪。",
      "春帆依柳浦，轻履上莲峰。",
      "禅子兼三隐，空书共一封。",
      "因君达山信，应向白云逢。"
    ]
  },
  {
    "volume": 818,
    "sequence": 54,
    "title": "送张孝廉赴举",
    "author": "皎然",
    "content": [
      "名在诸生右，家经见素风。",
      "春田休学稼，秋赋出儒宫。",
      "别路残云湿，离情晚桂丛。",
      "明年石渠署，应继叔孙通。"
    ]
  },
  {
    "volume": 818,
    "sequence": 55,
    "title": "送刘司法之越",
    "author": "皎然",
    "content": [
      "萧萧鸣夜角，驱马背城濠。",
      "雨后寒流急，秋来朔吹高。",
      "三山期望海，八月欲观涛。",
      "几日西陵路，应逢谢法曹。"
    ]
  },
  {
    "volume": 818,
    "sequence": 56,
    "title": "送简栖上人之建州觐使君舅",
    "author": "皎然",
    "content": [
      "乱峰江上色，羡尔及秋行。",
      "释氏推真子，郗家许贵甥。",
      "氎花新雨净，帆叶好风轻。",
      "千里依元舅，回潮亦有情。"
    ]
  },
  {
    "volume": 818,
    "sequence": 57,
    "title": "登开元寺楼送崔少府还平望驿",
    "author": "皎然",
    "content": [
      "登望思虑积，长亭树连连。",
      "悠扬下楼日，杳映傍帆烟。",
      "入夜四郊静，南湖月待船。"
    ]
  },
  {
    "volume": 818,
    "sequence": 58,
    "title": "送王居士游越",
    "author": "皎然",
    "content": [
      "野性配云泉，诗情属风景。",
      "爱作烂熳游，闲寻东路永。",
      "何山最好望，须上萧然岭。"
    ]
  },
  {
    "volume": 818,
    "sequence": 59,
    "title": "杂言重送皇甫侍御曾",
    "author": "皎然",
    "content": [
      "人独归，日将暮。",
      "孤帆带孤屿，远水连远树。",
      "难作别时心，还看别时路。"
    ]
  },
  {
    "volume": 818,
    "sequence": 60,
    "title": "送演上人之抚州觐使君叔",
    "author": "皎然",
    "content": [
      "临川内史怜诸谢，尔在生缘比惠宗。",
      "远别应将秦本去，幽寻定有楚僧逢。",
      "停船夜坐亲孤月，把锡秋行入乱峰。",
      "便道须过大师寺，白莲池上访高踪。"
    ]
  },
  {
    "volume": 818,
    "sequence": 61,
    "title": "送大宝上人归楚山",
    "author": "皎然",
    "content": [
      "厌上乌桥送别频，湖光烂熳望行人。",
      "欲将夜舸陪嘉月，肯住空林伴老身。",
      "独鹤翩翻飞不定，归云萧散会无因。",
      "从何得道怀惆怅，莫是人间屡见春。"
    ]
  },
  {
    "volume": 818,
    "sequence": 62,
    "title": "送侯秀才南游",
    "author": "皎然",
    "content": [
      "芳草随君自有情，不关山色与猿声。",
      "为看严子滩头石，曾忆题诗不著名。"
    ]
  },
  {
    "volume": 818,
    "sequence": 63,
    "title": "别洞庭维谅上人",
    "author": "皎然",
    "content": [
      "白云关我不关他，此物留君情最多。",
      "情著春风生橘树，归心不怕洞庭波。"
    ]
  },
  {
    "volume": 818,
    "sequence": 64,
    "title": "康造录事宅送太祝侄之虔吉访兄弟",
    "author": "皎然",
    "content": [
      "阮咸别曲四座愁，赖是春风不是秋。",
      "漫漫江行访兄弟，猿声几夜宿芦洲。"
    ]
  },
  {
    "volume": 818,
    "sequence": 65,
    "title": "冬日梅溪送裴方舟宣州",
    "author": "皎然",
    "content": [
      "平明匹马上村桥，花发梅溪雪未消。",
      "日短天寒愁送客，楚山无限路遥遥。"
    ]
  },
  {
    "volume": 818,
    "sequence": 66,
    "title": "送韦向睦州谒独孤使君汜",
    "author": "皎然",
    "content": [
      "才子南看多远情，闲舟荡漾任春行。",
      "新安江色长如此，何似新安太守清。"
    ]
  },
  {
    "volume": 818,
    "sequence": 67,
    "title": "送至严山人归山（一作送严上人）",
    "author": "皎然",
    "content": [
      "初到人间柳始阴，山书昨夜报春深。",
      "朝朝花落几株树，恼杀禅僧未证心。"
    ]
  },
  {
    "volume": 818,
    "sequence": 68,
    "title": "送僧游扬州",
    "author": "皎然",
    "content": [
      "平明择钵向风轻，正及隋堤柳色行。",
      "知尔禅心还似我，故宫春物肯伤情。"
    ]
  },
  {
    "volume": 818,
    "sequence": 69,
    "title": "对陆迅饮天目山茶，因寄元居士晟",
    "author": "皎然",
    "content": [
      "喜见幽人会，初开野客茶。",
      "日成东井叶，露采北山芽。",
      "文火香偏胜，寒泉味转嘉。",
      "投铛涌作沫，著碗聚生花。",
      "稍与禅经近，聊将睡网赊。",
      "知君在天目，此意日无涯。"
    ]
  },
  {
    "volume": 818,
    "sequence": 70,
    "title": "渡前溪",
    "author": "皎然",
    "content": [
      "不意入前溪，爱溪从错落。",
      "清清鉴不足，非是深难度。"
    ]
  },
  {
    "volume": 818,
    "sequence": 71,
    "title": "送灵澈",
    "author": "皎然",
    "content": [
      "我欲长生梦，无心解伤别。",
      "千里万里心，只似眼前月。"
    ]
  },
  {
    "volume": 818,
    "sequence": 72,
    "title": "寄路温州",
    "author": "皎然",
    "content": [
      "欲问采灵药，如何学无生。",
      "爱鹤颇似君，且非求仙情。"
    ]
  },
  {
    "volume": 818,
    "sequence": 73,
    "title": "浣纱女（一作王维诗，题云白石滩）",
    "author": "皎然",
    "content": [
      "清浅白沙滩，绿蒲尚堪把。",
      "家住水东西，浣纱明月下。"
    ]
  },
  {
    "volume": 818,
    "sequence": 74,
    "title": "待山月",
    "author": "皎然",
    "content": [
      "夜夜忆故人，长教山月待。",
      "今宵故人至，山月知何在。"
    ]
  },
  {
    "volume": 818,
    "sequence": 75,
    "title": "杂兴",
    "author": "皎然",
    "content": [
      "人生分已定，富贵岂妄来。",
      "不见海底泥，飞上成尘埃。"
    ]
  },
  {
    "volume": 818,
    "sequence": 76,
    "title": "舂陵登望",
    "author": "皎然",
    "content": [
      "西底空流水，东垣但聚云。",
      "最伤梅岭望，花雪正纷纷。"
    ]
  },
  {
    "volume": 818,
    "sequence": 77,
    "title": "投知己",
    "author": "皎然",
    "content": [
      "若为令忆洞庭春，上有闲云可隐身。",
      "无限白云山要买，不知山价出何人。"
    ]
  }
]