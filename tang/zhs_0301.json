[
  {
    "volume": 301,
    "sequence": 1,
    "title": "题柏岩禅师影堂",
    "author": "王建",
    "content": [
      "山中砖塔闭，松下影堂新。",
      "恨不生前识，今朝礼画身。"
    ]
  },
  {
    "volume": 301,
    "sequence": 2,
    "title": "送人",
    "author": "王建",
    "content": [
      "河亭收酒器，语尽各西东。",
      "回首不相见，行车秋雨中。"
    ]
  },
  {
    "volume": 301,
    "sequence": 3,
    "title": "春意二首",
    "author": "王建",
    "content": [
      "去日丁宁别，情知寒食归。",
      "缘逢好天气，教熨看花衣。",
      "谁是杏园主，一枝临古岐。",
      "从伤早春意，乞取欲开枝。"
    ]
  },
  {
    "volume": 301,
    "sequence": 4,
    "title": "夜闻子规",
    "author": "王建",
    "content": [
      "子规啼不歇，到晓口应穿。",
      "况是不眠夜，声声在耳边。"
    ]
  },
  {
    "volume": 301,
    "sequence": 5,
    "title": "四望驿松",
    "author": "王建",
    "content": [
      "当初北涧别，直至此庭中。",
      "何意闻鞞耳，听君枝上风。"
    ]
  },
  {
    "volume": 301,
    "sequence": 6,
    "title": "江馆",
    "author": "王建",
    "content": [
      "水面细风生，菱歌慢慢声。",
      "客亭临小市，灯火夜妆明。"
    ]
  },
  {
    "volume": 301,
    "sequence": 7,
    "title": "题江台驿（一作江台驿有题）",
    "author": "王建",
    "content": [
      "水北金台路，年年行客稀。",
      "近闻天子使，多取雁门归。"
    ]
  },
  {
    "volume": 301,
    "sequence": 8,
    "title": "赠谪者",
    "author": "王建",
    "content": [
      "何罪过长沙，年年北望家。",
      "重封岭头信，一树海边花。"
    ]
  },
  {
    "volume": 301,
    "sequence": 9,
    "title": "戏酬卢秘书",
    "author": "王建",
    "content": [
      "芸香阁里人，采摘御园春。",
      "取此和仙药，犹治老病身。"
    ]
  },
  {
    "volume": 301,
    "sequence": 10,
    "title": "小松",
    "author": "王建",
    "content": [
      "小松初数尺，未有直生枝。",
      "闲即傍边立，看多长却迟。"
    ]
  },
  {
    "volume": 301,
    "sequence": 11,
    "title": "秋夜",
    "author": "王建",
    "content": [
      "夜久叶露滴，秋虫入户飞。",
      "卧多骨髓冷，起覆旧绵衣。"
    ]
  },
  {
    "volume": 301,
    "sequence": 12,
    "title": "水精",
    "author": "王建",
    "content": [
      "映水色不别，向月光还度。",
      "倾在荷叶中，有时看是露。"
    ]
  },
  {
    "volume": 301,
    "sequence": 13,
    "title": "香印",
    "author": "王建",
    "content": [
      "闲坐烧印香，满户松柏气。",
      "火尽转分明，青苔碑上字。"
    ]
  },
  {
    "volume": 301,
    "sequence": 14,
    "title": "秋灯",
    "author": "王建",
    "content": [
      "向壁暖悠悠，罗帏寒寂寂。",
      "斜照碧山图，松间一片石。"
    ]
  },
  {
    "volume": 301,
    "sequence": 15,
    "title": "落叶",
    "author": "王建",
    "content": [
      "陈绿向参差，初红已重叠。",
      "中庭初扫地，绕树三两叶。"
    ]
  },
  {
    "volume": 301,
    "sequence": 16,
    "title": "园果",
    "author": "王建",
    "content": [
      "雨中梨果病，每树无数个。",
      "小儿出入看，一半鸟啄破。"
    ]
  },
  {
    "volume": 301,
    "sequence": 17,
    "title": "野菊",
    "author": "王建",
    "content": [
      "晚艳出荒篱，冷香著秋水。",
      "忆向山中见，伴蛩石壁里。"
    ]
  },
  {
    "volume": 301,
    "sequence": 18,
    "title": "荒园",
    "author": "王建",
    "content": [
      "朝日满园霜，牛冲篱落坏。",
      "扫掠黄叶中，时时一窠薤。"
    ]
  },
  {
    "volume": 301,
    "sequence": 19,
    "title": "南涧",
    "author": "王建",
    "content": [
      "野桂香满溪，石莎寒覆水。",
      "爱此南涧头，终日湲潺里。"
    ]
  },
  {
    "volume": 301,
    "sequence": 20,
    "title": "晚蝶",
    "author": "王建",
    "content": [
      "粉翅嫩如水，绕砌乍依风。",
      "日高出露解，飞入菊花中。"
    ]
  },
  {
    "volume": 301,
    "sequence": 21,
    "title": "田家",
    "author": "王建",
    "content": [
      "啾啾雀满树，霭霭东坡雨。",
      "田家夜无食，水中摘禾黍。"
    ]
  },
  {
    "volume": 301,
    "sequence": 22,
    "title": "新嫁娘词三首",
    "author": "王建",
    "content": [
      "邻家人未识，床上坐堆堆。",
      "郎来傍门户，满口索钱财。",
      "锦幛两边横，遮掩侍娘行。",
      "遣郎铺簟席，相并拜亲情。",
      "三日入厨下，洗手作羹汤。",
      "未谙姑食性，先遣小姑尝。"
    ]
  },
  {
    "volume": 301,
    "sequence": 23,
    "title": "故行宫",
    "author": "王建",
    "content": [
      "寥落古行宫，宫花寂寞红。",
      "白头宫女在，闲坐说玄宗。"
    ]
  },
  {
    "volume": 301,
    "sequence": 24,
    "title": "酬从侄再看诗本（一作酬从侄借诗本）",
    "author": "王建",
    "content": [
      "眼暗没功夫，慵来剪刻粗。",
      "自看花样古，称得少年无。"
    ]
  },
  {
    "volume": 301,
    "sequence": 25,
    "title": "别自栽小树",
    "author": "王建",
    "content": [
      "去年今日栽，临去见花开。",
      "好住守空院，夜间人不来。"
    ]
  },
  {
    "volume": 301,
    "sequence": 26,
    "title": "早发汾南",
    "author": "王建",
    "content": [
      "桥上车马发，桥南烟树开。",
      "青山斜不断，迢递故乡来。"
    ]
  },
  {
    "volume": 301,
    "sequence": 27,
    "title": "宫中三台词二首",
    "author": "王建",
    "content": [
      "鱼藻池边射鸭，芙蓉园里看花。",
      "日色柘袍相似，不著红鸾扇遮。",
      "池北池南草绿，殿前殿后花红。",
      "天子千年万岁，未央明月清风。"
    ]
  },
  {
    "volume": 301,
    "sequence": 28,
    "title": "江南三台词四首",
    "author": "王建",
    "content": [
      "扬州桥边少妇，长安城里商人。",
      "二年不得消息，各自拜鬼求神。",
      "青草湖边草色，飞猿岭上猿声。",
      "万里湘江客到，有风有雨人行。",
      "树头花落花开，道上人去人来。",
      "朝愁暮愁即老，百年几度三台。",
      "闻身强健且为，头白齿落难追。",
      "准拟百年千岁，能得几许多时。"
    ]
  },
  {
    "volume": 301,
    "sequence": 29,
    "title": "御猎",
    "author": "王建",
    "content": [
      "青山直绕凤城头，浐水斜分入御沟。",
      "新教内人唯射鸭，长随天子苑东游。"
    ]
  },
  {
    "volume": 301,
    "sequence": 30,
    "title": "长门烛",
    "author": "王建",
    "content": [
      "秋夜床前蜡烛微，铜壶滴尽晓钟迟。",
      "残光欲灭还吹著，年少宫人未睡时。"
    ]
  },
  {
    "volume": 301,
    "sequence": 31,
    "title": "过绮岫宫（东都永宁县西五里）",
    "author": "王建",
    "content": [
      "玉楼倾倒粉墙空，重叠青山绕故宫。",
      "武帝去来罗袖尽，野花黄蝶领春风。"
    ]
  },
  {
    "volume": 301,
    "sequence": 32,
    "title": "朝天词十首寄上魏博田侍中",
    "author": "王建",
    "content": [
      "山川初展国图宽，未识龙颜坐不安。",
      "风动白髯旌节下，过时天子御楼看。",
      "相感君臣总泪流，恩深舞蹈不知休。",
      "初从战地来无物，唯奏新添十八州。",
      "催修水殿宴沂公，与别诸侯总不同。",
      "隔月太常先习乐，金书牌纛彩云中。",
      "无人敢夺在先筹，天子门边送与球。",
      "遥索彩箱新样锦，内人舁出马前头。",
      "御马牵来亲自试，珠球到处玉蹄知。",
      "殿头宣赐连催上，未解红缨不敢骑。",
      "老作三公经献寿，临时犹自语差池。",
      "私从班里来长跪，捧上金杯便合仪。",
      "四海无波乞放闲，三封手疏犯龙颜。",
      "他时若有边尘动，不待天书自出山。",
      "胡马悠悠未尽归，玉关犹隔吐蕃旗。",
      "老臣一表求高卧，边事从今欲问谁。",
      "威容难画改频频，眉目分毫恐不真。",
      "有诏别图书阁上，先教粉本定风神。",
      "重赐弓刀内宴回，看人城外满楼台。",
      "君臣不作多时别，收尽边旗当日来。"
    ]
  },
  {
    "volume": 301,
    "sequence": 33,
    "title": "霓裳词十首",
    "author": "王建",
    "content": [
      "弟子部中留一色，听风听水作霓裳。",
      "散声未足重来授，直到床前见上皇。",
      "中管五弦初半曲，遥教合上隔帘听。",
      "一声声向天头落，效得仙人夜唱经。",
      "自直梨园得出稀，更番上曲不教归。",
      "一时跪拜霓裳彻，立地阶前赐紫衣。",
      "旋翻新谱声初足，除却梨园未教人。",
      "宣与书家分手写，中官走马赐功臣。",
      "伴教霓裳有贵妃，从初直到曲成时。",
      "日长耳里闻声熟，拍数分毫错总知。",
      "弦索摐摐隔彩云，五更初发一山闻。",
      "武皇自送西王母，新换霓裳月色裙。",
      "敕赐宫人澡浴回，遥看美女院门开。",
      "一山星月霓裳动，好字先从殿里来。",
      "传呼法部按霓裳，新得承恩别作行。",
      "应是贵妃楼上看，内人舁下彩罗箱。",
      "朝元阁上山风起，夜听霓裳玉露寒。",
      "宫女月中更替立，黄金梯滑并行难。",
      "知向华清年月满，山头山底种长生。",
      "去时留下霓裳曲，总是离宫别馆声。"
    ]
  },
  {
    "volume": 301,
    "sequence": 34,
    "title": "宫前早春（一作华清宫）",
    "author": "王建",
    "content": [
      "酒幔高楼一百家，宫前杨柳寺前花。",
      "内园分得温汤水，二月中旬已进瓜。"
    ]
  },
  {
    "volume": 301,
    "sequence": 35,
    "title": "奉同曾郎中题石瓮寺得嵌韵",
    "author": "王建",
    "content": [
      "寺门连内绕丹岩，下界云开数过帆。",
      "遥指上皇翻曲处，百官题字满西嵌。"
    ]
  },
  {
    "volume": 301,
    "sequence": 36,
    "title": "旧宫人",
    "author": "王建",
    "content": [
      "先帝旧宫宫女在，乱丝犹挂凤凰钗。",
      "霓裳法曲浑抛却，独自花间扫玉阶。"
    ]
  },
  {
    "volume": 301,
    "sequence": 37,
    "title": "新授戒尼师",
    "author": "王建",
    "content": [
      "新短方裙叠作棱，听钟洗钵绕青蝇。",
      "自知戒相分明后，先出坛场礼大僧。"
    ]
  },
  {
    "volume": 301,
    "sequence": 38,
    "title": "太和公主和蕃",
    "author": "王建",
    "content": [
      "塞黑云黄欲渡河，风沙眯眼雪相和。",
      "琵琶泪湿行声小，断得人肠不在多。"
    ]
  },
  {
    "volume": 301,
    "sequence": 39,
    "title": "元太守同游七泉寺",
    "author": "王建",
    "content": [
      "盘磴回廊古塔深，紫芝红药入云寻。",
      "晚吹箫管秋山里，引得弥猴出象林。"
    ]
  },
  {
    "volume": 301,
    "sequence": 40,
    "title": "望定州寺",
    "author": "王建",
    "content": [
      "回看佛阁青山半，三四年前到上头。",
      "省得老僧留不住，重寻更可有因由。"
    ]
  },
  {
    "volume": 301,
    "sequence": 41,
    "title": "道中寄杜书记",
    "author": "王建",
    "content": [
      "西南东北暮天斜，巴字江边楚树花。",
      "珍重荆州杜书记，闲时多在广师家。"
    ]
  },
  {
    "volume": 301,
    "sequence": 42,
    "title": "听琴",
    "author": "王建",
    "content": [
      "无事此身离白云，松风溪水不曾闻。",
      "至心听著仙翁引，今看青山围绕君。"
    ]
  },
  {
    "volume": 301,
    "sequence": 43,
    "title": "赠陈评事",
    "author": "王建",
    "content": [
      "识君虽向歌钟会，说事不离云水间。",
      "春夜酒醒长起坐，灯前一纸洞庭山。"
    ]
  },
  {
    "volume": 301,
    "sequence": 44,
    "title": "寄画松僧",
    "author": "王建",
    "content": [
      "天香寺里古松僧，不画枯松落石层。",
      "最爱临江两三树，水禽栖处解无藤。"
    ]
  },
  {
    "volume": 301,
    "sequence": 45,
    "title": "花褐裘",
    "author": "王建",
    "content": [
      "对织芭蕉雪毳新，长缝双袖窄裁身。",
      "到头须向边城著，消杀秋风称猎尘。"
    ]
  },
  {
    "volume": 301,
    "sequence": 46,
    "title": "夜看美人宫棋",
    "author": "王建",
    "content": [
      "宫棋布局不依经，黑白分明子数停。",
      "巡拾玉沙天汉晓，犹残织女两三星。"
    ]
  },
  {
    "volume": 301,
    "sequence": 47,
    "title": "上田仆射",
    "author": "王建",
    "content": [
      "一方新地隔河烟，曾接诸生听管弦。",
      "却忆去年寒食会，看花犹在水堂前。"
    ]
  },
  {
    "volume": 301,
    "sequence": 48,
    "title": "江陵道中",
    "author": "王建",
    "content": [
      "菱叶参差萍叶重，新蒲半折夜来风。",
      "江村水落平地出，溪畔渔船青草中。"
    ]
  },
  {
    "volume": 301,
    "sequence": 49,
    "title": "冬至后招于秀才",
    "author": "王建",
    "content": [
      "日近山红暖气新，一阳先入御沟春。",
      "闻闲立马重来此，沐浴明年称意身。"
    ]
  },
  {
    "volume": 301,
    "sequence": 50,
    "title": "别曲",
    "author": "王建",
    "content": [
      "毒蛇在肠疮满背，去年别家今别弟。",
      "马头对哭各东西，天边柳絮无根蒂。"
    ]
  },
  {
    "volume": 301,
    "sequence": 51,
    "title": "长安别",
    "author": "王建",
    "content": [
      "长安清明好时节，只宜相送不宜别。",
      "恶心床上铜片明，照见离人白头发。"
    ]
  },
  {
    "volume": 301,
    "sequence": 52,
    "title": "宫人斜",
    "author": "王建",
    "content": [
      "未央墙西青草路，宫人斜里红妆墓。",
      "一边载出一边来，更衣不减寻常数。"
    ]
  },
  {
    "volume": 301,
    "sequence": 53,
    "title": "春词",
    "author": "王建",
    "content": [
      "良人朝早半夜起，樱桃如珠露如水。",
      "下堂把火送郎回，移枕重眠晓窗里。"
    ]
  },
  {
    "volume": 301,
    "sequence": 54,
    "title": "野池",
    "author": "王建",
    "content": [
      "野池水满连秋堤，菱花结实蒲叶齐。",
      "川口雨晴风复止，蜻蜓上下鱼东西。"
    ]
  },
  {
    "volume": 301,
    "sequence": 55,
    "title": "题崔秀才里居",
    "author": "王建",
    "content": [
      "自知名出休呈卷，爱去人家远处居。",
      "时复打门无别事，铺头来索买残书。"
    ]
  },
  {
    "volume": 301,
    "sequence": 56,
    "title": "酬柏侍御答酒",
    "author": "王建",
    "content": [
      "茱萸酒法大家同，好是盛来白碗中。",
      "这度自知颜色重，不消诗里弄溪翁。"
    ]
  },
  {
    "volume": 301,
    "sequence": 57,
    "title": "别药栏",
    "author": "王建",
    "content": [
      "芍药丁香手里栽，临行一日绕千回。",
      "外人应怪难辞别，总是山中自取来。"
    ]
  },
  {
    "volume": 301,
    "sequence": 58,
    "title": "长门",
    "author": "王建",
    "content": [
      "长门闭定不求生，烧却头花卸却筝。",
      "病卧玉窗秋雨下，遥闻别院唤人声。"
    ]
  },
  {
    "volume": 301,
    "sequence": 59,
    "title": "题渭亭",
    "author": "王建",
    "content": [
      "云开远水傍秋天，沙岸蒲帆隔野烟。",
      "一片蔡州青草色，日西铺在古台边。"
    ]
  },
  {
    "volume": 301,
    "sequence": 60,
    "title": "过喜祥山馆",
    "author": "王建",
    "content": [
      "夜过深山算驿程，三回黑地听泉声。",
      "自离军马身轻健，得向溪边尽足行。"
    ]
  },
  {
    "volume": 301,
    "sequence": 61,
    "title": "送迁客",
    "author": "王建",
    "content": [
      "万里潮州一逐臣，悠悠青草海边春。",
      "天涯莫道无回日，上岭还逢向北人。"
    ]
  },
  {
    "volume": 301,
    "sequence": 62,
    "title": "废寺",
    "author": "王建",
    "content": [
      "废寺乱来为县驿，荒松老柏不生烟。",
      "空廊屋漏画僧尽，梁上犹书天宝年。"
    ]
  },
  {
    "volume": 301,
    "sequence": 63,
    "title": "题禅师房",
    "author": "王建",
    "content": [
      "浮生不住叶随风，填海移山总是空。",
      "长向人间愁老病，谁来闲坐此房中。"
    ]
  },
  {
    "volume": 301,
    "sequence": 64,
    "title": "看石楠花",
    "author": "王建",
    "content": [
      "留得行人忘却归，雨中须是石楠枝。",
      "明朝独上铜台路，容见花开少许时。"
    ]
  },
  {
    "volume": 301,
    "sequence": 65,
    "title": "长安县后亭看画",
    "author": "王建",
    "content": [
      "水冻横桥雪满地，新排石笋绕巴篱。",
      "县门斜掩无人吏，看画双飞白鹭鸶。"
    ]
  },
  {
    "volume": 301,
    "sequence": 66,
    "title": "华岳庙二首",
    "author": "王建",
    "content": [
      "女巫遮客买神盘，争取琵琶庙里弹。",
      "闻有马蹄生拍树，路人来去向南看。",
      "自移西岳门长锁，一个行人一遍开。",
      "上庙参天今见在，夜头风起觉神来。"
    ]
  },
  {
    "volume": 301,
    "sequence": 67,
    "title": "酬赵侍御",
    "author": "王建",
    "content": [
      "年少同为邺下游，闲寻野寺醉登楼。",
      "别来衣马从胜旧，争向边尘满白头。"
    ]
  },
  {
    "volume": 301,
    "sequence": 68,
    "title": "镊白",
    "author": "王建",
    "content": [
      "总道老来无用处，何须白发在前生。",
      "如今不用偷年少，拔却三茎又五茎。"
    ]
  },
  {
    "volume": 301,
    "sequence": 69,
    "title": "送山人二首",
    "author": "王建",
    "content": [
      "嵩山古寺离来久，回见溪桥野叶黄。",
      "辛苦老师看守处，为悬秋药闭空房。",
      "山客狂来跨白驴，袖中遗却颍阳书。",
      "人间亦有妻儿在，抛向嵩阳古观居。"
    ]
  },
  {
    "volume": 301,
    "sequence": 70,
    "title": "扬州寻张籍不见",
    "author": "王建",
    "content": [
      "别后知君在楚城，扬州寺里觅君名。",
      "西江水阔吴山远，却打船头向北行。"
    ]
  },
  {
    "volume": 301,
    "sequence": 71,
    "title": "宿长安县后斋",
    "author": "王建",
    "content": [
      "新向金阶奏罢兵，长安县里绕池行。",
      "喜欢得伴山僧宿，看雪吟诗直到明。"
    ]
  },
  {
    "volume": 301,
    "sequence": 72,
    "title": "夜看扬州市",
    "author": "王建",
    "content": [
      "夜市千灯照碧云，高楼红袖客纷纷。",
      "如今不似时平日，犹自笙歌彻晓闻。"
    ]
  },
  {
    "volume": 301,
    "sequence": 73,
    "title": "寄韦谏议",
    "author": "王建",
    "content": [
      "百年看似暂时间，头白求官亦未闲。",
      "独有龙门韦谏议，三征不起恋青山。"
    ]
  },
  {
    "volume": 301,
    "sequence": 74,
    "title": "寻补阙旧宅",
    "author": "王建",
    "content": [
      "知得清名二十年，登山上坂乞新篇。",
      "除书近拜侍臣去，空院鸟啼风竹前。"
    ]
  },
  {
    "volume": 301,
    "sequence": 75,
    "title": "初冬旅游",
    "author": "王建",
    "content": [
      "远投人宿趁房迟，僮仆伤寒马亦饥。",
      "为客悠悠十月尽，庄头栽竹已过时。"
    ]
  },
  {
    "volume": 301,
    "sequence": 76,
    "title": "江馆对雨",
    "author": "王建",
    "content": [
      "鸟声愁雨似秋天，病客思家一向眠。",
      "草馆门临广州路，夜闻蛮语小江边。"
    ]
  },
  {
    "volume": 301,
    "sequence": 77,
    "title": "雨过山村",
    "author": "王建",
    "content": [
      "雨里鸡鸣一两家，竹溪村路板桥斜。",
      "妇姑相唤浴蚕去，闲看中庭栀子花。"
    ]
  },
  {
    "volume": 301,
    "sequence": 78,
    "title": "山店（一作卢纶诗）",
    "author": "王建",
    "content": [
      "登登石路何时尽，决决溪泉到处闻。",
      "风动叶声山犬吠，一家松火隔秋云。"
    ]
  },
  {
    "volume": 301,
    "sequence": 79,
    "title": "雨中寄东溪韦处士",
    "author": "王建",
    "content": [
      "雨中溪破无干地，浸著床头湿著书。",
      "一个月来山水隔，不知茅屋若为居。"
    ]
  },
  {
    "volume": 301,
    "sequence": 80,
    "title": "乞竹",
    "author": "王建",
    "content": [
      "乞取池西三两竿，房前栽著病时看。",
      "亦知自惜难判割，犹胜横根引出栏。"
    ]
  },
  {
    "volume": 301,
    "sequence": 81,
    "title": "人家看花",
    "author": "王建",
    "content": [
      "年少狂疏逐君马，去来憔悴到京华。",
      "恨无闲地栽仙药，长傍人家看好花。"
    ]
  },
  {
    "volume": 301,
    "sequence": 82,
    "title": "未央风",
    "author": "王建",
    "content": [
      "五更先起玉阶东，渐入千门万户中。",
      "总向高楼吹舞曲，秋风还不及春风。"
    ]
  },
  {
    "volume": 301,
    "sequence": 83,
    "title": "归山庄",
    "author": "王建",
    "content": [
      "长安寄食半年余，重向人边乞荐书。",
      "山路独归冲夜雪，落斜骑马避柴车。"
    ]
  },
  {
    "volume": 301,
    "sequence": 84,
    "title": "寒食忆归",
    "author": "王建",
    "content": [
      "京中曹局无多事，寒食贫儿要在家。",
      "遮莫杏园胜别处，亦须归看傍村花。"
    ]
  },
  {
    "volume": 301,
    "sequence": 85,
    "title": "留别张广文",
    "author": "王建",
    "content": [
      "谢恩新入凤凰城，乱定相逢合眼明。",
      "千万求方好将息，杏花寒食的同行。"
    ]
  },
  {
    "volume": 301,
    "sequence": 86,
    "title": "送郑山人归山",
    "author": "王建",
    "content": [
      "玉作车辕蒲作轮，当初不起颍阳人。",
      "一家总入嵩山去，天子何因得谏臣。"
    ]
  },
  {
    "volume": 301,
    "sequence": 87,
    "title": "伤堕水乌",
    "author": "王建",
    "content": [
      "一乌堕水百乌啼，相吊相号绕故堤。",
      "眼见行人车辗过，不妨同伴各东西。"
    ]
  },
  {
    "volume": 301,
    "sequence": 88,
    "title": "看棋",
    "author": "王建",
    "content": [
      "彼此抽先局势平，傍人道死的还生。",
      "两边对坐无言语，尽日时闻下子声。"
    ]
  },
  {
    "volume": 301,
    "sequence": 89,
    "title": "设酒寄独孤少府",
    "author": "王建",
    "content": [
      "自看和酿一依方，缘看松花色较黄。",
      "不分君家新酒熟，好诗收得被回将。"
    ]
  },
  {
    "volume": 301,
    "sequence": 90,
    "title": "赠人二首（一作赠工部郎中）",
    "author": "王建",
    "content": [
      "金炉烟里要班头，欲得归山可自由。",
      "每度报朝愁入阁，在先教示小千牛。",
      "多在蓬莱少在家，越绯衫上有红霞。",
      "朝回不向诸余处，骑马城西检校花。"
    ]
  },
  {
    "volume": 301,
    "sequence": 91,
    "title": "楼前",
    "author": "王建",
    "content": [
      "天宝年前勤政楼，每年三日作千秋。",
      "飞龙老马曾教舞，闻著音声总举头。"
    ]
  },
  {
    "volume": 301,
    "sequence": 92,
    "title": "寄刘蕡问疾",
    "author": "王建",
    "content": [
      "年少病多应为酒，谁家将息过今春。",
      "赊来半夏重熏尽，投著山中旧主人。"
    ]
  },
  {
    "volume": 301,
    "sequence": 93,
    "title": "听雨（一作司空图诗）",
    "author": "王建",
    "content": [
      "半夜思家睡里愁，雨声落落屋檐头。",
      "照泥星出依前黑，淹烂庭花不肯休。"
    ]
  },
  {
    "volume": 301,
    "sequence": 94,
    "title": "新晴",
    "author": "王建",
    "content": [
      "夏夜新晴星校少，雨收残水入天河。",
      "檐前熟著衣裳坐，风冷浑无扑火蛾。"
    ]
  },
  {
    "volume": 301,
    "sequence": 95,
    "title": "秋日后（一作新晴后）",
    "author": "王建",
    "content": [
      "住处近山常足雨，闻晴晒曝旧芳茵。",
      "立秋日后无多热，渐觉生衣不著身。"
    ]
  },
  {
    "volume": 301,
    "sequence": 96,
    "title": "哭孟东野二首",
    "author": "王建",
    "content": [
      "吟损秋天月不明，兰无香气鹤无声。",
      "自从东野先生死，侧近云山得散行。",
      "老松临死不生枝，东野先生早哭儿。",
      "但是洛阳城里客，家传一本杏殇诗。"
    ]
  },
  {
    "volume": 301,
    "sequence": 97,
    "title": "寄蜀中薛涛校书（一作胡曾诗）",
    "author": "王建",
    "content": [
      "万里桥边女校书，枇杷花里闭门居。",
      "扫眉才子于今少，管领春风总不如。"
    ]
  },
  {
    "volume": 301,
    "sequence": 98,
    "title": "路中上田尚书",
    "author": "王建",
    "content": [
      "去路何词见六亲，手中刀尺不如人。",
      "可怜池阁秋风夜，愁绿娇红一遍新。"
    ]
  },
  {
    "volume": 301,
    "sequence": 99,
    "title": "于主簿厅看花",
    "author": "王建",
    "content": [
      "小叶稠枝粉压摧，暖风吹动鹤翎开。",
      "若无别事为留滞，应便抛家宿看来。"
    ]
  },
  {
    "volume": 301,
    "sequence": 100,
    "title": "江楼对雨寄杜书记",
    "author": "王建",
    "content": [
      "竹烟花雨细相和，看著闲书睡更多。",
      "好是主人无事日，应持小酒按新歌。"
    ]
  },
  {
    "volume": 301,
    "sequence": 101,
    "title": "观蛮妓",
    "author": "王建",
    "content": [
      "欲说昭君敛翠蛾，清声委曲怨于歌。",
      "谁家年少春风里，抛与金钱唱好多。"
    ]
  },
  {
    "volume": 301,
    "sequence": 102,
    "title": "送顾非熊秀才归丹阳",
    "author": "王建",
    "content": [
      "江城柳色海门烟，欲到茅山始下船。",
      "知道君家当瀑布，菖蒲潭在草堂前。"
    ]
  },
  {
    "volume": 301,
    "sequence": 103,
    "title": "老人歌",
    "author": "王建",
    "content": [
      "白发老人垂泪行，上皇生日出京城。",
      "如今供奉多新意，错唱当时一半声。"
    ]
  },
  {
    "volume": 301,
    "sequence": 104,
    "title": "和元郎中从八月十二至十五夜玩月五首",
    "author": "王建",
    "content": [
      "半秋初入中旬夜，已向阶前守月明。",
      "从未圆时看却好，一分分见傍轮生。",
      "乱云遮却台东月，不许教依次第看。",
      "莫为诗家先见镜，被他笼与作艰难。",
      "今夜月明胜昨夜，新添桂树近东枝。",
      "立多地湿舁床坐，看过墙西寸寸迟。",
      "月似圆来色渐凝，玉盆盛水欲侵棱。",
      "夜深尽放家人睡，直到天明不炷灯。",
      "合望月时常望月，分明不得似今年。",
      "仰头五夜风中立，从未圆时直到圆。"
    ]
  },
  {
    "volume": 301,
    "sequence": 105,
    "title": "对酒",
    "author": "王建",
    "content": [
      "为病比来浑断绝，缘花不免却知闻。",
      "从来事事关身少，主领春风只在君。"
    ]
  },
  {
    "volume": 301,
    "sequence": 106,
    "title": "晓望华清宫",
    "author": "王建",
    "content": [
      "晓来楼阁更鲜明，日出阑干见鹿行。",
      "武帝自知身不死，看修玉殿号长生。"
    ]
  },
  {
    "volume": 301,
    "sequence": 107,
    "title": "赠李愬仆射二首",
    "author": "王建",
    "content": [
      "和雪翻营一夜行，神旗冻定马无声。",
      "遥看火号连营赤，知是先锋已上城。",
      "旗幡四面下营稠，手诏频来老将忧。",
      "每日城南空挑战，不知生缚入唐州。"
    ]
  },
  {
    "volume": 301,
    "sequence": 108,
    "title": "秋夜对雨寄石瓮寺二秀才",
    "author": "王建",
    "content": [
      "夜山秋雨滴空廊，灯照堂前树叶光。",
      "对坐读书终卷后，自披衣被扫僧房。"
    ]
  },
  {
    "volume": 301,
    "sequence": 109,
    "title": "华清宫前柳",
    "author": "王建",
    "content": [
      "杨柳宫前忽地春，在先惊动探春人。",
      "晓来唯欠骊山雨，洗却枝头绿上尘。"
    ]
  },
  {
    "volume": 301,
    "sequence": 110,
    "title": "别杨校书",
    "author": "王建",
    "content": [
      "从军秣马十三年，白发营中听早蝉。",
      "故作老丞身不避，县名昭应管山泉。"
    ]
  },
  {
    "volume": 301,
    "sequence": 111,
    "title": "和门下武相公春晓闻莺",
    "author": "王建",
    "content": [
      "侵黑行飞一两声，春寒啭小未分明。",
      "若教更解诸余语，应向宫花不惜情。"
    ]
  },
  {
    "volume": 301,
    "sequence": 112,
    "title": "田侍郎归镇（一作上魏博田侍中八首）",
    "author": "王建",
    "content": [
      "去处长将决胜筹，回回身在阵前头。",
      "贼城破后先锋入，看著红妆不敢收。",
      "熨帖朝衣抛战袍，夔龙班里侍中高。",
      "对时先奏牙间将，次第天恩与节旄。",
      "踏著家乡马脚轻，暮山秋色眼前明。",
      "老人上酒齐头拜，得侍中来尽再生。",
      "功成谁不拥藩方，富贵还须是本乡。",
      "万里双旌汾水上，玉鞭遥指白云庄。",
      "鼓吹幡旗道两边，行男走女喜骈阗。",
      "旧交省得当时别，指点如今却少年。",
      "广场破阵乐初休，彩纛高于百尺楼。",
      "老将气雄争起舞，管弦回作大缠头。",
      "笳声万里动燕山，草白天清塞马闲。",
      "触处不如别处乐，可怜秋月照江关。",
      "将士请衣忘却贫，绿窗红烛酒楼新。",
      "家家尽踏还乡曲，明月街中不绝人。"
    ]
  },
  {
    "volume": 301,
    "sequence": 113,
    "title": "寄广文张博士",
    "author": "王建",
    "content": [
      "春明门外作卑官，病友经年不得看。",
      "莫道长安近于日，升天却易到城难。"
    ]
  },
  {
    "volume": 301,
    "sequence": 114,
    "title": "早春书情",
    "author": "王建",
    "content": [
      "渐老风光不著人，花溪柳陌早逢春。",
      "近来行到门前少，趁暖闲眠似病人。"
    ]
  },
  {
    "volume": 301,
    "sequence": 115,
    "title": "唐昌观玉蕊花",
    "author": "王建",
    "content": [
      "一树笼松玉刻成，飘廊点地色轻轻。",
      "女冠夜觅香来处，唯见阶前碎月明。"
    ]
  },
  {
    "volume": 301,
    "sequence": 116,
    "title": "眼病寄同官",
    "author": "王建",
    "content": [
      "天寒眼痛少心情，隔雾看人夜里行。",
      "年少往来常不住，墙西冻地马蹄声。"
    ]
  },
  {
    "volume": 301,
    "sequence": 117,
    "title": "九日登丛台",
    "author": "王建",
    "content": [
      "平原池阁在谁家，双塔丛台野菊花。",
      "零落故宫无入路，西来涧水绕城斜。"
    ]
  },
  {
    "volume": 301,
    "sequence": 118,
    "title": "题酸枣县蔡中郎碑",
    "author": "王建",
    "content": [
      "苍苔满字土埋龟，风雨销磨绝妙词。",
      "不向图经中旧见，无人知是蔡邕碑。"
    ]
  },
  {
    "volume": 301,
    "sequence": 119,
    "title": "江陵使至汝州",
    "author": "王建",
    "content": [
      "回看巴路在云间，寒食离家麦熟还。",
      "日暮数峰青似染，商人说是汝州山。"
    ]
  },
  {
    "volume": 301,
    "sequence": 120,
    "title": "十五夜望月寄杜郎中",
    "author": "王建",
    "content": [
      "中庭地白树栖鸦，蛉露无声湿桂花。",
      "今夜月明人尽望，不知秋思在谁家。"
    ]
  },
  {
    "volume": 301,
    "sequence": 121,
    "title": "寄同州田长史",
    "author": "王建",
    "content": [
      "除听好语耳常聋，不见诗人眼底空。",
      "莫怪出城为长史，总缘山在白云中。"
    ]
  },
  {
    "volume": 301,
    "sequence": 122,
    "title": "外按",
    "author": "王建",
    "content": [
      "夹城门向野田开，白鹿非时出洞来。",
      "日暮秦陵尘土起，从东外按使初回。"
    ]
  }
]
