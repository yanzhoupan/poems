[
  {
    "volume": 546,
    "sequence": 1,
    "title": "题山院",
    "author": "权审",
    "content": [
      "万叶风声利，一山秋气寒。",
      "晓霜浮碧瓦，落日度朱栏。"
    ]
  },
  {
    "volume": 546,
    "sequence": 2,
    "title": "绝句",
    "author": "权审",
    "content": [
      "得即高歌失即休，多悲多恨谩悠悠。",
      "今朝有酒今朝醉，明日愁来明日愁。"
    ]
  },
  {
    "volume": 546,
    "sequence": 3,
    "title": "郡中有怀寄上睦州员外杜十三兄",
    "author": "邢群",
    "content": [
      "城枕溪流更浅斜，丽谯连带邑人家。",
      "经冬野菜青青色，未腊山梅处处花。",
      "虽免嶂云生岭上，永无音信到天涯。",
      "如今岁晏从羁滞，心喜弹冠事不赊。"
    ]
  },
  {
    "volume": 546,
    "sequence": 4,
    "title": "早发灵芝望九华寄杜员外使君",
    "author": "曹汾",
    "content": [
      "戴月早辞三秀馆，迟明初识九华峰。",
      "嵯嵯玉剑寒铓利，袅袅青莲翠叶重。",
      "奇状却疑人画出。",
      "岚光如为客添浓。",
      "行春若到五溪上，此处褰帷正面逢。"
    ]
  },
  {
    "volume": 546,
    "sequence": 5,
    "title": "落花",
    "author": "严恽",
    "content": [
      "春光冉冉归何处，更向花前把一杯。",
      "尽日问花花不语，为谁零落为谁开。"
    ]
  },
  {
    "volume": 546,
    "sequence": 6,
    "title": "题筹笔驿",
    "author": "殷潜之",
    "content": [
      "江东矜割据，邺下夺孤嫠。",
      "霸略非匡汉，宏图欲佐谁。",
      "奏书辞后主，仗剑出全师。",
      "重袭褒斜路，悬开反正旗。",
      "欲将苞有截，必使举无遗。",
      "沈虑经谋际，挥毫决胜时。",
      "圜觚当分画，前箸此操持。",
      "山秀扶英气，川流入妙思。",
      "算成功在彀，运去事终亏。",
      "命屈天方厌，人亡国自随。",
      "艰难推旧姓，开创极初基。",
      "总叹曾过地，宁探作教资。",
      "若归新历数，谁复顾衰危。",
      "报德兼明道，长留识者知。"
    ]
  },
  {
    "volume": 546,
    "sequence": 7,
    "title": "送高遂赴举",
    "author": "祝元膺",
    "content": [
      "句曲旧宅真，自产日月英。",
      "既涵岳渎气，安无神仙名。",
      "松桂逦迤色，与君相送情。"
    ]
  },
  {
    "volume": 546,
    "sequence": 8,
    "title": "寄道友",
    "author": "祝元膺",
    "content": [
      "两颔凝清霜，玉炉焚天香。",
      "为我延岁华，得入不死乡。"
    ]
  },
  {
    "volume": 546,
    "sequence": 9,
    "title": "梦仙谣",
    "author": "祝元膺",
    "content": [
      "蟾蜍夜作青冥烛，螮蝀晴为碧落梯。",
      "好个分明天上路，谁教深入武陵溪。"
    ]
  },
  {
    "volume": 546,
    "sequence": 10,
    "title": "句",
    "author": "祝元膺",
    "content": [
      "雾纹斑似豹，水力健如龙。"
    ]
  },
  {
    "volume": 546,
    "sequence": 11,
    "title": "贺邓璠使君正拜袁州",
    "author": "彭蟾",
    "content": [
      "六年惠爱及黎甿，大府论功俟陟明。",
      "尺一诏书天上降，二千石禄世间荣。",
      "新添画戟门增峻，旧蹑青云路转平。",
      "更待皇恩醒善政，碧油幢到郡斋迎。"
    ]
  },
  {
    "volume": 546,
    "sequence": 12,
    "title": "和严恽落花诗",
    "author": "王枢",
    "content": [
      "花落花开人世梦，衰荣闲事且持杯。",
      "春风底事轻摇落，何似从来不要开。"
    ]
  },
  {
    "volume": 546,
    "sequence": 13,
    "title": "咏宣律和尚袈裟",
    "author": "张希复",
    "content": [
      "共覆三衣中夜寒，披时不镇尼师坛。",
      "无因盖得龙宫地，畦里尘飞叶相残。"
    ]
  },
  {
    "volume": 546,
    "sequence": 14,
    "title": "莺出谷",
    "author": "钱可复",
    "content": [
      "玉律阳和变，时禽羽翮新。",
      "载飞初出谷，一啭已惊人。",
      "拂柳宜烟暖，冲花觉露春。",
      "抟风翻翰疾，向日弄吭频。",
      "求友心何切，迁乔幸有因。",
      "华林高玉树，栖托及芳晨。"
    ]
  },
  {
    "volume": 546,
    "sequence": 15,
    "title": "莺出谷",
    "author": "张鹭",
    "content": [
      "弱柳随俦匹，迁莺正及春。",
      "乘风音响远，映日羽毛新。",
      "已得辞幽谷，还将脱俗尘。",
      "鸳鸾方可慕，燕雀迥无邻。",
      "游止知难屈，翻飞在此伸。",
      "一枝如借便，终冀托深仁。"
    ]
  },
  {
    "volume": 546,
    "sequence": 16,
    "title": "莺出谷",
    "author": "刘庄物",
    "content": [
      "幸因辞旧谷，从此及芳晨。",
      "欲语如调舌，初飞似畏人。",
      "风调归影便，日暖吐声频。",
      "翔集知无阻，联绵贵有因。",
      "喜迁乔木近，宁厌对花新。",
      "堪念微禽意，关关也爱春。"
    ]
  }
]