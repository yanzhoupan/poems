[
  {
    "volume": 832,
    "sequence": 1,
    "title": "遇五天僧入五台五首",
    "author": "贯休",
    "content": [
      "十万里到此，辛勤讵可论。",
      "唯云吾上祖，见买给孤园。",
      "一月行沙碛，三更到铁门。",
      "白头乡思在，回首一销魂。",
      "雪岭顶危坐，乾坤四顾低。",
      "河横于阗北，日落月支西。",
      "水石香多白，猿猱老不啼。",
      "空余忍辱草，相对色萋萋。",
      "远礼清凉寺，寻真似善才。",
      "身心无所得，日月不将来。",
      "白叠还图象，沧溟亦泛杯。",
      "唐人亦何幸，处处觉花开。",
      "涂足油应尽，干陀帔半隳。",
      "辟支迦状貌，刹利帝家儿。",
      "结印魔应哭，游心圣不知。",
      "深嗟头已白，不得远相随。",
      "送迎经几国，多化帝王心。",
      "电激青莲目，环垂紫磨金。",
      "眉根霜入细，梵夹蠹难侵。",
      "必似陀波利，他年不可寻。"
    ]
  },
  {
    "volume": 832,
    "sequence": 2,
    "title": "经普化禅师影院",
    "author": "贯休",
    "content": [
      "大一今何处，登堂似昔时。",
      "曾蒙金印印，得异野干儿。",
      "影束龙神在，门荒桐竹衰。",
      "谁云续僧史，别位著吾师。"
    ]
  },
  {
    "volume": 832,
    "sequence": 3,
    "title": "秋寄李频使君二首",
    "author": "贯休",
    "content": [
      "为郎须塞诏，当路亦驱驱。",
      "贵不因人得，清还似句无。",
      "烧烟连野白，山药拶阶枯。",
      "想得征黄诏，如今已在途。",
      "务简趣难陪，清吟共绿苔。",
      "叶和秋蚁落，僧带野香来。",
      "留客朝尝酒，忧民夜画灰。",
      "终期冒风雪，江上见宗雷。"
    ]
  },
  {
    "volume": 832,
    "sequence": 4,
    "title": "上东林和尚",
    "author": "贯休",
    "content": [
      "让紫归青壁，高名四海闻。",
      "虽然无一事，得不是要君。",
      "道只传伊字，诗多笑碧云。",
      "应怜门下客，余力亦为文。"
    ]
  },
  {
    "volume": 832,
    "sequence": 5,
    "title": "江边道士",
    "author": "贯休",
    "content": [
      "独住大江滨，不知何代人。",
      "药垆生紫气，肌肉似红银。",
      "酒酽竹屋烂，符收山鬼仁。",
      "何妨将我去，一看武陵春。"
    ]
  },
  {
    "volume": 832,
    "sequence": 6,
    "title": "送僧之湖外",
    "author": "贯休",
    "content": [
      "去旨趣非常，春风尔莫狂。",
      "惟擎一铁钵，旧亦讲金刚。",
      "午饭孤烟里，宵禅大石旁。",
      "羡师终不及，湘浪渌茫茫。"
    ]
  },
  {
    "volume": 832,
    "sequence": 7,
    "title": "怀谬独一",
    "author": "贯休",
    "content": [
      "常忆兰陵子，瑰奇皴渴才。",
      "思还如我苦，时不为伊来。",
      "岳霞猱掷雪，湖月浪翻杯。",
      "未闻沾寸禄，此事亦堪哀。"
    ]
  },
  {
    "volume": 832,
    "sequence": 8,
    "title": "送庐山衲僧",
    "author": "贯休",
    "content": [
      "飞锡下崆山兇，清高世少双。",
      "冻天方筛雪，别我去何邦。",
      "烧绕赤乌亥，云漫白蚌江。",
      "路人争得识，空仰鬓眉庞。"
    ]
  },
  {
    "volume": 832,
    "sequence": 9,
    "title": "寄西山胡汾、吴樵",
    "author": "贯休",
    "content": [
      "带经锄陇者，何止手胼胝。",
      "觅句句句好，惭予筋力衰。",
      "云塠临案冷，鹿队过门迟。",
      "相忆空回首，江头日暮时。"
    ]
  },
  {
    "volume": 832,
    "sequence": 10,
    "title": "休粮僧",
    "author": "贯休",
    "content": [
      "不食更何忧，自由中自由。",
      "身轻嫌衲重，天旱为民愁。",
      "应器谁将去，生台蚁不游。",
      "会须传此术，相共老山丘。"
    ]
  },
  {
    "volume": 832,
    "sequence": 11,
    "title": "送杜使君朝觐",
    "author": "贯休",
    "content": [
      "借寇借不得，清声彻帝聪。",
      "坐来千里泰，归去一囊空。",
      "遗爱封疆熟，扳辕草木同。",
      "路遥山不少，江静思无穷。",
      "花舸冲烟湿，朱衣照浪红。",
      "援毫两岸晓，奇支枕满旗风。",
      "道罕将人合，心难与圣通。",
      "从兹林下客，应□代天功。"
    ]
  },
  {
    "volume": 832,
    "sequence": 12,
    "title": "送人之岭外",
    "author": "贯休",
    "content": [
      "见说还南去，迢迢有侣无。",
      "时危须早转，亲老莫他图。",
      "小店蛇羹黑，空山象粪枯。",
      "三闾遗庙在，为我一呜呼。"
    ]
  },
  {
    "volume": 832,
    "sequence": 13,
    "title": "题弘式和尚院兼呈杜使君",
    "author": "贯休",
    "content": [
      "二雅兼二密，愔愔只自怡。",
      "腊高云屐朽，貌古画师疑。",
      "堑蚁缘金锡，垆烟惹雪眉。",
      "仍闻有新作，只是寄相思。"
    ]
  },
  {
    "volume": 832,
    "sequence": 14,
    "title": "湖头别墅三首",
    "author": "贯休",
    "content": [
      "梨栗鸟啾啾，高歌若自由。",
      "人谁知此意，旧业在湖头。",
      "饥鼠掀菱壳，新蝉避栗皱。",
      "不知江海上，戈甲几时休。",
      "桑柘参桐竹，阴阴一径苔。",
      "更无他事出，只有衲僧来。",
      "堑蚁争生食，窗经卷烧灰。",
      "可怜门外路，日日起尘埃。",
      "南北如仙境，东西似画图。",
      "园飞青啄木，檐挂白蜘蛛。",
      "邻叟教修废，牛童与纳租。",
      "寄言来往客，不用问荣枯。"
    ]
  },
  {
    "volume": 832,
    "sequence": 15,
    "title": "三峡闻猿",
    "author": "贯休",
    "content": [
      "历历数声猿，寥寥渡白烟。",
      "应栖多月树，况是下霜天。",
      "万里客危坐，千山境悄然。",
      "更深仍不住，使我欲移船。"
    ]
  },
  {
    "volume": 832,
    "sequence": 16,
    "title": "闻知闻赴成都辟请",
    "author": "贯休",
    "content": [
      "文翁还化蜀，帟幕列鹓鸾。",
      "饮水临人易，烧山觅士难。",
      "锦机花正合，棕蕈火初干。",
      "知己相思否，如何借羽翰。"
    ]
  },
  {
    "volume": 832,
    "sequence": 17,
    "title": "题淮南惠照寺律师院",
    "author": "贯休",
    "content": [
      "仪冠凝寒玉，端居似沃州。",
      "学徒梧有凤，律藏目无牛。",
      "茗滑香粘齿，钟清雪滴楼。",
      "还须结西社，来往悉诸侯。"
    ]
  },
  {
    "volume": 832,
    "sequence": 18,
    "title": "秋末长兴寺作",
    "author": "贯休",
    "content": [
      "荒寺古江滨，莓苔地绝尘。",
      "长廊飞乱叶，寒雨更无人。",
      "栗不和皱落，僧多到骨贫。",
      "行行行未得，孤坐更谁亲。"
    ]
  },
  {
    "volume": 832,
    "sequence": 19,
    "title": "寄杭州灵隐寺宋震使君",
    "author": "贯休",
    "content": [
      "罢郡归侵夏，仍闻灵隐居。",
      "僧房谢脁语，寺额葛洪书。",
      "月树獮猴睡，山池菡萏疏。",
      "吾皇爱清静，莫便结吾庐。"
    ]
  },
  {
    "volume": 832,
    "sequence": 20,
    "title": "送人归夏口",
    "author": "贯休",
    "content": [
      "雁雁叶纷纷，行人岂易闻。",
      "千山与万水，何处更逢君。",
      "貌不长如玉，人生只似云。",
      "倘经三祖寺，一为礼龛坟。"
    ]
  },
  {
    "volume": 832,
    "sequence": 21,
    "title": "送新罗僧归本国",
    "author": "贯休",
    "content": [
      "忘身求至教，求得却东归。",
      "离岸乘空去，终年无所依。",
      "月冲阴火出，帆拶大鹏飞。",
      "想得还乡后，多应著紫衣。"
    ]
  },
  {
    "volume": 832,
    "sequence": 22,
    "title": "避寇入银山",
    "author": "贯休",
    "content": [
      "草草穿银峡，崎岖路未谙。",
      "傍山为店戍，永日绕溪潭。",
      "烧地生芚蕨，人家煮伪蚕。",
      "翻如归旧隐，步步入烟岚。"
    ]
  },
  {
    "volume": 832,
    "sequence": 23,
    "title": "闻友人驾前及第",
    "author": "贯休",
    "content": [
      "见心知命好，一别隔烟波。",
      "世乱无全士，君方掇大科。",
      "早随銮辂转，莫恋蜀山多。",
      "必贡安时策，忠言奈尔何。"
    ]
  },
  {
    "volume": 832,
    "sequence": 24,
    "title": "避地毗陵上王慥使君（时黄贼陷东阳公避地于浙右）",
    "author": "贯休",
    "content": [
      "至理至昭昭，心通即不遥。",
      "圣威无远近，吾道太孤标。",
      "辛苦苏氓俗，端贞答盛朝。",
      "气高吞海岳，贫甚似渔樵。",
      "庾亮风流澹，刘宽政事超。",
      "清须遭贵遇，隐已被谁招。",
      "栗坞修禅寺，仙香寄石桥。",
      "风雷巡稼穑，鱼鸟合歌谣。",
      "视事私终杀，忧民态亦凋。",
      "道高无不及，恩甚固难消。",
      "大寇山难隔，孤城数合烧。",
      "烽烟终日起，汤沐用心燋。",
      "勇义排千阵，诛锄拟一朝。",
      "誓盟违日月，旌旆过寒潮。",
      "古驿江云入，荒宫海雨飘。",
      "仙松添瘦碧，天骥减丰膔。",
      "似在陈兼卫，终为宋与姚。",
      "已观云似鹿，即报首皆枭。",
      "尽愿回清镜，重希在此条。",
      "应怜千万户，祷祝向唐尧。"
    ]
  },
  {
    "volume": 832,
    "sequence": 25,
    "title": "送崔尚书朝觐",
    "author": "贯休",
    "content": [
      "至理契穹旻，方生甫与申。",
      "一麾歌政正，三相贺仁人。",
      "叵似卢怀慎，全如邵信臣。",
      "澄渟消宿蠹，煦爱剧阳春。",
      "对客烟花拆，焚香渥泽新。",
      "征黄还有自，挽邓住无因。",
      "峡水全输洁，巫娥却讶神。",
      "宋均颜未老，刘宠骨应贫。",
      "大醉辞王翦，含香望紫宸。",
      "三峰初有雪，万里正无尘。",
      "伊昔林中社，多招席上珍。",
      "终期仙掌下，香火一相亲。"
    ]
  },
  {
    "volume": 832,
    "sequence": 26,
    "title": "寒夜有怀同志",
    "author": "贯休",
    "content": [
      "永夜殊不寐，怀君正寂寥。",
      "疏钟寒遍郭，微雪静鸣条。",
      "南省雁孤下，西林鹤屡招。",
      "终当谢时去，与子住山椒。"
    ]
  },
  {
    "volume": 832,
    "sequence": 27,
    "title": "寄新定桂雍",
    "author": "贯休",
    "content": [
      "独自住乌龙，应怜是衲僧。",
      "句须人未道，君此事偏能。",
      "坞湿云埋观，溪寒月照罾。",
      "相思不可见，江上立腾腾。"
    ]
  },
  {
    "volume": 832,
    "sequence": 28,
    "title": "赠灵鹫山道润禅师院",
    "author": "贯休",
    "content": [
      "常恨烟波隔，闻名二十年。",
      "结为清气引，来到法堂前。",
      "薪拾纷纷叶，茶烹滴滴泉。",
      "莫嫌来又去，天道本泠然。"
    ]
  },
  {
    "volume": 832,
    "sequence": 29,
    "title": "干霄亭晚望怀王棨侍郎",
    "author": "贯休",
    "content": [
      "霜打汀岛赤，孤烟生池塘。",
      "清吟倚大树，瑶草何馨香。",
      "久别青云士，常思白石房。",
      "谁能共归去，流水似鸣珰。"
    ]
  },
  {
    "volume": 832,
    "sequence": 30,
    "title": "海边见罗邺",
    "author": "贯休",
    "content": [
      "清世诗声出，谁人得似君。",
      "命通须有日，天未丧斯文。",
      "楚木寒连寺，修江碧入云。",
      "相思喜相见，庭叶正纷纷。"
    ]
  },
  {
    "volume": 832,
    "sequence": 31,
    "title": "送僧之东都",
    "author": "贯休",
    "content": [
      "之子之东洛，囊中有偈新。",
      "红尘谁不入，独鹤自难亲。",
      "定鼎门连岳，黄河冻过春。",
      "凭师将远意，说似社中人。"
    ]
  },
  {
    "volume": 832,
    "sequence": 32,
    "title": "送于兢补阙赴京",
    "author": "贯休",
    "content": [
      "乱离吾道在，不觉到清时。",
      "得句下雪岳，送君登玉墀。",
      "冷惊蝉韵断，凉触火云隳。",
      "倘遇南来使，无忘问所之。"
    ]
  },
  {
    "volume": 832,
    "sequence": 33,
    "title": "送郑准赴举",
    "author": "贯休",
    "content": [
      "两河兵火后，西笑见吾曹。",
      "海静三山出，天空一鹗高。",
      "赁居槐拶屋，行卷雪埋袍。",
      "他日如相觅，栽桃近海涛。"
    ]
  },
  {
    "volume": 832,
    "sequence": 34,
    "title": "寄拄杖上王使君",
    "author": "贯休",
    "content": [
      "拄杖邻僧与，殊常不可名。",
      "一条黳玉重，百两紫金轻。",
      "有乳盘春力，无心合道情。",
      "惟宜高处著，将寄谢宣城。"
    ]
  },
  {
    "volume": 832,
    "sequence": 35,
    "title": "秋望寄王使君",
    "author": "贯休",
    "content": [
      "静蹑红兰径，凭高旷望时。",
      "无端求句苦，永日壑风吹。",
      "大月生峰角，残霞在树枝。",
      "只应刘越石，清啸正相宜。"
    ]
  },
  {
    "volume": 832,
    "sequence": 36,
    "title": "送缘有禅师与雷处士入武夷山",
    "author": "贯休",
    "content": [
      "师与雷居士，寻山道入闽。",
      "应将熊耳印，别授武夷君。",
      "崖罅仙棺出，江垠毒草分。",
      "他年相觅在，莫苦入深云。"
    ]
  },
  {
    "volume": 832,
    "sequence": 37,
    "title": "送友生入越投知己",
    "author": "贯休",
    "content": [
      "才大终难住，东浮景渐暄。",
      "知将刖足恨，去击李膺门。",
      "宿雾开花坞，春潮入苎村。",
      "预思秋荐后，一鹗出乾坤。"
    ]
  },
  {
    "volume": 832,
    "sequence": 38,
    "title": "寄乌龙山贾泰处士",
    "author": "贯休",
    "content": [
      "庭果色如丹，相思夕照残。",
      "云边踏烧去，月下把书看。",
      "涧水仙居共，窗风漆树寒。",
      "吾君方侧席，未可便怀安。"
    ]
  },
  {
    "volume": 832,
    "sequence": 39,
    "title": "题大安寺通禅师院",
    "author": "贯休",
    "content": [
      "应行诸岳遍，象屣半无纲。",
      "一法寻常说，此机仍未忘。",
      "窗闲藤影老，衲厚瀑痕荒。",
      "寄语迷津者，来兹问不妨。"
    ]
  },
  {
    "volume": 832,
    "sequence": 40,
    "title": "春晚寄卢使君",
    "author": "贯休",
    "content": [
      "满郭春如画，白堂心自澄。",
      "禅抛金鼎药，诗和玉壶冰。",
      "白雨飘花尽，晴霞向阁凝。",
      "寂寥还得句，因寄柳吴兴。"
    ]
  },
  {
    "volume": 832,
    "sequence": 41,
    "title": "武昌县与昼公兼寄邑宰",
    "author": "贯休",
    "content": [
      "小一何人识，腾腾天地间。",
      "寻常如一鹤，亦不爱青山。",
      "铁钵年多赤，麻衣带毳斑。",
      "只闻寻五柳，时到月中还。"
    ]
  },
  {
    "volume": 832,
    "sequence": 42,
    "title": "别东林僧",
    "author": "贯休",
    "content": [
      "大士宅里宿，芙蓉龛畔游。",
      "自怜□□在，子莫苦相留。",
      "燥叶飘山席，孤云傍茗瓯。",
      "裴回不能去，房在好峰头。"
    ]
  },
  {
    "volume": 832,
    "sequence": 43,
    "title": "避地寄高蟾",
    "author": "贯休",
    "content": [
      "荒寺雨微微，空堂独掩扉。",
      "高吟多忤俗，此貌若为饥。",
      "旅梦遭鸿唤，家山被贼围。",
      "空余老莱子，相见独依依。"
    ]
  },
  {
    "volume": 832,
    "sequence": 44,
    "title": "怀武夷山禅师",
    "author": "贯休",
    "content": [
      "万叠仙山里，无缘见有缘。",
      "红心蕉绕屋，白额虎同禅。",
      "古木苔封菌，深崖乳杂泉。",
      "终期还此去，世事只如然。"
    ]
  },
  {
    "volume": 832,
    "sequence": 45,
    "title": "秋末闲居作",
    "author": "贯休",
    "content": [
      "幽居山不别，落叶与阶平。",
      "尽日吟诗坐，无端个病成。",
      "径苔因旱赤，池水入冬清。",
      "惟有东峰叟，相寻月下行。"
    ]
  },
  {
    "volume": 832,
    "sequence": 46,
    "title": "赠许征君",
    "author": "贯休",
    "content": [
      "昼公友秦奚，来往踏溪云。",
      "如今又到我，还爱许征君。",
      "落花鸟衔来，永日香氤氲。",
      "终期将尔曹，归去麋鹿群。"
    ]
  },
  {
    "volume": 832,
    "sequence": 47,
    "title": "秋夜作因怀天台道者",
    "author": "贯休",
    "content": [
      "万事何须问，良时即此时。",
      "高秋半夜雨，落叶满前池。",
      "静怕龙神识，贫从草木欺。",
      "平生无限事，只有道人知。"
    ]
  },
  {
    "volume": 832,
    "sequence": 48,
    "title": "偶作因怀大同道友",
    "author": "贯休",
    "content": [
      "蛮木叶不落，微吟漳水滨。",
      "二毛空有雪，万事不如人。",
      "氵堑水平芳草，山花落净巾。",
      "天童好真伴，何日更相亲。"
    ]
  },
  {
    "volume": 832,
    "sequence": 49,
    "title": "边上行",
    "author": "贯休",
    "content": [
      "黑松林外路，风角远嗈嗈。",
      "朔气生荒堡，秋尘满病容。",
      "豺掊沙底骨，人上月边烽。",
      "休作西行计，西行地渐凶。"
    ]
  },
  {
    "volume": 832,
    "sequence": 50,
    "title": "江西再逢周琏",
    "author": "贯休",
    "content": [
      "六七年不见，相逢鬓已苍。",
      "交情终淡薄，诗语更清狂。",
      "未得丹霄便，依前四壁荒。",
      "但令吾道在，晚达亦何妨。"
    ]
  },
  {
    "volume": 832,
    "sequence": 51,
    "title": "登鄱阳寺阁",
    "author": "贯休",
    "content": [
      "寺楼闲纵望，不觉到斜晖。",
      "故国在何处，多年未得归。",
      "寒江平楚外，细雨一鸿飞。",
      "终斅於陵子，吴山有绿薇。"
    ]
  },
  {
    "volume": 832,
    "sequence": 52,
    "title": "秋晚野居",
    "author": "贯休",
    "content": [
      "僻居人不到，吾道本来孤。",
      "山色园中有，诗魔象外无。",
      "霜禾连岛赤，烟草倚桥枯。",
      "何必求深隐，门前似画图。"
    ]
  },
  {
    "volume": 832,
    "sequence": 53,
    "title": "酬杜使君见寄",
    "author": "贯休",
    "content": [
      "轧轧复轧轧，更深门未关。",
      "心疼无所得，诗债若为还。",
      "露洒一鹤睡，钟余万象闲。",
      "惭将此时意，明日寄东山。"
    ]
  },
  {
    "volume": 832,
    "sequence": 54,
    "title": "湖上作",
    "author": "贯休",
    "content": [
      "我竟胡为者，唠唠但爱吟。",
      "身中多病在，湖上住年深。",
      "山溜穿苔壁，风钟度雪林。",
      "近来心更苦，谁复是知音。"
    ]
  },
  {
    "volume": 832,
    "sequence": 55,
    "title": "送僧归天台寺",
    "author": "贯休",
    "content": [
      "天台四绝寺，归去见师真。",
      "莫折枸杞叶，令他十得嗔。",
      "天空闻圣磬，瀑细落花巾。",
      "必若云中老，他时得有邻。"
    ]
  }
]