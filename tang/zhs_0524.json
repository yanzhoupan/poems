[
  {
    "volume": 524,
    "sequence": 1,
    "title": "斑竹筒簟",
    "author": "杜牧",
    "content": [
      "血染斑斑成锦纹，昔年遗恨至今存。",
      "分明知是湘妃泣，何忍将身卧泪痕。"
    ]
  },
  {
    "volume": 524,
    "sequence": 2,
    "title": "和严恽秀才落花",
    "author": "杜牧",
    "content": [
      "共惜流年留不得，且环流水醉流杯。",
      "无情红艳年年盛，不恨凋零却恨开。"
    ]
  },
  {
    "volume": 524,
    "sequence": 3,
    "title": "倡楼戏赠",
    "author": "杜牧",
    "content": [
      "细柳桥边深半春，缬衣帘里动香尘。",
      "无端有寄闲消息，背插金钗笑向人。"
    ]
  },
  {
    "volume": 524,
    "sequence": 4,
    "title": "初上船留寄",
    "author": "杜牧",
    "content": [
      "烟水本好尚，亲交何惨凄。",
      "况为珠履客，即泊锦帆堤。",
      "沙雁同船去，田鸦绕岸啼。",
      "此时还有味，必卧日从西。"
    ]
  },
  {
    "volume": 524,
    "sequence": 5,
    "title": "秋岸",
    "author": "杜牧",
    "content": [
      "河岸微退落，柳影微凋疏。",
      "船上听呼稚，堤南趁漉鱼。",
      "数帆旗去疾，一艇箭回初。",
      "曾入相思梦，因凭附远书。"
    ]
  },
  {
    "volume": 524,
    "sequence": 6,
    "title": "过大梁闻河亭方宴赠孙子端",
    "author": "杜牧",
    "content": [
      "梁园纵玩归应少，赋雪搜才去必频。",
      "板落岂缘无罚酒，不教客右更添人。"
    ]
  },
  {
    "volume": 524,
    "sequence": 7,
    "title": "题吴兴消暑楼十二韵",
    "author": "杜牧",
    "content": [
      "晴日登攀好，危楼物象饶。",
      "一溪通四境，万岫饶层霄。",
      "鸟翼舒华屋，鱼鳞棹短桡。",
      "浪花机乍织，云叶匠新雕。",
      "台榭罗嘉卉，城池敞丽谯。",
      "蟾蜍来作鉴，螮蝀引成桥。",
      "燕任随秋叶，人空集早潮。",
      "楚鸿行尽直，沙鹭立偏翘。",
      "暮角凄游旅，清歌惨泬寥。",
      "景牵游目困，愁托酒肠销。",
      "远吹流松韵，残阳渡柳桥。",
      "时陪庾公赏，还悟脱烦嚣。"
    ]
  },
  {
    "volume": 524,
    "sequence": 8,
    "title": "奉送中丞姊夫俦自大理卿出镇江西叙事书怀因成十二韵",
    "author": "杜牧",
    "content": [
      "惟帝忧南纪，搜贤与大藩。",
      "梅仙调步骤，庾亮拂櫜鞬。",
      "一室何劳扫，三章自不冤。",
      "精明如定国，孤峻似陈蕃。",
      "灞岸秋犹嫩，蓝桥水始喧。",
      "红旓挂石壁，黑槊断云根。",
      "滕阁丹霄倚，章江碧玉奔。",
      "一声仙妓唱，千里暮江痕。",
      "私好初童稚，官荣见子孙。",
      "流年休挂念，万事至无言。",
      "玉辇君频过，冯唐将未论。",
      "庸书酬万债，竹坞问樊村。"
    ]
  },
  {
    "volume": 524,
    "sequence": 9,
    "title": "中丞业深韬略，志在功名，再奉长句一篇兼有谘劝",
    "author": "杜牧",
    "content": [
      "樯似邓林江拍天，越香巴锦万千千。",
      "滕王阁上柘枝鼓，徐孺亭西铁轴船。",
      "八部元侯非不贵，万人师长岂无权。",
      "要君严重疏欢乐，犹有河湟可下鞭。"
    ]
  },
  {
    "volume": 524,
    "sequence": 10,
    "title": "和裴杰秀才新樱桃",
    "author": "杜牧",
    "content": [
      "新果真琼液，人应宴紫兰。",
      "圆疑窃龙颔，色已夺鸡冠。",
      "远火微微辨，繁星历历看。",
      "茂先知味好，曼倩恨偷难。",
      "忍用烹酥酪，从将玩玉盘。",
      "流年如可驻，何必九华丹。"
    ]
  },
  {
    "volume": 524,
    "sequence": 11,
    "title": "春思",
    "author": "杜牧",
    "content": [
      "岂君心的的，嗟我泪涓涓。",
      "绵羽啼来久，锦鳞书未传。",
      "兽垆凝冷焰，罗幕蔽晴烟。",
      "自是求佳梦，何须讶昼眠。"
    ]
  },
  {
    "volume": 524,
    "sequence": 12,
    "title": "代人作",
    "author": "杜牧",
    "content": [
      "楼高春日早，屏束麝烟堆。",
      "盼眄凝魂别，依稀梦雨来。",
      "绿鬟羞妥麽，红颊思天偎。",
      "斗草怜香蕙，簪花间雪梅。",
      "戍辽虽咽切，游蜀亦迟回。",
      "锦字梭悬壁，琴心月满台。",
      "笑筵凝贝启，眠箔晓珠开。",
      "腊破征车动，袍襟对泪裁。"
    ]
  },
  {
    "volume": 524,
    "sequence": 13,
    "title": "偶题二首",
    "author": "杜牧",
    "content": [
      "劳劳千里身，襟袂满行尘。",
      "深夜悬双泪，短亭思远人。",
      "苍江程未息，黑水梦何频。",
      "明月轻桡去，唯应钓赤鳞。",
      "有恨秋来极，无端别后知。",
      "夜阑终耿耿，明发竟迟迟。",
      "信已凭鸿去，归唯与燕期。",
      "只因明月见，千里两相思。"
    ]
  },
  {
    "volume": 524,
    "sequence": 14,
    "title": "冬至日遇京使发寄舍弟",
    "author": "杜牧",
    "content": [
      "远信初凭双鲤去，他乡正遇一阳生。",
      "尊前岂解愁家国，辇下唯能忆弟兄。",
      "旅馆夜忧姜被冷，暮江寒觉晏裘轻。",
      "竹门风过还惆怅，疑是松窗雪打声。"
    ]
  },
  {
    "volume": 524,
    "sequence": 15,
    "title": "洛下送张曼容赴上党召",
    "author": "杜牧",
    "content": [
      "歌阕樽残恨却偏，凭君不用设离筵。",
      "未趋雉尾随元老，且蓦羊肠过少年。",
      "七叶汉貂真密近，一枝诜桂亦徒然。",
      "羽书正急征兵地，须遣头风处处痊。"
    ]
  },
  {
    "volume": 524,
    "sequence": 16,
    "title": "宣州留赠",
    "author": "杜牧",
    "content": [
      "红铅湿尽半罗裙，洞府人间手欲分。",
      "满面风流虽似玉，四年夫婿恰如云。",
      "当春离恨杯长满，倚柱关情日渐曛。",
      "为报眼波须稳当，五陵游宕莫知闻。"
    ]
  },
  {
    "volume": 524,
    "sequence": 17,
    "title": "寄题宣州开元寺",
    "author": "杜牧",
    "content": [
      "松寺曾同一鹤栖，夜深台殿月高低。",
      "何人为倚东楼柱，正是千山雪涨溪。"
    ]
  },
  {
    "volume": 524,
    "sequence": 18,
    "title": "赠张祜",
    "author": "杜牧",
    "content": [
      "诗韵一逢君，平生称所闻。",
      "粉毫唯画月，琼尺只裁云。",
      "黥阵人人慑，秋星历历分。",
      "数篇留别我，羞杀李将军。"
    ]
  },
  {
    "volume": 524,
    "sequence": 19,
    "title": "残春独来南亭因寄张祜",
    "author": "杜牧",
    "content": [
      "暖云如粉草如茵，独步长堤不见人。",
      "一岭桃花红锦黦，半溪山水碧罗新。",
      "高枝百舌犹欺鸟，带叶梨花独送春。",
      "仲蔚欲知何处在，苦吟林下拂诗尘。"
    ]
  },
  {
    "volume": 524,
    "sequence": 20,
    "title": "宣州开元寺南楼",
    "author": "杜牧",
    "content": [
      "小楼才受一床横，终日看山酒满倾。",
      "可惜和风夜来雨，醉中虚度打窗声。"
    ]
  },
  {
    "volume": 524,
    "sequence": 21,
    "title": "寄远人",
    "author": "杜牧",
    "content": [
      "终日求人卜，回回道好音。",
      "那时离别后，入梦到如今。"
    ]
  },
  {
    "volume": 524,
    "sequence": 22,
    "title": "别沈处士",
    "author": "杜牧",
    "content": [
      "旧事参差梦，新程逦迤秋。",
      "故人如见忆，时到寺东楼。"
    ]
  },
  {
    "volume": 524,
    "sequence": 23,
    "title": "留赠",
    "author": "杜牧",
    "content": [
      "舞靴应任闲人看，笑脸还须待我开。",
      "不用镜前空有泪，蔷薇花谢即归来。"
    ]
  },
  {
    "volume": 524,
    "sequence": 24,
    "title": "奉和仆射相公春泽稍愆圣君轸虑嘉雪忽降…成四韵",
    "author": "杜牧",
    "content": [
      "飘来鸡树凤池边，渐压琼枝冻碧涟。",
      "银阙双高银汉里，玉山横列玉墀前。",
      "昭阳殿下风回急，承露盘中月彩圆。",
      "上相抽毫歌帝德，一篇风雅美丰年。"
    ]
  },
  {
    "volume": 524,
    "sequence": 25,
    "title": "寄李播评事",
    "author": "杜牧",
    "content": [
      "子列光殊价，明时忍自高。",
      "宁无好舟楫，不泛恶风涛。",
      "大翼终难戢，奇锋且自韬。",
      "春来烟渚上，几净雪霜毫。"
    ]
  },
  {
    "volume": 524,
    "sequence": 26,
    "title": "送牛相出镇襄州",
    "author": "杜牧",
    "content": [
      "盛时常注意，南雍暂分茅。",
      "紫殿辞明主，岩廊别旧交。",
      "危幢侵碧雾，寒旆猎红旓。",
      "德业悬秦镜，威声隐楚郊。",
      "拜尘先洒泪，成厦昔容巢。",
      "遥仰沈碑会，鸳鸯玉佩敲。"
    ]
  },
  {
    "volume": 524,
    "sequence": 27,
    "title": "送薛邽二首",
    "author": "杜牧",
    "content": [
      "可怜走马骑驴汉，岂有风光肯占伊。",
      "只有三张最惆怅，下山回马尚迟迟。",
      "小捷风流已俊才，便将红粉作金台。",
      "明年未去池阳郡，更乞春时却重来。"
    ]
  },
  {
    "volume": 524,
    "sequence": 28,
    "title": "见穆三十宅中庭海榴花谢",
    "author": "杜牧",
    "content": [
      "矜红掩素似多才，不待樱桃不逐梅。",
      "春到未曾逢宴赏，雨余争解免低徊。",
      "巧穷南国千般艳，趁得春风二月开。",
      "堪恨王孙浪游去，落英狼藉始归来。"
    ]
  },
  {
    "volume": 524,
    "sequence": 29,
    "title": "留诲曹师等诗",
    "author": "杜牧",
    "content": [
      "万物有丑好，各一姿状分。",
      "唯人即不尔，学与不学论。",
      "学非探其花，要自拨其根。",
      "孝友与诚实，而不忘尔言。",
      "根本既深实，柯叶自滋繁。",
      "念尔无忽此，期以庆吾门。"
    ]
  },
  {
    "volume": 524,
    "sequence": 30,
    "title": "洛阳",
    "author": "杜牧",
    "content": [
      "文争武战就神功，时似开元天宝中。",
      "已建玄戈收相土，应回翠帽过离宫。",
      "侯门草满宜寒兔，洛浦沙深下塞鸿。",
      "疑有女娥西望处，上阳烟树正秋风。"
    ]
  },
  {
    "volume": 524,
    "sequence": 31,
    "title": "寄唐州李玭尚书",
    "author": "杜牧",
    "content": [
      "累代功勋照世光，奚胡闻道死心降。",
      "书功笔秃三千管，领节门排十六双，先揖耿弇声寂寂，今看黄霸事摐摐。",
      "时人欲识胸襟否，彭蠡秋连万里江。"
    ]
  },
  {
    "volume": 524,
    "sequence": 32,
    "title": "南陵道中",
    "author": "杜牧",
    "content": [
      "南陵水面漫悠悠，风紧云轻欲变秋。",
      "正是客心孤回处，谁家红袖凭江楼。"
    ]
  },
  {
    "volume": 524,
    "sequence": 33,
    "title": "登九峰楼",
    "author": "杜牧",
    "content": [
      "晴江滟滟含浅沙，高低绕郭滞秋花。",
      "牛歌鱼笛山月上，鹭渚鹙梁溪日斜。",
      "为郡异乡徒泥酒，杜陵芳草岂无家。",
      "白头搔杀倚柱遍，归棹何时闻轧鸦。"
    ]
  },
  {
    "volume": 524,
    "sequence": 34,
    "title": "别家",
    "author": "杜牧",
    "content": [
      "初岁娇儿未识爷，别爷不拜手吒叉。",
      "拊头一别三千里，何日迎门却到家。"
    ]
  },
  {
    "volume": 524,
    "sequence": 35,
    "title": "归家（一作赵嘏诗）",
    "author": "杜牧",
    "content": [
      "稚子牵衣问，归来何太迟。",
      "共谁争岁月，赢得鬓边丝。"
    ]
  },
  {
    "volume": 524,
    "sequence": 36,
    "title": "雨",
    "author": "杜牧",
    "content": [
      "连云接塞添迢递，洒幕侵灯送寂寥。",
      "一夜不眠孤客耳，主人窗外有芭蕉。"
    ]
  },
  {
    "volume": 524,
    "sequence": 37,
    "title": "送人",
    "author": "杜牧",
    "content": [
      "鸳鸯帐里暖芙蓉，低泣关山几万重。",
      "明镜半边钗一股，此生何处不相逢。"
    ]
  },
  {
    "volume": 524,
    "sequence": 38,
    "title": "遣怀",
    "author": "杜牧",
    "content": [
      "道泰时还泰，时来命不来。",
      "何当离城市，高卧博山隈。"
    ]
  },
  {
    "volume": 524,
    "sequence": 39,
    "title": "醉赠薛道封",
    "author": "杜牧",
    "content": [
      "饮酒论文四百刻，水分云隔二三年。",
      "男儿事业知公有，卖与明君直几钱。"
    ]
  },
  {
    "volume": 524,
    "sequence": 40,
    "title": "歙州卢中丞见惠名酝",
    "author": "杜牧",
    "content": [
      "谁怜贱子启穷途，太守封来酒一壶。",
      "攻破是非浑似梦，削平身世有如无。",
      "醺醺若借嵇康懒，兀兀仍添宁武愚。",
      "犹念悲秋更分赐，夹溪红蓼映风蒲。"
    ]
  },
  {
    "volume": 524,
    "sequence": 41,
    "title": "咏袜",
    "author": "杜牧",
    "content": [
      "钿尺裁量减四分，纤纤玉笋裹轻云。",
      "五陵年少欺他醉，笑把花前出画裙。"
    ]
  },
  {
    "volume": 524,
    "sequence": 42,
    "title": "宫祠二首",
    "author": "杜牧",
    "content": [
      "蝉翼轻绡傅体红，玉肤如醉向春风。",
      "深宫锁闭犹疑惑，更取丹沙试辟宫。",
      "监宫引出暂开门，随例须朝不是恩。",
      "银钥却收金锁合，月明花落又黄昏。"
    ]
  },
  {
    "volume": 524,
    "sequence": 43,
    "title": "月",
    "author": "杜牧",
    "content": [
      "三十六宫秋夜深，昭阳歌断信沈沈。",
      "唯应独伴陈皇后，照见长门望幸心。"
    ]
  },
  {
    "volume": 524,
    "sequence": 44,
    "title": "忍死留别献盐铁裴相公二十叔",
    "author": "杜牧",
    "content": [
      "贤相辅明主，苍生寿域开。",
      "青春辞白日，幽壤作黄埃。",
      "岂是无多士，偏蒙不弃才。",
      "孤坟三尺土，谁可为培栽。"
    ]
  },
  {
    "volume": 524,
    "sequence": 45,
    "title": "悲吴王城",
    "author": "杜牧",
    "content": [
      "二月春风江上来，水精波动碎楼台。",
      "吴王宫殿柳含翠，苏小宅房花正开。",
      "解舞细腰何处往，能歌姹女逐谁回。",
      "千秋万古无消息，国作荒原人作灰。"
    ]
  },
  {
    "volume": 524,
    "sequence": 46,
    "title": "闺情代作",
    "author": "杜牧",
    "content": [
      "梧桐叶落雁初归，迢递无因寄远衣。",
      "月照石泉金点冷，凤酣箫管玉声微。",
      "佳人刀杵秋风外，荡子从征梦寐希。",
      "遥望戍楼天欲晓，满城冬鼓白云飞。"
    ]
  },
  {
    "volume": 524,
    "sequence": 47,
    "title": "寄沈褒秀才",
    "author": "杜牧",
    "content": [
      "晴河万里色如刀，处处浮云卧碧桃。",
      "仙桂茂时金镜晓，洛波飞处玉容高。",
      "雄如宝剑冲牛斗，丽似鸳鸯养羽毛。",
      "他日忆君何处望，九天香满碧萧骚。"
    ]
  },
  {
    "volume": 524,
    "sequence": 48,
    "title": "入关",
    "author": "杜牧",
    "content": [
      "东西南北数衢通，曾取江西径过东。",
      "今日更寻南去路，未秋应有北归鸿。"
    ]
  },
  {
    "volume": 524,
    "sequence": 49,
    "title": "及第后寄长安故人",
    "author": "杜牧",
    "content": [
      "东都放榜未花开，三十三人走马回。",
      "秦地少年多酿酒，已将春色入关来。"
    ]
  },
  {
    "volume": 524,
    "sequence": 50,
    "title": "偶作",
    "author": "杜牧",
    "content": [
      "才子风流咏晓霞，倚楼吟住日初斜。",
      "惊杀东邻绣床女，错将黄晕压檀花。"
    ]
  },
  {
    "volume": 524,
    "sequence": 51,
    "title": "赠终南兰若僧",
    "author": "杜牧",
    "content": [
      "北阙南山是故乡，两枝仙桂一时芳。",
      "休公都不知名姓，始觉禅门气味长。"
    ]
  },
  {
    "volume": 524,
    "sequence": 52,
    "title": "遣怀",
    "author": "杜牧",
    "content": [
      "落魄江南载酒行，楚腰肠断掌中轻。",
      "十年一觉扬州梦，赢得青楼薄幸名。"
    ]
  },
  {
    "volume": 524,
    "sequence": 53,
    "title": "秋感",
    "author": "杜牧",
    "content": [
      "金风万里思何尽，玉树一窗秋影寒。",
      "独掩柴门明月下，泪流香袂倚阑干。"
    ]
  },
  {
    "volume": 524,
    "sequence": 54,
    "title": "赠渔父",
    "author": "杜牧",
    "content": [
      "芦花深泽静垂纶，月夕烟朝几十春。",
      "自说孤舟寒水畔，不曾逢著独醒人。"
    ]
  },
  {
    "volume": 524,
    "sequence": 55,
    "title": "叹花",
    "author": "杜牧",
    "content": [
      "自恨寻芳到已迟，往年曾见未开时。",
      "如今风摆花狼藉，绿叶成阴子满枝。"
    ]
  },
  {
    "volume": 524,
    "sequence": 56,
    "title": "题刘秀才新竹",
    "author": "杜牧",
    "content": [
      "数茎幽玉色，晓夕翠烟分。",
      "声破寒窗梦，根穿绿藓纹。",
      "渐笼当槛日，欲碍入帘云。",
      "不是山阴客，何人爱此君。"
    ]
  },
  {
    "volume": 524,
    "sequence": 57,
    "title": "山行",
    "author": "杜牧",
    "content": [
      "远上寒山石径斜，白云生处有人家。",
      "停车坐爱枫林晚，霜叶红于二月花。"
    ]
  },
  {
    "volume": 524,
    "sequence": 58,
    "title": "书怀",
    "author": "杜牧",
    "content": [
      "满眼青山未得过，镜中无那鬓丝何。",
      "只言旋老转无事，欲到中年事更多。"
    ]
  },
  {
    "volume": 524,
    "sequence": 59,
    "title": "紫薇花",
    "author": "杜牧",
    "content": [
      "晓迎秋露一枝新，不占园中最上春。",
      "桃李无言又何在，向风偏笑艳阳人。"
    ]
  },
  {
    "volume": 524,
    "sequence": 60,
    "title": "醉后呈崔大夫",
    "author": "杜牧",
    "content": [
      "谢傅秋凉阅管弦，徒教贱子侍华筵。",
      "溪头正雨归不得，辜负东窗一觉眠。"
    ]
  },
  {
    "volume": 524,
    "sequence": 61,
    "title": "和宣州沈大夫登北楼书怀",
    "author": "杜牧",
    "content": [
      "兵符严重辞金马，星剑光芒射斗牛。",
      "笔落青山飘古韵，帐开红旆照高秋。",
      "香连日彩浮绡幕，溪逐歌声绕画楼。",
      "可惜登临佳丽地，羽仪须去凤池游。"
    ]
  },
  {
    "volume": 524,
    "sequence": 62,
    "title": "夜雨",
    "author": "杜牧",
    "content": [
      "九月三十日，雨声如别秋。",
      "无端满阶叶，共白几人头。",
      "点滴侵寒梦，萧骚著淡愁。",
      "渔歌听不唱，蓑湿棹回舟。"
    ]
  },
  {
    "volume": 524,
    "sequence": 63,
    "title": "方响",
    "author": "杜牧",
    "content": [
      "数条秋水挂琅玕，玉手丁当怕夜寒。",
      "曲尽连敲三四下，恐惊珠泪落金盘。"
    ]
  },
  {
    "volume": 524,
    "sequence": 64,
    "title": "将出关宿层峰驿，却寄李谏议",
    "author": "杜牧",
    "content": [
      "孤驿在重阻，云根掩柴扉。",
      "数声暮禽切，万壑秋意归。",
      "心驰碧泉涧，目断青琐闱。",
      "明日武关外，梦魂劳远飞。"
    ]
  },
  {
    "volume": 524,
    "sequence": 65,
    "title": "使回枉唐州崔司马书，兼寄四韵因和",
    "author": "杜牧",
    "content": [
      "清晨候吏把书来，十载离忧得暂开。",
      "痴叔去时还读易，仲容多兴索衔杯。",
      "人心计日殷勤望，马首随云早晚回。",
      "莫为霜台愁岁暮，潜龙须待一声雷。"
    ]
  },
  {
    "volume": 524,
    "sequence": 66,
    "title": "郡斋秋夜即事，寄斛斯处士许秀才",
    "author": "杜牧",
    "content": [
      "有客谁人肯夜过，独怜风景奈愁何。",
      "边鸿怨处迷霜久，庭树空来见月多。",
      "故国杳无千里信，采弦时伴一声歌。",
      "驰心只待城乌晓，几对虚檐望白河。"
    ]
  },
  {
    "volume": 524,
    "sequence": 67,
    "title": "早春题真上人院（生天宝初）",
    "author": "杜牧",
    "content": [
      "清羸已近百年身，古寺风烟又一春。",
      "寰海自成戎马地，唯师曾是太平人。"
    ]
  },
  {
    "volume": 524,
    "sequence": 68,
    "title": "对花微疾不饮，呈坐中诸公",
    "author": "杜牧",
    "content": [
      "花前虽病亦提壶，数调持觞兴有无。",
      "尽日临风羡人醉，雪香空伴白髭须。"
    ]
  },
  {
    "volume": 524,
    "sequence": 69,
    "title": "酬王秀才桃花园见寄",
    "author": "杜牧",
    "content": [
      "桃满西园淑景催，几多红艳浅深开。",
      "此花不逐溪流出，晋客无因入洞来。"
    ]
  },
  {
    "volume": 524,
    "sequence": 70,
    "title": "走笔送杜十三归京",
    "author": "杜牧",
    "content": [
      "烟鸿上汉声声远，逸骥寻云步步高。",
      "应笑内兄年六十，郡城闲坐养霜毛。"
    ]
  },
  {
    "volume": 524,
    "sequence": 71,
    "title": "送王十至褒中因寄尚书",
    "author": "杜牧",
    "content": [
      "阙下经年别，人间两地情。",
      "坛场新汉将，烟月古隋城。",
      "雁去梁山远，云高楚岫明。",
      "君家荷藕好，缄恨寄遥程。"
    ]
  },
  {
    "volume": 524,
    "sequence": 72,
    "title": "后池泛舟送王十",
    "author": "杜牧",
    "content": [
      "相送西郊暮景和，青苍竹外绕寒波。",
      "为君蘸甲十分饮，应见离心一倍多。"
    ]
  },
  {
    "volume": 524,
    "sequence": 73,
    "title": "重送王十",
    "author": "杜牧",
    "content": [
      "执袂还应立马看，向来离思始知难。",
      "雁飞不见行尘灭，景下山遥极目寒。"
    ]
  },
  {
    "volume": 524,
    "sequence": 74,
    "title": "洛阳秋夕",
    "author": "杜牧",
    "content": [
      "泠泠寒水带霜风，更在天桥夜景中。",
      "清禁漏闲烟树寂，月轮移在上阳宫。"
    ]
  },
  {
    "volume": 524,
    "sequence": 75,
    "title": "赠猎骑",
    "author": "杜牧",
    "content": [
      "已落双雕血尚新，鸣鞭走马又翻身。",
      "凭君莫射南来雁，恐有家书寄远人。"
    ]
  },
  {
    "volume": 524,
    "sequence": 76,
    "title": "怀吴中冯秀才",
    "author": "杜牧",
    "content": [
      "长洲苑外草萧萧，却算游程岁月遥。",
      "唯有别时今不忘，暮烟秋雨过枫桥。"
    ]
  },
  {
    "volume": 524,
    "sequence": 77,
    "title": "寄东塔僧",
    "author": "杜牧",
    "content": [
      "初月微明漏白烟，碧松梢外挂青天。",
      "西风静起传深夜，应送愁吟入夜禅。"
    ]
  },
  {
    "volume": 524,
    "sequence": 78,
    "title": "秋夕",
    "author": "杜牧",
    "content": [
      "红烛秋光冷画屏，轻罗小扇扑流萤。",
      "天阶夜色凉如水，坐看牵牛织女星。"
    ]
  },
  {
    "volume": 524,
    "sequence": 79,
    "title": "瑶瑟",
    "author": "杜牧",
    "content": [
      "玉仙瑶瑟夜珊珊，月过楼西桂烛残。",
      "风景人间不如此，动摇湘水彻明寒。"
    ]
  },
  {
    "volume": 524,
    "sequence": 80,
    "title": "送故人归山",
    "author": "杜牧",
    "content": [
      "三清洞里无端别，又拂尘衣欲卧云。",
      "看著挂冠迷处所，北山萝月在移文。"
    ]
  },
  {
    "volume": 524,
    "sequence": 81,
    "title": "闻角",
    "author": "杜牧",
    "content": [
      "晓楼烟槛出云霄，景下林塘已寂寥。",
      "城角为秋悲更远，护霜云破海天遥。"
    ]
  },
  {
    "volume": 524,
    "sequence": 82,
    "title": "押兵甲发谷口寄诸公",
    "author": "杜牧",
    "content": [
      "晓涧青青桂色孤，楚人随玉上天衢。",
      "水辞谷口山寒少，今日风头校暖无。"
    ]
  },
  {
    "volume": 524,
    "sequence": 83,
    "title": "和令狐侍御赏蕙草",
    "author": "杜牧",
    "content": [
      "寻常诗思巧如春，又喜幽亭蕙草新。",
      "本是馨香比君子，绕栏今更为何人。"
    ]
  },
  {
    "volume": 524,
    "sequence": 84,
    "title": "偶题",
    "author": "杜牧",
    "content": [
      "道在人间或可传，小还轻变已多年。",
      "今来海上升高望，不到蓬莱不是仙。"
    ]
  },
  {
    "volume": 524,
    "sequence": 85,
    "title": "三川驿伏览座主舍人留题",
    "author": "杜牧",
    "content": [
      "旧迹依然已十秋，雪山当面照银钩。",
      "怀恩泪尽霜天晓，一片余霞映驿楼。"
    ]
  },
  {
    "volume": 524,
    "sequence": 86,
    "title": "陕州醉赠裴四同年",
    "author": "杜牧",
    "content": [
      "凄风洛下同羁思，迟日棠阴得醉歌。",
      "自笑与君三岁别，头衔依旧鬓丝多。"
    ]
  },
  {
    "volume": 524,
    "sequence": 87,
    "title": "破镜",
    "author": "杜牧",
    "content": [
      "佳人失手镜初分，何日团圆再会君。",
      "今朝万里秋风起，山北山南一片云。"
    ]
  },
  {
    "volume": 524,
    "sequence": 88,
    "title": "长安雪后",
    "author": "杜牧",
    "content": [
      "秦陵汉苑参差雪，北阙南山次第春。",
      "车马满城原上去，岂知惆怅有闲人。"
    ]
  },
  {
    "volume": 524,
    "sequence": 89,
    "title": "华清宫",
    "author": "杜牧",
    "content": [
      "零叶翻红万树霜，玉莲开蕊暖泉香。",
      "行云不下朝元阁，一曲淋铃泪数行。"
    ]
  },
  {
    "volume": 524,
    "sequence": 90,
    "title": "冬日题智门寺北楼",
    "author": "杜牧",
    "content": [
      "满怀多少是恩酬，未见功名已白头。",
      "不为寻山试筋力，岂能寒上背云楼。"
    ]
  },
  {
    "volume": 524,
    "sequence": 91,
    "title": "别王十后遣京使累路附书",
    "author": "杜牧",
    "content": [
      "重关晓度宿云寒，羸马缘知步步难。",
      "此信的应中路见，乱山何处拆书看。"
    ]
  },
  {
    "volume": 524,
    "sequence": 92,
    "title": "许秀才至辱李蕲州绝句，问断酒之情因寄",
    "author": "杜牧",
    "content": [
      "有客南来话所思，故人遥枉醉中诗。",
      "暂因微疾须防酒，不是欢情减旧时。"
    ]
  },
  {
    "volume": 524,
    "sequence": 93,
    "title": "送张判官归兼谒鄂州大夫",
    "author": "杜牧",
    "content": [
      "处士闻名早，游秦献疏回。",
      "腹中书万卷，身外酒千杯。",
      "江雨春波阔，园林客梦催。",
      "今君拜旌戟，凛凛近霜台。"
    ]
  },
  {
    "volume": 524,
    "sequence": 94,
    "title": "宿长庆寺",
    "author": "杜牧",
    "content": [
      "南行步步远浮尘，更近青山昨夜邻。",
      "高铎数声秋撼玉，霁河千里晓横银。",
      "红蕖影落前池净，绿稻香来野径频。",
      "终日官闲无一事，不妨长醉是游人。"
    ]
  },
  {
    "volume": 524,
    "sequence": 95,
    "title": "望少华三首",
    "author": "杜牧",
    "content": [
      "身随白日看将老，心与青云自有期。",
      "今对晴峰无十里，世缘多累暗生悲。",
      "文字波中去不还，物情初与是非闲。",
      "时名竟是无端事，羞对灵山道爱山。",
      "眼看云鹤不相随，何况尘中事作为。",
      "好伴羽人深洞去，月前秋听玉参差。"
    ]
  },
  {
    "volume": 524,
    "sequence": 96,
    "title": "登澧州驿楼寄京兆韦尹（尹曾典此郡）",
    "author": "杜牧",
    "content": [
      "一话涔阳旧使君，郡人回首望青云。",
      "政声长与江声在，自到津楼日夜闻。"
    ]
  },
  {
    "volume": 524,
    "sequence": 97,
    "title": "长安晴望",
    "author": "杜牧",
    "content": [
      "翠屏山对凤城开，碧落摇光霁后来。",
      "回识六龙巡幸处，飞烟闲绕望春台。"
    ]
  },
  {
    "volume": 524,
    "sequence": 98,
    "title": "岁旦朝回口号",
    "author": "杜牧",
    "content": [
      "星河犹在整朝衣，远望天门再拜归。",
      "笑向春风初五十，敢言知命且知非。"
    ]
  },
  {
    "volume": 524,
    "sequence": 99,
    "title": "骕骦骏",
    "author": "杜牧",
    "content": [
      "瑶池罢游宴，良乐委尘沙。",
      "遭遇不遭遇，盐车与鼓车。"
    ]
  },
  {
    "volume": 524,
    "sequence": 100,
    "title": "龙丘途中二首（一作李商隐诗）",
    "author": "杜牧",
    "content": [
      "汉苑残花别，吴江盛夏来。",
      "唯看万树合，不见一枝开。",
      "水色饶湘浦，滩声怯建溪。",
      "泪流回月上，可得更猿啼。"
    ]
  },
  {
    "volume": 524,
    "sequence": 101,
    "title": "宫人冢",
    "author": "杜牧",
    "content": [
      "尽是离宫院中女，苑墙城外冢累累。",
      "少年入内教歌舞，不识君王到老时。"
    ]
  },
  {
    "volume": 524,
    "sequence": 102,
    "title": "寄浙西李判官",
    "author": "杜牧",
    "content": [
      "燕台上客意何如，四五年来渐渐疏。",
      "直道莫抛男子业，遭时还与故人书。",
      "青云满眼应骄我，白发浑头少恨渠。",
      "唯念贤哉崔大让，可怜无事不歌鱼。"
    ]
  },
  {
    "volume": 524,
    "sequence": 103,
    "title": "寄杜子二首",
    "author": "杜牧",
    "content": [
      "不识长杨事北胡，且教红袖醉来扶。",
      "狂风烈焰虽千尺，豁得平生俊气无。",
      "武牢关吏应相笑，个里年年往复来。",
      "若问使君何处去，为言相忆首长回。"
    ]
  },
  {
    "volume": 524,
    "sequence": 104,
    "title": "卢秀才将出王屋，高步名场，江南相逢赠别",
    "author": "杜牧",
    "content": [
      "王屋山人有古文，欲攀青桂弄氛氲。",
      "将携健笔干明主，莫向仙坛问白云。",
      "驰逐宁教争处让，是非偏忌众人分。",
      "交游话我凭君道，除却鲈鱼更不闻。"
    ]
  },
  {
    "volume": 524,
    "sequence": 105,
    "title": "送刘三复郎中赴阙",
    "author": "杜牧",
    "content": [
      "横溪辞寂寞，金马去追游。",
      "好是鸳鸯侣，正逢霄汉秋。",
      "玉珂声琐琐，锦帐梦悠悠。",
      "微笑知今是，因风谢钓舟。"
    ]
  },
  {
    "volume": 524,
    "sequence": 106,
    "title": "羊栏浦夜陪宴会",
    "author": "杜牧",
    "content": [
      "戈槛营中夜未央，雨沾云惹侍襄王。",
      "球来香袖依稀暖，酒凸觥心泛滟光。",
      "红弦高紧声声急，珠唱铺圆袅袅长。",
      "自比诸生最无取，不知何处亦升堂。"
    ]
  },
  {
    "volume": 524,
    "sequence": 107,
    "title": "送杜顗赴润州幕",
    "author": "杜牧",
    "content": [
      "少年才俊赴知音，丞相门栏不觉深。",
      "直道事人男子业，异乡加饭弟兄心。",
      "还须整理韦弦佩，莫独矜夸玳瑁簪。",
      "若去上元怀古去，谢安坟下与沉吟。"
    ]
  },
  {
    "volume": 524,
    "sequence": 108,
    "title": "有感",
    "author": "杜牧",
    "content": [
      "宛溪垂柳最长枝，曾被春风尽日吹。",
      "不堪攀折犹堪看，陌上少年来自迟。"
    ]
  },
  {
    "volume": 524,
    "sequence": 109,
    "title": "书怀寄卢州（一作泸州守）",
    "author": "杜牧",
    "content": [
      "谢山南畔州，风物最宜秋。",
      "太守悬金印，佳人敞画楼。",
      "凝缸暗醉夕，残月上汀州。",
      "可惜当年鬓，朱门不得游。"
    ]
  },
  {
    "volume": 524,
    "sequence": 110,
    "title": "贺崔大夫崔正字",
    "author": "杜牧",
    "content": [
      "内举无惭古所难，燕台遥想拂尘冠。",
      "登龙有路水不峻，一雁背飞天正寒。",
      "别夜酒馀红烛短，映山帆满碧霞残。",
      "谢公楼下潺湲响，离恨诗情添几般。"
    ]
  },
  {
    "volume": 524,
    "sequence": 111,
    "title": "江南送左师",
    "author": "杜牧",
    "content": [
      "江南为客正悲秋，更送吾师古渡头。",
      "惆怅不同尘土别，水云踪迹去悠悠。"
    ]
  },
  {
    "volume": 524,
    "sequence": 112,
    "title": "寝夜",
    "author": "杜牧",
    "content": [
      "蛩唱如波咽，更深似水寒。",
      "露华惊弊褐，灯影挂尘冠。",
      "故国初离梦，前溪更下滩。",
      "纷纷毫发事，多少宦游难。"
    ]
  },
  {
    "volume": 524,
    "sequence": 113,
    "title": "十九兄郡楼有宴，病不赴",
    "author": "杜牧",
    "content": [
      "十二层楼敞画檐，连去歌尽草纤纤。",
      "空堂病怯阶前月，燕子嗔垂一竹帘。"
    ]
  },
  {
    "volume": 524,
    "sequence": 114,
    "title": "愁",
    "author": "杜牧",
    "content": [
      "聚散竟无形，回肠自结成。",
      "古今留不得，离别又潜生。",
      "降虏将军思，穷秋远客情。",
      "何人更憔悴，落第泣秦京。"
    ]
  },
  {
    "volume": 524,
    "sequence": 115,
    "title": "隋苑（一作李商隐诗，题云定子）",
    "author": "杜牧",
    "content": [
      "红霞一抹广陵春，定子当筵睡脸新。",
      "却笑吃亏隋炀帝，破家亡国为谁人。"
    ]
  },
  {
    "volume": 524,
    "sequence": 116,
    "title": "芭蕉",
    "author": "杜牧",
    "content": [
      "芭蕉为雨移，故向窗前种。",
      "怜渠点滴声，留得归乡梦。",
      "梦远莫归乡，觉来一翻动。"
    ]
  },
  {
    "volume": 524,
    "sequence": 117,
    "title": "汴人舟行答张祜",
    "author": "杜牧",
    "content": [
      "千万长河共使船，听君诗句倍怆然。",
      "春风野岸名花发，一道帆樯画柳烟。"
    ]
  },
  {
    "volume": 524,
    "sequence": 118,
    "title": "牧陪昭应卢郎中在江西宣州佐今吏部沈公幕罢府…投寄",
    "author": "杜牧",
    "content": [
      "燕雁下扬州，凉风柳陌愁。",
      "可怜千里梦，还是一年秋。",
      "宛水环朱槛，章江敞碧流。",
      "谬陪吾益友，只事我贤侯。",
      "印组萦光马，锋铓看解牛。",
      "井闾安乐易，冠盖惬依投。",
      "政简稀开阁，功成每运筹。",
      "送春经野坞，迟日上高楼。",
      "玉裂歌声断，霞飘舞带收。",
      "泥情斜拂印，别脸小低头。",
      "日晚花枝烂，釭凝粉彩稠。",
      "未曾孤酩酊，剩肯只淹留。",
      "重德俄征宠，诸生苦宦游。",
      "分途之绝国，洒泪拜行輈。",
      "聚散真漂梗，光阴极转邮。",
      "铭心徒历历，屈指尽悠悠。",
      "君作烹鲜用，谁膺仄席求。",
      "卷怀能愤悱，卒岁且优游。",
      "去矣时难遇，沽哉价莫酬。",
      "满枝为鼓吹，衷甲避戈矛。",
      "隋帝宫荒草，秦王土一丘。",
      "相逢好大笑，除此总云浮。"
    ]
  }
]