[
  {
    "volume": 842,
    "sequence": 1,
    "title": "寄仰山光味长者",
    "author": "齐己",
    "content": [
      "大仰禅栖处，杉松到顶阴。",
      "下来虽有路，归去每无心。",
      "鸟道峰形直，龙湫石影深。",
      "径行谁得见，半夜老猿吟。"
    ]
  },
  {
    "volume": 842,
    "sequence": 2,
    "title": "贻庐岳陈沆秀才",
    "author": "齐己",
    "content": [
      "为儒老双鬓，勤苦竟何如。",
      "四海方磨剑，空山自读书。",
      "石围泉眼碧，秋落洞门虚。",
      "莫虑搜贤僻，征君旧此居。"
    ]
  },
  {
    "volume": 842,
    "sequence": 3,
    "title": "边上",
    "author": "齐己",
    "content": [
      "汉地从休马，胡家自牧羊。",
      "都来销帝道，浑不用兵防。",
      "草上孤城白，沙翻大漠黄。",
      "秋风起边雁，一一向潇湘。"
    ]
  },
  {
    "volume": 842,
    "sequence": 4,
    "title": "蟋蟀",
    "author": "齐己",
    "content": [
      "声异蟪蛄声，听须是正听。",
      "无风来竹院，有月在莎庭。",
      "虽不妨调瑟，多堪伴诵经。",
      "谁人向秋夕，为尔欲忘形。"
    ]
  },
  {
    "volume": 842,
    "sequence": 5,
    "title": "寄西山郑谷神",
    "author": "齐己",
    "content": [
      "西望郑先生，焚修在杳冥。",
      "几番松骨朽，未换鬓根青。",
      "石阙凉调瑟，秋坛夜拜星。",
      "俗人应抚掌，闲处诵黄庭。"
    ]
  },
  {
    "volume": 842,
    "sequence": 6,
    "title": "读参同契",
    "author": "齐己",
    "content": [
      "堪笑修仙侣，烧金觅大还。",
      "不知消息火，只在寂寥关。",
      "鬓白炉中术，魂飞海上山。",
      "悲哉五千字，无用在人间。"
    ]
  },
  {
    "volume": 842,
    "sequence": 7,
    "title": "闻落叶",
    "author": "齐己",
    "content": [
      "楚树雪晴后，萧萧落晚风。",
      "因思故国夜，临水几株空。",
      "煮茗烧干脆，行苔踏烂红。",
      "来年未离此，还见碧丛丛。"
    ]
  },
  {
    "volume": 842,
    "sequence": 8,
    "title": "谢王先辈昆弟游湘中回各见示新诗",
    "author": "齐己",
    "content": [
      "潇湘多胜异，宗社久裴回。",
      "兄弟同游去，幽奇尽采来。",
      "只应求妙唱，何以示寒灰。",
      "上国携归后，唯呈不世才。"
    ]
  },
  {
    "volume": 842,
    "sequence": 9,
    "title": "寄酬高辇推官",
    "author": "齐己",
    "content": [
      "道自闲机长，诗从静境生。",
      "不知春艳尽，但觉雅风清。",
      "竹腻题幽碧，蕉干裂脆声。",
      "何当九霄客，重叠记无名。"
    ]
  },
  {
    "volume": 842,
    "sequence": 10,
    "title": "逢诗僧",
    "author": "齐己",
    "content": [
      "禅玄无可并，诗妙有何评。",
      "五七字中苦，百千年后清。",
      "难求方至理，不朽始为名。",
      "珍重重相见，忘机话此情。"
    ]
  },
  {
    "volume": 842,
    "sequence": 11,
    "title": "话道",
    "author": "齐己",
    "content": [
      "大道多大笑，寂寥何以论。",
      "霜枫翻落叶，水鸟啄闲门。",
      "服药还伤性，求珠亦损魂。",
      "无端凿混沌，一死不还源。"
    ]
  },
  {
    "volume": 842,
    "sequence": 12,
    "title": "谢欧阳侍郎寄示新集",
    "author": "齐己",
    "content": [
      "宫锦三十段，金梭新织来。",
      "殷勤谢君子，迢递寄寒灰。",
      "鸑鷟对鼓舞，神仙双裴回。",
      "谁当巧裁制，披去升瑶台。"
    ]
  },
  {
    "volume": 842,
    "sequence": 13,
    "title": "西墅新居",
    "author": "齐己",
    "content": [
      "渐渐见苔青，疏疏遍地生。",
      "闲穿藤屐起，乱踏石阶行。",
      "野鸟啼幽树，名僧笑此情。",
      "残阳竹阴里，老圃打门声。"
    ]
  },
  {
    "volume": 842,
    "sequence": 14,
    "title": "酬孙鲂",
    "author": "齐己",
    "content": [
      "幽人还爱云，才子已从军。",
      "可信鸳鸿侣，更思麋鹿群。",
      "新题虽有寄，旧论竟难闻。",
      "知己今如此，编联悉欲焚。"
    ]
  },
  {
    "volume": 842,
    "sequence": 15,
    "title": "扫地",
    "author": "齐己",
    "content": [
      "日日扫复洒，不容纤物侵。",
      "敢望来客口，道似主人心。",
      "蚁过光中少，苔依润处深。",
      "门前亦如此，一径入疏林。"
    ]
  },
  {
    "volume": 842,
    "sequence": 16,
    "title": "书匡山隐者壁",
    "author": "齐己",
    "content": [
      "红霞青壁底，石室薜萝垂。",
      "应有迷仙者，曾逢采药时。",
      "桃花饶两颊，松叶浅长髭。",
      "直是来城市，何人识得伊。"
    ]
  },
  {
    "volume": 842,
    "sequence": 17,
    "title": "送乾康禅师入山过夏",
    "author": "齐己",
    "content": [
      "由来喧滑境，难驻寂寥踪。",
      "逼夏摇孤锡，离城入乱峰。",
      "云门应近寺，石路或穿松。",
      "知在栖禅外，题诗寄北宗。"
    ]
  },
  {
    "volume": 842,
    "sequence": 18,
    "title": "野鸭",
    "author": "齐己",
    "content": [
      "野鸭殊家鸭，离群忽远飞。",
      "长生缘甚瘦，近死为伤肥。",
      "江海游空阔，池塘啄细微。",
      "红兰白蘋渚，春暖刷毛衣。"
    ]
  },
  {
    "volume": 842,
    "sequence": 19,
    "title": "伤秋",
    "author": "齐己",
    "content": [
      "旦暮馀生在，肌肤十分无。",
      "眠寒半榻朽，立月一株枯。",
      "梦已随双树，诗犹却万夫。",
      "名山未归得，可惜死江湖。"
    ]
  },
  {
    "volume": 842,
    "sequence": 20,
    "title": "怀东湖寺",
    "author": "齐己",
    "content": [
      "铁柱东湖岸，寺高人亦闲。",
      "往年曾每日，来此看西山。",
      "竹径青苔合，茶轩白鸟还。",
      "而今在天末，欲去已衰颜。"
    ]
  },
  {
    "volume": 842,
    "sequence": 21,
    "title": "寄岘山愿公三首",
    "author": "齐己",
    "content": [
      "形影更谁亲，应怀漆道人。",
      "片言酬凿齿，半偈伏姚秦。",
      "榛莽池经烧，蒿莱寺过春。",
      "心期重西去，一共吊遗尘。",
      "相思恨相远，至理那时何。",
      "道笑忘言甚，诗嫌背俗多。",
      "青苔闲阁闭，白日断人过。",
      "独上西楼望，荆门千万坡。",
      "彼此无消息，所思江汉遥。",
      "转闻多患难，甚说远相招。",
      "老至何悲欢，生知便寂寥。",
      "终期踏松影，携手虎溪桥。"
    ]
  },
  {
    "volume": 842,
    "sequence": 22,
    "title": "清夜作",
    "author": "齐己",
    "content": [
      "不惜白日短，乍容清夜长。",
      "坐闻风露滴，吟觉骨毛凉。",
      "兴寝无诸病，空闲有一床。",
      "天明振衣起，苔砌落花香。"
    ]
  },
  {
    "volume": 842,
    "sequence": 23,
    "title": "赠白处士",
    "author": "齐己",
    "content": [
      "莘野居何定，浮生知是谁。",
      "衣衫同野叟，指趣似禅师。",
      "白发应无也，丹砂久服之。",
      "仍闻创行计，春暖向峨嵋。"
    ]
  },
  {
    "volume": 842,
    "sequence": 24,
    "title": "崔秀才宿话",
    "author": "齐己",
    "content": [
      "事转闻多事，心休话苦心。",
      "相留明月寺，共忆白云岑。",
      "藓壁残虫韵，霜轩倒竹阴。",
      "开门又言别，谁竟慰尘襟。"
    ]
  },
  {
    "volume": 842,
    "sequence": 25,
    "title": "怀天台华顶僧",
    "author": "齐己",
    "content": [
      "华顶危临海，丹霞里石桥。",
      "曾从国清寺，上看月明潮。",
      "好鸟亲香火，狂泉喷泬寥。",
      "欲归师智者，头白路迢迢。"
    ]
  },
  {
    "volume": 842,
    "sequence": 26,
    "title": "送人赴官",
    "author": "齐己",
    "content": [
      "年少作初官，还如行路难。",
      "兵荒经邑里，风俗久凋残。",
      "照砚花光淡，漂书柳絮干。",
      "聊应充侍膳，薄俸继朝餐。"
    ]
  },
  {
    "volume": 842,
    "sequence": 27,
    "title": "水鹤",
    "author": "齐己",
    "content": [
      "鸳鸯与鸂鶒，相狎岂惭君。",
      "比雪还胜雪，同群亦出群。",
      "静巢孤岛月，寒梦九皋云。",
      "归路分明过，飞鸣即可闻。"
    ]
  },
  {
    "volume": 842,
    "sequence": 28,
    "title": "湘中感怀",
    "author": "齐己",
    "content": [
      "渔翁那会我，傲兀苇边行。",
      "乱世难逸迹，乘流拟濯缨。",
      "江花红细碎，沙鸟白分明。",
      "向夕题诗处，春风斑竹声。"
    ]
  },
  {
    "volume": 842,
    "sequence": 29,
    "title": "九日逢虚中虚受",
    "author": "齐己",
    "content": [
      "楚后萍台下，相逢九日时。",
      "干戈人事地，荒废菊花篱。",
      "我已多衰病，君犹尽黑髭。",
      "皇天安罪得，解语便吟诗。"
    ]
  },
  {
    "volume": 842,
    "sequence": 30,
    "title": "赠李明府",
    "author": "齐己",
    "content": [
      "名家宰名邑，将谓屈锋铓。",
      "直是难苏俗，能消不下堂。",
      "冰痕生砚水，柳影透琴床。",
      "何必称潇洒，独为诗酒狂。"
    ]
  },
  {
    "volume": 842,
    "sequence": 31,
    "title": "暮春久雨作",
    "author": "齐己",
    "content": [
      "积雨向春阴，冥冥独院深。",
      "已无花落地，空有竹藏禽。",
      "檐溜声何暴，邻僧影亦沈。",
      "谁知力耕者，桑麦最关心。"
    ]
  },
  {
    "volume": 842,
    "sequence": 32,
    "title": "渚宫莫问诗一十五首",
    "author": "齐己",
    "content": [
      "莫问疏人事，王侯已任伊。",
      "不妨随野性，还似在山时。",
      "静入无声乐，狂抛正律诗。",
      "自为仍自爱，清净里寻思。",
      "莫问伊嵇懒，流年已付他。",
      "话通时事少，诗着野题多。",
      "梦外春桃李，心中旧薜萝。",
      "浮生此不悟，剃发竟如何。",
      "莫问休行脚，南方已遍寻。",
      "了应须自了，心不是他心。",
      "赤水珠何觅，寒山偈莫吟。",
      "谁同论此理，杜口少知音。",
      "莫问孱愚格，天应只与闲。",
      "合居长树下，那称众人间。",
      "迹绝为真隐，机忘是大还。",
      "终当学支遁，买取个青山。",
      "莫问无求意，浮云喻可知。",
      "满盈如不戒，倚伏更何疑。",
      "乐矣贤颜子，穷乎圣仲尼。",
      "已过知命岁，休把运行推。",
      "莫问闲行趣，春风野水涯。",
      "千门无谢女，两岸有杨花。",
      "好鹤曾为客，真龙或作蛇。",
      "踌蹰自回首，日脚背楼斜。",
      "莫问真消息，中心只自知。",
      "清风含笑咏，明月混希夷。",
      "坏衲凉天拥，玄文静夜披。",
      "善哉温伯子，言望至公知。",
      "莫问休持钵，从贫乞已疏。",
      "侯门叨月俸，斋食剩年储。",
      "簪履三千外，形骸六十馀。",
      "旧峰呵练若，松径接匡庐。",
      "莫问依刘迹，金台又度秋。",
      "威仪非上客，谭笑愧诸侯。",
      "礼许无拘检，诗推异辈流。",
      "东林未归得，摇落楚江头。",
      "莫问无机性，甘名百钝人。",
      "一床铺冷落，长日卧精神。",
      "分已疏知旧，诗还得意新。",
      "多才碧云客，时或此相亲。",
      "莫问关门意，从来寡往还。",
      "道应归淡泊，身合在空闲。",
      "四面苔围绿，孤窗雨洒斑。",
      "梦寻何处去，秋色水边山。",
      "莫问□□□，□□逐性情。",
      "人间高此道，禅外剩他史。",
      "夏□松边坐，秋光水畔行。",
      "更无时忌讳，容易得题成。",
      "莫问多山兴，晴楼独凭时。",
      "六年沧海寺，一别白莲池。",
      "句早逢名匠，禅曾见祖师。",
      "冥搜与真性，清外认扬眉。",
      "莫问衰残质，流光速可悲。",
      "寸心修未了，长命欲何为。",
      "坐卧身多倦，经行骨渐疲。",
      "分明说此苦，珍重竺乾师。",
      "莫问野腾腾，劳形已不能。",
      "殷勤无上士，珍重有名僧。",
      "坐觉心心默，行思步步冰。",
      "终归石房里，一点夜深灯。"
    ]
  },
  {
    "volume": 842,
    "sequence": 33,
    "title": "荆州新秋病起杂题一十五首·病起见王化",
    "author": "齐己",
    "content": [
      "病起见王化，融融古帝乡。",
      "晓烟凝气紫，晚色作云黄。",
      "四野歌丰稔，千门唱乐康。",
      "老身仍未死，犹咏好风光。"
    ]
  },
  {
    "volume": 842,
    "sequence": 34,
    "title": "荆州新秋病起杂题一十五首·病起见图画",
    "author": "齐己",
    "content": [
      "病起见图画，云门兴似饶。",
      "衲衣棕笠重，嵩岳华山遥。",
      "命在斋犹赴，刀闲发尽雕。",
      "秋光渐轻健，欲去倚江桥。"
    ]
  },
  {
    "volume": 842,
    "sequence": 35,
    "title": "荆州新秋病起杂题一十五首·病起见苔钱",
    "author": "齐己",
    "content": [
      "病起见苔钱，规模遍地圆。",
      "儿童扫不破，子母自相连。",
      "润屋何曾有，缘墙谩可怜。",
      "虚教作铜臭，空使外人传。"
    ]
  },
  {
    "volume": 842,
    "sequence": 36,
    "title": "荆州新秋病起杂题一十五首·病起见庭竹",
    "author": "齐己",
    "content": [
      "病起见庭竹，君应悲我情。",
      "何妨甚消瘦，却称苦修行。",
      "每谢侵床影，时回傍枕声。",
      "秋来渐平复，吟绕骨毛轻。"
    ]
  },
  {
    "volume": 842,
    "sequence": 37,
    "title": "荆州新秋病起杂题一十五首·病起见生涯",
    "author": "齐己",
    "content": [
      "病起见生涯，资缘觉甚奢。",
      "方袍嫌垢弊，律服变光华。",
      "颇愧同诸俗，何尝异出家。",
      "三衣如两翼，珍重汝寒鸦。"
    ]
  },
  {
    "volume": 842,
    "sequence": 38,
    "title": "荆州新秋病起杂题一十五首·病起见秋扇",
    "author": "齐己",
    "content": [
      "病起见秋扇，风前悟感伤。",
      "念予当咽绝，得尔致清凉。",
      "沙鹭如摇影，汀莲似绽香。",
      "不同婕妤咏，托意怨君王。"
    ]
  },
  {
    "volume": 842,
    "sequence": 39,
    "title": "荆州新秋病起杂题一十五首·病起见衰叶",
    "author": "齐己",
    "content": [
      "病起见衰叶，飘然似我身。",
      "偶乘风有韵，初落地无尘。",
      "纵得红沾露，争如绿带春。",
      "因伤此怀抱，聊寄一篇新。"
    ]
  },
  {
    "volume": 842,
    "sequence": 40,
    "title": "荆州新秋病起杂题一十五首·病起见庭柏",
    "author": "齐己",
    "content": [
      "病起见庭柏，青青我不任。",
      "力扶干瘦骨，勉对岁寒心。",
      "韵谢疏篁合，根容片石侵。",
      "衰残想长寿，时倚就闲吟。"
    ]
  },
  {
    "volume": 842,
    "sequence": 41,
    "title": "荆州新秋病起杂题一十五首·病起见庭莲",
    "author": "齐己",
    "content": [
      "病起见庭莲，风荷已飒然。",
      "开时闻馥郁，枕上正缠绵。",
      "本在沧江阔，移来碧沼圆。",
      "却思香社里，叶叶漏声连。"
    ]
  },
  {
    "volume": 842,
    "sequence": 42,
    "title": "荆州新秋病起杂题一十五首·病起见庭菊",
    "author": "齐己",
    "content": [
      "病起见庭菊，几劳栽种工。",
      "可能经卧疾，相倚自成丛。",
      "翠萼低含露，金英尽亚风。",
      "那知予爱尔，不在酒杯中。"
    ]
  },
  {
    "volume": 842,
    "sequence": 43,
    "title": "荆州新秋病起杂题一十五首·病起见庭石",
    "author": "齐己",
    "content": [
      "病起见庭石，岂知经夏眠。",
      "不能资药价，空自作苔钱。",
      "翠忆蓝光底，青思瀑影边。",
      "岩僧应笑我，细碎种阶前。"
    ]
  },
  {
    "volume": 842,
    "sequence": 44,
    "title": "荆州新秋病起杂题一十五首·病起见庭莎",
    "author": "齐己",
    "content": [
      "病起见庭莎，绿阶傍竹多。",
      "绕行犹未得，静听复如何。",
      "蟋蟀幽中响，蟪蛄深处歌。",
      "不缘田地窄，剩种任婆娑。"
    ]
  },
  {
    "volume": 842,
    "sequence": 45,
    "title": "荆州新秋病起杂题一十五首·病起见苔色",
    "author": "齐己",
    "content": [
      "病起见苔色，凝然阵未枯。",
      "浅深围柱础，诘曲绕廊庑。",
      "碧翠文相间，青黄势自铺。",
      "为钱虚玷染，毕竟不如无。"
    ]
  },
  {
    "volume": 842,
    "sequence": 46,
    "title": "荆州新秋病起杂题一十五首·病起见秋月",
    "author": "齐己",
    "content": [
      "病起见秋月，正当三五时。",
      "清光应鉴我，幽思更同谁。",
      "惜坐身犹倦，牵吟气尚羸。",
      "明年七十六，约此健相期。"
    ]
  },
  {
    "volume": 842,
    "sequence": 47,
    "title": "荆州新秋病起杂题一十五首·病起见闲云",
    "author": "齐己",
    "content": [
      "病起见闲云，空中聚又分。",
      "滞留堪笑我，舒卷不如君。",
      "触石终无迹，从风或有闻。",
      "仙山足鸾凤，归去自同群。"
    ]
  },
  {
    "volume": 842,
    "sequence": 48,
    "title": "夜坐闻雪寄所知",
    "author": "齐己",
    "content": [
      "初宵飞霰急，竹树洒干轻。",
      "不是知音者，难教爱此声。",
      "渐凌孤烛白，偏激苦心清。",
      "堪笑同文友，忘眠坐到明。"
    ]
  },
  {
    "volume": 842,
    "sequence": 49,
    "title": "怀洞庭",
    "author": "齐己",
    "content": [
      "忆过巴陵岁，无人问去留。",
      "中宵满湖月，独自在僧楼。",
      "渔父真闲唱，灵均是谩愁。",
      "今来欲长往，谁借木兰舟。"
    ]
  },
  {
    "volume": 842,
    "sequence": 50,
    "title": "欲游龙山鹿苑有作",
    "author": "齐己",
    "content": [
      "龙山门不远，鹿苑路非遥。",
      "合逐闲身去，何须待客招。",
      "年华残两鬓，筋骨倦长宵。",
      "闻说峰前寺，新修白石桥。"
    ]
  },
  {
    "volume": 842,
    "sequence": 51,
    "title": "再逢昼公",
    "author": "齐己",
    "content": [
      "竟陵西别后，遍地起刀兵。",
      "彼此无缘著，云山有处行。",
      "久吟难敌句，终忍不求名。",
      "年鬓俱如雪，相看眼且明。"
    ]
  },
  {
    "volume": 842,
    "sequence": 52,
    "title": "送人游武陵湘中",
    "author": "齐己",
    "content": [
      "为子歌行乐，西南入武陵。",
      "风烟无战士，宾榻有吟僧。",
      "山绕军城叠，江临寺阁层。",
      "遍寻幽胜了，湘水泛清澄。"
    ]
  },
  {
    "volume": 842,
    "sequence": 53,
    "title": "酬九经者",
    "author": "齐己",
    "content": [
      "九经三史学，穷妙又穷微。",
      "长白山初出，青云路欲飞。",
      "江僧酬雪句，沙鹤识麻衣。",
      "家在黄河北，南来偶未归。"
    ]
  },
  {
    "volume": 842,
    "sequence": 54,
    "title": "寄赠集滩二公",
    "author": "齐己",
    "content": [
      "闻有难名境，因君住更名。",
      "轩窗中夜色，风月绕滩声。",
      "客好过无厌，禽幽画不成。",
      "终期一寻去，聊且寄吟情。"
    ]
  },
  {
    "volume": 842,
    "sequence": 55,
    "title": "夏日作",
    "author": "齐己",
    "content": [
      "燕雀语相和，风池满芰荷。",
      "可惊成事晚，殊喜得闲多。",
      "竹众凉欺水，苔繁绿胜莎。",
      "无惭孤圣代，赋咏有诗歌。"
    ]
  },
  {
    "volume": 842,
    "sequence": 56,
    "title": "行路难",
    "author": "齐己",
    "content": [
      "下浸与高盘，不为行路难。",
      "是非真险恶，翻覆作峰峦。",
      "漆愧同时黑，朱惭巧处丹。",
      "令人畏相识，欲画白云看。"
    ]
  },
  {
    "volume": 842,
    "sequence": 57,
    "title": "送玉泉道者回山寺",
    "author": "齐己",
    "content": [
      "却忆西峰顶，经行绝爱憎。",
      "别来心念念，归去雪层层。",
      "石坞寻春笋，苔龛续夜灯。",
      "应悲尘土里，追逐利名僧。"
    ]
  },
  {
    "volume": 842,
    "sequence": 58,
    "title": "谢王拾遗见访兼寄篇什",
    "author": "齐己",
    "content": [
      "竹里安禅处，生涯一印灰。",
      "经年乞食过，昨日谏臣来。",
      "愧把黄梅偈，曾酬白雪才。",
      "因令识鸟迹，重叠在苍苔。"
    ]
  },
  {
    "volume": 842,
    "sequence": 59,
    "title": "题张氏池亭",
    "author": "齐己",
    "content": [
      "树石丛丛别，诗家趣向幽。",
      "有时闲客散，始觉细泉流。",
      "蝶到琴棋畔，花过岛屿头。",
      "月明红藕上，应见白龟游。"
    ]
  },
  {
    "volume": 842,
    "sequence": 60,
    "title": "送人南游",
    "author": "齐己",
    "content": [
      "且听吟赠远，君此去蒙州。",
      "瘴国频闻说，边鸿亦不游。",
      "蛮花藏孔雀，野石乱犀牛。",
      "到彼谁相慰，知音有郡侯。"
    ]
  },
  {
    "volume": 842,
    "sequence": 61,
    "title": "题明公房",
    "author": "齐己",
    "content": [
      "寺北闻湘浪，窗南见岳云。",
      "自然高日用，何要出人群。",
      "瓦滴残松雨，香炉匝印文。",
      "近年精易道，疑者晓纷纷。"
    ]
  },
  {
    "volume": 842,
    "sequence": 62,
    "title": "寄顾处士",
    "author": "齐己",
    "content": [
      "半年离别梦，来往即湖边。",
      "两幅关山雪，寻常在眼前。",
      "项容藏古翠，张藻卷寒烟。",
      "蓝淀图花鸟，时人不惜钱。"
    ]
  },
  {
    "volume": 842,
    "sequence": 63,
    "title": "贻徐生",
    "author": "齐己",
    "content": [
      "可能东海子，清苦在贫居。",
      "扫地无闲客，堆窗有古书。",
      "少年犹若此，向老合何如。",
      "去岁频相访，今来见亦疏。"
    ]
  },
  {
    "volume": 842,
    "sequence": 64,
    "title": "谢虚中上人晚秋见寄",
    "author": "齐己",
    "content": [
      "楚外同文在，荆门得信时。",
      "几重相别意，一首晚秋诗。",
      "日暮山沈雨，莲残水满池。",
      "登楼试南望，为子动归思。"
    ]
  }
]