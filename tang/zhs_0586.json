[
  {
    "volume": 586,
    "sequence": 1,
    "title": "长洲怀古",
    "author": "刘沧",
    "content": [
      "野烧原空尽荻灰，吴王此地有楼台。",
      "千年事往人何在，半夜月明潮自来。",
      "白鸟影从江树没，清猿声入楚云哀。",
      "停车日晚荐蘋藻，风静寒塘花正开。"
    ]
  },
  {
    "volume": 586,
    "sequence": 2,
    "title": "经炀帝行宫",
    "author": "刘沧",
    "content": [
      "此地曾经翠辇过，浮云流水竟如何。",
      "香销南国美人尽，怨入东风芳草多。",
      "残柳宫前空露叶，夕阳川上浩烟波。",
      "行人遥起广陵思，古渡月明闻棹歌。"
    ]
  },
  {
    "volume": 586,
    "sequence": 3,
    "title": "春日游嘉陵江",
    "author": "刘沧",
    "content": [
      "独泛扁舟映绿杨，嘉陵江水色苍苍。",
      "行看芳草故乡远，坐对落花春日长。",
      "曲岸危樯移渡影，暮天栖鸟入山光。",
      "今来谁识东归意，把酒闲吟思洛阳。"
    ]
  },
  {
    "volume": 586,
    "sequence": 4,
    "title": "秋日山斋书怀",
    "author": "刘沧",
    "content": [
      "启户清风枕簟幽，虫丝吹落挂帘钩。",
      "蝉吟高树雨初霁，人忆故乡山正秋。",
      "浩渺蒹葭连夕照，萧疏杨柳隔沙洲。",
      "空将方寸荷知己，身寄烟萝恩未酬。"
    ]
  },
  {
    "volume": 586,
    "sequence": 5,
    "title": "晚秋洛阳客舍",
    "author": "刘沧",
    "content": [
      "清洛平分两岸沙，沙边水色近人家。",
      "隋朝古陌铜驼柳，石氏荒原金谷花。",
      "庭叶霜浓悲远客，宫城日晚度寒鸦。",
      "未成归计关河阻，空望白云乡路赊。"
    ]
  },
  {
    "volume": 586,
    "sequence": 6,
    "title": "深愁喜友人至",
    "author": "刘沧",
    "content": [
      "不避驱羸道路长，青山同喜惜年光。",
      "灯前话旧阶草夜，月下醉吟溪树霜。",
      "落叶已经寒烧尽，衡门犹对古城荒。",
      "此身未遂归休计，一半生涯寄岳阳。"
    ]
  },
  {
    "volume": 586,
    "sequence": 7,
    "title": "秋日望西阳",
    "author": "刘沧",
    "content": [
      "古木苍苔坠几层，行人一望旅情增。",
      "太行山下黄河水，铜雀台西武帝陵。",
      "风入蒹葭秋色动，雨余杨柳暮烟凝。",
      "野花似泣红妆泪，寒露满枝枝不胜。"
    ]
  },
  {
    "volume": 586,
    "sequence": 8,
    "title": "邺都怀古",
    "author": "刘沧",
    "content": [
      "昔时霸业何萧索，古木唯多鸟雀声。",
      "芳草自生宫殿处，牧童谁识帝王城。",
      "残春杨柳长川迥，落日蒹葭远水平。",
      "一望青山便惆怅，西陵无主月空明。"
    ]
  },
  {
    "volume": 586,
    "sequence": 9,
    "title": "题龙门僧房",
    "author": "刘沧",
    "content": [
      "静室遥临伊水东，寂寥谁与此身同。",
      "禹门山色度寒磬，萧寺竹声来晚风。",
      "僧宿石龛残雪在，雁归沙渚夕阳空。",
      "偶将心地问高士，坐指浮生一梦中。"
    ]
  },
  {
    "volume": 586,
    "sequence": 10,
    "title": "秋夕山斋即事",
    "author": "刘沧",
    "content": [
      "衡门无事闭苍苔，篱下萧疏野菊开。",
      "半夜秋风江色动，满山寒叶雨声来。",
      "雁飞关塞霜初落，书寄乡闾人未回。",
      "独坐高窗此时节，一弹瑶瑟自成哀。"
    ]
  },
  {
    "volume": 586,
    "sequence": 11,
    "title": "江行书事",
    "author": "刘沧",
    "content": [
      "远渚蒹葭覆绿苔，姑苏南望思裴徊。",
      "空江独树楚山背，暮雨一舟吴苑来。",
      "人度深秋风叶落，鸟飞残照水烟开。",
      "寒潮欲上泛萍藻，寄荐三闾情自哀。"
    ]
  },
  {
    "volume": 586,
    "sequence": 12,
    "title": "过铸鼎原",
    "author": "刘沧",
    "content": [
      "黄帝修真万国朝，鼎成龙驾上丹霄。",
      "天风乍起鹤声远，海雾渐深龙节遥。",
      "仙界日长青鸟度，御衣香散紫霞飘。",
      "唯留古迹寒原在，碧水苍苍空寂寥。"
    ]
  },
  {
    "volume": 586,
    "sequence": 13,
    "title": "秋日寓怀",
    "author": "刘沧",
    "content": [
      "海上生涯一钓舟，偶因名利事淹留。",
      "旅涂谁见客青眼，故国几多人白头。",
      "霁色满川明水驿，蝉声落日隐城楼。",
      "如何未尽此行役，西入潼关云木秋。"
    ]
  },
  {
    "volume": 586,
    "sequence": 14,
    "title": "江城晚望",
    "author": "刘沧",
    "content": [
      "一望江城思有余，遥分野径入樵渔。",
      "青山经雨菊花尽，白鸟下滩芦叶疏。",
      "静听潮声寒木杪，远看风色暮帆舒。",
      "秋期又涉潼关路，不得年年向此居。"
    ]
  },
  {
    "volume": 586,
    "sequence": 15,
    "title": "宿苍谿馆",
    "author": "刘沧",
    "content": [
      "孤馆门开对碧岑，竹窗灯下听猿吟。",
      "巴山夜雨别离梦，秦塞旧山迢递心。",
      "满地莓苔生近水，几株杨柳自成阴。",
      "空思知己隔云岭，乡路独归春草深。"
    ]
  },
  {
    "volume": 586,
    "sequence": 16,
    "title": "题王母庙",
    "author": "刘沧",
    "content": [
      "寂寥珠翠想遗声，门掩烟微水殿清。",
      "拂曙紫霞生古壁，何年绛节下层城。",
      "鹤归辽海春光晚，花落闲阶夕雨晴。",
      "武帝无名在仙籍，玉坛星月夜空明。"
    ]
  },
  {
    "volume": 586,
    "sequence": 17,
    "title": "留别复本修古二上人",
    "author": "刘沧",
    "content": [
      "二远相知是昔年，此身长寄礼香烟。",
      "绿芜风晚水边寺，清磬月高林下禅。",
      "台殿虚窗山翠入，梧桐疏叶露光悬。",
      "西峰话别又须去，终日关山在马前。"
    ]
  },
  {
    "volume": 586,
    "sequence": 18,
    "title": "边思",
    "author": "刘沧",
    "content": [
      "汉将边方背辘轳，受降城北是单于。",
      "黄河晚冻雪风急，野火远烧山木枯。",
      "偷号甲兵冲塞色，衔枚战马踏寒芜。",
      "蛾眉一没空留怨，青冢月明啼夜乌。"
    ]
  },
  {
    "volume": 586,
    "sequence": 19,
    "title": "登龙门敬善寺阁",
    "author": "刘沧",
    "content": [
      "独步危梯入杳冥，天风潇洒拂檐楹。",
      "禹门烟树正春色，少室云屏向晚晴。",
      "花落院深清禁闭，水分川阔绿芜平。",
      "琐窗朱槛同仙界，半夜缑山有鹤声。"
    ]
  },
  {
    "volume": 586,
    "sequence": 20,
    "title": "题王校书山斋",
    "author": "刘沧",
    "content": [
      "猿鸟无声昼掩扉，寒原隔水到人稀。",
      "云晴古木月初上，雪满空庭鹤未归。",
      "药囿地连山色近，樵家路入树烟微。",
      "栖迟惯得沧浪思，云阁还应梦钓矶。"
    ]
  },
  {
    "volume": 586,
    "sequence": 21,
    "title": "浙江晚渡怀古",
    "author": "刘沧",
    "content": [
      "蝉噪秋风满古堤，荻花寒渡思萋萋。",
      "潮声归海鸟初下，草色连江人自迷。",
      "碧落晴分平楚外，青山晚出穆陵西。",
      "此来一见垂纶者，却忆旧居明月溪。"
    ]
  },
  {
    "volume": 586,
    "sequence": 22,
    "title": "及第后宴曲江",
    "author": "刘沧",
    "content": [
      "及第新春选胜游，杏园初宴曲江头。",
      "紫毫粉壁题仙籍，柳色箫声拂御楼。",
      "霁景露光明远岸，晚空山翠坠芳洲。",
      "归时不省花间醉，绮陌香车似水流。"
    ]
  },
  {
    "volume": 586,
    "sequence": 23,
    "title": "秋日山寺怀友人",
    "author": "刘沧",
    "content": [
      "萧寺楼台对夕阴，淡烟疏磬散空林。",
      "风生寒渚白蘋动，霜落秋山黄叶深。",
      "云尽独看晴塞雁，月明遥听远村砧。",
      "相思不见又经岁，坐向松窗弹玉琴。"
    ]
  },
  {
    "volume": 586,
    "sequence": 24,
    "title": "八月十五日夜玩月",
    "author": "刘沧",
    "content": [
      "中秋朗月静天河，乌鹊南飞客恨多。",
      "寒色满窗明枕簟，清光凝露拂烟萝。",
      "桂枝斜汉流灵魄，蘋叶微风动细波。",
      "此夜空亭闻木落，蒹葭霜碛雁初过。"
    ]
  },
  {
    "volume": 586,
    "sequence": 25,
    "title": "晚春宿僧院",
    "author": "刘沧",
    "content": [
      "萧寺春风正落花，淹留数宿惠休家。",
      "碧空云尽磬声远，清夜月高窗影斜。",
      "白日闲吟为道侣，青山遥指是生涯。",
      "微微一点寒灯在，乡梦不成闻曙鸦。"
    ]
  },
  {
    "volume": 586,
    "sequence": 26,
    "title": "怀汶阳兄弟",
    "author": "刘沧",
    "content": [
      "回看云岭思茫茫，几处关河隔汶阳。",
      "书信经年乡国远，弟兄无力海田荒。",
      "天高霜月砧声苦，风满寒林木叶黄。",
      "终日路岐归未得，秋来空羡雁成行。"
    ]
  },
  {
    "volume": 586,
    "sequence": 27,
    "title": "题天宫寺阁",
    "author": "刘沧",
    "content": [
      "丹阙侵霄壮复危，排空霞影动檐扉。",
      "城连伊水禹门近，烟隔上阳宫树微。",
      "天敛暮云残雨歇，路穿春草一僧归。",
      "此来闲望更何有，无限清风生客衣。"
    ]
  },
  {
    "volume": 586,
    "sequence": 28,
    "title": "游上方石窟寺",
    "author": "刘沧",
    "content": [
      "苔径萦回景渐分，翛然空界静埃氛。",
      "一声疏磬过寒水，半壁危楼隐白云。",
      "雪下石龛僧在定，日西山木鸟成群。",
      "几来吟啸立朱槛，风起天香处处闻。"
    ]
  },
  {
    "volume": 586,
    "sequence": 29,
    "title": "怀江南友人",
    "author": "刘沧",
    "content": [
      "久绝音书隔塞尘，路岐谁与子相亲。",
      "愁中独坐秦城夜，别后几经吴苑春。",
      "湘岸风来吹绿绮，海门潮上没青蘋。",
      "空劳两地望明月，多感断蓬千里身。"
    ]
  },
  {
    "volume": 586,
    "sequence": 30,
    "title": "题敬亭山庙",
    "author": "刘沧",
    "content": [
      "森森古木列岩隈，迥压寒原霁色开。",
      "云雨只从山上起，风雷多向庙中来。",
      "三江入海声长在，双鹤啼天影未回。",
      "花落空庭春昼晚，石床松殿满青苔。"
    ]
  },
  {
    "volume": 586,
    "sequence": 31,
    "title": "经麻姑山",
    "author": "刘沧",
    "content": [
      "麻姑此地炼神丹，寂寞烟霞古灶残。",
      "一自仙娥归碧落，几年春雨洗红兰。",
      "帆飞震泽秋江远，雨过陵阳晚树寒。",
      "山顶白云千万片，时闻鸾鹤下仙坛。"
    ]
  },
  {
    "volume": 586,
    "sequence": 32,
    "title": "对残春",
    "author": "刘沧",
    "content": [
      "杨花漠漠暗长堤，春尽人愁鸟又啼。",
      "鬓发近来生处白，家园几向梦中迷。",
      "霏微远树荒郊外，牢落空城夕照西。",
      "唯有年光堪自惜，不胜烟草日萋萋。"
    ]
  },
  {
    "volume": 586,
    "sequence": 33,
    "title": "过沧浪峡",
    "author": "刘沧",
    "content": [
      "山叠云重一径幽，苍苔古石濑清流。",
      "出岩树色见来静，落涧泉声长自秋。",
      "远入虚明思白帝，寒生浩景想沧洲。",
      "如何地近东西路，马足车轮不暂留。"
    ]
  },
  {
    "volume": 586,
    "sequence": 34,
    "title": "经过建业",
    "author": "刘沧",
    "content": [
      "六代兴衰曾此地，西风露泣白蘋花。",
      "烟波浩渺空亡国，杨柳萧条有几家。",
      "楚塞秋光晴入树，浙江残雨晚生霞。",
      "凄凉处处渔樵路，鸟去人归山影斜。"
    ]
  },
  {
    "volume": 586,
    "sequence": 35,
    "title": "赠道者",
    "author": "刘沧",
    "content": [
      "真趣淡然居物外，忘机多是隐天台。",
      "停灯深夜看仙箓，拂石高秋坐钓台。",
      "卖药故人湘水别，入檐栖鸟旧山来。",
      "无因朝市知名姓，地僻衡门对岳开。"
    ]
  },
  {
    "volume": 586,
    "sequence": 36,
    "title": "题马太尉华山庄",
    "author": "刘沧",
    "content": [
      "别开池馆背山阴，近得幽奇物外心。",
      "竹色拂云连岳寺，泉声带雨出谿林。",
      "一庭杨柳春光暖，三径烟萝晚翠深。",
      "自是功成闲剑履，西斋长卧对瑶琴。"
    ]
  },
  {
    "volume": 586,
    "sequence": 37,
    "title": "秋日夜怀",
    "author": "刘沧",
    "content": [
      "砧杵寥寥秋色长，绕枝寒鹊客情伤。",
      "关山云尽九秋月，门柳叶凋三径霜。",
      "近日每思归少室，故人遥忆隔潇湘。",
      "如何节候变容发，明镜一看愁异常。"
    ]
  },
  {
    "volume": 586,
    "sequence": 38,
    "title": "题巫山庙",
    "author": "刘沧",
    "content": [
      "十二岚峰挂夕晖，庙门深闭雾烟微。",
      "天高木落楚人思，山迥月残神女归。",
      "触石晴云凝翠鬓，度江寒雨湿罗衣。",
      "婵娟似恨襄王梦，猿叫断岩秋藓稀。"
    ]
  },
  {
    "volume": 586,
    "sequence": 39,
    "title": "题吴宫苑",
    "author": "刘沧",
    "content": [
      "吴苑荒凉故国名，吴山月上照江明。",
      "残春碧树自留影，半夜子规何处声。",
      "芦叶长侵洲渚暗，蘋花开尽水烟平。",
      "经过此地千年恨，荏苒东风露色清。"
    ]
  },
  {
    "volume": 586,
    "sequence": 40,
    "title": "旅馆书怀",
    "author": "刘沧",
    "content": [
      "秋看庭树换风烟，兄弟飘零寄海边。",
      "客计倦行分陕路，家贫休种汶阳田。",
      "云低远塞鸣寒雁，雨歇空山噪暮蝉。",
      "落叶虫丝满窗户，秋堂独坐思悠然。"
    ]
  },
  {
    "volume": 586,
    "sequence": 41,
    "title": "赠天台隐者",
    "author": "刘沧",
    "content": [
      "静者多依猿鸟丛，衡门野色四郊通。",
      "天开宿雾海生日，水泛落花山有风。",
      "回望一巢悬木末，独寻危石坐岩中。",
      "看书饮酒余无事，自乐樵渔狎钓翁。"
    ]
  },
  {
    "volume": 586,
    "sequence": 42,
    "title": "洛阳月夜书怀",
    "author": "刘沧",
    "content": [
      "疏柳高槐古巷通，月明西照上阳宫。",
      "一声边雁塞门雪，几处远砧河汉风。",
      "独榻闲眠移岳影，寒窗幽思度烟空。",
      "孤吟此夕惊秋晚，落叶残花树色中。"
    ]
  },
  {
    "volume": 586,
    "sequence": 43,
    "title": "江行夜泊",
    "author": "刘沧",
    "content": [
      "白浪连空极渺漫，孤舟此夜泊中滩。",
      "岳阳秋霁寺钟远，渡口月明渔火残。",
      "绿绮韵高湘女怨，青葭色映水禽寒。",
      "乡遥楚国生归思，欲曙山光上木兰。"
    ]
  },
  {
    "volume": 586,
    "sequence": 44,
    "title": "赠颛顼山人",
    "author": "刘沧",
    "content": [
      "浩气含真玉片辉，著书精义入玄微。",
      "洛阳紫陌几曾醉，少室白云时一归。",
      "松雪月高唯鹤宿，烟岚秋霁到人稀。",
      "知君济世有长策，莫问沧浪隐钓矶。"
    ]
  },
  {
    "volume": 586,
    "sequence": 45,
    "title": "长安冬夜书情",
    "author": "刘沧",
    "content": [
      "上国栖迟岁欲终，此情多寄寂寥中。",
      "钟传半夜旅人馆，鸦叫一声疏树风。",
      "古巷月高山色静，寒芜霜落灞原空。",
      "今来唯问心期事，独望青云路未通。"
    ]
  },
  {
    "volume": 586,
    "sequence": 46,
    "title": "经古行宫",
    "author": "刘沧",
    "content": [
      "玉辇西归已至今，古原风景自沈沈。",
      "御沟流水长芳草，宫树落花空夕阴。",
      "蝴蝶翅翻残露滴，子规声尽野烟深。",
      "路人不记当年事，台殿寂寥山影侵。"
    ]
  },
  {
    "volume": 586,
    "sequence": 47,
    "title": "秋日登醴泉县楼",
    "author": "刘沧",
    "content": [
      "闲上高楼时一望，绿芜寒野静中分。",
      "人行直路入秦树，雁截斜阳背塞云。",
      "渭水自流汀岛色，汉陵空长石苔纹。",
      "秋风高柳出危叶，独听蝉声日欲曛。"
    ]
  },
  {
    "volume": 586,
    "sequence": 48,
    "title": "春日旅游",
    "author": "刘沧",
    "content": [
      "玄发辞家事远游，春风归雁一声愁。",
      "花开忽忆故山树，月上自登临水楼。",
      "浩浩晴原人独去，依依春草水分流。",
      "秦川楚塞烟波隔，怨别路岐何日休。"
    ]
  },
  {
    "volume": 586,
    "sequence": 49,
    "title": "送友人下第归吴",
    "author": "刘沧",
    "content": [
      "共惜年华未立名，路岐终日轸羁情。",
      "青春半是往来尽，白发多因离别生。",
      "楚岸帆开云树映，吴门月上水烟清。",
      "东归自有故山约，花落石床苔藓平。"
    ]
  },
  {
    "volume": 586,
    "sequence": 50,
    "title": "访友人郊居",
    "author": "刘沧",
    "content": [
      "登原过水访相如，竹坞莎庭似故居。",
      "空塞山当清昼晚，古槐人继绿阴余。",
      "休弹瑟韵伤离思，已有蝉声报夏初。",
      "醉唱劳歌翻自叹，钓船渔浦梦难疏。"
    ]
  },
  {
    "volume": 586,
    "sequence": 51,
    "title": "匡城寻薛闵秀才不遇",
    "author": "刘沧",
    "content": [
      "音容一别近三年，往事空思意浩然。",
      "匹马东西何处客，孤城杨柳晚来蝉。",
      "路长草色秋山绿，川阔晴光远水连。",
      "不见故人劳梦寐，独吟风月过南燕。"
    ]
  },
  {
    "volume": 586,
    "sequence": 52,
    "title": "与僧话旧",
    "author": "刘沧",
    "content": [
      "巾舄同时下翠微，旧游因话事多违。",
      "南朝古寺几僧在，西岭空林唯鸟归。",
      "莎径晚烟凝竹坞，石池春色染苔衣。",
      "此时相见又相别，即是关河朔雁飞。"
    ]
  },
  {
    "volume": 586,
    "sequence": 53,
    "title": "寄远",
    "author": "刘沧",
    "content": [
      "西园杨柳暗惊秋，宝瑟朱弦结远愁。",
      "霜落雁声来紫塞，月明人梦在青楼。",
      "蕙心迢递湘云暮，兰思萦回楚水流。",
      "锦字织成添别恨，关河万里路悠悠。"
    ]
  },
  {
    "volume": 586,
    "sequence": 54,
    "title": "长安逢友人",
    "author": "刘沧",
    "content": [
      "上国相逢尘满襟，倾杯一话昔年心。",
      "荒台共望秋山立，古寺多同雪夜吟。",
      "风度重城宫漏尽，月明高柳禁烟深。",
      "终期白日青云路，休感鬓毛霜雪侵。"
    ]
  },
  {
    "volume": 586,
    "sequence": 55,
    "title": "下第东归途中书事",
    "author": "刘沧",
    "content": [
      "峡路谁知倦此情，往来多是半年程。",
      "孤吟洛苑逢春尽，几向秦城见月明。",
      "高柳断烟侵岳影，古堤斜日背滩声。",
      "东归海上有余业，牢落田园荒草平。"
    ]
  },
  {
    "volume": 586,
    "sequence": 56,
    "title": "经龙门废寺",
    "author": "刘沧",
    "content": [
      "因思人事事无穷，几度经过感此中。",
      "山色不移楼殿尽，石台依旧水云空。",
      "唯余芳草滴春露，时有残花落晚风。",
      "杨柳覆滩清濑响，暮天沙鸟自西东。"
    ]
  },
  {
    "volume": 586,
    "sequence": 57,
    "title": "下第后怀旧居",
    "author": "刘沧",
    "content": [
      "几到青门未立名，芳时多负故乡情。",
      "雨余秦苑绿芜合，春尽灞原白发生。",
      "每见山泉长属意，终期身事在归耕。",
      "蘋花覆水曲谿暮，独坐钓舟歌月明。"
    ]
  },
  {
    "volume": 586,
    "sequence": 58,
    "title": "经无可旧居兼伤贾岛",
    "author": "刘沧",
    "content": [
      "尘室寒窗我独看，别来人事几凋残。",
      "书空萧寺一僧去，雪满巴山孤客寒。",
      "落叶堕巢禽自出，苍苔封砌竹成竿。",
      "碧云迢递长江远，向夕苦吟归思难。"
    ]
  },
  {
    "volume": 586,
    "sequence": 59,
    "title": "赠隐者",
    "author": "刘沧",
    "content": [
      "何时止此幽栖处，独掩衡门长绿苔。",
      "临水静闻灵鹤语，隔原时有至人来。",
      "五湖仙岛几年别，九转药炉深夜开。",
      "谁识无机养真性，醉眠松石枕空杯。"
    ]
  },
  {
    "volume": 586,
    "sequence": 60,
    "title": "题书斋",
    "author": "刘沧",
    "content": [
      "一日不曾离此处，风吹疏牖夕云晴。",
      "气凌霜色剑光动，吟对雪华诗韵清。",
      "高木宿禽来远岳，古原残雨隔重城。",
      "西斋瑶瑟自为侣，门掩半春苔藓生。"
    ]
  },
  {
    "volume": 586,
    "sequence": 61,
    "title": "题秦女楼",
    "author": "刘沧",
    "content": [
      "珠翠香销鸳瓦堕，神仙曾向此中游。",
      "青楼月色桂花冷，碧落箫声云叶愁。",
      "杳杳蓬莱人不见，苍苍苔藓路空留。",
      "一从凤去千年后，迢递岐山水石秋。"
    ]
  },
  {
    "volume": 586,
    "sequence": 62,
    "title": "题桃源处士山居留寄",
    "author": "刘沧",
    "content": [
      "白云深处葺茅庐，退隐衡门与俗疏。",
      "一洞晓烟留水上，满庭春露落花初。",
      "闲看竹屿吟新月，特酌山醪读古书。",
      "穷达尽为身外事，浩然元气乐樵渔。"
    ]
  },
  {
    "volume": 586,
    "sequence": 63,
    "title": "宿题天坛观",
    "author": "刘沧",
    "content": [
      "沐发清斋宿洞宫，桂花松韵满岩风。",
      "紫霞晓色秋山霁，碧落寒光霜月空。",
      "华表鹤声天外迥，蓬莱仙界海门通。",
      "冥心一悟虚无理，寂寞玄珠象罔中。"
    ]
  },
  {
    "volume": 586,
    "sequence": 64,
    "title": "洛神怨",
    "author": "刘沧",
    "content": [
      "子建东归恨思长，飘飖神女步池塘。",
      "云鬟高动水宫影，珠翠乍摇沙露光。",
      "心寄碧沉空婉恋，梦残春色自悠扬。",
      "停车绮陌傍杨柳，片月青楼落未央。"
    ]
  },
  {
    "volume": 586,
    "sequence": 65,
    "title": "龙门留别道友",
    "author": "刘沧",
    "content": [
      "一顾恩深荷道安，独垂双泪下层峦。",
      "飞鸣北雁塞云暮，摇落西风关树寒。",
      "春谷终期吹羽翼，萍身不定逐波澜。",
      "裴徊偏起旧枝恋，半夜独吟孤烛残。"
    ]
  },
  {
    "volume": 586,
    "sequence": 66,
    "title": "题四皓庙",
    "author": "刘沧",
    "content": [
      "石壁苍苔翠霭浓，驱车商洛想遗踪。",
      "天高猿叫向山月，露下鹤声来庙松。",
      "叶堕阴岩疏薜荔，池经秋雨老芙蓉。",
      "雪髯仙侣何深隐，千古寂寥云水重。"
    ]
  },
  {
    "volume": 586,
    "sequence": 67,
    "title": "望未央宫",
    "author": "刘沧",
    "content": [
      "西上秦原见未央，山岚川色晚苍苍。",
      "云楼欲动入清渭，鸳瓦如飞出绿杨。",
      "舞席歌尘空岁月，宫花春草满池塘。",
      "香风吹落天人语，彩凤五云朝汉皇。"
    ]
  },
  {
    "volume": 586,
    "sequence": 68,
    "title": "秋日过昭陵",
    "author": "刘沧",
    "content": [
      "寝庙徒悲剑与冠，翠华龙驭杳漫漫。",
      "原分山势入空塞，地匝松阴出晚寒。",
      "上界鼎成云缥缈，西陵舞罢泪阑干。",
      "那堪独立斜阳里，碧落秋光烟树残。"
    ]
  },
  {
    "volume": 586,
    "sequence": 69,
    "title": "夏日登慈恩寺",
    "author": "刘沧",
    "content": [
      "金界时来一访僧，天香飘翠琐窗凝。",
      "碧池静照寒松影，清昼深悬古殿灯。",
      "晚景风蝉催节候，高空云鸟度轩层。",
      "尘机消尽话玄理，暮磬出林疏韵澄。"
    ]
  },
  {
    "volume": 586,
    "sequence": 70,
    "title": "宿题金山寺",
    "author": "刘沧",
    "content": [
      "一点青山翠色危，云岩不掩与星期。",
      "海门烟树潮归后，江面山楼月照时。",
      "独鹤唳空秋露下，高僧入定夜猿知。",
      "萧疏水木清钟梵，颢气寒光动石池。"
    ]
  },
  {
    "volume": 586,
    "sequence": 71,
    "title": "送友人游蜀",
    "author": "刘沧",
    "content": [
      "北去西游春未半，蜀山云雪入诗情。",
      "青萝拂水花流影，翠霭隔岩猿有声。",
      "日出空江分远浪，鸟归高木认孤城。",
      "心期万里无劳倦，古石苍苔峡路清。"
    ]
  },
  {
    "volume": 586,
    "sequence": 72,
    "title": "题郑中丞东溪",
    "author": "刘沧",
    "content": [
      "一境新开雉堞西，绿苔微径露凄凄。",
      "高轩夜静竹声远，曲岸春深杨柳低。",
      "山霁月明常此醉，草芳花暗省曾迷。",
      "即随凤诏归清列，几忆风花梦小溪。"
    ]
  },
  {
    "volume": 586,
    "sequence": 73,
    "title": "代友人悼姬",
    "author": "刘沧",
    "content": [
      "罗帐香微冷锦裀，歌声永绝想梁尘。",
      "萧郎独宿落花夜，谢女不归明月春。",
      "青鸟罢传相寄字，碧江无复采莲人。",
      "满庭芳草坐成恨，迢递蓬莱入梦频。"
    ]
  },
  {
    "volume": 586,
    "sequence": 74,
    "title": "夏日登西林白上人楼",
    "author": "刘沧",
    "content": [
      "几到西林清净境，层台高视有无间。",
      "寒光远动天边水，碧影出空烟外山。",
      "苔点落花微萼在，叶藏幽鸟碎声闲。",
      "旷然多慊登楼意，永日重门深掩关。"
    ]
  },
  {
    "volume": 586,
    "sequence": 75,
    "title": "江楼月夜闻笛",
    "author": "刘沧",
    "content": [
      "南浦蒹葭疏雨后，寂寥横笛怨江楼。",
      "思飘明月浪花白，声入碧云枫叶秋。",
      "河汉夜阑孤雁度，潇湘水阔二妃愁。",
      "发寒衣湿曲初罢，露色河光生钓舟。"
    ]
  },
  {
    "volume": 586,
    "sequence": 76,
    "title": "送友人下第东归",
    "author": "刘沧",
    "content": [
      "漠漠杨花灞岸飞，几回倾酒话东归。",
      "九衢春尽生乡梦，千里尘多满客衣。",
      "流水雨余芳草合，空山月晚白云微。",
      "金门自有西来约，莫待萤光照竹扉。"
    ]
  },
  {
    "volume": 586,
    "sequence": 77,
    "title": "从郑郎中高州游东潭",
    "author": "刘沧",
    "content": [
      "烟岚晚入湿旌旗，高槛风清醉未归。",
      "夹路野花迎马首，出林山鸟向人飞。",
      "一谿寒水涵清浅，几处晴云度翠微。",
      "自是谢公心近得，登楼望月思依依。"
    ]
  },
  {
    "volume": 586,
    "sequence": 78,
    "title": "罢华原尉上座主尚书",
    "author": "刘沧",
    "content": [
      "自怜生计事悠悠，浩渺沧浪一钓舟。",
      "千里梦归清洛近，三年官罢杜陵秋。",
      "山连绝塞浑无色，水到平沙几处流。",
      "白露黄花岁时晚，不堪霜鬓镜前愁。"
    ]
  },
  {
    "volume": 586,
    "sequence": 79,
    "title": "雨后游南门寺",
    "author": "刘沧",
    "content": [
      "郭南山寺雨初晴，上界寻僧竹里行。",
      "半壁楼台秋月过，一川烟水夕阳平。",
      "苔封石室云含润，露滴松枝鹤有声。",
      "木叶萧萧动归思，西风画角汉东城。"
    ]
  },
  {
    "volume": 586,
    "sequence": 80,
    "title": "题古寺",
    "author": "刘沧",
    "content": [
      "古寺萧条偶宿期，更深霜压竹枝低。",
      "长天月影高窗过，疏树寒鸦半夜啼。",
      "池水竭来龙已去，老松枯处鹤犹栖。",
      "伤心可惜从前事，寥落朱廊堕粉泥。"
    ]
  },
  {
    "volume": 586,
    "sequence": 81,
    "title": "晚秋野望",
    "author": "刘沧",
    "content": [
      "秋尽郊原情自哀，菊花寂寞晚仍开。",
      "高风疏叶带霜落，一雁寒声背水来。",
      "荒垒几年经战后，故山终日望书回。",
      "归途休问从前事，独唱劳歌醉数杯。"
    ]
  },
  {
    "volume": 586,
    "sequence": 82,
    "title": "秋月望上阳宫",
    "author": "刘沧",
    "content": [
      "苔色轻尘锁洞房，乱鸦群鸽集残阳。",
      "青山空出禁城日，黄叶自飞宫树霜。",
      "御路几年香辇去，天津终日水声长。",
      "此时独立意难尽，正值西风砧杵凉。"
    ]
  },
  {
    "volume": 586,
    "sequence": 83,
    "title": "入关留别主人",
    "author": "刘沧",
    "content": [
      "此来多愧食鱼心，东阁将辞强一吟。",
      "羸马客程秋草合，晚蝉关树古槐深。",
      "风生野渡河声急，雁过寒原岳势侵。",
      "对酒相看自无语，几多离思入瑶琴。"
    ]
  },
  {
    "volume": 586,
    "sequence": 84,
    "title": "留别山中友人",
    "author": "刘沧",
    "content": [
      "欲辞松月恋知音，去住多同羁鸟心。",
      "秋尽书窗惊白发，晚冲霜叶下青岑。",
      "大河风急寒声远，高岭云开夕影深。",
      "别后寂寥无限意，野花门路草虫吟。"
    ]
  },
  {
    "volume": 586,
    "sequence": 85,
    "title": "春晚旅次有怀",
    "author": "刘沧",
    "content": [
      "晚出关河绿野平，依依云树动乡情。",
      "残春花尽黄莺语，远客愁多白发生。",
      "野水乱流临古驿，断烟凝处近孤城。",
      "东西未遂归田计，海上青山久废耕。"
    ]
  },
  {
    "volume": 586,
    "sequence": 86,
    "title": "与重幽上人话旧",
    "author": "刘沧",
    "content": [
      "云飞天末水空流，省与师同别异州。",
      "庭树蝉声初入夏，石床苔色几经秋。",
      "灯微静室生乡思，月上严城话旅游。",
      "自喜他年接巾舄，沧浪地近虎溪头。"
    ]
  },
  {
    "volume": 586,
    "sequence": 87,
    "title": "月夜闻鹤唳",
    "author": "刘沧",
    "content": [
      "碧落风微月正明，霜毛似怨有离情。",
      "莓苔石冷想孤立，杨柳叶疏闻转清。",
      "空夜露残惊堕羽，辽天秋晚忆归程。",
      "凤凰楼阁知犹恋，终逐烟霞上玉京。"
    ]
  },
  {
    "volume": 586,
    "sequence": 88,
    "title": "过北邙山",
    "author": "刘沧",
    "content": [
      "散漫黄埃满北原，折碑横路碾苔痕。",
      "空山夜月来松影，荒冢春风变木根。",
      "漠漠兔丝罗古庙，翩翩丹旐过孤村。",
      "白杨落日悲风起，萧索寒巢鸟独奔。"
    ]
  },
  {
    "volume": 586,
    "sequence": 89,
    "title": "咸阳怀古",
    "author": "刘沧",
    "content": [
      "经过此地无穷事，一望凄然感废兴。",
      "渭水故都秦二世，咸原秋草汉诸陵。",
      "天空绝塞闻边雁，叶尽孤村见夜灯。",
      "风景苍苍多少恨，寒山半出白云层。"
    ]
  },
  {
    "volume": 586,
    "sequence": 90,
    "title": "送友人罢举赴蓟门从事",
    "author": "刘沧",
    "content": [
      "人生行止在知己，远佐诸侯重所依。",
      "绿绶便当身是贵，青霄休怨志相违。",
      "晚云辽水疏残雨，寒角边城怨落晖。",
      "此去黄金台上客，相思应羡雁南归。"
    ]
  },
  {
    "volume": 586,
    "sequence": 91,
    "title": "看榜日",
    "author": "刘沧",
    "content": [
      "禁漏初停兰省开，列仙名目上清来。",
      "飞鸣晓日莺声远，变化春风鹤影回。",
      "广陌万人生喜色，曲江千树发寒梅。",
      "青云已是酬恩处，莫惜芳时醉酒杯。"
    ]
  },
  {
    "volume": 586,
    "sequence": 92,
    "title": "送李休秀才归岭中",
    "author": "刘沧",
    "content": [
      "南泛孤舟景自饶，蒹葭汀浦晚萧萧。",
      "秋风汉水旅愁起，寒木楚山归思遥。",
      "独夜猿声和落叶，晴江月色带回潮。",
      "故园新过重阳节，黄菊满篱应未凋。"
    ]
  },
  {
    "volume": 586,
    "sequence": 93,
    "title": "寓居寄友人",
    "author": "刘沧",
    "content": [
      "雨余虚馆竹阴清，独坐书窗轸旅情。",
      "芳草衡门无马迹，古槐深巷有蝉声。",
      "夕阳云尽嵩峰出，远岸烟消洛水平。",
      "今夜南原赏佳景，月高风定苦吟生。"
    ]
  },
  {
    "volume": 586,
    "sequence": 94,
    "title": "经曲阜城",
    "author": "刘沧",
    "content": [
      "行经阙里自堪伤，曾叹东流逝水长。",
      "萝蔓几凋荒陇树，莓苔多处古宫墙。",
      "三千弟子标青史，万代先生号素王。",
      "萧索风高洙泗上，秋山明月夜苍苍。"
    ]
  },
  {
    "volume": 586,
    "sequence": 95,
    "title": "汶阳客舍",
    "author": "刘沧",
    "content": [
      "年光自感益蹉跎，岐路东西竟若何。",
      "窗外雨来山色近，海边秋至雁声多。",
      "思乡每读登楼赋，对月空吟叩角歌。",
      "迢递旧山伊水畔，破斋荒径闭烟萝。"
    ]
  },
  {
    "volume": 586,
    "sequence": 96,
    "title": "留别崔澣秀才昆仲",
    "author": "刘沧",
    "content": [
      "汶阳离思水无穷，去住情深梦寐中。",
      "岁晚虫鸣寒露草，日西蝉噪古槐风。",
      "川分远岳秋光静，云尽遥天霁色空。",
      "对酒不能伤此别，尺书凭雁往来通。"
    ]
  },
  {
    "volume": 586,
    "sequence": 97,
    "title": "和友人忆洞庭旧居",
    "author": "刘沧",
    "content": [
      "客舍经时益苦吟，洞庭犹忆在前林。",
      "青山残月有归梦，碧落片云生远心。",
      "谿路烟开江月出，草堂门掩海涛深。",
      "因君话旧起愁思，隔水数声何处砧。"
    ]
  },
  {
    "volume": 586,
    "sequence": 98,
    "title": "晚归山居",
    "author": "刘沧",
    "content": [
      "寥落霜空木叶稀，初行郊野思依依。",
      "秋深频忆故乡事，日暮独寻荒径归。",
      "山影暗随云水动，钟声潜入远烟微。",
      "娟娟唯有西林月，不惜清光照竹扉。"
    ]
  },
  {
    "volume": 586,
    "sequence": 99,
    "title": "送元叙上人归上党（时节镇罢兵）",
    "author": "刘沧",
    "content": [
      "太行关路战尘收，白日思乡别沃州。",
      "薄暮焚香临野烧，清晨漱齿涉寒流。",
      "溪边残垒空云木，山上孤城对驿楼。",
      "此去寂寥寻旧迹，苍苔满径竹斋秋。"
    ]
  },
  {
    "volume": 586,
    "sequence": 100,
    "title": "秋日旅途即事",
    "author": "刘沧",
    "content": [
      "驱羸多自感，烟草远郊平。",
      "乡路几时尽，旅人终日行。",
      "渡边寒水驿，山下夕阳城。",
      "萧索更何有，秋风两鬓生。"
    ]
  },
  {
    "volume": 586,
    "sequence": 101,
    "title": "早行",
    "author": "刘沧",
    "content": [
      "旅途乘早景，策马独凄凄。",
      "残影郡楼月，一声关树鸡。",
      "听钟烟柳外，问渡水云西。",
      "当自勉行役，终期功业齐。"
    ]
  },
  {
    "volume": 586,
    "sequence": 102,
    "title": "句",
    "author": "刘沧",
    "content": [
      "海曙云浮日，江遥水合天。"
    ]
  }
]