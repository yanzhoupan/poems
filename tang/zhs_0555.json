[
  {
    "volume": 555,
    "sequence": 1,
    "title": "校猎曲",
    "author": "马戴",
    "content": [
      "楚子畋郊野，布罟笼天涯。",
      "浮云张作罗，万草结成罝。",
      "意在绝飞鸟，臂弓腰镆铘。",
      "远将射勾践，次欲诛夫差。",
      "壮志一朝尽，他□□繁华。",
      "当时能猎贤，保国兼保家。"
    ]
  },
  {
    "volume": 555,
    "sequence": 2,
    "title": "蛮家",
    "author": "马戴",
    "content": [
      "领得卖珠钱，还归铜柱边。",
      "看儿调小象，打鼓放新船。",
      "醉后眠神树，耕时语瘴烟。",
      "又逢衰蹇老，相问莫知年。"
    ]
  },
  {
    "volume": 555,
    "sequence": 3,
    "title": "春思",
    "author": "马戴",
    "content": [
      "初日照杨柳，玉楼含翠阴。",
      "啼春独鸟思，望远佳人心。",
      "幽怨贮瑶瑟，韶光凝碧林。",
      "所思曾不见，芳草意空深。"
    ]
  },
  {
    "volume": 555,
    "sequence": 4,
    "title": "送从叔赴南海幕",
    "author": "马戴",
    "content": [
      "洞庭秋色起，哀狖更难闻。",
      "身往海边郡，帆悬天际云。",
      "炎州罗翠鸟，瘴岭控蛮军。",
      "信息来非易，堪悲此路分。"
    ]
  },
  {
    "volume": 555,
    "sequence": 5,
    "title": "江行留别",
    "author": "马戴",
    "content": [
      "吴楚半秋色，渡江逢苇花。",
      "云侵帆影尽，风逼雁行斜。",
      "返照开岚翠，寒潮荡浦沙。",
      "余将何所往，海峤拟营家。"
    ]
  },
  {
    "volume": 555,
    "sequence": 6,
    "title": "将别寄友人",
    "author": "马戴",
    "content": [
      "帝乡归未得，辛苦事羁游。",
      "别馆一尊酒，客程千里秋。",
      "霜风红叶寺，夜雨白蘋洲。",
      "长恐此时泪，不禁和恨流。"
    ]
  },
  {
    "volume": 555,
    "sequence": 7,
    "title": "客行",
    "author": "马戴",
    "content": [
      "路岐长不尽，客恨杳难通。",
      "芦荻晚汀雨，柳花南浦风。",
      "乱钟嘶马急，残日半帆红。",
      "却羡渔樵侣，闲歌落照中。"
    ]
  },
  {
    "volume": 555,
    "sequence": 8,
    "title": "过野叟居",
    "author": "马戴",
    "content": [
      "野人闲种树，树老野人前。",
      "居止白云内，渔樵沧海边。",
      "呼儿采山药，放犊饮溪泉。",
      "自著养生论，无烦忧暮年。"
    ]
  },
  {
    "volume": 555,
    "sequence": 9,
    "title": "答光州王使君",
    "author": "马戴",
    "content": [
      "信来淮上郡，楚岫入秦云。",
      "自顾为儒者，何由答使君。",
      "蜕风蝉半失，阻雨雁频闻。",
      "欲识平生分，他时别纪勋。"
    ]
  },
  {
    "volume": 555,
    "sequence": 10,
    "title": "下第再过崔邵池阳居",
    "author": "马戴",
    "content": [
      "岂无故乡路，路远未成归。",
      "关内相知少，海边来信稀。",
      "离云空石穴，芳草偃郊扉。",
      "谢子一留宿，此心聊息机。"
    ]
  },
  {
    "volume": 555,
    "sequence": 11,
    "title": "夕次淮口",
    "author": "马戴",
    "content": [
      "天涯秋光尽，木末群鸟还。",
      "夜久游子息，月明岐路闲。",
      "风生淮水上，帆落楚云间。",
      "此意竟谁见，行行非故关。"
    ]
  },
  {
    "volume": 555,
    "sequence": 12,
    "title": "落日怅望",
    "author": "马戴",
    "content": [
      "孤云与归鸟，千里片时间。",
      "念我一何滞，辞家久未还。",
      "微阳下乔木，远色隐秋山。",
      "临水不敢照，恐惊平昔颜。"
    ]
  },
  {
    "volume": 555,
    "sequence": 13,
    "title": "早发故山作",
    "author": "马戴",
    "content": [
      "云门夹峭石，石路荫长松。",
      "谷响猿相应，山深水复重。",
      "餐霞人不见，采药客犹逢。",
      "独宿灵潭侧，时闻岳顶钟。"
    ]
  },
  {
    "volume": 555,
    "sequence": 14,
    "title": "下第别郜扶（一作大，一作秩）",
    "author": "马戴",
    "content": [
      "穷途别故人，京洛泣风尘。",
      "在世即应老，他乡又欲春。",
      "平生空志学，晚岁拙谋身。",
      "静话归休计，唯将海上亲。"
    ]
  },
  {
    "volume": 555,
    "sequence": 15,
    "title": "寄终南真空禅师",
    "author": "马戴",
    "content": [
      "闲想白云外，了然清净僧。",
      "松门山半寺，夜雨佛前灯。",
      "此境可长住，浮生自不能。",
      "一从林下别，瀑布几成冰。"
    ]
  },
  {
    "volume": 555,
    "sequence": 16,
    "title": "长安寓居寄赠贾岛（一作长安赠贾岛）",
    "author": "马戴",
    "content": [
      "岁暮见华发，平生志半空。",
      "孤云不我弃，归隐与谁同。",
      "枉道紫宸谒，妨栽丹桂丛。",
      "何如随野鹿，栖止石岩中。"
    ]
  },
  {
    "volume": 555,
    "sequence": 17,
    "title": "秋郊夕望",
    "author": "马戴",
    "content": [
      "度鸟向栖急，阴虫逢夜多。",
      "余霞媚秋汉，迥月濯沧波。",
      "蔓草将萎绝，流年其奈何。",
      "耿然摇落思，独酌不成歌。"
    ]
  },
  {
    "volume": 555,
    "sequence": 18,
    "title": "赠越客",
    "author": "马戴",
    "content": [
      "故国波涛隔，明时已久留。",
      "献书双阙晚，看月五陵秋。",
      "南棹何时返，长江忆共游。",
      "遥知钓船畔，相望在汀洲。"
    ]
  },
  {
    "volume": 555,
    "sequence": 19,
    "title": "送顾非熊下第归江南",
    "author": "马戴",
    "content": [
      "无成西别秦，返驾江南春。",
      "草际楚田雁，舟中吴苑人。",
      "残云挂绝岛，迥树入通津。",
      "想到长洲日，门前多白蘋。"
    ]
  },
  {
    "volume": 555,
    "sequence": 20,
    "title": "汧上劝旧友",
    "author": "马戴",
    "content": [
      "斗酒故人同，长歌起北风。",
      "斜阳高垒闭，秋角暮山空。",
      "雁叫寒流上，萤飞薄雾中。",
      "坐来生白发，况复久从戎。"
    ]
  },
  {
    "volume": 555,
    "sequence": 21,
    "title": "送狄参军赴杭州",
    "author": "马戴",
    "content": [
      "新官非次受，圣主宠前勋。",
      "关雪发车晚，风涛挂席闻。",
      "海门山叠翠，湖岸郡藏云。",
      "执简从公后，髯参岂胜君。"
    ]
  },
  {
    "volume": 555,
    "sequence": 22,
    "title": "过故人所迁新居",
    "author": "马戴",
    "content": [
      "金马诏何晚，茂陵居近修。",
      "客来云雨散，鸟下梧桐秋。",
      "迥汉衔天阙，遥泉响御沟。",
      "坐看凉月上，为子一淹留。"
    ]
  },
  {
    "volume": 555,
    "sequence": 23,
    "title": "落照（一作耿湋诗）",
    "author": "马戴",
    "content": [
      "照曜天山外，飞鸦几共过。",
      "微红拂秋汉，片白透长波。",
      "影促寒汀薄，光残古木多。",
      "金霞与云气，散漫复相和。"
    ]
  },
  {
    "volume": 555,
    "sequence": 24,
    "title": "宿崔邵池阳别墅",
    "author": "马戴",
    "content": [
      "杨柳色已改，郊原日复低。",
      "烟生寒渚上，霞散乱山西。",
      "待月人相对，惊风雁不齐。",
      "此心君莫问，旧国去将迷。"
    ]
  },
  {
    "volume": 555,
    "sequence": 25,
    "title": "楚江怀古三首",
    "author": "马戴",
    "content": [
      "露气寒光集，微阳下楚丘。",
      "猿啼洞庭树，人在木兰舟。",
      "广泽生明月，苍山夹乱流。",
      "云中君不降，竟夕自悲秋。",
      "惊鸟去无际，寒蛩鸣我傍。",
      "芦洲生早雾，兰隰下微霜。",
      "列宿分穷野，空流注大荒。",
      "看山候明月，聊自整云装。",
      "野风吹蕙带，骤雨滴兰桡。",
      "屈宋魂冥寞，江山思寂寥。",
      "阴霓侵晚景，海树入回潮。",
      "欲折寒芳荐，明神讵可招。"
    ]
  },
  {
    "volume": 555,
    "sequence": 26,
    "title": "远水",
    "author": "马戴",
    "content": [
      "荡漾空沙际，虚明入远天。",
      "秋光照不极，鸟影去无边。",
      "势引长云断，波轻片雪连。",
      "汀洲杳难到，万古覆苍烟。"
    ]
  },
  {
    "volume": 555,
    "sequence": 27,
    "title": "夕发邠宁寄从弟（一作寄舒从事）",
    "author": "马戴",
    "content": [
      "半酣走马别，别后锁边城。",
      "日落月未上，鸟栖人独行。",
      "方驰故国恋，复怆长年情。",
      "入夜不能息，何当闲此生。"
    ]
  },
  {
    "volume": 555,
    "sequence": 28,
    "title": "赠别北客",
    "author": "马戴",
    "content": [
      "君生游侠地，感激气何高。",
      "饮尽玉壶酒，赠留金错刀。",
      "雁关飞霰雪，鲸海落云涛。",
      "决去如征鸟，离心空自劳。"
    ]
  },
  {
    "volume": 555,
    "sequence": 29,
    "title": "夜下湘中",
    "author": "马戴",
    "content": [
      "洞庭人夜别，孤棹下湘中。",
      "露洗寒山遍，波摇楚月空。",
      "密林飞暗狖，广泽发鸣鸿。",
      "行值扬帆者，江分又不同。"
    ]
  },
  {
    "volume": 555,
    "sequence": 30,
    "title": "送吕郎中牧东海郡",
    "author": "马戴",
    "content": [
      "假道经淮泗，樯乌集隼旟。",
      "芜城沙菼接，波岛石林疏。",
      "海鹤空庭下，夷人远岸居。",
      "山乡足遗老，伫听荐贤书。"
    ]
  },
  {
    "volume": 555,
    "sequence": 31,
    "title": "山行偶作",
    "author": "马戴",
    "content": [
      "缘危路忽穷，投宿值樵翁。",
      "鸟下山含暝，蝉鸣露滴空。",
      "石门斜月入，云窦暗泉通。",
      "寂寞生幽思，心疑旧隐同。"
    ]
  },
  {
    "volume": 555,
    "sequence": 32,
    "title": "巴江夜猿",
    "author": "马戴",
    "content": [
      "日饮巴江水，还啼巴岸边。",
      "秋声巫峡断，夜影楚云连。",
      "露滴青枫树，山空明月天。",
      "谁知泊船者，听此不能眠。"
    ]
  },
  {
    "volume": 555,
    "sequence": 33,
    "title": "送田使君牧蔡州",
    "author": "马戴",
    "content": [
      "主意思政理，牧人官不轻。",
      "树多淮右地，山远汝南城。",
      "望稼周田隔，登楼楚月生。",
      "悬知蒋亭下，渚鹤伴闲行。"
    ]
  },
  {
    "volume": 555,
    "sequence": 34,
    "title": "雀台怨",
    "author": "马戴",
    "content": [
      "魏宫歌舞地，蝶戏鸟还鸣。",
      "玉座人难到，铜台雨滴平。",
      "西陵树不见，漳浦草空生。",
      "万恨尽埋此，徒悬千载名。"
    ]
  },
  {
    "volume": 555,
    "sequence": 35,
    "title": "早发故园",
    "author": "马戴",
    "content": [
      "语别在中夜，登车离故乡。",
      "曙钟寒出岳，残月迥凝霜。",
      "风柳条多折，沙云气尽黄。",
      "行逢海西雁，零落不成行。"
    ]
  },
  {
    "volume": 555,
    "sequence": 36,
    "title": "赠别江客",
    "author": "马戴",
    "content": [
      "湘中有岑穴，君去挂帆过。",
      "露细蒹葭广，潮回岛屿多。",
      "汀洲延夕照，枫叶坠寒波。",
      "应使同渔者，生涯许钓歌。"
    ]
  },
  {
    "volume": 555,
    "sequence": 37,
    "title": "宿翠微寺",
    "author": "马戴",
    "content": [
      "处处松阴满，樵开一径通。",
      "鸟归云壑静，僧语石楼空。",
      "积翠含微月，遥泉韵细风。",
      "经行心不厌，忆在故山中。"
    ]
  },
  {
    "volume": 555,
    "sequence": 38,
    "title": "霁后寄白阁僧",
    "author": "马戴",
    "content": [
      "苍翠霾高雪，西峰鸟外看。",
      "久披山衲坏，孤坐石床寒。",
      "盥手水泉滴，燃灯夜烧残。",
      "终期老云峤，煮药伴中餐。"
    ]
  },
  {
    "volume": 555,
    "sequence": 39,
    "title": "送僧归金山寺",
    "author": "马戴",
    "content": [
      "金陵山色里，蝉急向秋分。",
      "迥寺横洲岛，归僧渡水云。",
      "夕阳依岸尽，清磬隔潮闻。",
      "遥想禅林下，炉香带月焚。"
    ]
  },
  {
    "volume": 555,
    "sequence": 40,
    "title": "新秋雨霁宿王处士东郊",
    "author": "马戴",
    "content": [
      "夕阳逢一雨，夜木洗清阴。",
      "露气竹窗静，秋光云月深。",
      "煎尝灵药味，话及故山心。",
      "得意两不寐，微风生玉琴。"
    ]
  },
  {
    "volume": 555,
    "sequence": 41,
    "title": "关山曲二首",
    "author": "马戴",
    "content": [
      "金甲耀兜鍪，黄金拂紫骝。",
      "叛羌旗下戮，陷壁夜中收。",
      "霜霰戎衣月，关河碛气秋。",
      "箭疮殊未合，更遣击兰州。",
      "火发龙山北，中宵易左贤。",
      "勒兵临汉水，惊雁散胡天。",
      "木落防河急，军孤受敌偏。",
      "犹闻汉皇怒，按剑待开边。"
    ]
  },
  {
    "volume": 555,
    "sequence": 42,
    "title": "塞下曲二首",
    "author": "马戴",
    "content": [
      "旌旗倒北风，霜霰逐南鸿。",
      "夜救龙城急，朝焚虏帐空。",
      "骨销金镞在，鬓改玉关中。",
      "却想羲轩氏，无人尚战功。",
      "广漠云凝惨，日斜飞霰生。",
      "烧山搜猛兽，伏道击回兵。",
      "风折旗竿曲，沙埋树杪平。",
      "黄云飞旦夕，偏奏苦寒声。"
    ]
  },
  {
    "volume": 555,
    "sequence": 43,
    "title": "广陵曲",
    "author": "马戴",
    "content": [
      "葱茏桂树枝，高系黄金羁。",
      "叶隐青蛾翠，花飘白玉墀。",
      "上鸣间关鸟，下醉游侠儿。",
      "炀帝国已破，此中都不知。"
    ]
  },
  {
    "volume": 555,
    "sequence": 44,
    "title": "送人游蜀",
    "author": "马戴",
    "content": [
      "别离杨柳陌，迢递蜀门行。",
      "若听清猿后，应多白发生。",
      "虹霓侵栈道，风雨杂江声。",
      "过尽愁人处，烟花是锦城。"
    ]
  },
  {
    "volume": 555,
    "sequence": 45,
    "title": "宿无可上人房（一作宿翠微寺）",
    "author": "马戴",
    "content": [
      "稀逢息心侣，细话远山期。",
      "河汉秋深夜，杉梧露滴时。",
      "风传林磬响，月掩草堂迟。",
      "坐卧禅心在，浮生皆不知。"
    ]
  },
  {
    "volume": 555,
    "sequence": 46,
    "title": "旅次夏州",
    "author": "马戴",
    "content": [
      "嘶马发相续，行次夏王台。",
      "锁郡云阴暮，鸣笳烧色来。",
      "霜繁边上宿，鬓改碛中回。",
      "怅望胡沙晓，惊蓬朔吹催。"
    ]
  },
  {
    "volume": 555,
    "sequence": 47,
    "title": "同庄秀才宿镇星观",
    "author": "马戴",
    "content": [
      "的的星河落，沾苔复洒松。",
      "湿光微泛草，石翠澹摇峰。",
      "野观云和月，秋城漏间钟。",
      "知君亲此境，九陌少相逢。"
    ]
  },
  {
    "volume": 555,
    "sequence": 48,
    "title": "鹳雀楼晴望",
    "author": "马戴",
    "content": [
      "尧女楼西望，人怀太古时。",
      "海波通禹凿，山木闭虞祠。",
      "鸟道残虹挂，龙潭返照移。",
      "行云如可驭，万里赴心期。"
    ]
  },
  {
    "volume": 555,
    "sequence": 49,
    "title": "赠淮南将",
    "author": "马戴",
    "content": [
      "何事淮南将，功高业未成。",
      "风涛辞海郡，雷雨镇山营。",
      "度碛黄云起，防秋白发生。",
      "密机曾制敌，忧国更论兵。",
      "塞色侵旗动，寒光锁甲明。",
      "自怜心有作，独立望专征。"
    ]
  },
  {
    "volume": 555,
    "sequence": 50,
    "title": "寄贾岛",
    "author": "马戴",
    "content": [
      "海上不同来，关中俱久住。",
      "寻思别山日，老尽经行树。",
      "志业人未闻，时光鸟空度。",
      "风悲汉苑秋，雨滴秦城暮。",
      "佩玉与锵金，非亲亦非故。",
      "朱颜枉自毁，明代空相遇。",
      "岁晏各能归，心知旧岐路。"
    ]
  },
  {
    "volume": 555,
    "sequence": 51,
    "title": "湘川吊舜",
    "author": "马戴",
    "content": [
      "伊予生好古，吊舜苍梧间。",
      "白日坐将没，游波凝不还。",
      "九疑云动影，旷野竹成班。",
      "雁集蒹葭渚，猿啼雾露山。",
      "南风吹早恨，瑶瑟怨长闲。",
      "元化谁能问，天门恨久关。"
    ]
  },
  {
    "volume": 555,
    "sequence": 52,
    "title": "送僧归闽中旧寺",
    "author": "马戴",
    "content": [
      "寺隔海山遥，帆前落叶飘。",
      "断猿通楚塞，惊鹭出兰桡。",
      "星月浮波岛，烟萝渡石桥。",
      "钟声催野饭，秋色落寒潮。",
      "旧社人多老，闲房树半凋。",
      "空林容病士，岁晚待相招。"
    ]
  },
  {
    "volume": 555,
    "sequence": 53,
    "title": "寄远",
    "author": "马戴",
    "content": [
      "坐想亲爱远，行嗟天地阔。",
      "积疹甘毁颜，沈忧更销骨。",
      "迢迢游子心，望望归云没。",
      "乔木非故里，高楼共明月。",
      "夜深秋风多，闻雁来天末。"
    ]
  },
  {
    "volume": 555,
    "sequence": 54,
    "title": "经咸阳北原",
    "author": "马戴",
    "content": [
      "秦山曾共转，秦云自舒卷。",
      "古来争雄图，到此多不返。",
      "野狖穴孤坟，农人耕废苑。",
      "川长波又逝，日与岁俱晚。",
      "夜入咸阳中，悲吞不能饭。"
    ]
  },
  {
    "volume": 555,
    "sequence": 55,
    "title": "冬日寄洛中杨少尹",
    "author": "马戴",
    "content": [
      "黄河岸柳衰，城下度流澌。",
      "年长从公懒，天寒入府迟。",
      "家山望几遍，魏阙赴何时。",
      "怀古心谁识，应多谒舜祠。"
    ]
  },
  {
    "volume": 555,
    "sequence": 56,
    "title": "浙江夜宿",
    "author": "马戴",
    "content": [
      "落帆人更起，露草满汀洲。",
      "远狖啼荒峤，孤萤溺漫流。",
      "积阴开片月，爽气集高秋。",
      "去去胡为恋，搴芳时一游。"
    ]
  },
  {
    "volume": 555,
    "sequence": 57,
    "title": "寄西岳白石僧",
    "author": "马戴",
    "content": [
      "挂锡中峰上，经行踏石梯。",
      "云房出定后，岳月在池西。",
      "峭壁残霞照，欹松积雪齐。",
      "年年著山屐，曾得到招提。"
    ]
  },
  {
    "volume": 555,
    "sequence": 58,
    "title": "同州冬日陪吴常侍闲宴",
    "author": "马戴",
    "content": [
      "中天白云散，集客郡斋时。",
      "陶性聊飞爵，看山忽罢棋。",
      "雪花凝始散，木叶脱无遗。",
      "静理良多暇，招邀惬所思。"
    ]
  },
  {
    "volume": 555,
    "sequence": 59,
    "title": "答鄜畤友人同宿见示",
    "author": "马戴",
    "content": [
      "为客自堪悲，风尘日满衣。",
      "承明无计入，旧隐但怀归。",
      "雪积孤城暗，灯残晓角微。",
      "相逢喜同宿，此地故人稀。"
    ]
  },
  {
    "volume": 555,
    "sequence": 60,
    "title": "题僧禅院（一作题兴善寺英律师院）",
    "author": "马戴",
    "content": [
      "虚室焚香久，禅心悟几生。",
      "滤泉侵月起，扫径避虫行。",
      "树隔前朝在，苔滋废渚平。",
      "我来风雨夜，像设一灯明。"
    ]
  },
  {
    "volume": 555,
    "sequence": 61,
    "title": "怀故山寄贾岛",
    "author": "马戴",
    "content": [
      "心偶羡明代，学诗观国风。",
      "自从来阙下，未胜在山中。",
      "丹桂日应老，白云居久空。",
      "谁能谢时去，聊与此生同。"
    ]
  },
  {
    "volume": 555,
    "sequence": 62,
    "title": "灞上秋居",
    "author": "马戴",
    "content": [
      "灞原风雨定，晚见雁行频。",
      "落叶他乡树，寒灯独夜人。",
      "空园白露滴，孤壁野僧邻。",
      "寄卧郊扉久，何门致此身。"
    ]
  },
  {
    "volume": 555,
    "sequence": 63,
    "title": "寄崇德里居作",
    "author": "马戴",
    "content": [
      "扫君园林地，泽我清凉襟。",
      "高鸟云路晚，孤蝉杨柳深。",
      "风微汉宫漏，月迥秦城砧。",
      "光景坐如此，徒怀经济心。"
    ]
  },
  {
    "volume": 555,
    "sequence": 64,
    "title": "河梁别",
    "author": "马戴",
    "content": [
      "河梁送别者，行哭半非亲。",
      "此路足征客，胡天多杀人。",
      "金罍照离思，宝瑟凝残春。",
      "早晚期相见，垂杨凋复新。"
    ]
  },
  {
    "volume": 555,
    "sequence": 65,
    "title": "留别定襄卢军事",
    "author": "马戴",
    "content": [
      "行行与君别，路在雁门西。",
      "秋色见边草，军声闻戍鼙。",
      "酣歌击宝剑，跃马上金堤。",
      "归去咸阳里，平生志不迷。"
    ]
  },
  {
    "volume": 555,
    "sequence": 66,
    "title": "送杜秀才东游",
    "author": "马戴",
    "content": [
      "羁游年复长，去日值秋残。",
      "草出函关白，云藏野渡寒。",
      "鸿多霜雪重，山广道途难。",
      "心事何人识，斗牛应数看。"
    ]
  },
  {
    "volume": 555,
    "sequence": 67,
    "title": "怀黄颇",
    "author": "马戴",
    "content": [
      "有客南浮去，平生与我同。",
      "炎州结遥思，芳杜采应空。",
      "秦雁归侵月，湘猿戏褭枫。",
      "期君翼明代，未可恋山中。"
    ]
  },
  {
    "volume": 555,
    "sequence": 68,
    "title": "陇上独望",
    "author": "马戴",
    "content": [
      "斜日挂边树，萧萧独望间。",
      "阴云藏汉垒，飞火照胡山。",
      "陇首行人绝，河源夕鸟还。",
      "谁为立勋者，可惜宝刀闲。"
    ]
  },
  {
    "volume": 555,
    "sequence": 69,
    "title": "长安书怀",
    "author": "马戴",
    "content": [
      "岐路今如此，还堪恸哭频。",
      "关中成久客，海上老诸亲。",
      "谷口田应废，乡山草又春。",
      "年年销壮志，空作献书人。"
    ]
  },
  {
    "volume": 555,
    "sequence": 70,
    "title": "邯郸驿楼作",
    "author": "马戴",
    "content": [
      "芜没丛台久，清漳废御沟。",
      "蝉鸣河外树，人在驿西楼。",
      "云烧天中赤，山当日落秋。",
      "近郊经战后，处处骨成丘。"
    ]
  },
  {
    "volume": 555,
    "sequence": 71,
    "title": "别家后次飞狐西即事",
    "author": "马戴",
    "content": [
      "远归从此别，亲爱失天涯。",
      "去国频回首，方秋不在家。",
      "鸣蛩闻塞路，冷雁背龙沙。",
      "西次桑干曲，洲中见荻花。"
    ]
  },
  {
    "volume": 555,
    "sequence": 72,
    "title": "题青龙寺镜公房",
    "author": "马戴",
    "content": [
      "一室意何有，闲门为我开。",
      "炉香寒自灭，履雪饭初回。",
      "窗迥孤山入，灯残片月来。",
      "禅心方此地，不必访天台。",
      "。"
    ]
  }
]