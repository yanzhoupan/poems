[
  {
    "volume": 151,
    "sequence": 1,
    "title": "送卢侍御赴河北",
    "author": "刘长卿",
    "content": [
      "谪居为别倍伤情，何事从戎独远行。",
      "千里按图收故地，三军罢战及春耕。",
      "江天渺渺鸿初去，漳水悠悠草欲生。",
      "莫学仲连逃海上，田单空愧取聊城。"
    ]
  },
  {
    "volume": 151,
    "sequence": 2,
    "title": "送子婿崔真父归长城",
    "author": "刘长卿",
    "content": [
      "送君卮酒不成欢，幼女辞家事伯鸾。",
      "桃叶宜人诚可咏，柳花如雪若为看。",
      "心怜稚齿鸣环去，身愧衰颜对玉难。",
      "惆怅暮帆何处落，青山无限水漫漫。"
    ]
  },
  {
    "volume": 151,
    "sequence": 3,
    "title": "送陆澧仓曹西上",
    "author": "刘长卿",
    "content": [
      "长安此去欲何依，先达谁当荐陆机。",
      "日下凤翔双阙迥，雪中人去二陵稀。",
      "舟从故里难移棹，家住寒塘独掩扉。",
      "临水自伤流落久，赠君空有泪沾衣。"
    ]
  },
  {
    "volume": 151,
    "sequence": 4,
    "title": "送柳使君赴袁州",
    "author": "刘长卿",
    "content": [
      "宜阳出守新恩至，京口因家始愿违。",
      "五柳闭门高士去，三苗按节远人归。",
      "月明江路闻猿断，花暗山城见吏稀。",
      "惟有郡斋窗里岫，朝朝空对谢玄晖。"
    ]
  },
  {
    "volume": 151,
    "sequence": 5,
    "title": "戏题赠二小男",
    "author": "刘长卿",
    "content": [
      "异乡流落频生子，几许悲欢并在身。",
      "欲并老容羞白发，每看儿戏忆青春。",
      "未知门户谁堪主，且免琴书别与人。",
      "何幸暮年方有后，举家相对却沾巾。"
    ]
  },
  {
    "volume": 151,
    "sequence": 6,
    "title": "谪官后卧病官舍，简贺兰侍郎（一作贬睦州祖庸见赠）",
    "author": "刘长卿",
    "content": [
      "青春衣绣共称宜，白首垂丝恨不遗。",
      "江上几回今夜月，镜中无复少年时。",
      "生还北阙谁相引，老向南邦众所悲。",
      "岁岁任他芳草绿，长沙未有定归期。"
    ]
  },
  {
    "volume": 151,
    "sequence": 7,
    "title": "岁日见新历，因寄都官裴郎中",
    "author": "刘长卿",
    "content": [
      "青阳振蛰初颁历，白首衔冤欲问天。",
      "绛老更能经几岁，贾生何事又三年。",
      "愁占蓍草终难决，病对椒花倍自怜。",
      "若道平分四时气，南枝为底发春偏。"
    ]
  },
  {
    "volume": 151,
    "sequence": 8,
    "title": "江州重别薛六、柳八二员外",
    "author": "刘长卿",
    "content": [
      "生涯岂料承优诏，世事空知学醉歌。",
      "江上月明胡雁过，淮南木落楚山多。",
      "寄身且喜沧洲近，顾影无如白发何。",
      "今日龙钟人共弃，愧君犹遣慎风波。"
    ]
  },
  {
    "volume": 151,
    "sequence": 9,
    "title": "青溪口送人归岳州",
    "author": "刘长卿",
    "content": [
      "洞庭何处雁南飞，江菼苍苍客去稀。",
      "帆带夕阳千里没，天连秋水一人归。",
      "黄花浥露开沙岸，白鸟衔鱼上钓矶。",
      "歧路相逢无可赠，老年空有泪沾衣。"
    ]
  },
  {
    "volume": 151,
    "sequence": 10,
    "title": "送灵澈上人还越中",
    "author": "刘长卿",
    "content": [
      "禅客无心杖锡还，沃洲深处草堂闲。",
      "身随敝屦经残雪，手绽寒衣入旧山。",
      "独向青溪依树下，空留白日在人间。",
      "那堪别后长相忆，云木苍苍但闭关。"
    ]
  },
  {
    "volume": 151,
    "sequence": 11,
    "title": "送耿拾遗归上都",
    "author": "刘长卿",
    "content": [
      "若为天畔独归秦，对水看山欲暮春。",
      "穷海别离无限路，隔河征战几归人。",
      "长安万里传双泪，建德千峰寄一身。",
      "想到邮亭愁驻马，不堪西望见风尘。"
    ]
  },
  {
    "volume": 151,
    "sequence": 12,
    "title": "和樊使君登润州城楼",
    "author": "刘长卿",
    "content": [
      "山城迢递敞高楼，露冕吹铙居上头。",
      "春草连天随北望，夕阳浮水共东流。",
      "江田漠漠全吴地，野树苍苍故蒋州。",
      "王粲尚为南郡客，别来何处更销忧。"
    ]
  },
  {
    "volume": 151,
    "sequence": 13,
    "title": "饯王相公出牧括州",
    "author": "刘长卿",
    "content": [
      "缙云讵比长沙远，出牧犹承明主恩。",
      "城对寒山开画戟，路飞秋叶转朱轓。",
      "江潮淼淼连天望，旌旆悠悠上岭翻。",
      "萧索庭槐空闭閤，旧人谁到翟公门。"
    ]
  },
  {
    "volume": 151,
    "sequence": 14,
    "title": "题灵祐和尚故居",
    "author": "刘长卿",
    "content": [
      "叹逝翻悲有此身，禅房寂寞见流尘。",
      "多时行径空秋草，几日浮生哭故人。",
      "风竹自吟遥入磬，雨花随泪共沾巾。",
      "残经窗下依然在，忆得山中问许询。"
    ]
  },
  {
    "volume": 151,
    "sequence": 15,
    "title": "寻龙井杨老",
    "author": "刘长卿",
    "content": [
      "柴门草舍绝风尘，空谷耕田学子真。",
      "泉咽恐劳经陇底，山深不觉有秦人。",
      "手栽松树苍苍老，身卧桃园寂寂春。",
      "唯有胡麻当鸡黍，白云来往未嫌贫。"
    ]
  },
  {
    "volume": 151,
    "sequence": 16,
    "title": "见故人李均所借古镜恨其未获归府斯人已亡怆然有作",
    "author": "刘长卿",
    "content": [
      "故人留镜无归处，今日怀君试暂窥。",
      "岁久岂堪尘自入，夜长应待月相随。",
      "空怜琼树曾临匣，犹见菱花独映池。",
      "所恨平生还不早，如今始挂陇头枝。"
    ]
  },
  {
    "volume": 151,
    "sequence": 17,
    "title": "闻虞沔州有替，将归上都，登汉东城寄赠",
    "author": "刘长卿",
    "content": [
      "淮南摇落客心悲，溳水悠悠怨别离。",
      "早雁初辞旧关塞，秋风先入古城池。",
      "腰章建隼皇恩赐，露冕临人白发垂。",
      "惆怅恨君先我去，汉阳耆老忆旌麾。"
    ]
  },
  {
    "volume": 151,
    "sequence": 18,
    "title": "献淮宁军节度使李相公",
    "author": "刘长卿",
    "content": [
      "建牙吹角不闻喧，三十登坛众所尊。",
      "家散万金酬士死，身留一剑答君恩。",
      "渔阳老将多回席，鲁国诸生半在门。",
      "白马翩翩春草细，郊原西去猎平原。"
    ]
  },
  {
    "volume": 151,
    "sequence": 19,
    "title": "观校猎，上淮西相公",
    "author": "刘长卿",
    "content": [
      "龙骧校猎邵陵东，野火初烧楚泽空。",
      "师事黄公千战后，身骑白马万人中。",
      "笳随晚吹吟边草，箭没寒云落塞鸿。",
      "三十拥旄谁不羡，周郎少小立奇功。"
    ]
  },
  {
    "volume": 151,
    "sequence": 20,
    "title": "送皇甫曾赴上都",
    "author": "刘长卿",
    "content": [
      "东游久与故人违，西去荒凉旧路微。",
      "秋草不生三径处，行人独向五陵归。",
      "离心日远如流水，回首川长共落晖。",
      "楚客岂劳伤此别，沧江欲暮自沾衣。"
    ]
  },
  {
    "volume": 151,
    "sequence": 21,
    "title": "送李录事兄归襄邓",
    "author": "刘长卿",
    "content": [
      "十年多难与君同，几处移家逐转蓬。",
      "白首相逢征战后，青春已过乱离中。",
      "行人杳杳看西月，归马萧萧向北风。",
      "汉水楚云千万里，天涯此别恨无穷。"
    ]
  },
  {
    "volume": 151,
    "sequence": 22,
    "title": "汉阳献李相公",
    "author": "刘长卿",
    "content": [
      "退身高卧楚城幽，独掩闲门汉水头。",
      "春草雨中行径没，暮山江上卷帘愁。",
      "几人犹忆孙弘阁，百口同乘范蠡舟。",
      "早晚却还丞相印，十年空被白云留。"
    ]
  },
  {
    "volume": 151,
    "sequence": 23,
    "title": "长沙过贾谊宅",
    "author": "刘长卿",
    "content": [
      "三年谪宦此栖迟，万古惟留楚客悲。",
      "秋草独寻人去后，寒林空见日斜时。",
      "汉文有道恩犹薄，湘水无情吊岂知。",
      "寂寂江山摇落处，怜君何事到天涯。"
    ]
  },
  {
    "volume": 151,
    "sequence": 24,
    "title": "奉酬辛大夫喜湖南腊月连日降雪见示之作",
    "author": "刘长卿",
    "content": [
      "长沙耆旧拜旌麾，喜见江潭积雪时。",
      "柳絮三冬先北地，梅花一夜遍南枝。",
      "初开窗阁寒光满，欲掩军城暮色迟。",
      "闾里何人不相庆，万家同唱郢中词。"
    ]
  },
  {
    "volume": 151,
    "sequence": 25,
    "title": "登馀干古县城",
    "author": "刘长卿",
    "content": [
      "孤城上与白云齐，万古荒凉楚水西。",
      "官舍已空秋草绿，女墙犹在夜乌啼。",
      "平江渺渺来人远，落日亭亭向客低。",
      "沙鸟不知陵谷变，朝飞暮去弋阳溪。"
    ]
  },
  {
    "volume": 151,
    "sequence": 26,
    "title": "将赴岭外，留题萧寺远公院（寺即梁朝萧内史创）",
    "author": "刘长卿",
    "content": [
      "竹房遥闭上方幽，苔径苍苍访昔游。",
      "内史旧山空日暮，南朝古木向人秋。",
      "天香月色同僧室，叶落猿啼傍客舟。",
      "此去播迁明主意，白云何事欲相留。"
    ]
  },
  {
    "volume": 151,
    "sequence": 27,
    "title": "初闻贬谪，续喜量移，登干越亭赠郑校书",
    "author": "刘长卿",
    "content": [
      "青青草色满江洲，万里伤心水自流。",
      "越鸟岂知南国远，江花独向北人愁。",
      "生涯已逐沧浪去，冤气初逢涣汗收。",
      "何事还邀迁客醉，春风日夜待归舟。"
    ]
  },
  {
    "volume": 151,
    "sequence": 28,
    "title": "北归入至德州界，偶逢洛阳邻家李光宰",
    "author": "刘长卿",
    "content": [
      "生涯心事已蹉跎，旧路依然此重过。",
      "近北始知黄叶落，向南空见白云多。",
      "炎州日日人将老，寒渚年年水自波。",
      "华发相逢俱若是，故园秋草复如何。"
    ]
  },
  {
    "volume": 151,
    "sequence": 29,
    "title": "自江西归至旧任官舍，赠袁赞府（时经刘展平后）",
    "author": "刘长卿",
    "content": [
      "却见同官喜复悲，此生何幸有归期。",
      "空庭客至逢摇落，旧邑人稀经乱离。",
      "湘路来过回雁处，江城卧听捣衣时。",
      "南方风土劳君问，贾谊长沙岂不知。"
    ]
  },
  {
    "volume": 151,
    "sequence": 30,
    "title": "赴南中题褚少府湖上亭子（一作李嘉祐诗）",
    "author": "刘长卿",
    "content": [
      "种田东郭傍春陂，万事无情把钓丝。",
      "绿竹放侵行径里，青山常对卷帘时。",
      "纷纷花落门空闭，寂寂莺啼日更迟。",
      "从此别君千万里，白云流水忆佳期。"
    ]
  },
  {
    "volume": 151,
    "sequence": 31,
    "title": "上巳日越中与鲍侍郎泛舟耶溪",
    "author": "刘长卿",
    "content": [
      "兰桡缦转傍汀沙，应接云峰到若耶。",
      "旧浦满来移渡口，垂杨深处有人家。",
      "永和春色千年在，曲水乡心万里赊。",
      "君见渔船时借问，前洲几路入烟花。"
    ]
  },
  {
    "volume": 151,
    "sequence": 32,
    "title": "双峰下哭故人李宥",
    "author": "刘长卿",
    "content": [
      "怜君孤垄寄双峰，埋骨穷泉复几重。",
      "白露空沾九原草，青山犹闭数株松。",
      "图书经乱知何在，妻子因贫失所从。",
      "惆怅东皋却归去，人间无处更相逢。"
    ]
  },
  {
    "volume": 151,
    "sequence": 33,
    "title": "使次安陆寄友人",
    "author": "刘长卿",
    "content": [
      "新年草色远萋萋，久客将归失路蹊。",
      "暮雨不知溳口处，春风只到穆陵西。",
      "孤城尽日空花落，三户无人自鸟啼。",
      "君在江南相忆否，门前五柳几枝低。"
    ]
  },
  {
    "volume": 151,
    "sequence": 34,
    "title": "哭陈歙州",
    "author": "刘长卿",
    "content": [
      "千秋万古葬平原，素业清风及子孙。",
      "旅榇归程伤道路，举家行哭向田园。",
      "空山寂寂开新垄，乔木苍苍掩旧门。",
      "儒行公才竟何在，独怜棠树一枝存。"
    ]
  },
  {
    "volume": 151,
    "sequence": 35,
    "title": "酬屈突陕",
    "author": "刘长卿",
    "content": [
      "落叶纷纷满四邻，萧条环堵绝风尘。",
      "乡看秋草归无路，家对寒江病且贫。",
      "藜杖懒迎征骑客，菊花能醉去官人。",
      "怜君计画谁知者，但见蓬蒿空没身。"
    ]
  },
  {
    "volume": 151,
    "sequence": 36,
    "title": "送惠法师游天台，因怀智大师故居",
    "author": "刘长卿",
    "content": [
      "翠屏瀑水知何在，鸟道猿啼过几重。",
      "落日独摇金策去，深山谁向石桥逢。",
      "定攀岩下丛生桂，欲买云中若个峰。",
      "忆想东林禅诵处，寂寥惟听旧时钟。"
    ]
  },
  {
    "volume": 151,
    "sequence": 37,
    "title": "自夏口至鹦鹉洲，夕望岳阳，寄源中丞",
    "author": "刘长卿",
    "content": [
      "汀洲无浪复无烟，楚客相思益渺然。",
      "汉口夕阳斜渡鸟，洞庭秋水远连天。",
      "孤城背岭寒吹角，独戍临江夜泊船。",
      "贾谊上书忧汉室，长沙谪去古今怜。"
    ]
  },
  {
    "volume": 151,
    "sequence": 38,
    "title": "送侯中丞流康州",
    "author": "刘长卿",
    "content": [
      "长江极目带枫林，匹马孤云不可寻。",
      "迁播共知臣道枉，猜谗却为主恩深。",
      "辕门画角三军思，驿路青山万里心。",
      "北阙九重谁许屈，独看湘水泪沾襟。"
    ]
  },
  {
    "volume": 151,
    "sequence": 39,
    "title": "别严士元（一作李嘉祐诗）",
    "author": "刘长卿",
    "content": [
      "春风倚棹阖闾城，水国春寒阴复晴。",
      "细雨湿衣看不见，闲花落地听无声。",
      "日斜江上孤帆影，草绿湖南万里情。",
      "东道若逢相识问，青袍今日误儒生。"
    ]
  },
  {
    "volume": 151,
    "sequence": 40,
    "title": "避地江东，留别淮南使院诸公",
    "author": "刘长卿",
    "content": [
      "长安路绝鸟飞通，万里孤云西复东。",
      "旧业已应成茂草，馀生只是任飘蓬。",
      "何辞向物开秦镜，却使他人得楚弓。",
      "此去行持一竿竹，等闲将狎钓渔翁。"
    ]
  },
  {
    "volume": 151,
    "sequence": 41,
    "title": "罪所上御史惟则",
    "author": "刘长卿",
    "content": [
      "误因微禄滞南昌，幽系圜扉昼夜长。",
      "黄鹤翅垂同燕雀，青松心在任风霜。",
      "斗间谁与看冤气，盆下无由见太阳。",
      "贤达不能同感激，更于何处问苍苍。"
    ]
  },
  {
    "volume": 151,
    "sequence": 42,
    "title": "送台州李使君，兼寄题国清寺",
    "author": "刘长卿",
    "content": [
      "露冕新承明主恩，山城别是武陵源。",
      "花间五马时行县，山外千峰常在门。",
      "晴江洲渚带春草，古寺杉松深暮猿。",
      "知到应真飞锡处，因君一想已忘言。"
    ]
  },
  {
    "volume": 151,
    "sequence": 43,
    "title": "狱中闻收东京有赦",
    "author": "刘长卿",
    "content": [
      "传闻阙下降丝纶，为报关东灭虏尘。",
      "壮志已怜成白首，馀生犹待发青春。",
      "风霜何事偏伤物，天地无情亦爱人。",
      "持法不须张密网，恩波自解惜枯鳞。"
    ]
  },
  {
    "volume": 151,
    "sequence": 44,
    "title": "温汤客舍",
    "author": "刘长卿",
    "content": [
      "冬狩温泉岁欲阑，宫城佳气晚宜看。",
      "汤熏仗里千旗暖，雪照山边万井寒。",
      "君门献赋谁相达，客舍无钱辄自安。",
      "且喜礼闱秦镜在，还将妍丑付春官。"
    ]
  },
  {
    "volume": 151,
    "sequence": 45,
    "title": "送孙逸归庐山（得帆字）",
    "author": "刘长卿",
    "content": [
      "炉峰绝顶楚云衔，楚客东归栖此岩。",
      "彭蠡湖边香橘柚，浔阳郭外暗枫杉。",
      "青山不断三湘道，飞鸟空随万里帆。",
      "常爱此中多胜事，新诗他日伫开缄。"
    ]
  },
  {
    "volume": 151,
    "sequence": 46,
    "title": "送马秀才落第归江南",
    "author": "刘长卿",
    "content": [
      "南客怀归乡梦频，东门怅别柳条新。",
      "殷勤斗酒城阴暮，荡漾孤舟楚水春。",
      "湘竹旧斑思帝子，江蓠初绿怨骚人。",
      "怜君此去未得意，陌上愁看泪满巾。"
    ]
  },
  {
    "volume": 151,
    "sequence": 47,
    "title": "送常十九归嵩少故林",
    "author": "刘长卿",
    "content": [
      "迢迢此恨杳无涯，楚泽嵩丘千里赊。",
      "歧路别时惊一叶，云林归处忆三花。",
      "秋天苍翠寒飞雁，古堞萧条晚噪鸦。",
      "他日山中逢胜事，桃源洞里几人家。"
    ]
  },
  {
    "volume": 151,
    "sequence": 48,
    "title": "送宇文迁明府赴洪州张观察追摄丰城令",
    "author": "刘长卿",
    "content": [
      "送君不复远为心，余亦扁舟湘水阴。",
      "路逐山光何处尽，春随草色向南深。",
      "陈蕃待客应悬榻，宓贱之官独抱琴。",
      "倘见主人论谪宦，尔来空有白头吟。"
    ]
  },
  {
    "volume": 151,
    "sequence": 49,
    "title": "送李将军（一作送开府侄随故李使君旅亲却赴上都）",
    "author": "刘长卿",
    "content": [
      "征西诸将一如君，报德谁能不顾勋。",
      "身逐塞鸿来万里，手披荒草看孤坟。",
      "擒生绝漠经胡雪，怀旧长沙哭楚云。",
      "归去萧条灞陵上，几人看葬李将军。"
    ]
  },
  {
    "volume": 151,
    "sequence": 50,
    "title": "西陵寄一上人",
    "author": "刘长卿",
    "content": [
      "东山访道成开士，南渡隋阳作本师。",
      "了义惠心能善诱，吴风越俗罢淫祠。",
      "室中时见天人命，物外长悬海岳期。",
      "多谢清言异玄度，悬河高论有谁持。"
    ]
  },
  {
    "volume": 151,
    "sequence": 51,
    "title": "赋得（一作皇甫冉诗，题作春思）",
    "author": "刘长卿",
    "content": [
      "莺啼燕语报新年，马邑龙堆路几千。",
      "家住层城临汉苑，心随明月到胡天。",
      "机中锦字论长恨，楼上花枝笑独眠。",
      "为问元戎窦车骑，何时返旆勒燕然。"
    ]
  },
  {
    "volume": 151,
    "sequence": 52,
    "title": "三月李明府后亭泛舟（一作皇甫冉诗）",
    "author": "刘长卿",
    "content": [
      "江南风景复如何，闻道新亭更欲过。",
      "处处纫兰春浦渌，萋萋籍草远山多。",
      "壶觞须就陶彭泽，时俗犹传晋永和。",
      "更待持桡徐转去，微风落日水增波。"
    ]
  },
  {
    "volume": 151,
    "sequence": 53,
    "title": "喜朱拾遗承恩拜命赴任上都",
    "author": "刘长卿",
    "content": [
      "诏书征拜脱荷裳，身去东山闭草堂。",
      "阊阖九天通奏籍，华亭一鹤在朝行。",
      "沧洲离别风烟远，青琐幽深漏刻长。",
      "今日却回垂钓处，海鸥相见已高翔。"
    ]
  },
  {
    "volume": 151,
    "sequence": 54,
    "title": "郧上送韦司士归上都旧业（司士即郑公之孙顷客于郧上）",
    "author": "刘长卿",
    "content": [
      "前朝旧业想遗尘，今日他乡独尔身。",
      "郧地国除为过客，杜陵家在有何人。",
      "苍苔白露生三径，古木寒蝉满四邻。",
      "西去茫茫问归路，关河渐近泪盈巾。"
    ]
  },
  {
    "volume": 151,
    "sequence": 55,
    "title": "感怀",
    "author": "刘长卿",
    "content": [
      "秋风落叶正堪悲，黄菊残花欲待谁。",
      "水近偏逢寒气早，山深常见日光迟。",
      "愁中卜命看周易，梦里招魂读楚词。",
      "自笑不如湘浦雁，飞来即是北归时。"
    ]
  },
  {
    "volume": 151,
    "sequence": 56,
    "title": "送杨於陵归宋汴州别业",
    "author": "刘长卿",
    "content": [
      "半山溪雨带斜晖，向水残花映客衣。",
      "旅食嗟余当岁晚，能文似汝少年稀。",
      "新河柳色千株暗，故国云帆万里归。",
      "离乱要知君到处，寄书须及雁南飞。"
    ]
  },
  {
    "volume": 151,
    "sequence": 57,
    "title": "送崔使君赴寿州",
    "author": "刘长卿",
    "content": [
      "列郡专城分国忧，彤幨皂盖古诸侯。",
      "仲华遇主年犹少，公瑾论功位已酬。",
      "草色青青迎建隼，蝉声处处杂鸣驺。",
      "千里相思如可见，淮南木叶正惊秋。"
    ]
  },
  {
    "volume": 151,
    "sequence": 58,
    "title": "上阳宫望幸",
    "author": "刘长卿",
    "content": [
      "玉辇西巡久未还，春光犹入上阳间。",
      "万木长承新雨露，千门空对旧河山。",
      "深花寂寂宫城闭，细草青青御路闲。",
      "独见彩云飞不尽，只应来去候龙颜。"
    ]
  },
  {
    "volume": 151,
    "sequence": 59,
    "title": "过裴舍人故居",
    "author": "刘长卿",
    "content": [
      "惨惨天寒独掩扃，纷纷黄叶满空庭。",
      "孤坟何处依山木，百口无家学水萍。",
      "篱花犹及重阳发，邻笛那堪落日听。",
      "书幌无人长不卷，秋来芳草自为萤。"
    ]
  },
  {
    "volume": 151,
    "sequence": 60,
    "title": "登松江驿楼北望故园",
    "author": "刘长卿",
    "content": [
      "泪尽江楼北望归，田园已陷百重围。",
      "平芜万里无人去，落日千山空鸟飞。",
      "孤舟漾漾寒潮小，极浦苍苍远树微。",
      "白鸥渔父徒相待，未扫欃枪懒息机。"
    ]
  },
  {
    "volume": 151,
    "sequence": 61,
    "title": "秋夜有怀高三十五適，兼呈空上人（一作皇甫冉诗）",
    "author": "刘长卿",
    "content": [
      "晚节逢君趣道深，结茅栽树近东林。",
      "吾师几度曾摩顶，高士何年遂发心。",
      "北渚三更闻过雁，西城万里动寒砧。",
      "不见支公与玄度，相思拥膝坐长吟。"
    ]
  },
  {
    "volume": 151,
    "sequence": 62,
    "title": "送孔巢父赴河南军（一作皇甫冉诗）",
    "author": "刘长卿",
    "content": [
      "江南相送隔烟波，况复新秋一雁过。",
      "闻道全军征北虏，又言诗将会南河。",
      "边心冉冉乡人绝，寒色青青战马多。",
      "共许陈琳工奏记，知君名行未蹉跎。"
    ]
  },
  {
    "volume": 151,
    "sequence": 63,
    "title": "登润州万岁楼（一作皇甫冉诗）",
    "author": "刘长卿",
    "content": [
      "高楼独上思依依，极浦遥山合翠微。",
      "江客不堪频北望，塞鸿何事又南飞。",
      "垂山古渡寒烟积，瓜步空洲远树稀。",
      "闻道王师犹转战，更能谈笑解重围。"
    ]
  },
  {
    "volume": 151,
    "sequence": 64,
    "title": "江楼送太康郭主簿赴岭南",
    "author": "刘长卿",
    "content": [
      "对酒怜君安可论，当官爱士如平原。",
      "料钱用尽却为谤，食客空多谁报恩。",
      "万里孤舟向南越，苍梧云中暮帆灭。",
      "树色应无江北秋，天涯尚见淮阳月。",
      "驿路南随桂水流，猿声不绝到炎州。",
      "青山落日那堪望，谁见思君江上楼。"
    ]
  },
  {
    "volume": 151,
    "sequence": 65,
    "title": "客舍喜郑三见寄",
    "author": "刘长卿",
    "content": [
      "客舍逢君未换衣，闭门愁见桃花飞。",
      "遥想故园今已尔，家人应念行人归。",
      "寂寞垂杨映深曲，长安日暮灵台宿。",
      "穷巷无人鸟雀闲，空庭新雨莓苔绿。",
      "北中分与故交疏，何幸仍回长者车，十年未称平生意，好得辛勤谩读书。"
    ]
  },
  {
    "volume": 151,
    "sequence": 66,
    "title": "送贾三北游",
    "author": "刘长卿",
    "content": [
      "贾生未达犹窘迫，身驰匹马邯郸陌。",
      "片云郊外遥送人，斗酒城边暮留客。",
      "顾予他日仰时髦，不堪此别相思劳。",
      "雨色新添漳水绿，夕阳远照苏门高。",
      "把袂相看衣共缁，穷愁只是惜良时。",
      "亦知到处逢下榻，莫滞秋风西上期。"
    ]
  },
  {
    "volume": 151,
    "sequence": 67,
    "title": "齐一和尚影堂",
    "author": "刘长卿",
    "content": [
      "一公住世忘世纷，暂来复去谁能分。",
      "身寄虚空如过客，心将生灭是浮云。",
      "萧散浮云往不还，凄凉遗教殁仍传。",
      "旧地愁看双树在，空堂只是一灯悬。",
      "一灯长照恒河沙，双树犹落诸天花。",
      "天花寂寂香深殿，苔藓苍苍閟虚院。",
      "昔余精念访禅扉，常接微言清道机。",
      "今来寂寞无所得，唯共门人泪满衣。"
    ]
  },
  {
    "volume": 151,
    "sequence": 68,
    "title": "颍川留别司仓李万",
    "author": "刘长卿",
    "content": [
      "故人早负干将器，谁言未展平生意。",
      "想君畴昔高步时，肯料如今折腰事。",
      "且知投刃皆若虚，日挥案牍常有馀。",
      "槐暗公庭趋小吏，荷香陂水脍鲈鱼。",
      "客里相逢款话深，如何歧路剩沾襟。",
      "白云西上催归念，颍水东流是别心。",
      "落日征骖随去尘，含情挥手背城闉。",
      "已恨良时空此别，不堪秋草更愁人。"
    ]
  },
  {
    "volume": 151,
    "sequence": 69,
    "title": "听笛歌留别郑协律",
    "author": "刘长卿",
    "content": [
      "旧游怜我长沙谪，载酒沙头送迁客。",
      "天涯望月自沾衣，江上何人复吹笛。",
      "横笛能令孤客愁，渌波淡淡如不流。",
      "商声寥亮羽声苦，江天寂历江枫秋。",
      "静听关山闻一叫，三湘月色悲猿啸。",
      "又吹杨柳激繁音，千里春色伤人心。",
      "随风飘向何处落，唯见曲尽平湖深。",
      "明发与君离别后，马上一声堪白首。"
    ]
  },
  {
    "volume": 151,
    "sequence": 70,
    "title": "时平后送范伦归安州",
    "author": "刘长卿",
    "content": [
      "昨闻战罢图麟阁，破虏收兵卷戎幕。",
      "沧海初看汉月明，紫微已见胡星落。",
      "忆昔扁舟此南渡，荆棘烟尘满归路。",
      "与君携手姑苏台，望乡一日登几回。",
      "白云飞鸟去寂寞，吴山楚岫空崔嵬。",
      "事往时平还旧丘，青青春草近家愁。",
      "洛阳举目今谁在，颍水无情应自流。",
      "吴苑西人去欲稀，留连一日空知非。",
      "江潭岁尽愁不尽，鸿雁春归身未归。",
      "万里遥悬帝乡忆，五年空带风尘色。",
      "却到长安逢故人，不道姓名应不识。"
    ]
  },
  {
    "volume": 151,
    "sequence": 71,
    "title": "小鸟篇，上裴尹",
    "author": "刘长卿",
    "content": [
      "藩篱小鸟何甚微，翩翩日夕空此飞。",
      "只缘六翮不自致，长似孤云无所依。",
      "西城黯黯斜晖落，众鸟纷纷皆有托。",
      "独立虽轻燕雀群，孤飞还惧鹰鹯搏。",
      "自怜天上青云路，吊影徘徊独愁暮。",
      "衔花纵有报恩时，择木谁容托身处。",
      "岁月蹉跎飞不进，羽毛憔悴何人问。",
      "绕树空随乌鹊惊，巢林只有鹪鹩分。",
      "主人庭中荫乔木，爱此清阴欲栖宿。",
      "少年挟弹遥相猜，遂使惊飞往复回。",
      "不辞奋翼向君去，唯怕金丸随后来。"
    ]
  },
  {
    "volume": 151,
    "sequence": 72,
    "title": "登吴古城歌",
    "author": "刘长卿",
    "content": [
      "登古城兮思古人，感贤达兮同埃尘。",
      "望平原兮寄远目，叹姑苏兮聚麋鹿。",
      "黄池高会事未终，沧海横流人荡覆。",
      "伍员杀身谁不冤，竟看墓树如所言。",
      "越王尝胆安可敌，远取石田何所益。",
      "一朝空谢会稽人，万古犹伤甬东客。",
      "黍离离兮城坡坨，牛羊践兮牧竖歌。",
      "野无人兮秋草绿，园为墟兮古木多。",
      "白杨萧萧悲故柯，黄雀啾啾争晚禾。",
      "荒阡断兮谁重过，孤舟逝兮愁若何。",
      "天寒日暮江枫落，叶去辞风水自波。"
    ]
  },
  {
    "volume": 151,
    "sequence": 73,
    "title": "疲兵篇",
    "author": "刘长卿",
    "content": [
      "骄虏乘秋下蓟门，阴山日夕烟尘昏。",
      "三军疲马力已尽，百战残兵功未论。",
      "阵云泱漭屯塞北，羽书纷纷来不息。",
      "孤城望处增断肠，折剑看时可沾臆。",
      "元戎日夕且歌舞，不念关山久辛苦。",
      "自矜倚剑气凌云，却笑闻笳泪如雨。",
      "万里飘飖空此身，十年征战老胡尘。",
      "赤心报国无片赏，白首还家有几人。",
      "朔风萧萧动枯草，旌旗猎猎榆关道。",
      "汉月何曾照客心，胡笳只解催人老。",
      "军前仍欲破重围，闺里犹应愁未归。",
      "小妇十年啼夜织，行人九月忆寒衣。",
      "饮马滹河晚更清，行吹羌笛远归营。",
      "只恨汉家多苦战，徒遗金镞满长城。"
    ]
  },
  {
    "volume": 151,
    "sequence": 74,
    "title": "新安送陆澧归江阴",
    "author": "刘长卿",
    "content": [
      "新安路，人来去。",
      "早潮复晚潮，明日知何处。",
      "潮水无情亦解归，自怜长在新安住。"
    ]
  },
  {
    "volume": 151,
    "sequence": 75,
    "title": "弄白鸥歌",
    "author": "刘长卿",
    "content": [
      "泛泛江上鸥，毛衣皓如雪。",
      "朝飞潇湘水，夜宿洞庭月。",
      "归客正夷犹，爱此沧江闲白鸥。"
    ]
  },
  {
    "volume": 151,
    "sequence": 76,
    "title": "长沙赠衡岳祝融峰般若禅师",
    "author": "刘长卿",
    "content": [
      "般若公，般若公，负钵何时下祝融。",
      "归路却看飞鸟外，禅房空掩白云中。",
      "桂花寥寥闲自落，流水无心西复东。"
    ]
  },
  {
    "volume": 151,
    "sequence": 77,
    "title": "赠湘南渔父",
    "author": "刘长卿",
    "content": [
      "问君何所适，暮暮逢烟水。",
      "独与不系舟，往来楚云里。",
      "钓鱼非一岁，终日只如此。",
      "日落江清桂楫迟，纤鳞百尺深可窥。",
      "沈钩垂饵不在得，白首沧浪空自知。"
    ]
  },
  {
    "volume": 151,
    "sequence": 78,
    "title": "明月湾寻贺九不遇",
    "author": "刘长卿",
    "content": [
      "楚水日夜绿，傍江春草滋。",
      "青青遥满目，万里伤心归。",
      "故人川上复何之，明月湾南空所思。",
      "故人不在明月在，谁见孤舟来去时。"
    ]
  },
  {
    "volume": 151,
    "sequence": 79,
    "title": "题曲阿三昧王佛殿前孤石",
    "author": "刘长卿",
    "content": [
      "孤石自何处，对之疑旧游。",
      "氛氲岘首夕，苍翠剡中秋。",
      "迥出群峰当殿前，雪山灵鹫惭贞坚。",
      "一片孤云长不去，莓苔古色空苍然。"
    ]
  },
  {
    "volume": 151,
    "sequence": 80,
    "title": "送友人东归",
    "author": "刘长卿",
    "content": [
      "对酒灞亭暮，相看愁自深。",
      "河边草已绿，此别难为心。",
      "关路迢迢匹马归，垂杨寂寂数莺飞。",
      "怜君献策十馀载，今日犹为一布衣。"
    ]
  },
  {
    "volume": 151,
    "sequence": 81,
    "title": "入桂渚次砂牛石穴",
    "author": "刘长卿",
    "content": [
      "扁舟傍归路，日暮潇湘深。",
      "湘水清见底，楚云淡无心。",
      "片帆落桂渚，独夜依枫林。",
      "枫林月出猿声苦，桂渚天寒桂花吐。",
      "此中无处不堪愁，江客相看泪如雨。"
    ]
  },
  {
    "volume": 151,
    "sequence": 82,
    "title": "严陵钓台，送李康成赴江东使",
    "author": "刘长卿",
    "content": [
      "潺湲子陵濑，仿佛如在目。",
      "七里人已非，千年水空绿。",
      "新安江上孤帆远，应逐枫林万馀转。",
      "古台落日共萧条，寒水无波更清浅。",
      "台上渔竿不复持，却令猿鸟向人悲。",
      "滩声山翠至今在，迟尔行舟晚泊时。"
    ]
  },
  {
    "volume": 151,
    "sequence": 83,
    "title": "送姨子弟往南郊",
    "author": "刘长卿",
    "content": [
      "一展慰久阔，寸心仍未伸。",
      "别时两童稚，及此俱成人。",
      "那堪适会面，遽已悲分首。",
      "客路向楚云，河桥对衰柳。",
      "送君匹马别河桥，汝南山郭寒萧条。",
      "今我单车复西上，郎去灞陵转惆怅。",
      "何处共伤离别心，明月亭亭两乡望。"
    ]
  },
  {
    "volume": 151,
    "sequence": 84,
    "title": "铜雀台",
    "author": "刘长卿",
    "content": [
      "娇爱更何日，高台空数层。",
      "含啼映双袖，不忍看西陵。",
      "漳河东流无复来，百花辇路为苍苔。",
      "青楼月夜长寂寞，碧云日暮空徘徊。",
      "君不见邺中万事非昔时，古人不在今人悲。",
      "春风不逐君王去，草色年年旧宫路。",
      "宫中歌舞已浮云，空指行人往来处。"
    ]
  },
  {
    "volume": 151,
    "sequence": 85,
    "title": "王昭君歌",
    "author": "刘长卿",
    "content": [
      "自矜娇艳色，不顾丹青人。",
      "那知粉绘能相负，却使容华翻误身。",
      "上马辞君嫁骄虏，玉颜对人啼不语。",
      "北风雁急浮云秋，万里独见黄河流。",
      "纤腰不复汉宫宠，双蛾长向胡天愁。",
      "琵琶弦中苦调多，萧萧羌笛声相和。",
      "谁怜一曲传乐府，能使千秋伤绮罗。"
    ]
  },
  {
    "volume": 151,
    "sequence": 86,
    "title": "送杜越江佐觐省往新安江",
    "author": "刘长卿",
    "content": [
      "去帆楚天外，望远愁复积。",
      "想见新安江，扁舟一行客。",
      "清流数千丈，底下看白石。",
      "色混元气深，波连洞庭碧。",
      "鸣桹去未已，前路行可觌。",
      "猿鸟悲啾啾，杉松雨声夕。",
      "送君东赴归宁期，新安江水远相随。",
      "见说江中孤屿在，此行应赋谢公诗。"
    ]
  },
  {
    "volume": 151,
    "sequence": 87,
    "title": "湘中忆归",
    "author": "刘长卿",
    "content": [
      "终日空理棹，经年犹别家。",
      "顷来行已远，弥觉天无涯。",
      "白云意自深，沧海梦难隔。",
      "迢递万里帆，飘飖一行客。",
      "独怜西江外，远寄风波里。",
      "平湖流楚天，孤雁渡湘水。",
      "湘流澹澹空愁予，猿啼啾啾满南楚。",
      "扁舟泊处闻此声，江客相看泪如雨。"
    ]
  },
  {
    "volume": 151,
    "sequence": 88,
    "title": "送郭六侍从之武陵郡",
    "author": "刘长卿",
    "content": [
      "常爱武陵郡，羡君将远寻。",
      "空怜世界迫，孤负桃源心。",
      "洛阳遥想桃源隔，野水闲流春自碧。",
      "花下常迷楚客船，洞中时见秦人宅。",
      "落日相看斗酒前，送君南望但依然。",
      "河梁马首随春草，江路猿声愁暮天。",
      "丈人别乘佐分忧，才子趋庭兼胜游。",
      "澧浦荆门行可见，知君诗兴满沧洲。"
    ]
  },
  {
    "volume": 151,
    "sequence": 89,
    "title": "山鸲鹆歌（一作韦应物诗）",
    "author": "刘长卿",
    "content": [
      "山鸲鹆，长在此山吟古木。",
      "嘲哳相呼响空谷，哀鸣万变如成曲。",
      "江南逐臣悲放逐，倚树听之心断续。",
      "巴人峡里自闻猿，燕客水头空击筑。",
      "山鸲鹆，一生不及双黄鹄。",
      "朝去秋田啄残粟，暮入寒林啸群族。",
      "鸣相逐，啄残粟，食不足。",
      "青云杳杳无力飞，白露苍苍抱枝宿。",
      "不知何事守空山，万壑千峰自愁独。"
    ]
  },
  {
    "volume": 151,
    "sequence": 90,
    "title": "望龙山怀道士许法棱",
    "author": "刘长卿",
    "content": [
      "心惆怅，望龙山。",
      "云之际，鸟独还。",
      "悬崖绝壁几千丈，绿萝袅袅不可攀。",
      "龙山高，谁能践。",
      "灵原中，苍翠晚。",
      "岚烟瀑水如向人，终日迢迢空在眼。",
      "中有一人披霓裳，诵经山顶飧琼浆。",
      "空林闲坐独焚香，真官列侍俨成行。",
      "朝入青霄礼玉堂，夜扫白云眠石床。",
      "桃花洞里居人满，桂树山中住日长，龙山高高遥相望。"
    ]
  },
  {
    "volume": 151,
    "sequence": 91,
    "title": "戏赠干越尼子歌",
    "author": "刘长卿",
    "content": [
      "鄱阳女子年十五，家本秦人今在楚。",
      "厌向春江空浣沙，龙宫落发披袈裟。",
      "五年持戒长一食，至今犹自颜如花。",
      "亭亭独立青莲下，忍草禅枝绕精舍。",
      "自用黄金买地居，能嫌碧玉随人嫁。",
      "北客相逢疑姓秦，铅花抛却仍青春。",
      "一花一竹如有意，不语不笑能留人。",
      "黄鹂欲栖白日暮，天香未散经行处。",
      "却对香炉闲诵经，春泉漱玉寒泠泠。",
      "云房寂寂夜钟后，吴音清切令人听。",
      "人听吴音歌一曲，杳然如在诸天宿。",
      "谁堪世事更相牵，惆怅回船江水渌。"
    ]
  },
  {
    "volume": 151,
    "sequence": 92,
    "title": "游四窗",
    "author": "刘长卿",
    "content": [
      "四明山绝奇，自古说登陆。",
      "苍崖倚天立，覆石如覆屋。",
      "玲珑开户牖，落落明四目。",
      "箕星分南野，有斗挂檐北。",
      "日月居东西，朝昏互出没。",
      "我来游其间，寄傲巾半幅。",
      "白云本无心，悠然伴幽独。",
      "对此脱尘鞅，顿忘荣与辱。",
      "长笑天地宽，仙风吹佩玉。"
    ]
  },
  {
    "volume": 151,
    "sequence": 93,
    "title": "和中丞出使恩命过终南别业",
    "author": "刘长卿",
    "content": [
      "不过林园久，多因宠遇偏。",
      "故山长寂寂，春草过年年。",
      "花待朝衣间，云迎驿骑连。",
      "松萝深旧閤，樵木散闲田。",
      "拜阙贪摇佩，看琴懒更弦。",
      "君恩催早入，已梦傅岩边。"
    ]
  },
  {
    "volume": 151,
    "sequence": 94,
    "title": "岳阳楼",
    "author": "刘长卿",
    "content": [
      "行尽清溪日已蹉，云容山影两嵯峨。",
      "楼前归客怨秋梦，湖上美人疑夜歌。",
      "独坐高高风势急，平湖渺渺月明多。",
      "终期一艇载樵去，来往片帆愁白波。"
    ]
  },
  {
    "volume": 151,
    "sequence": 95,
    "title": "春望寄王涔阳",
    "author": "刘长卿",
    "content": [
      "清明别后雨晴时，极浦空颦一望眉。",
      "湖畔春山烟点点，云中远树墨离离。",
      "依微水戍闻钲鼓，掩映沙村见酒旗。",
      "风暖草长愁自醉，行吟无处寄相思。"
    ]
  },
  {
    "volume": 151,
    "sequence": 96,
    "title": "留辞",
    "author": "刘长卿",
    "content": [
      "南楚迢迢通汉口，西江淼淼去扬州。",
      "春风已遣归心促，纵复芳菲不可留。"
    ]
  }
]