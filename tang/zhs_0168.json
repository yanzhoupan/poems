[
  {
    "volume": 168,
    "sequence": 1,
    "title": "赠孟浩然",
    "author": "李白",
    "content": [
      "吾爱孟夫子，风流天下闻。",
      "红颜弃轩冕，白首卧松云。",
      "醉月频中圣，迷花不事君。",
      "高山安可仰，徒此揖清芬。"
    ]
  },
  {
    "volume": 168,
    "sequence": 2,
    "title": "赠从兄襄阳少府皓",
    "author": "李白",
    "content": [
      "结发未识事，所交尽豪雄。",
      "却秦不受赏，击晋宁为功。",
      "小节岂足言，退耕舂陵东。",
      "归来无产业，生事如转蓬。",
      "一朝乌裘敝，百镒黄金空。",
      "弹剑徒激昂，出门悲路穷。",
      "吾兄青云士，然诺闻诸公。",
      "所以陈片言，片言贵情通。",
      "棣华倘不接，甘与秋草同。"
    ]
  },
  {
    "volume": 168,
    "sequence": 3,
    "title": "淮海对雪赠傅霭（一作淮南对雪赠孟浩然）",
    "author": "李白",
    "content": [
      "朔雪落吴天，从风渡溟渤。",
      "海树成阳春，江沙浩明月。",
      "兴从剡溪起，思绕梁园发。",
      "寄君郢中歌，曲罢心断绝。"
    ]
  },
  {
    "volume": 168,
    "sequence": 4,
    "title": "赠徐安宜",
    "author": "李白",
    "content": [
      "白田见楚老，歌咏徐安宜。",
      "制锦不择地，操刀良在兹。",
      "清风动百里，惠化闻京师。",
      "浮人若云归，耕种满郊岐。",
      "川光净麦陇，日色明桑枝。",
      "讼息但长啸，宾来或解颐。",
      "青橙拂户牖，白水流园池。",
      "游子滞安邑，怀恩未忍辞。",
      "翳君树桃李，岁晚托深期。"
    ]
  },
  {
    "volume": 168,
    "sequence": 5,
    "title": "赠任城卢主簿",
    "author": "李白",
    "content": [
      "海鸟知天风，窜身鲁门东。",
      "临觞不能饮，矫翼思凌空。",
      "钟鼓不为乐，烟霜谁与同。",
      "归飞未忍去，流泪谢鸳鸿。"
    ]
  },
  {
    "volume": 168,
    "sequence": 6,
    "title": "早秋赠裴十七仲堪",
    "author": "李白",
    "content": [
      "远海动风色，吹愁落天涯。",
      "南星变大火，热气馀丹霞。",
      "光景不可回，六龙转天车。",
      "荆人泣美玉，鲁叟悲匏瓜。",
      "功业若梦里，抚琴发长嗟。",
      "裴生信英迈，屈起多才华。",
      "历抵海岱豪，结交鲁朱家。",
      "复携两少女，艳色惊荷葩。",
      "双歌入青云，但惜白日斜。",
      "穷溟出宝贝，大泽饶龙蛇。",
      "明主倘见收，烟霞路非赊。",
      "时命若不会，归应炼丹砂。"
    ]
  },
  {
    "volume": 168,
    "sequence": 7,
    "title": "赠范金卿二首",
    "author": "李白",
    "content": [
      "君子枉清盼，不知东走迷。",
      "离家来几月，络纬鸣中闺。",
      "桃李君不言，攀花愿成蹊。",
      "那能吐芳信，惠好相招携。",
      "我有结绿珍，久藏浊水泥。",
      "时人弃此物，乃与燕珉齐。",
      "摭拭欲赠之，申眉路无梯。",
      "辽东惭白豕，楚客羞山鸡。",
      "徒有献芹心，终流泣玉啼。",
      "只应自索漠，留舌示山妻。",
      "范宰不买名，弦歌对前楹。",
      "为邦默自化，日觉冰壶清。",
      "百里鸡犬静，千庐机杼鸣。",
      "浮人少荡析，爱客多逢迎。",
      "游子睹嘉政，因之听颂声。"
    ]
  },
  {
    "volume": 168,
    "sequence": 8,
    "title": "赠瑕丘王少府",
    "author": "李白",
    "content": [
      "皎皎鸾凤姿，飘飘神仙气。",
      "梅生亦何事，来作南昌尉。",
      "清风佐鸣琴，寂寞道为贵。",
      "一见过所闻，操持难与群。",
      "毫挥鲁邑讼，目送瀛洲云。",
      "我隐屠钓下，尔当玉石分。",
      "无由接高论，空此仰清芬。"
    ]
  },
  {
    "volume": 168,
    "sequence": 9,
    "title": "东鲁见狄博通",
    "author": "李白",
    "content": [
      "去年别我向何处，有人传道游江东。",
      "谓言挂席度沧海，却来应是无长风。"
    ]
  },
  {
    "volume": 168,
    "sequence": 10,
    "title": "见京兆韦参军量移东阳二首",
    "author": "李白",
    "content": [
      "潮水还归海，流人却到吴。",
      "相逢问愁苦，泪尽日南珠。",
      "闻说金华渡，东连五百滩。",
      "全胜若耶好，莫道此行难。",
      "猿啸千溪合，松风五月寒。",
      "他年一携手，摇艇入新安。"
    ]
  },
  {
    "volume": 168,
    "sequence": 11,
    "title": "赠丹阳横山周处士惟长",
    "author": "李白",
    "content": [
      "周子横山隐，开门临城隅。",
      "连峰入户牖，胜概凌方壶。",
      "时作白纻词，放歌丹阳湖。",
      "水色傲溟渤，川光秀菰蒲。",
      "当其得意时，心与天壤俱。",
      "闲云随舒卷，安识身有无。",
      "抱石耻献玉，沉泉笑探珠。",
      "羽化如可作，相携上清都。"
    ]
  },
  {
    "volume": 168,
    "sequence": 12,
    "title": "玉真公主别馆苦雨，赠卫尉张卿二首",
    "author": "李白",
    "content": [
      "秋坐金张馆，繁阴昼不开。",
      "空烟迷雨色，萧飒望中来。",
      "翳翳昏垫苦，沉沉忧恨催。",
      "清秋何以慰，白酒盈吾杯。",
      "吟咏思管乐，此人已成灰。",
      "独酌聊自勉，谁贵经纶才。",
      "弹剑谢公子，无鱼良可哀。",
      "苦雨思白日，浮云何由卷。",
      "稷契和天人，阴阳乃骄蹇。",
      "秋霖剧倒井，昏雾横绝巘。",
      "欲往咫尺途，遂成山川限。",
      "潈潈奔溜闻，浩浩惊波转。",
      "泥沙塞中途，牛马不可辨。",
      "饥从漂母食，闲缀羽陵简。",
      "园家逢秋蔬，藜藿不满眼。",
      "蟏蛸结思幽，蟋蟀伤褊浅。",
      "厨灶无青烟，刀机生绿藓。",
      "投箸解鹔鹴，换酒醉北堂。",
      "丹徒布衣者，慷慨未可量。",
      "何时黄金盘，一斛荐槟榔。",
      "功成拂衣去，摇曳沧洲傍。"
    ]
  },
  {
    "volume": 168,
    "sequence": 13,
    "title": "赠韦秘书子春二首",
    "author": "李白",
    "content": [
      "谷口郑子真，躬耕在岩石。",
      "高名动京师，天下皆籍籍。",
      "斯人竟不起，云卧从所适。",
      "苟无济代心，独善亦何益。",
      "惟君家世者，偃息逢休明。",
      "谈天信浩荡，说剑纷纵横。",
      "谢公不徒然，起来为苍生。",
      "秘书何寂寂，无乃羁豪英。",
      "且复归碧山，安能恋金阙。",
      "旧宅樵渔地，蓬蒿已应没。",
      "却顾女几峰，胡颜见云月。",
      "徒为风尘苦，一官已白须。",
      "气同万里合，访我来琼都。",
      "披云睹青天，扪虱话良图。",
      "留侯将绮里，出处未云殊。",
      "终与安社稷，功成去五湖。"
    ]
  },
  {
    "volume": 168,
    "sequence": 14,
    "title": "赠韦侍御黄裳二首",
    "author": "李白",
    "content": [
      "太华生长松，亭亭凌霜雪。",
      "天与百尺高，岂为微飙折。",
      "桃李卖阳艳，路人行且迷。",
      "春光扫地尽，碧叶成黄泥。",
      "愿君学长松，慎勿作桃李。",
      "受屈不改心，然后知君子。",
      "见君乘骢马，知上太山道。",
      "此地果摧轮，全身以为宝。",
      "我如丰年玉，弃置秋田草。",
      "但勖冰壶心，无为叹衰老。"
    ]
  },
  {
    "volume": 168,
    "sequence": 15,
    "title": "赠薛校书",
    "author": "李白",
    "content": [
      "我有吴越曲，无人知此音。",
      "姑苏成蔓草，麋鹿空悲吟。",
      "未夸观涛作，空郁钓鳌心。",
      "举手谢东海，虚行归故林。"
    ]
  },
  {
    "volume": 168,
    "sequence": 16,
    "title": "赠何七判官昌浩",
    "author": "李白",
    "content": [
      "有时忽惆怅，匡坐至夜分。",
      "平明空啸咤，思欲解世纷。",
      "心随长风去，吹散万里云。",
      "羞作济南生，九十诵古文。",
      "不然拂剑起，沙漠收奇勋。",
      "老死阡陌间，何因扬清芬。",
      "夫子今管乐，英才冠三军。",
      "终与同出处，岂将沮溺群。"
    ]
  },
  {
    "volume": 168,
    "sequence": 17,
    "title": "读诸葛武侯传，书怀赠长安崔少府叔封昆季",
    "author": "李白",
    "content": [
      "汉道昔云季，群雄方战争。",
      "霸图各未立，割据资豪英。",
      "赤伏起颓运，卧龙得孔明。",
      "当其南阳时，陇亩躬自耕。",
      "鱼水三顾合，风云四海生。",
      "武侯立岷蜀，壮志吞咸京。",
      "何人先见许，但有崔州平。",
      "余亦草间人，颇怀拯物情。",
      "晚途值子玉，华发同衰荣。",
      "托意在经济，结交为弟兄。",
      "毋令管与鲍，千载独知名。"
    ]
  },
  {
    "volume": 168,
    "sequence": 18,
    "title": "赠郭将军",
    "author": "李白",
    "content": [
      "将军少年出武威，入掌银台护紫微。",
      "平明拂剑朝天去，薄暮垂鞭醉酒归。",
      "爱子临风吹玉笛，美人向月舞罗衣。",
      "畴昔雄豪如梦里，相逢且欲醉春晖。"
    ]
  },
  {
    "volume": 168,
    "sequence": 19,
    "title": "驾去温泉后赠杨山人",
    "author": "李白",
    "content": [
      "少年落魄楚汉间，风尘萧瑟多苦颜。",
      "自言管葛竟谁许，长吁莫错还闭关。",
      "一朝君王垂拂拭，剖心输丹雪胸臆，忽蒙白日回景光，直上青云生羽翼，幸陪鸾辇出鸿都，身骑飞龙天马驹。",
      "王公大人借颜色，金璋紫绶来相趋。",
      "当时结交何纷纷，片言道合惟有君。",
      "待吾尽节报明主，然后相携卧白云。"
    ]
  },
  {
    "volume": 168,
    "sequence": 20,
    "title": "温泉侍从归逢故人",
    "author": "李白",
    "content": [
      "汉帝长杨苑，夸胡羽猎归。",
      "子云叨侍从，献赋有光辉。",
      "激赏摇天笔，承恩赐御衣。",
      "逢君奏明主，他日共翻飞。"
    ]
  },
  {
    "volume": 168,
    "sequence": 21,
    "title": "赠裴十四",
    "author": "李白",
    "content": [
      "朝见裴叔则，朗如行玉山，黄河落天走东海，万里写入胸怀间。",
      "身骑白鼋不敢度，金高南山买君顾。",
      "裴回六合无相知，飘若浮云且西去。"
    ]
  },
  {
    "volume": 168,
    "sequence": 22,
    "title": "赠崔侍郎",
    "author": "李白",
    "content": [
      "黄河二尺鲤，本在孟津居。",
      "点额不成龙，归来伴凡鱼。",
      "故人东海客，一见借吹嘘。",
      "风涛倘相见，更欲凌昆墟。"
    ]
  },
  {
    "volume": 168,
    "sequence": 23,
    "title": "述德兼陈情上哥舒大夫",
    "author": "李白",
    "content": [
      "天为国家孕英才，森森矛戟拥灵台。",
      "浩荡深谋喷江海，纵横逸气走风雷。",
      "丈夫立身有如此，一呼三军皆披靡。",
      "卫青谩作大将军，白起真成一竖子。"
    ]
  },
  {
    "volume": 168,
    "sequence": 24,
    "title": "雪谗诗赠友人",
    "author": "李白",
    "content": [
      "嗟予沉迷，猖獗已久。",
      "五十知非，古人尝有。",
      "立言补过，庶存不朽。",
      "包荒匿瑕，蓄此顽丑。",
      "月出致讥，贻愧皓首。",
      "感悟遂晚，事往日迁。",
      "白璧何辜，青蝇屡前。",
      "群轻折轴，下沉黄泉。",
      "众毛飞骨，上凌青天。",
      "萋斐暗成，贝锦粲然。",
      "泥沙聚埃，珠玉不鲜。",
      "洪焰烁山，发自纤烟。",
      "苍波荡日，起于微涓。",
      "交乱四国，播于八埏。",
      "拾尘掇蜂，疑圣猜贤。",
      "哀哉悲夫，谁察予之贞坚。",
      "彼妇人之猖狂，不如鹊之强强。",
      "彼妇人之淫昏，不如鹑之奔奔。",
      "坦荡君子，无悦簧言。",
      "擢发续罪，罪乃孔多。",
      "倾海流恶，恶无以过。",
      "人生实难，逢此织罗。",
      "积毁销金，沉忧作歌。",
      "天未丧文，其如余何。",
      "妲己灭纣，褒女惑周。",
      "天维荡覆，职此之由。",
      "汉祖吕氏，食其在傍。",
      "秦皇太后，毒亦淫荒。",
      "螮蝀作昏，遂掩太阳。",
      "万乘尚尔，匹夫何伤。",
      "辞殚意穷，心切理直。",
      "如或妄谈，昊天是殛。",
      "子野善听，离娄至明。",
      "神靡遁响，鬼无逃形。",
      "不我遐弃，庶昭忠诚。"
    ]
  },
  {
    "volume": 168,
    "sequence": 25,
    "title": "赠参寥子",
    "author": "李白",
    "content": [
      "白鹤飞天书，南荆访高士。",
      "五云在岘山，果得参寥子。",
      "肮脏辞故园，昂藏入君门。",
      "天子分玉帛，百官接话言。",
      "毫墨时洒落，探玄有奇作。",
      "著论穷天人，千春秘麟阁。",
      "长揖不受官，拂衣归林峦。",
      "余亦去金马，藤萝同所欢。",
      "相思在何处，桂树青云端。"
    ]
  },
  {
    "volume": 168,
    "sequence": 26,
    "title": "赠饶阳张司户燧",
    "author": "李白",
    "content": [
      "朝饮苍梧泉，夕栖碧海烟。",
      "宁知鸾凤意，远托椅桐前。",
      "慕蔺岂曩古，攀嵇是当年。",
      "愧非黄石老，安识子房贤。",
      "功业嗟落日，容华弃徂川。",
      "一语已道意，三山期著鞭。",
      "蹉跎人间世，寥落壶中天。",
      "独见游物祖，探元穷化先。",
      "何当共携手，相与排冥筌。"
    ]
  },
  {
    "volume": 168,
    "sequence": 27,
    "title": "赠清漳明府侄聿",
    "author": "李白",
    "content": [
      "我李百万叶，柯条布中州。",
      "天开青云器，日为苍生忧。",
      "小邑且割鸡，大刀伫烹牛。",
      "雷声动四境，惠与清漳流。",
      "弦歌咏唐尧，脱落隐簪组。",
      "心和得天真，风俗犹太古。",
      "牛羊散阡陌，夜寝不扃户。",
      "问此何以然，贤人宰吾土。",
      "举邑树桃李，垂阴亦流芬。",
      "河堤绕绿水，桑柘连青云。",
      "赵女不冶容，提笼昼成群。",
      "缲丝鸣机杼，百里声相闻。",
      "讼息鸟下阶，高卧披道帙。",
      "蒲鞭挂檐枝，示耻无扑抶。",
      "琴清月当户，人寂风入室。",
      "长啸无一言，陶然上皇逸。",
      "白玉壶冰水，壶中见底清。",
      "清光洞毫发，皎洁照群情。",
      "赵北美佳政，燕南播高名。",
      "过客览行谣，因之诵德声。"
    ]
  },
  {
    "volume": 168,
    "sequence": 28,
    "title": "赠临洺县令皓弟（时被讼停官）",
    "author": "李白",
    "content": [
      "陶令去彭泽，茫然太古心。",
      "大音自成曲，但奏无弦琴。",
      "钓水路非远，连鳌意何深。",
      "终期龙伯国，与尔相招寻。"
    ]
  },
  {
    "volume": 168,
    "sequence": 29,
    "title": "赠郭季鹰",
    "author": "李白",
    "content": [
      "河东郭有道，于世若浮云。",
      "盛德无我位，清光独映君。",
      "耻将鸡并食，长与凤为群。",
      "一击九千仞，相期凌紫氛。"
    ]
  },
  {
    "volume": 168,
    "sequence": 30,
    "title": "邺中赠王大（一作邺中王大劝入高凤石门山幽居）",
    "author": "李白",
    "content": [
      "一身竟无托，远与孤蓬征。",
      "千里失所依，复将落叶并。",
      "中途偶良朋，问我将何行。",
      "欲献济时策，此心谁见明。",
      "君王制六合，海塞无交兵。",
      "壮士伏草间，沉忧乱纵横。",
      "飘飘不得意，昨发南都城。",
      "紫燕枥下嘶，青萍匣中鸣。",
      "投躯寄天下，长啸寻豪英。",
      "耻学琅琊人，龙蟠事躬耕。",
      "富贵吾自取，建功及春荣。",
      "我愿执尔手，尔方达我情。",
      "相知同一己，岂惟弟与兄。",
      "抱子弄白云，琴歌发清声。",
      "临别意难尽，各希存令名。"
    ]
  },
  {
    "volume": 168,
    "sequence": 31,
    "title": "赠华州王司士",
    "author": "李白",
    "content": [
      "淮水不绝涛澜高，盛德未泯生英髦。",
      "知君先负庙堂器，今日还须赠宝刀。"
    ]
  },
  {
    "volume": 168,
    "sequence": 32,
    "title": "赠卢征君昆弟",
    "author": "李白",
    "content": [
      "明主访贤逸，云泉今已空。",
      "二卢竟不起，万乘高其风。",
      "河上喜相得，壶中趣每同。",
      "沧州即此地，观化游无穷。",
      "水落海上清，鳌背睹方蓬。",
      "与君弄倒景，携手凌星虹。"
    ]
  },
  {
    "volume": 168,
    "sequence": 33,
    "title": "赠新平少年",
    "author": "李白",
    "content": [
      "韩信在淮阴，少年相欺凌。",
      "屈体若无骨，壮心有所凭。",
      "一遭龙颜君，啸咤从此兴。",
      "千金答漂母，万古共嗟称。",
      "而我竟何为，寒苦坐相仍。",
      "长风入短袂，两手如怀冰。",
      "故友不相恤，新交宁见矜。",
      "摧残槛中虎，羁绁鞲上鹰。",
      "何时腾风云，搏击申所能。"
    ]
  },
  {
    "volume": 168,
    "sequence": 34,
    "title": "赠崔侍郎",
    "author": "李白",
    "content": [
      "长剑一杯酒，男儿方寸心。",
      "洛阳因剧孟，托宿话胸襟。",
      "但仰山岳秀，不知江海深。",
      "长安复携手，再顾重千金。",
      "君乃輶轩佐，予叨翰墨林。",
      "高风摧秀木，虚弹落惊禽。",
      "不取回舟兴，而来命驾寻。",
      "扶摇应借力，桃李愿成阴。",
      "笑吐张仪舌，愁为庄舄吟。",
      "谁怜明月夜，肠断听秋砧。"
    ]
  },
  {
    "volume": 168,
    "sequence": 35,
    "title": "走笔赠独孤驸马",
    "author": "李白",
    "content": [
      "都尉朝天跃马归，香风吹人花乱飞。",
      "银鞍紫鞚照云日，左顾右盼生光辉。",
      "是时仆在金门里，待诏公车谒天子。",
      "长揖蒙垂国士恩，壮心剖出酬知己。",
      "一别蹉跎朝市间，青云之交不可攀。",
      "倘其公子重回顾，何必侯嬴长抱关。"
    ]
  },
  {
    "volume": 168,
    "sequence": 36,
    "title": "赠嵩山焦炼师",
    "author": "李白",
    "content": [
      "二室凌青天，三花含紫烟。",
      "中有蓬海客，宛疑麻姑仙。",
      "道在喧莫染，迹高想已绵。",
      "时餐金鹅蕊，屡读青苔篇。",
      "八极恣游憩，九垓长周旋。",
      "下瓢酌颍水，舞鹤来伊川。",
      "还归空山上，独拂秋霞眠。",
      "萝月挂朝镜，松风鸣夜弦。",
      "潜光隐嵩岳，炼魄栖云幄。",
      "霓裳何飘飖，凤吹转绵邈。",
      "愿同西王母，下顾东方朔。",
      "紫书倘可传，铭骨誓相学。"
    ]
  },
  {
    "volume": 168,
    "sequence": 37,
    "title": "口号赠征君鸿（此公时被征）",
    "author": "李白",
    "content": [
      "陶令辞彭泽，梁鸿入会稽。",
      "我寻高士传，君与古人齐。",
      "云卧留丹壑，天书降紫泥。",
      "不知杨伯起，早晚向关西。"
    ]
  },
  {
    "volume": 168,
    "sequence": 38,
    "title": "上李邕（此首萧士赟云是伪作）",
    "author": "李白",
    "content": [
      "大鹏一日同风起，抟摇直上九万里。",
      "假令风歇时下来，犹能簸却沧溟水。",
      "世人见我恒殊调，闻余大言皆冷笑。",
      "宣父犹能畏后生，丈夫未可轻年少。"
    ]
  },
  {
    "volume": 168,
    "sequence": 39,
    "title": "赠张公洲革处士",
    "author": "李白",
    "content": [
      "列子居郑圃，不将众庶分。",
      "革侯遁南浦，常恐楚人闻。",
      "抱瓮灌秋蔬，心闲游天云。",
      "每将瓜田叟，耕种汉水濆。",
      "时登张公洲，入兽不乱群。",
      "井无桔槔事，门绝刺绣文。",
      "长揖二千石，远辞百里君。",
      "斯为真隐者，吾党慕清芬。"
    ]
  }
]