[
  {
    "volume": 386,
    "sequence": 1,
    "title": "和韦开州盛山十二首·宿云亭",
    "author": "张籍",
    "content": [
      "清净当深处，虚明向远开。",
      "卷帘无俗客，应只见云来。"
    ]
  },
  {
    "volume": 386,
    "sequence": 2,
    "title": "和韦开州盛山十二首·梅溪",
    "author": "张籍",
    "content": [
      "自爱新梅好，行寻一径斜。",
      "不教人扫石，恐损落来花。"
    ]
  },
  {
    "volume": 386,
    "sequence": 3,
    "title": "和韦开州盛山十二首·茶岭",
    "author": "张籍",
    "content": [
      "紫芽连白蕊，初向岭头生。",
      "自看家人摘，寻常触露行。"
    ]
  },
  {
    "volume": 386,
    "sequence": 4,
    "title": "和韦开州盛山十二首·流杯渠",
    "author": "张籍",
    "content": [
      "渌酒白螺杯，随流去复回。",
      "似知人把处，各向面前来。"
    ]
  },
  {
    "volume": 386,
    "sequence": 5,
    "title": "和韦开州盛山十二首·盘石磴",
    "author": "张籍",
    "content": [
      "垒石盘空远，层层势不危。",
      "不知行几匝，得到上头时。"
    ]
  },
  {
    "volume": 386,
    "sequence": 6,
    "title": "和韦开州盛山十二首·桃坞",
    "author": "张籍",
    "content": [
      "春坞桃花发，多将野客游。",
      "日西殊未散，看望酒缸头。"
    ]
  },
  {
    "volume": 386,
    "sequence": 7,
    "title": "和韦开州盛山十二首·竹岩",
    "author": "张籍",
    "content": [
      "独入千竿里，缘岩踏石层。",
      "笋头齐欲出，更不许人登。"
    ]
  },
  {
    "volume": 386,
    "sequence": 8,
    "title": "和韦开州盛山十二首·琵琶台",
    "author": "张籍",
    "content": [
      "台上绿萝春，闲登不待人。",
      "每当休暇日，著履戴纱巾。"
    ]
  },
  {
    "volume": 386,
    "sequence": 9,
    "title": "和韦开州盛山十二首·胡芦沼",
    "author": "张籍",
    "content": [
      "曲沼春流满，新蒲映野鹅。",
      "闲斋朝饭后，拄杖绕行多。"
    ]
  },
  {
    "volume": 386,
    "sequence": 10,
    "title": "和韦开州盛山十二首·隐月岫",
    "author": "张籍",
    "content": [
      "月出深峰里，清凉夜亦寒。",
      "每嫌西落疾，不得到明看。"
    ]
  },
  {
    "volume": 386,
    "sequence": 11,
    "title": "和韦开州盛山十二首·绣衣石榻",
    "author": "张籍",
    "content": [
      "山城无别味，药草兼鱼果。",
      "时到绣衣人，同来石上坐。"
    ]
  },
  {
    "volume": 386,
    "sequence": 12,
    "title": "和韦开州盛山十二首·上士泉瓶",
    "author": "张籍",
    "content": [
      "阶上一眼泉，四边青石甃。",
      "唯有护净僧，添瓶将盥漱。"
    ]
  },
  {
    "volume": 386,
    "sequence": 13,
    "title": "送远客",
    "author": "张籍",
    "content": [
      "憔悴远归客，殷勤欲别杯。",
      "九星坛下路，几日见重来。"
    ]
  },
  {
    "volume": 386,
    "sequence": 14,
    "title": "寄西峰僧",
    "author": "张籍",
    "content": [
      "松暗水涓涓，夜凉人未眠。",
      "西峰月犹在，遥忆草堂前。"
    ]
  },
  {
    "volume": 386,
    "sequence": 15,
    "title": "禅师（一作西峰顶）",
    "author": "张籍",
    "content": [
      "独在西峰顶，年年闭石房。",
      "定中无弟子，人到为焚香。"
    ]
  },
  {
    "volume": 386,
    "sequence": 16,
    "title": "惜花",
    "author": "张籍",
    "content": [
      "山中春已晚，处处见花稀。",
      "明日来应尽，林间宿不归。"
    ]
  },
  {
    "volume": 386,
    "sequence": 17,
    "title": "题晖师影堂",
    "author": "张籍",
    "content": [
      "日早欲参禅，竟无相识缘。",
      "道场今独到，惆怅影堂前。"
    ]
  },
  {
    "volume": 386,
    "sequence": 18,
    "title": "泾州塞",
    "author": "张籍",
    "content": [
      "行到泾州塞，唯闻羌戍鼙。",
      "道边古双堠，犹记向安西。"
    ]
  },
  {
    "volume": 386,
    "sequence": 19,
    "title": "野田",
    "author": "张籍",
    "content": [
      "漠漠野田草，草中牛羊道。",
      "古墓无子孙，白杨不得老。"
    ]
  },
  {
    "volume": 386,
    "sequence": 20,
    "title": "岸花",
    "author": "张籍",
    "content": [
      "可怜岸边树，红蕊发青条。",
      "东风吹渡水，冲着木兰桡。"
    ]
  },
  {
    "volume": 386,
    "sequence": 21,
    "title": "别于鹄",
    "author": "张籍",
    "content": [
      "离灯及晨辉，行人起复思。",
      "出门两相顾，青山路逶迤。"
    ]
  },
  {
    "volume": 386,
    "sequence": 22,
    "title": "送蜀客",
    "author": "张籍",
    "content": [
      "蜀客南行祭碧鸡，木绵花发锦江西。",
      "山桥日晚行人少，时见猩猩树上啼。"
    ]
  },
  {
    "volume": 386,
    "sequence": 23,
    "title": "送元结",
    "author": "张籍",
    "content": [
      "昔日同游漳水边，如今重说恨绵绵。",
      "天涯相见还离别，客路秋风又几年。"
    ]
  },
  {
    "volume": 386,
    "sequence": 24,
    "title": "宿山祠（一作宫山祠）",
    "author": "张籍",
    "content": [
      "秋草宫人斜里墓，宫人谁送葬来时。",
      "千千万万皆如此，家在边城亦不知。"
    ]
  },
  {
    "volume": 386,
    "sequence": 25,
    "title": "美人宫棋",
    "author": "张籍",
    "content": [
      "红烛台前出翠娥，海沙铺局巧相和。",
      "趁行移手巡收尽，数数看谁得最多。"
    ]
  },
  {
    "volume": 386,
    "sequence": 26,
    "title": "蛮州（一作杜牧诗，题云蛮中醉）",
    "author": "张籍",
    "content": [
      "瘴水蛮中入洞流，人家多住竹棚头。",
      "一山海上无城郭，唯见松牌记象州。"
    ]
  },
  {
    "volume": 386,
    "sequence": 27,
    "title": "送元宗简",
    "author": "张籍",
    "content": [
      "貂帽垂肩窄皂裘，雪深骑马向西州。",
      "暂时相见还相送，却闭闲门依旧愁。"
    ]
  },
  {
    "volume": 386,
    "sequence": 28,
    "title": "寄徐晦",
    "author": "张籍",
    "content": [
      "鄠陂鱼美酒偏浓，不出琴斋见雪峰。",
      "应胜昨来趋府日，簿书床上乱重重。"
    ]
  },
  {
    "volume": 386,
    "sequence": 29,
    "title": "寄白学士",
    "author": "张籍",
    "content": [
      "自掌天书见客稀，纵因休沐锁双扉。",
      "几回扶病欲相访，知向禁中归未归。"
    ]
  },
  {
    "volume": 386,
    "sequence": 30,
    "title": "喜王六同宿",
    "author": "张籍",
    "content": [
      "十八年来恨别离，唯同一宿咏新诗。",
      "更相借问诗中语，共说如今胜旧时。"
    ]
  },
  {
    "volume": 386,
    "sequence": 31,
    "title": "题玉像堂",
    "author": "张籍",
    "content": [
      "玉毫不着世间尘，辉相分明十八身。",
      "入夜无烟灯更好，堂中唯有转经人。"
    ]
  },
  {
    "volume": 386,
    "sequence": 32,
    "title": "与贾岛闲游",
    "author": "张籍",
    "content": [
      "水北原南草色新，雪消风暖不生尘。",
      "城中车马应无数，能解闲行有几人。"
    ]
  },
  {
    "volume": 386,
    "sequence": 33,
    "title": "哭丘长史",
    "author": "张籍",
    "content": [
      "丘公已殁故人稀，欲过街西更访谁。",
      "每到子城东路上，忆君相逐入朝时。"
    ]
  },
  {
    "volume": 386,
    "sequence": 34,
    "title": "哭孟寂",
    "author": "张籍",
    "content": [
      "曲江院里题名处，十九人中最少年。",
      "今日春光君不见，杏花零落寺门前。"
    ]
  },
  {
    "volume": 386,
    "sequence": 35,
    "title": "患眼",
    "author": "张籍",
    "content": [
      "三年患眼今年校，免与风光便隔生。",
      "昨日韩家后园里，看花犹似未分明。"
    ]
  },
  {
    "volume": 386,
    "sequence": 36,
    "title": "答刘竞",
    "author": "张籍",
    "content": [
      "刘君久被时抛掷，老向城中作选人。",
      "昨日街西相近住，每来存问老夫身。"
    ]
  },
  {
    "volume": 386,
    "sequence": 37,
    "title": "赠华严院僧",
    "author": "张籍",
    "content": [
      "一身依止荒闲院，烛耀窗中有宿烟。",
      "遍礼华严经里字，不曾行到寺门前。"
    ]
  },
  {
    "volume": 386,
    "sequence": 38,
    "title": "逢故人",
    "author": "张籍",
    "content": [
      "山东一十馀年别，今日相逢在上都。",
      "说尽向来无限事，相看摩捋白髭须。"
    ]
  },
  {
    "volume": 386,
    "sequence": 39,
    "title": "送萧远弟",
    "author": "张籍",
    "content": [
      "街北槐花傍马垂，病身相送出门迟。",
      "与君别后秋风夜，作得新诗说向谁。"
    ]
  },
  {
    "volume": 386,
    "sequence": 40,
    "title": "送辛少府任乐安",
    "author": "张籍",
    "content": [
      "才多不肯浪容身，老大诗章转更新。",
      "选得天台山下住，一家全作学仙人。"
    ]
  },
  {
    "volume": 386,
    "sequence": 41,
    "title": "赠任道人",
    "author": "张籍",
    "content": [
      "长安多病无生计，药铺医人乱索钱。",
      "欲得定知身上事，凭君为算小行年。"
    ]
  },
  {
    "volume": 386,
    "sequence": 42,
    "title": "招周居士",
    "author": "张籍",
    "content": [
      "闭门秋雨湿墙莎，俗客来稀野思多。",
      "已扫书斋安药灶，山人作意早经过。"
    ]
  },
  {
    "volume": 386,
    "sequence": 43,
    "title": "送许处士",
    "author": "张籍",
    "content": [
      "高情自与俗人疏，独向蓝溪选僻居。",
      "会到白云长取醉，不能窗下读闲书。"
    ]
  },
  {
    "volume": 386,
    "sequence": 44,
    "title": "送律师归婺州",
    "author": "张籍",
    "content": [
      "京中开讲已多时，曾作坛头证戒师。",
      "归到双溪桥北寺，乡僧争就学威仪。"
    ]
  },
  {
    "volume": 386,
    "sequence": 45,
    "title": "题杨秘书新居",
    "author": "张籍",
    "content": [
      "爱闲不向争名地，宅在街西最静坊。",
      "卷里诗过一千首，白头新受秘书郎。"
    ]
  },
  {
    "volume": 386,
    "sequence": 46,
    "title": "送晊师",
    "author": "张籍",
    "content": [
      "九星台下煎茶别，五老峰头觅寺居。",
      "作得新诗旋相寄，人来请莫达空书。"
    ]
  },
  {
    "volume": 386,
    "sequence": 47,
    "title": "送僧往金州",
    "author": "张籍",
    "content": [
      "闻道谿阴山水好，师行一一遍经过。",
      "事须觅取堪居处，若个溪头药最多。"
    ]
  },
  {
    "volume": 386,
    "sequence": 48,
    "title": "寻徐道士",
    "author": "张籍",
    "content": [
      "寻师远到晖天观，竹院森森闭药房。",
      "闻入静来经七日，仙童檐下独焚香。"
    ]
  },
  {
    "volume": 386,
    "sequence": 49,
    "title": "答开州韦使君寄车前子",
    "author": "张籍",
    "content": [
      "开州午日车前子，作药人皆道有神。",
      "惭愧使君怜病眼，三千余里寄闲人。"
    ]
  },
  {
    "volume": 386,
    "sequence": 50,
    "title": "忆故州",
    "author": "张籍",
    "content": [
      "垒石为山伴野夫，自收灵药读仙书。",
      "如今身是他州客，每见青山忆旧居。"
    ]
  },
  {
    "volume": 386,
    "sequence": 51,
    "title": "送客游蜀",
    "author": "张籍",
    "content": [
      "行尽青山到益州，锦城楼下二江流。",
      "杜家曾向此中住，为到浣花溪水头。"
    ]
  },
  {
    "volume": 386,
    "sequence": 52,
    "title": "送陆畅",
    "author": "张籍",
    "content": [
      "共踏长安街里尘，吴州独作未归身。",
      "昔年旧宅今谁住，君过西塘与问人。"
    ]
  },
  {
    "volume": 386,
    "sequence": 53,
    "title": "感春",
    "author": "张籍",
    "content": [
      "远客悠悠任病身，谢家池上又逢春。",
      "明年各自东西去，此地看花是别人。"
    ]
  },
  {
    "volume": 386,
    "sequence": 54,
    "title": "赠李司议",
    "author": "张籍",
    "content": [
      "汉庭谁问投荒客，十载天南着白衣。",
      "秋草茫茫恶谿路，岭头遥送北人稀。"
    ]
  },
  {
    "volume": 386,
    "sequence": 55,
    "title": "别客",
    "author": "张籍",
    "content": [
      "青山历历水悠悠，今日相逢明日秋。",
      "系马城边杨柳树，为君沽酒暂淹留。"
    ]
  },
  {
    "volume": 386,
    "sequence": 56,
    "title": "登楼寄胡家兄弟",
    "author": "张籍",
    "content": [
      "独上西楼尽日闲，林烟演漾鸟蛮蛮。",
      "谢家兄弟重城里，不得同看雨后山。"
    ]
  },
  {
    "volume": 386,
    "sequence": 57,
    "title": "答刘明府",
    "author": "张籍",
    "content": [
      "身病多时又客居，满城亲旧尽相疏。",
      "可怜绛县刘明府，犹解频频寄远书。"
    ]
  },
  {
    "volume": 386,
    "sequence": 58,
    "title": "酬藤杖",
    "author": "张籍",
    "content": [
      "病里出门行步迟，喜君相赠古藤枝。",
      "倚来自觉身生力，每向傍人说得时。"
    ]
  },
  {
    "volume": 386,
    "sequence": 59,
    "title": "法雄寺东楼",
    "author": "张籍",
    "content": [
      "汾阳旧宅今为寺，犹有当时歌舞楼。",
      "四十年来车马绝，古槐深巷暮蝉愁。"
    ]
  },
  {
    "volume": 386,
    "sequence": 60,
    "title": "寄故人",
    "author": "张籍",
    "content": [
      "静曲闲房病客居，蝉声满树槿花疏。",
      "故人只在蓝田县，强半年来未得书。"
    ]
  },
  {
    "volume": 386,
    "sequence": 61,
    "title": "邻妇哭征夫",
    "author": "张籍",
    "content": [
      "双鬟初合便分离，万里征夫不得随。",
      "今日军回身独殁，去时鞍马别人骑。"
    ]
  },
  {
    "volume": 386,
    "sequence": 62,
    "title": "和崔驸马闻蝉",
    "author": "张籍",
    "content": [
      "凤凰楼下多欢乐，不觉秋风暮雨天。",
      "应为昨来身暂病，蝉声得到耳傍边。"
    ]
  },
  {
    "volume": 386,
    "sequence": 63,
    "title": "和裴仆射看樱桃花",
    "author": "张籍",
    "content": [
      "昨日南园新雨后，樱桃花发旧枝柯。",
      "天明不待人同看，绕树重重履迹多。"
    ]
  },
  {
    "volume": 386,
    "sequence": 64,
    "title": "和长安郭明府与友人县中会饮",
    "author": "张籍",
    "content": [
      "一尊清酒两人同，好在街西水县中。",
      "自恨病身相去远，此时闲坐对秋风。"
    ]
  },
  {
    "volume": 386,
    "sequence": 65,
    "title": "唐昌观看花",
    "author": "张籍",
    "content": [
      "新红旧紫不相宜，看觉从前两月迟。",
      "更向同来诗客道，明年到此莫过时。"
    ]
  },
  {
    "volume": 386,
    "sequence": 66,
    "title": "九华观看花",
    "author": "张籍",
    "content": [
      "街西无数闲游处，不似九华仙观中。",
      "花里可怜池上景，几重墙壁贮春风。"
    ]
  },
  {
    "volume": 386,
    "sequence": 67,
    "title": "赠姚合",
    "author": "张籍",
    "content": [
      "丹凤城门向晓开，千官相次入朝来。",
      "唯君独走冲尘土，下马桥边报直回。"
    ]
  },
  {
    "volume": 386,
    "sequence": 68,
    "title": "同韦员外开元观寻时道士",
    "author": "张籍",
    "content": [
      "观里初晴竹树凉，闲行共到最高房。",
      "昨来官罢无生计，欲就师求断谷方。"
    ]
  },
  {
    "volume": 386,
    "sequence": 69,
    "title": "同韩侍御南溪夜赏",
    "author": "张籍",
    "content": [
      "喜作闲人得出城，南溪两月逐君行。",
      "忽闻新命须归去，一夜船中语到明。"
    ]
  },
  {
    "volume": 386,
    "sequence": 70,
    "title": "使行望悟真寺",
    "author": "张籍",
    "content": [
      "采玉峰连佛寺幽，高高斜对驿门楼。",
      "无端来去骑官马，寸步教身不得游。"
    ]
  },
  {
    "volume": 386,
    "sequence": 71,
    "title": "重阳日至峡道",
    "author": "张籍",
    "content": [
      "无限青山行已尽，回看忽觉远离家。",
      "逢高欲饮重阳酒，山菊今朝未有花。"
    ]
  },
  {
    "volume": 386,
    "sequence": 72,
    "title": "赠主客刘郎中",
    "author": "张籍",
    "content": [
      "忆昔君登南省日，老夫犹是褐衣身。",
      "谁知二十余年后，来作客曹相替人。"
    ]
  },
  {
    "volume": 386,
    "sequence": 73,
    "title": "同严给事闻唐昌观玉蕊近有仙过，因成绝句二首",
    "author": "张籍",
    "content": [
      "千枝花里玉尘飞，阿母宫中见亦稀。",
      "应共诸仙斗百草，独来偷得一枝归。",
      "九色云中紫凤车，寻仙来到洞仙家。",
      "飞轮回处无踪迹，唯有斑斑满地花。"
    ]
  },
  {
    "volume": 386,
    "sequence": 74,
    "title": "秋思",
    "author": "张籍",
    "content": [
      "洛阳城里见秋风，欲作归书意万重。",
      "忽恐匆匆说不尽，行人临发又开封。"
    ]
  },
  {
    "volume": 386,
    "sequence": 75,
    "title": "忆远",
    "author": "张籍",
    "content": [
      "行人犹未有归期，万里初程日暮时。",
      "唯爱门前双柳树，枝枝叶叶不相离。"
    ]
  },
  {
    "volume": 386,
    "sequence": 76,
    "title": "玉仙馆",
    "author": "张籍",
    "content": [
      "长溪新雨色如泥，野水阴云尽向西。",
      "楚客天南行渐远，山山树里鹧鸪啼。"
    ]
  },
  {
    "volume": 386,
    "sequence": 77,
    "title": "寄府吏",
    "author": "张籍",
    "content": [
      "野外寻花共作期，今朝出郭不相随。",
      "待君公事有闲日，此地春风应过时。"
    ]
  },
  {
    "volume": 386,
    "sequence": 78,
    "title": "弟萧远雪夜同宿",
    "author": "张籍",
    "content": [
      "数卷新游蜀客诗，长安僻巷得相随。",
      "草堂雪夜携琴宿，说是青城馆里时。"
    ]
  },
  {
    "volume": 386,
    "sequence": 79,
    "title": "凉州词三首",
    "author": "张籍",
    "content": [
      "边城暮雨雁飞低，芦笋初生渐欲齐。",
      "无数铃声遥过碛，应驮白练到安西。",
      "古镇城门白碛开，胡兵往往傍沙堆。",
      "巡边使客行应早，欲问平安无使来。",
      "凤林关里水东流，白草黄榆六十秋。",
      "边将皆承主恩泽，无人解道取凉州。"
    ]
  },
  {
    "volume": 386,
    "sequence": 80,
    "title": "宫词",
    "author": "张籍",
    "content": [
      "新鹰初放兔犹肥，白日君王在内稀。",
      "薄暮千门临欲锁，红妆飞骑向前归。",
      "黄金捍拨紫檀槽，弦索初张调更高。",
      "尽理昨来新上曲，内官帘外送樱桃。"
    ]
  },
  {
    "volume": 386,
    "sequence": 81,
    "title": "华清宫",
    "author": "张籍",
    "content": [
      "温泉流入汉离宫，宫树行行浴殿空。",
      "武帝时人今欲尽，青山空闭御墙中。"
    ]
  },
  {
    "volume": 386,
    "sequence": 82,
    "title": "崔驸马养鹤",
    "author": "张籍",
    "content": [
      "身闲无事称高情，已有人间章句名。",
      "求得鹤来教翦翅，望仙台下亦将行。"
    ]
  },
  {
    "volume": 386,
    "sequence": 83,
    "title": "闲游",
    "author": "张籍",
    "content": [
      "老身不计人间事，野寺秋晴每独过。",
      "病眼校来犹断酒，却嫌行处菊花多。"
    ]
  },
  {
    "volume": 386,
    "sequence": 84,
    "title": "刘兵曹赠酒",
    "author": "张籍",
    "content": [
      "一瓶颜色似甘泉，闲向新栽小竹前。",
      "饮罢身中更无事，移床独就夕阳眠。"
    ]
  },
  {
    "volume": 386,
    "sequence": 85,
    "title": "送梧州王使君",
    "author": "张籍",
    "content": [
      "楚江亭上秋风起，看发苍梧太守船。",
      "千里同行从此别，相逢又隔几多年。"
    ]
  },
  {
    "volume": 386,
    "sequence": 86,
    "title": "春日早朝",
    "author": "张籍",
    "content": [
      "晓陌春寒朝骑来，瑞云深处见楼台。",
      "夜来新雨沙堤湿，东上閤门应未开。"
    ]
  },
  {
    "volume": 386,
    "sequence": 87,
    "title": "寄朱、阚二山人",
    "author": "张籍",
    "content": [
      "为个朝章束此身，眼看东路去无因。",
      "历阳旧客今应少，转忆邻家二老人。"
    ]
  },
  {
    "volume": 386,
    "sequence": 88,
    "title": "寄李渤",
    "author": "张籍",
    "content": [
      "五度溪头踯躅红，嵩阳寺里讲时钟。",
      "春山处处行应好，一月看花到几峰。"
    ]
  },
  {
    "volume": 386,
    "sequence": 89,
    "title": "寻仙",
    "author": "张籍",
    "content": [
      "溪头一径入青崖，处处仙居隔杏花。",
      "更见峰西幽客说，云中犹有两三家。"
    ]
  },
  {
    "volume": 386,
    "sequence": 90,
    "title": "同白侍郎杏园赠刘郎中",
    "author": "张籍",
    "content": [
      "一去潇湘头欲白，今朝始见杏花春。",
      "从来迁客应无数，重到花前有几人。"
    ]
  },
  {
    "volume": 386,
    "sequence": 91,
    "title": "答鄱阳客药名诗",
    "author": "张籍",
    "content": [
      "江皋岁暮相逢地，黄叶霜前半夏枝。",
      "子夜吟诗向松桂，心中万事喜君知。"
    ]
  },
  {
    "volume": 386,
    "sequence": 92,
    "title": "寄宋景",
    "author": "张籍",
    "content": [
      "诏发官兵取乱臣，将军弓箭不离身。",
      "今君独在征东府，莫遣功名属别人。"
    ]
  },
  {
    "volume": 386,
    "sequence": 93,
    "title": "寄王侍御（一作奉御）",
    "author": "张籍",
    "content": [
      "爱君紫阁峰前好，新作书堂药灶成。",
      "见欲移居相近住，有田多与种黄精。"
    ]
  },
  {
    "volume": 386,
    "sequence": 94,
    "title": "题渭北寺上方",
    "author": "张籍",
    "content": [
      "昔祭郊坛今谒陵，寺中高处最来登。",
      "十余年后人多别，喜见当时转读僧。"
    ]
  },
  {
    "volume": 386,
    "sequence": 95,
    "title": "闲游（一作题山寺僧院）",
    "author": "张籍",
    "content": [
      "终日不离尘土间，若为能见此身闲。",
      "今朝暂共游僧语，更恨趋时别旧山。"
    ]
  },
  {
    "volume": 386,
    "sequence": 96,
    "title": "倡女词",
    "author": "张籍",
    "content": [
      "轻鬓丛梳阔扫眉，为嫌风日下楼稀。",
      "画罗金缕难相称，故著寻常淡薄衣。"
    ]
  },
  {
    "volume": 386,
    "sequence": 97,
    "title": "答元八遗纱帽",
    "author": "张籍",
    "content": [
      "黑纱方帽君边得，称对山前坐竹床。",
      "唯恐被人偷剪样，不曾闲戴出书堂。"
    ]
  },
  {
    "volume": 386,
    "sequence": 98,
    "title": "题僧院",
    "author": "张籍",
    "content": [
      "闻师行讲青龙疏，本寺住来多少年。",
      "静扫空房唯独坐，千茎秋竹在檐前。"
    ]
  },
  {
    "volume": 386,
    "sequence": 99,
    "title": "送元八",
    "author": "张籍",
    "content": [
      "百神斋祭相随遍，寻竹看山亦共行。",
      "明日城西送君去，旧游重到独题名。"
    ]
  },
  {
    "volume": 386,
    "sequence": 100,
    "title": "吴楚歌词",
    "author": "张籍",
    "content": [
      "庭前春鸟啄林声，红夹罗襦缝未成。",
      "今朝社日停针线，起向朱樱树下行。"
    ]
  },
  {
    "volume": 386,
    "sequence": 101,
    "title": "题方睦上人月台观",
    "author": "张籍",
    "content": [
      "一身清净无童子，独坐空堂得几年。",
      "每夜焚香通月观，可怜光影最团圆。"
    ]
  },
  {
    "volume": 386,
    "sequence": 102,
    "title": "华山庙",
    "author": "张籍",
    "content": [
      "金天庙下西京道，巫女纷纷走似烟。",
      "手把纸钱迎过客，遣求恩福到神前。"
    ]
  },
  {
    "volume": 386,
    "sequence": 103,
    "title": "病中酬元宗简",
    "author": "张籍",
    "content": [
      "东风渐暖满城春，独占幽居养病身。",
      "莫说樱桃花已发，今年不作看花人。"
    ]
  },
  {
    "volume": 386,
    "sequence": 104,
    "title": "寺宿斋",
    "author": "张籍",
    "content": [
      "晚到金光门外寺，寺中新竹隔帘多。",
      "斋官禁与僧相见，院院开门不得过。"
    ]
  },
  {
    "volume": 386,
    "sequence": 105,
    "title": "赠施肩吾",
    "author": "张籍",
    "content": [
      "世间渐觉无多事，虽有空名未著身。",
      "合取药成相待吃，不须先作上天人。"
    ]
  },
  {
    "volume": 386,
    "sequence": 106,
    "title": "赠王建",
    "author": "张籍",
    "content": [
      "白君去后交游少，东野亡来箧笥贫。",
      "赖有白头王建在，眼前犹见咏诗人。"
    ]
  },
  {
    "volume": 386,
    "sequence": 107,
    "title": "逢贾岛",
    "author": "张籍",
    "content": [
      "僧房逢着款冬花，出寺行吟日已斜。",
      "十二街中春雪遍，马蹄今去入谁家。"
    ]
  },
  {
    "volume": 386,
    "sequence": 108,
    "title": "山中酬人",
    "author": "张籍",
    "content": [
      "山中日暖春鸠鸣，逐水看花任意行。",
      "向晚归来石窗下，菖蒲叶上见题名。"
    ]
  },
  {
    "volume": 386,
    "sequence": 109,
    "title": "弱柏院僧影堂",
    "author": "张籍",
    "content": [
      "弱柏倒垂如线蔓，檐头不见有枝柯。",
      "影堂香火长相续，应得人来礼拜多。"
    ]
  },
  {
    "volume": 386,
    "sequence": 110,
    "title": "题故僧影堂",
    "author": "张籍",
    "content": [
      "香消云锁旧僧家，僧刹残形半壁斜。",
      "日暮松烟寒漠漠，秋风吹破纸莲花。"
    ]
  },
  {
    "volume": 386,
    "sequence": 111,
    "title": "无题（一作刘禹锡诗，题云踏歌词）",
    "author": "张籍",
    "content": [
      "桃溪柳陌好经过，灯下妆成月下歌。",
      "为是襄王故宫地，至今犹有细腰多。"
    ]
  },
  {
    "volume": 386,
    "sequence": 112,
    "title": "山禽",
    "author": "张籍",
    "content": [
      "山禽毛如白练带，栖我庭前栗树枝。",
      "猕猴半夜来取栗，一双中林向月飞。"
    ]
  },
  {
    "volume": 386,
    "sequence": 113,
    "title": "秋山",
    "author": "张籍",
    "content": [
      "秋山无云复无风，溪头看月出深松。",
      "草堂不闭石床静，叶间坠露声重重。"
    ]
  },
  {
    "volume": 386,
    "sequence": 114,
    "title": "玉真观",
    "author": "张籍",
    "content": [
      "台殿曾为贵主家，春风吹尽竹窗纱。",
      "院中仙女修香火，不许闲人入看花。"
    ]
  },
  {
    "volume": 386,
    "sequence": 115,
    "title": "蛮中",
    "author": "张籍",
    "content": [
      "铜柱南边毒草春，行人几日到金麟。",
      "玉镮穿耳谁家女，自抱琵琶迎海神。"
    ]
  },
  {
    "volume": 386,
    "sequence": 116,
    "title": "赠道士（一作剡溪逢茅山道士）",
    "author": "张籍",
    "content": [
      "茅山近别剡溪逢，玉节青旄十二重。",
      "自说年年上天去，罗浮最近海边峰。"
    ]
  },
  {
    "volume": 386,
    "sequence": 117,
    "title": "重平驿作",
    "author": "张籍",
    "content": [
      "茫茫菰草平如地，渺渺长堤曲似城。",
      "日暮未知投宿处，逢人更问向前程。"
    ]
  },
  {
    "volume": 386,
    "sequence": 118,
    "title": "宿天竺寺，寄灵隐寺僧",
    "author": "张籍",
    "content": [
      "夜向灵溪息此身，风泉竹露净衣尘。",
      "月明石上堪同宿，那作山南山北人。"
    ]
  },
  {
    "volume": 386,
    "sequence": 119,
    "title": "酬朱庆馀",
    "author": "张籍",
    "content": [
      "越女新妆出镜心，自知明艳更沉吟。",
      "齐纨未是人间贵，一曲菱歌敌万金。"
    ]
  },
  {
    "volume": 386,
    "sequence": 120,
    "title": "寒食忆归",
    "author": "张籍",
    "content": [
      "京中曹局无多事，寒食贫儿要在家。",
      "遮莫杏园胜别处，亦须归看傍村花。"
    ]
  },
  {
    "volume": 386,
    "sequence": 121,
    "title": "寒食",
    "author": "张籍",
    "content": [
      "绿杨枝上五丝绳，枝弱春多欲不胜。",
      "唯有一年寒食日，女郎相唤摆阶□。"
    ]
  },
  {
    "volume": 386,
    "sequence": 122,
    "title": "赋花",
    "author": "张籍",
    "content": [
      "花，花。",
      "落早，开赊。",
      "对酒客，兴诗家。",
      "能回游骑，每驻行车。",
      "宛宛清风起，茸茸丽日斜。",
      "且愿相留欢洽，惟愁虚弃光华。",
      "明年攀折知不远，对此谁能更叹嗟。"
    ]
  },
  {
    "volume": 386,
    "sequence": 123,
    "title": "句",
    "author": "张籍",
    "content": [
      "韩公国大贤，道德赫已闻。",
      "时出为阳山，尔区来趋奔。",
      "韩官迁掾曹，子随至荆门。",
      "韩入为博士，崎岖送归轮。"
    ]
  }
]