[
  {
    "volume": 642,
    "sequence": 1,
    "title": "圣政纪颂",
    "author": "来鹄",
    "content": [
      "三皇不书，五帝不纪。",
      "有圣有神，风销日已。",
      "何教何师，生来死止。",
      "无典无法，顽肩奡比。",
      "三皇实作，五帝实治。",
      "成天造地，不昏不圯。",
      "言得非排，文得圣齿。",
      "表表如见者，莫若乎史。",
      "是知朴绳休结，正简斯若。",
      "君诰臣箴，觚编毫络。",
      "前书后经，规善鉴恶。",
      "国之大章，如何寝略。",
      "呜呼！",
      "贞观多吁，永徽多俞。",
      "廷日发论，殿日发谟。",
      "牙孽不作，鸟鼠不除。",
      "论出不盖，谟行不纡。",
      "楹然史臣，蛇然史裾。",
      "瞠瞠而视，逶逶而窭。",
      "翘笔当面，决防纳污。",
      "不梏尔智，不息我愚。",
      "执言直注，史文直敷。",
      "故得粲粲朝典，落落廷謇。",
      "圣牍既多，尧风不浅。",
      "颂编坦轴，君出臣显。",
      "若俨见旒，若俯见冕。",
      "无闲殿旷廷，无尸安素宴。",
      "三皇不亡，五帝不翦。",
      "太宗得之，史焉斯展。",
      "暨乎后相图身，天子专问。",
      "我独以言，史不得近。",
      "丘明见嫌，倚相在摈。",
      "秉笔如今，随班不进。",
      "班退史归，惘然畴依。",
      "奏问莫睹，嘉谟固稀。",
      "取彼诰命，禄为国肥。",
      "炯哉时皇，言必成章。",
      "德宣五帝，道奥三皇。",
      "如何翌臣，嚵肉嗜亡皿。",
      "觜距磨抉，楅衡拘长。",
      "控截僚位，占护阳光。",
      "垣私藩已，远史廋唐。",
      "俾德音嘉访，默缩暗亡。",
      "咽典噤法，盖圣笼昌。",
      "曷以致此，史文不张。",
      "后必非笑，将来否臧。",
      "谓乎殿空扆逸，朝懵廷荒。",
      "不知奸蔽，文失汪洋。",
      "有贞观业，有永徽纲。",
      "亦匿匪见，亦寝匪彰。",
      "赖有后臣，斯言不佞。",
      "伊尹真心，太甲须圣。",
      "事既可书，史何不命。",
      "乃具前欺，大陈不敬。",
      "曰逐史之喻，请以物并。",
      "且十夫树杨，一夫欲竞。",
      "栽既未牢，摒岂能盛！",
      "帝业似栽，逐史似摒。",
      "穆宗怃然，若疚若茜。",
      "昔何臣斯，隐我祖正。",
      "不传亲问，不写密诤。",
      "孰示来朝，以光神政。",
      "由是天呼震吸，征奔召急。",
      "史题笔来，叱廷而入。",
      "端耳抗目，不撝不挹。",
      "獬豸侧头，螭虬摆湿。",
      "握管绝怡，当殿而立。",
      "君也尽问，臣也倒诚。",
      "磊磊其事，镗镗其声。",
      "大何不显，细何不明。",
      "语未绝绪，史已录成。",
      "谓之何书，以政纪名。",
      "伊纪清芳，可昭典坟。",
      "古师官鸟，昔圣官云。",
      "方之我后，录里书分。",
      "录有君法，书有君文。",
      "君法君文，在圣政纪云。",
      "殿无闲时，廷无旷日。",
      "云诹波访，倦编刓笔。",
      "君劬臣劳，上讨下述。",
      "惟勤惟明，在圣政纪出。",
      "至德何比，至教焉如？",
      "孰窥孰测，外夷内储。",
      "谓君有道乎，臣有谟欤？",
      "有道有谟，在圣政纪书。",
      "一体列秩，同力翼戴。",
      "祈福去邪，绝防无碍。",
      "国章可披，唐文可爱。",
      "善咨不偷，嘉论不盖。",
      "不偷不盖，在圣政纪载。",
      "谅夫！",
      "总斯不朽，可悬魏阙。",
      "愚得是言，非讪非伐。",
      "实谓医臣浑沌，开君日月。",
      "妖物雰死，天文光发。",
      "惟我之有颂兮，奚斯跃而董狐蹶。"
    ]
  },
  {
    "volume": 642,
    "sequence": 2,
    "title": "宛陵送李明府罢任归江州",
    "author": "来鹄",
    "content": [
      "菊花村晚雁来天，共把离觞向水边。",
      "官满便寻垂钓侣，家贫已用卖琴钱。",
      "浪生湓浦千层雪，云起炉峰一炷烟。",
      "倘见吾乡旧知己，为言憔悴过年年。"
    ]
  },
  {
    "volume": 642,
    "sequence": 3,
    "title": "清明日与友人游玉粒塘庄",
    "author": "来鹄",
    "content": [
      "几宿春山逐陆郎，清明时节好烟光。",
      "归穿细荇船头滑，醉踏残花屐齿香。",
      "风急岭云飘迥野，雨余田水落方塘。",
      "不堪吟罢东回首，满耳蛙声正夕阳。"
    ]
  },
  {
    "volume": 642,
    "sequence": 4,
    "title": "寒食山馆书情",
    "author": "来鹄",
    "content": [
      "独把一杯山馆中，每经时节恨飘蓬。",
      "侵阶草色连朝雨，满地梨花昨夜风。",
      "蜀魄啼来春寂寞，楚魂吟后月朦胧。",
      "分明记得还家梦，徐孺宅前湖水东。"
    ]
  },
  {
    "volume": 642,
    "sequence": 5,
    "title": "病起",
    "author": "来鹄",
    "content": [
      "春初一卧到秋深，不见红芳与绿阴。",
      "窗下展书难久读，池边扶杖欲闲吟。",
      "藕穿平地生荷叶，笋过东家作竹林。",
      "在舍浑如远乡客，诗僧酒伴镇相寻。"
    ]
  },
  {
    "volume": 642,
    "sequence": 6,
    "title": "鄂渚除夜书怀",
    "author": "来鹄",
    "content": [
      "鹦鹉洲头夜泊船，此时形影共凄然。",
      "难归故国干戈后，欲告何人雨雪天。",
      "箸拨冷灰书闷字，枕陪寒席带愁眠。",
      "自嗟落魄无成事，明日春风又一年。"
    ]
  },
  {
    "volume": 642,
    "sequence": 7,
    "title": "鄂渚清明日与乡友登头陀山",
    "author": "来鹄",
    "content": [
      "冷酒一杯相劝频，异乡相遇转相亲。",
      "落花风里数声笛，芳草烟中无限人。",
      "都大此时深怅望，岂堪高处更逡巡。",
      "思量费子真仙子，不作头陀山下尘。"
    ]
  },
  {
    "volume": 642,
    "sequence": 8,
    "title": "蚕妇",
    "author": "来鹄",
    "content": [
      "晓夕采桑多苦辛，好花时节不闲身。",
      "若教解爱繁华事，冻杀黄金屋里人。"
    ]
  },
  {
    "volume": 642,
    "sequence": 9,
    "title": "题庐山双剑峰",
    "author": "来鹄",
    "content": [
      "倚天双剑古今闲，三尺高于四面山。",
      "若使火云烧得动，始应农器满人间。"
    ]
  },
  {
    "volume": 642,
    "sequence": 10,
    "title": "云",
    "author": "来鹄",
    "content": [
      "千形万象竟还空，映水藏山片复重。",
      "无限旱苗枯欲尽，悠悠闲处作奇峰。"
    ]
  },
  {
    "volume": 642,
    "sequence": 11,
    "title": "金钱花",
    "author": "来鹄",
    "content": [
      "也无棱郭也无神，露洗还同铸出新。",
      "青帝若教花里用，牡丹应是得钱人。"
    ]
  },
  {
    "volume": 642,
    "sequence": 12,
    "title": "晓鸡",
    "author": "来鹄",
    "content": [
      "黯黯严城罢鼓鼙，数声相续出寒栖。",
      "不嫌惊破纱窗梦，却怕为妖半夜啼。"
    ]
  },
  {
    "volume": 642,
    "sequence": 13,
    "title": "山中避难作",
    "author": "来鹄",
    "content": [
      "山头烽火水边营，鬼哭人悲夜夜声。",
      "唯有碧天无一事，日还西下月还明。"
    ]
  },
  {
    "volume": 642,
    "sequence": 14,
    "title": "早春",
    "author": "来鹄",
    "content": [
      "新历才将半纸开，小庭犹聚爆竿灰。",
      "偏憎杨柳难钤辖，又惹东风意绪来。"
    ]
  },
  {
    "volume": 642,
    "sequence": 15,
    "title": "鹭鸶",
    "author": "来鹄",
    "content": [
      "袅丝翘足傍澄澜，消尽年光伫思间。",
      "若使见鱼无羡意，向人姿态更应闲。"
    ]
  },
  {
    "volume": 642,
    "sequence": 16,
    "title": "子规",
    "author": "来鹄",
    "content": [
      "雨恨花愁同此冤，啼时闻处正春繁。",
      "千声万血谁哀尔，争得如花笑不言。"
    ]
  },
  {
    "volume": 642,
    "sequence": 17,
    "title": "新安官舍闲坐",
    "author": "来鹄",
    "content": [
      "寂寞空阶草乱生，簟凉风动若为情。",
      "不知独坐闲多少，看得蜘蛛结网成。"
    ]
  },
  {
    "volume": 642,
    "sequence": 18,
    "title": "除夜",
    "author": "来鹄",
    "content": [
      "事关休戚已成空，万里相思一夜中。",
      "愁到晓鸡声绝后，又将憔悴见春风。"
    ]
  },
  {
    "volume": 642,
    "sequence": 19,
    "title": "游鱼",
    "author": "来鹄",
    "content": [
      "弄萍隈荇思夷犹，掉尾扬鬐逐慢流。",
      "应怕碧岩岩下水，浮藤如线月如钩。"
    ]
  },
  {
    "volume": 642,
    "sequence": 20,
    "title": "鹦鹉",
    "author": "来鹄",
    "content": [
      "色白还应及雪衣，嘴红毛绿语仍奇。",
      "年年锁在金笼里，何似陇山闲处飞。"
    ]
  },
  {
    "volume": 642,
    "sequence": 21,
    "title": "偶题二首",
    "author": "来鹄",
    "content": [
      "近来灵鹊语何疏，独凭栏干恨有殊。",
      "一夜绿荷霜剪破，赚他秋雨不成珠。",
      "水边箕踞静书空，欲解愁肠酒不浓。",
      "可惜青天好雷雹，只能驱趁懒蛟龙。"
    ]
  },
  {
    "volume": 642,
    "sequence": 22,
    "title": "惜花",
    "author": "来鹄",
    "content": [
      "东风渐急夕阳斜，一树夭桃数日花。",
      "为惜红芳今夜里，不知和月落谁家。"
    ]
  },
  {
    "volume": 642,
    "sequence": 23,
    "title": "洞庭隐",
    "author": "来鹄",
    "content": [
      "高卧洞庭三十春，芰荷香里独垂纶。",
      "莫嫌无事闲销日，有事始怜无事人。"
    ]
  },
  {
    "volume": 642,
    "sequence": 24,
    "title": "古剑池",
    "author": "来鹄",
    "content": [
      "秋水莲花三四枝，我来慷慨步迟迟。",
      "不决浮云斩邪佞，直成龙去欲何为。"
    ]
  },
  {
    "volume": 642,
    "sequence": 25,
    "title": "梅花",
    "author": "来鹄",
    "content": [
      "枝枝倚槛照池冰，粉薄香残恨不胜。",
      "占得早芳何所利，与他霜雪助威棱。"
    ]
  },
  {
    "volume": 642,
    "sequence": 26,
    "title": "闻蝉",
    "author": "来鹄",
    "content": [
      "绿槐阴里一声新，雾薄风轻力未匀。",
      "莫道闻时总惆怅，有愁人有不愁人。"
    ]
  },
  {
    "volume": 642,
    "sequence": 27,
    "title": "卖花谣",
    "author": "来鹄",
    "content": [
      "紫艳红苞价不同，匝街罗列起香风。",
      "无言无语呈颜色，知落谁家池馆中。"
    ]
  },
  {
    "volume": 642,
    "sequence": 28,
    "title": "子规",
    "author": "来鹄",
    "content": [
      "月落空山闻数声，此时孤馆酒初醒。",
      "投人语若似伊泪，口畔血流应始听。"
    ]
  },
  {
    "volume": 642,
    "sequence": 29,
    "title": "句",
    "author": "来鹄",
    "content": [
      "回眸绿水波初起，合掌白莲花未开。"
    ]
  }
]