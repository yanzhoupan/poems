[
  {
    "volume": 629,
    "sequence": 1,
    "title": "和袭美友人许惠酒以诗征之",
    "author": "陆龟蒙",
    "content": [
      "冻醪初漉嫩如春，轻蚁漂漂杂蕊尘。",
      "得伴方平同一醉，明朝应作蔡经身。"
    ]
  },
  {
    "volume": 629,
    "sequence": 2,
    "title": "闻圆载上人挟儒书洎释典归日本国，更作一绝以送",
    "author": "陆龟蒙",
    "content": [
      "九流三藏一时倾，万轴光凌渤澥声。",
      "从此遗编东去后，却应荒外有诸生。"
    ]
  },
  {
    "volume": 629,
    "sequence": 3,
    "title": "闲吟",
    "author": "陆龟蒙",
    "content": [
      "闲吟料得三更尽，始把孤灯背竹窗。",
      "一夜西风高浪起，不教归梦过寒江。"
    ]
  },
  {
    "volume": 629,
    "sequence": 4,
    "title": "秘色越器",
    "author": "陆龟蒙",
    "content": [
      "九秋风露越窑开，夺得千峰翠色来。",
      "好向中宵盛沆瀣，共嵇中散斗遗杯。"
    ]
  },
  {
    "volume": 629,
    "sequence": 5,
    "title": "景阳宫井",
    "author": "陆龟蒙",
    "content": [
      "古堞烟埋宫井树，陈主吴姬堕泉处。",
      "舜没苍梧万里云，却不闻将二妃去。"
    ]
  },
  {
    "volume": 629,
    "sequence": 6,
    "title": "江南二首",
    "author": "陆龟蒙",
    "content": [
      "便风船尾香粳熟，细雨层头赤鲤跳。",
      "待得江餐闲望足，日斜方动木兰桡。",
      "村边紫豆花垂次，岸上红梨叶战初。",
      "莫怪烟中重回首，酒家青纻一行书。"
    ]
  },
  {
    "volume": 629,
    "sequence": 7,
    "title": "溪思雨中",
    "author": "陆龟蒙",
    "content": [
      "雨映前山万絇丝，橹声冲破似鸣机。",
      "无端织得愁成段，堪作骚人酒病衣。"
    ]
  },
  {
    "volume": 629,
    "sequence": 8,
    "title": "江城夜泊",
    "author": "陆龟蒙",
    "content": [
      "漏移寒箭丁丁急，月挂虚弓霭霭明。",
      "此夜离魂堪射断，更须江笛两三声。"
    ]
  },
  {
    "volume": 629,
    "sequence": 9,
    "title": "宫人斜",
    "author": "陆龟蒙",
    "content": [
      "草著愁烟似不春，晚莺哀怨问行人。",
      "须知一种埋香骨，犹胜昭君作虏尘。"
    ]
  },
  {
    "volume": 629,
    "sequence": 10,
    "title": "送棋客",
    "author": "陆龟蒙",
    "content": [
      "满目山川似势棋，况当秋雁正斜飞。",
      "金门若召羊玄保，赌取江东太守归。"
    ]
  },
  {
    "volume": 629,
    "sequence": 11,
    "title": "汉宫词",
    "author": "陆龟蒙",
    "content": [
      "招灵阁上霓旌绝，柏梁台中珠翠稠。",
      "一身三十六宫夜，露滴玉盘青桂秋。"
    ]
  },
  {
    "volume": 629,
    "sequence": 12,
    "title": "上清",
    "author": "陆龟蒙",
    "content": [
      "玉林风露寂寥清，仙妃对月闲吹笙。",
      "新篁冷涩曲未尽，细拂云枝栖凤惊。"
    ]
  },
  {
    "volume": 629,
    "sequence": 13,
    "title": "秋荷",
    "author": "陆龟蒙",
    "content": [
      "蒲茸承露有佳色，茭叶束烟如效颦。",
      "盈盈一水不得渡，冷翠遗香愁向人。"
    ]
  },
  {
    "volume": 629,
    "sequence": 14,
    "title": "有别二首",
    "author": "陆龟蒙",
    "content": [
      "且将丝糹乍系兰舟，醉下烟汀减去愁。",
      "江上有楼君莫上，落花随浪正东流。",
      "池上已看莺舌默，云间应即雁翰开。",
      "唯愁别后当风立，万树将秋入恨来。"
    ]
  },
  {
    "volume": 629,
    "sequence": 15,
    "title": "病中晓思",
    "author": "陆龟蒙",
    "content": [
      "月堕霜西竹井寒，辘轳丝冻下瓶难。",
      "幽人病久浑成渴，愁见龙书一鼎干。"
    ]
  },
  {
    "volume": 629,
    "sequence": 16,
    "title": "送友人之湖上",
    "author": "陆龟蒙",
    "content": [
      "故人溪上有渔舟，竿倚风蘋夜不收。",
      "欲寄一函聊问讯，洪乔宁作置书邮。"
    ]
  },
  {
    "volume": 629,
    "sequence": 17,
    "title": "寒日逢僧",
    "author": "陆龟蒙",
    "content": [
      "瘦胫高褰梵屟轻，野塘风劲锡环鸣。",
      "如何不向深山里，坐拥闲云过一生。"
    ]
  },
  {
    "volume": 629,
    "sequence": 18,
    "title": "冬柳",
    "author": "陆龟蒙",
    "content": [
      "柳汀斜对野人窗，零落衰条傍晓江。",
      "正是霜风飘断处，寒鸥惊起一双双。"
    ]
  },
  {
    "volume": 629,
    "sequence": 19,
    "title": "寄友人",
    "author": "陆龟蒙",
    "content": [
      "敬亭寒夜溪声里，同听先生讲太玄。",
      "上得云梯不回首，钓竿犹在五湖边。"
    ]
  },
  {
    "volume": 629,
    "sequence": 20,
    "title": "岛树",
    "author": "陆龟蒙",
    "content": [
      "波涛漱苦盘根浅，风雨飘多著叶迟。",
      "迥出孤烟残照里，鹭鹚相对立高枝。"
    ]
  },
  {
    "volume": 629,
    "sequence": 21,
    "title": "头陀僧",
    "author": "陆龟蒙",
    "content": [
      "万峰围绕一峰深，向此长修苦行心。",
      "自扫雪中归鹿迹，天明恐被猎人寻。"
    ]
  },
  {
    "volume": 629,
    "sequence": 22,
    "title": "晚渡",
    "author": "陆龟蒙",
    "content": [
      "半波风雨半波晴，渔曲飘秋野调清。",
      "各样莲船逗村去，笠檐蓑袂有残声。"
    ]
  },
  {
    "volume": 629,
    "sequence": 23,
    "title": "赠老僧二首",
    "author": "陆龟蒙",
    "content": [
      "枯貌自同霜里木，余生唯指佛前灯。",
      "少时写得坐禅影，今见问人何处僧。",
      "自有家山供衲线，不离溪曲取庵茅。",
      "旧曾闻说林中鸟，定后长来顶上巢。"
    ]
  },
  {
    "volume": 629,
    "sequence": 24,
    "title": "忆山泉",
    "author": "陆龟蒙",
    "content": [
      "一夜寒声来梦里，平明著屐到声边。",
      "心期盛夏同过此，脱却荷衣石上眠。"
    ]
  },
  {
    "volume": 629,
    "sequence": 25,
    "title": "白芙蓉",
    "author": "陆龟蒙",
    "content": [
      "澹然相对却成劳，月染风裁个个高。",
      "似说玉皇亲谪堕，至今犹著水霜袍。"
    ]
  },
  {
    "volume": 629,
    "sequence": 26,
    "title": "严光钓台",
    "author": "陆龟蒙",
    "content": [
      "片帆竿外揖清风，石立云孤万古中。",
      "不是狂奴为故态，仲华争得黑头公。"
    ]
  },
  {
    "volume": 629,
    "sequence": 27,
    "title": "读陈拾遗集",
    "author": "陆龟蒙",
    "content": [
      "蓬颗何时与恨平，蜀江衣带蜀山轻。",
      "寻闻骑士枭黄祖，自是无人祭祢衡。"
    ]
  },
  {
    "volume": 629,
    "sequence": 28,
    "title": "吴宫怀古",
    "author": "陆龟蒙",
    "content": [
      "香径长洲尽棘丛，奢云艳雨只悲风。",
      "吴王事事须亡国，未必西施胜六宫。"
    ]
  },
  {
    "volume": 629,
    "sequence": 29,
    "title": "送琴客之建康",
    "author": "陆龟蒙",
    "content": [
      "蕙风杉露共泠泠，三峡寒泉漱玉清。",
      "君到南朝访遗事，柳家双锁旧知名。"
    ]
  },
  {
    "volume": 629,
    "sequence": 30,
    "title": "闺怨",
    "author": "陆龟蒙",
    "content": [
      "白袷行人又远游，日斜空上映花楼。",
      "愁丝堕絮相逢著，绊惹春风卒未休。"
    ]
  },
  {
    "volume": 629,
    "sequence": 31,
    "title": "丁香",
    "author": "陆龟蒙",
    "content": [
      "江上悠悠人不问，十年云外醉中身。",
      "殷勤解却丁香结，纵放繁枝散诞春。"
    ]
  },
  {
    "volume": 629,
    "sequence": 32,
    "title": "种蒲",
    "author": "陆龟蒙",
    "content": [
      "杜若溪边手自移，旋抽烟剑碧参差。",
      "何时织得孤帆去，悬向秋风访所思。"
    ]
  },
  {
    "volume": 629,
    "sequence": 33,
    "title": "范蠡",
    "author": "陆龟蒙",
    "content": [
      "平吴专越祸胎深，岂是功成有去心。",
      "勾践不知嫌鸟喙，归来犹自铸良金。"
    ]
  },
  {
    "volume": 629,
    "sequence": 34,
    "title": "山僧二首",
    "author": "陆龟蒙",
    "content": [
      "山藓几重生草履，涧泉长自满铜瓶。",
      "时将如意敲眠虎，遣向林间坐听经。",
      "一夏不离苍岛上，秋来频话石城南。",
      "思归瀑布声前坐，却把松枝拂旧庵。"
    ]
  },
  {
    "volume": 629,
    "sequence": 35,
    "title": "上云乐",
    "author": "陆龟蒙",
    "content": [
      "青丝作筰桂为船，白兔捣药虾蟆丸。",
      "便浮天汉泊星渚，回首笑君承露盘。"
    ]
  },
  {
    "volume": 629,
    "sequence": 36,
    "title": "新秋杂题六首·眠",
    "author": "陆龟蒙",
    "content": [
      "一簟临窗薤叶秋，小帘风荡半离钩。",
      "魂清雨急梦难到，身在五湖波上头。"
    ]
  },
  {
    "volume": 629,
    "sequence": 37,
    "title": "新秋杂题六首·行",
    "author": "陆龟蒙",
    "content": [
      "寻人直到月坞北，觅鹤便过云峰西。",
      "只今犹有疏野调，但绕莓苔风雨畦。"
    ]
  },
  {
    "volume": 629,
    "sequence": 38,
    "title": "新秋杂题六首·倚",
    "author": "陆龟蒙",
    "content": [
      "橘下凝情香染巾，竹边留思露摇身。",
      "背烟垂首尽日立，忆得山中无事人。"
    ]
  },
  {
    "volume": 629,
    "sequence": 39,
    "title": "新秋杂题六首·吟",
    "author": "陆龟蒙",
    "content": [
      "忆山摇膝石上晚，怀古掉头溪畔凉。",
      "有时得句一声发，惊起鹭鹚和夕阳。"
    ]
  },
  {
    "volume": 629,
    "sequence": 40,
    "title": "新秋杂题六首·食",
    "author": "陆龟蒙",
    "content": [
      "日午空斋带睡痕，水蔬山药荐盘飧。",
      "林乌信我无机事，长到而今下石盆。"
    ]
  },
  {
    "volume": 629,
    "sequence": 41,
    "title": "新秋杂题六首·坐",
    "author": "陆龟蒙",
    "content": [
      "偶避蝉声来隙地，忽随鸿影入辽天。",
      "闲僧不会寂寥意，道学西方人坐禅。"
    ]
  },
  {
    "volume": 629,
    "sequence": 42,
    "title": "新沙",
    "author": "陆龟蒙",
    "content": [
      "渤澥声中涨小堤，官家知后海鸥知。",
      "蓬莱有路教人到，应亦年年税紫芝。"
    ]
  },
  {
    "volume": 629,
    "sequence": 43,
    "title": "邺宫词二首",
    "author": "陆龟蒙",
    "content": [
      "魏武平生不好香，枫胶蕙炷洁宫房。",
      "可知遗令非前事，却有余薰在绣囊。",
      "花飞蝶骇不愁人，水殿云廊别置春。",
      "晓日靓妆千骑女，白樱桃下紫纶巾。"
    ]
  },
  {
    "volume": 629,
    "sequence": 44,
    "title": "古别离",
    "author": "陆龟蒙",
    "content": [
      "仙人左手把长箭，欲射日乌乌不栖。",
      "何事离情畏明发，一心唯恨汝南鸡。"
    ]
  },
  {
    "volume": 629,
    "sequence": 45,
    "title": "高道士",
    "author": "陆龟蒙",
    "content": [
      "峨眉道士风骨峻，手把玉皇书一通。",
      "东游借得琴高鲤，骑入蓬莱清浅中。"
    ]
  },
  {
    "volume": 629,
    "sequence": 46,
    "title": "蔬食",
    "author": "陆龟蒙",
    "content": [
      "孔融不要留残脍，庾悦无端吝子鹅。",
      "香稻熟来秋菜嫩，伴僧餐了听云和。"
    ]
  },
  {
    "volume": 629,
    "sequence": 47,
    "title": "寄远",
    "author": "陆龟蒙",
    "content": [
      "缥梨花谢莺口吃，黄犊少年人未归。",
      "画扇红弦相掩映，独看斜月下帘衣。"
    ]
  },
  {
    "volume": 629,
    "sequence": 48,
    "title": "山中僧",
    "author": "陆龟蒙",
    "content": [
      "手关一室翠微里，日暮白云栖半间。",
      "白云朝出天际去，若比老僧犹未闲。"
    ]
  },
  {
    "volume": 629,
    "sequence": 49,
    "title": "洞宫秋夕",
    "author": "陆龟蒙",
    "content": [
      "浓霜打叶落地声，南溪石泉细泠泠。",
      "洞宫寂寞人不去，坐见月生云母屏。"
    ]
  },
  {
    "volume": 629,
    "sequence": 50,
    "title": "连昌宫词二首·门",
    "author": "陆龟蒙",
    "content": [
      "金铺零落兽镮空，斜掩双扉细草中。",
      "日暮鸟归宫树绿，不闻鸦轧闭春风。"
    ]
  },
  {
    "volume": 629,
    "sequence": 51,
    "title": "连昌宫词二首·阶",
    "author": "陆龟蒙",
    "content": [
      "草没苔封叠翠斜，坠红千叶拥残霞。",
      "年年直为秋霖苦，滴陷青珉隐起花。"
    ]
  },
  {
    "volume": 629,
    "sequence": 52,
    "title": "怀宛陵旧游",
    "author": "陆龟蒙",
    "content": [
      "陵阳佳地昔年游，谢脁青山李白楼。",
      "唯有日斜溪上思，酒旗风影落春流。"
    ]
  },
  {
    "volume": 629,
    "sequence": 53,
    "title": "松石晓景图",
    "author": "陆龟蒙",
    "content": [
      "霜骨云根惨淡愁，宿烟封著未全收。",
      "将归与说文通后，写得松江岸上秋。"
    ]
  },
  {
    "volume": 629,
    "sequence": 54,
    "title": "钓车",
    "author": "陆龟蒙",
    "content": [
      "小轮轻线妙无双，曾伴幽人酒一缸。",
      "洛客见诗如有问，辗烟冲雨过桐江。"
    ]
  },
  {
    "volume": 629,
    "sequence": 55,
    "title": "漉酒巾",
    "author": "陆龟蒙",
    "content": [
      "靖节高风不可攀，此巾犹坠冻醪间。",
      "偏宜雪夜山中戴，认取时情与醉颜。"
    ]
  },
  {
    "volume": 629,
    "sequence": 56,
    "title": "华阳巾",
    "author": "陆龟蒙",
    "content": [
      "莲花峰下得佳名，云褐相兼上鹤翎。",
      "须是古坛秋霁后，静焚香炷礼寒星。"
    ]
  },
  {
    "volume": 629,
    "sequence": 57,
    "title": "方响",
    "author": "陆龟蒙",
    "content": [
      "击霜寒玉乱丁丁，花底秋风拂坐生。",
      "王母闲看汉天子，满猗兰殿佩环声。"
    ]
  },
  {
    "volume": 629,
    "sequence": 58,
    "title": "白鹭",
    "author": "陆龟蒙",
    "content": [
      "雪然飞下立苍苔，应伴江鸥拒我来。",
      "见欲扁舟摇荡去，倩君先作水云媒。"
    ]
  },
  {
    "volume": 629,
    "sequence": 59,
    "title": "溪行",
    "author": "陆龟蒙",
    "content": [
      "晚天寒雨上滩时，他已扬舲我尚迟。",
      "自是樯低帆幅少，溪风终不两般吹。"
    ]
  },
  {
    "volume": 629,
    "sequence": 60,
    "title": "太湖叟",
    "author": "陆龟蒙",
    "content": [
      "细桨轻船卖石归，酒痕狼藉遍苔衣。",
      "攻车战舰繁如织，不肯回头问是非。"
    ]
  },
  {
    "volume": 629,
    "sequence": 61,
    "title": "答友人",
    "author": "陆龟蒙",
    "content": [
      "荆卿雄骨化为尘，燕市应无共饮人。",
      "能脱鹔鹴来换酒，五湖赊与一年春。"
    ]
  },
  {
    "volume": 629,
    "sequence": 62,
    "title": "偶作",
    "author": "陆龟蒙",
    "content": [
      "酒信巧为缲病绪，花音长作嫁愁媒。",
      "也知愁病堪回避，争奈流莺唤起来。"
    ]
  },
  {
    "volume": 629,
    "sequence": 63,
    "title": "春思二首",
    "author": "陆龟蒙",
    "content": [
      "竹外麦烟愁漠漠，短翅啼禽飞魄魄。",
      "此时忆著千里人，独坐支颐看花落。",
      "江南酒熟清明天，高高绿旆当风悬。",
      "谁家无事少年子，满面落花犹醉眠。"
    ]
  },
  {
    "volume": 629,
    "sequence": 64,
    "title": "访僧不遇",
    "author": "陆龟蒙",
    "content": [
      "棹倚东林欲问禅，远公飞锡未应还。",
      "蒙庄弟子相看笑，何事空门亦有关？"
    ]
  },
  {
    "volume": 629,
    "sequence": 65,
    "title": "谢山泉",
    "author": "陆龟蒙",
    "content": [
      "决决春泉出洞霞，石坛封寄野人家。",
      "草堂尽日留僧坐，自向前溪摘茗芽。"
    ]
  },
  {
    "volume": 629,
    "sequence": 66,
    "title": "洞宫夕（一作华阳观）",
    "author": "陆龟蒙",
    "content": [
      "月午山空桂花落，华阳道士云衣薄。",
      "石坛香散步虚声，杉云清泠滴栖鹤。"
    ]
  },
  {
    "volume": 629,
    "sequence": 67,
    "title": "峡客行",
    "author": "陆龟蒙",
    "content": [
      "万仞峰排千剑束，孤舟夜系峰头宿。",
      "蛮溪雪坏蜀江倾，滟滪朝来大如屋。"
    ]
  },
  {
    "volume": 629,
    "sequence": 68,
    "title": "江边",
    "author": "陆龟蒙",
    "content": [
      "江边日晚潮烟上，树里鸦鸦桔槔响。",
      "无因得似灌园翁，十亩春蔬一藜杖。"
    ]
  },
  {
    "volume": 629,
    "sequence": 69,
    "title": "帘",
    "author": "陆龟蒙",
    "content": [
      "枕映疏容晚向欹，秋烟脉脉雨微微。",
      "逆风障燕寻常事，不学人前当妓衣。"
    ]
  },
  {
    "volume": 629,
    "sequence": 70,
    "title": "开元杂题七首·玉龙子",
    "author": "陆龟蒙",
    "content": [
      "何代奇工碾玉英，细髯纤角尽雕成。",
      "烟乾雾悄君心苦，风雨长随一掷声。"
    ]
  },
  {
    "volume": 629,
    "sequence": 71,
    "title": "开元杂题七首·照夜白",
    "author": "陆龟蒙",
    "content": [
      "雪虬轻骏步如飞，一练腾光透月旗。",
      "应笑穆王抛万乘，踏风鞭露向瑶池。"
    ]
  },
  {
    "volume": 629,
    "sequence": 72,
    "title": "开元杂题七首·舞马",
    "author": "陆龟蒙",
    "content": [
      "月窟龙孙四百蹄，骄骧轻步应金鞞。",
      "曲终似要君王宠，回望红楼不敢嘶。"
    ]
  },
  {
    "volume": 629,
    "sequence": 73,
    "title": "开元杂题七首·杂伎",
    "author": "陆龟蒙",
    "content": [
      "拜象驯犀角抵豪，星丸霜剑出花高。",
      "六宫争近乘舆望，珠翠三千拥赭袍。"
    ]
  },
  {
    "volume": 629,
    "sequence": 74,
    "title": "开元杂题七首·雪衣女",
    "author": "陆龟蒙",
    "content": [
      "嫩红钩曲雪花攒，月殿栖时片影残。",
      "自说夜来春梦恶，学持金偈玉栏干。"
    ]
  },
  {
    "volume": 629,
    "sequence": 75,
    "title": "开元杂题七首·绣岭宫",
    "author": "陆龟蒙",
    "content": [
      "绣岭花残翠倚空，碧窗瑶砌旧行宫。",
      "闲乘小驷浓阴下，时举金鞭半袖风。"
    ]
  },
  {
    "volume": 629,
    "sequence": 76,
    "title": "开元杂题七首·汤泉",
    "author": "陆龟蒙",
    "content": [
      "暖殿流汤数十间，玉渠香细浪回环。",
      "上皇初解云衣浴，珠棹时敲瑟瑟山。"
    ]
  },
  {
    "volume": 629,
    "sequence": 77,
    "title": "题杜秀才水亭",
    "author": "陆龟蒙",
    "content": [
      "晓和风露立晴烟，只恐腥魂涴洞天。",
      "云肆有龙君若买，便敲初日铸金钱。"
    ]
  },
  {
    "volume": 629,
    "sequence": 78,
    "title": "翠碧",
    "author": "陆龟蒙",
    "content": [
      "红襟翠翰两参差，径拂烟华上细枝。",
      "春水渐生鱼易得，莫辞风雨坐多时。"
    ]
  }
]