[
  {
    "volume": 265,
    "sequence": 1,
    "title": "乌啼曲二首",
    "author": "顾况",
    "content": [
      "玉房掣锁声翻叶，银箭添泉绕霜堞。",
      "毕逋拨剌月衔城，八九雏飞其母惊。",
      "此是天上老鸦鸣，人间老鸦无此声。",
      "摇风杂佩耿华烛，夜听羽人弹此曲。",
      "东方曈曈赤日旭。",
      "月出江林西，江林寂寂城鸦啼。",
      "昔人何处为此曲，今人何处听不足。",
      "城寒月晓驰思深，江上青草为谁绿。"
    ]
  },
  {
    "volume": 265,
    "sequence": 2,
    "title": "幽居弄",
    "author": "顾况",
    "content": [
      "苔衣生，花露滴，月入西林荡东壁。",
      "扣商占角两三声，洞户谿窗一冥寂。",
      "独去沧洲无四邻，身婴世网此何身。",
      "关情命曲寄惆怅，久别山南山里人。"
    ]
  },
  {
    "volume": 265,
    "sequence": 3,
    "title": "公子行",
    "author": "顾况",
    "content": [
      "轻薄儿，面如玉，紫陌春风缠马足。",
      "双镫悬金缕鹘飞，长衫刺雪生犀束。",
      "绿槐夹道阴初成，珊瑚几节敌流星。",
      "红肌拂拂酒光狞，当街背拉金吾行。",
      "朝游冬冬鼓声发，暮游冬冬鼓声绝。",
      "入门不肯自升堂，美人扶踏金阶月。"
    ]
  },
  {
    "volume": 265,
    "sequence": 4,
    "title": "古离别",
    "author": "顾况",
    "content": [
      "西江上，风动麻姑嫁时浪。",
      "西山为水水为尘，不是人间离别人。"
    ]
  },
  {
    "volume": 265,
    "sequence": 5,
    "title": "长安道",
    "author": "顾况",
    "content": [
      "长安道，人无衣，马无草，何不归来山中老。"
    ]
  },
  {
    "volume": 265,
    "sequence": 6,
    "title": "龙宫操",
    "author": "顾况",
    "content": [
      "龙宫月明光参差，精卫衔石东飞时。",
      "鲛人织绡采藕丝，翻江倒海倾吴蜀。",
      "汉女江妃杳相续，龙王宫中水不足。"
    ]
  },
  {
    "volume": 265,
    "sequence": 7,
    "title": "梁广画花歌",
    "author": "顾况",
    "content": [
      "王母欲过刘彻家，飞琼夜入云輧车。",
      "紫书分付与青鸟，却向人间求好花。",
      "上元夫人最小女，头面端正能言语。",
      "手把梁生画花看，凝嚬掩笑心相许。",
      "心相许，为白阿娘从嫁与。"
    ]
  },
  {
    "volume": 265,
    "sequence": 8,
    "title": "送别日晚歌",
    "author": "顾况",
    "content": [
      "日窅窅兮下山，望佳人兮不还。",
      "花落兮屋上，草生兮阶间。",
      "日日兮春风，芳菲兮欲歇。",
      "老不可兮更少，君何为兮轻别。"
    ]
  },
  {
    "volume": 265,
    "sequence": 9,
    "title": "行路难三首",
    "author": "顾况",
    "content": [
      "君不见担雪塞井空用力，炊砂作饭岂堪食。",
      "一生肝胆向人尽，相识不如不相识。",
      "冬青树上挂凌霄，岁晏花凋树不凋。",
      "凡物各自有根本，种禾终不生豆苗。",
      "行路难，行路难，何处是平道。",
      "中心无事当富贵，今日看君颜色好。",
      "君不见少年头上如云发，少壮如云老如雪。",
      "岂知灌顶有醍醐，能使清凉头不热。",
      "吕梁之水挂飞流，鼋鼍蛟蜃不敢游。",
      "少年恃险若平地，独倚长剑凌清秋。",
      "行路难，行路难。",
      "昔少年，今已老。",
      "前朝竹帛事皆空，日暮牛羊占城草。",
      "君不见古人烧水银，变作北邙山上尘。",
      "藕丝挂在虚空中，欲落不落愁杀人。",
      "睢水英雄多血刃，建章宫阙成煨烬。",
      "淮王身死桂树折，徐福一去音书绝。",
      "行路难，行路难，生死皆由天。",
      "秦皇汉武遭不脱，汝独何人学神仙。"
    ]
  },
  {
    "volume": 265,
    "sequence": 10,
    "title": "悲歌一",
    "author": "顾况",
    "content": [
      "边城路，今人犁田昔人墓。",
      "岸上沙，昔日江水今人家。",
      "今人昔人共长叹，四气相催节回换。",
      "明月皎皎入华池，白云离离渡霄汉。"
    ]
  },
  {
    "volume": 265,
    "sequence": 11,
    "title": "悲歌二（一作《悲歌》，一作《短歌行》）",
    "author": "顾况",
    "content": [
      "我欲升天天隔霄，我欲渡水水无桥。",
      "我欲上山山路险，我欲汲井井泉遥。",
      "越人翠被今何夕，独立沙边江草碧。",
      "紫燕西飞欲寄书，白云何处逢来客。"
    ]
  },
  {
    "volume": 265,
    "sequence": 12,
    "title": "悲歌三（以下三首，一本合为一首，题作《远思曲》）",
    "author": "顾况",
    "content": [
      "新系青丝百尺绳，心在君家辘轳上。",
      "我心皎洁君不知，辘轳一转一惆怅。"
    ]
  },
  {
    "volume": 265,
    "sequence": 13,
    "title": "悲歌四",
    "author": "顾况",
    "content": [
      "何处春风吹晓幕，江南渌水通朱阁。",
      "美人二八面如花，泣向春风畏花落。"
    ]
  },
  {
    "volume": 265,
    "sequence": 14,
    "title": "悲歌五",
    "author": "顾况",
    "content": [
      "临春风，听春鸟；",
      "别时多，见时少。",
      "愁人夜永不得眠，瑶井玉绳相对晓。"
    ]
  },
  {
    "volume": 265,
    "sequence": 15,
    "title": "悲歌六（一作攀龙引）",
    "author": "顾况",
    "content": [
      "轩辕黄帝初得仙，鼎湖一去三千年。",
      "周流三十六洞天，洞中日月星辰联。",
      "骑龙驾景游八极，轩辕弓剑无人识。",
      "东海青童寄消息。"
    ]
  },
  {
    "volume": 265,
    "sequence": 16,
    "title": "春草谣",
    "author": "顾况",
    "content": [
      "春草不解行，随人上东城。",
      "正月二月色绵绵，千里万里伤人情。"
    ]
  },
  {
    "volume": 265,
    "sequence": 17,
    "title": "苔藓山歌",
    "author": "顾况",
    "content": [
      "野人夜梦江南山，江南山深松桂闲。",
      "野人觉后长叹息，帖藓粘苔作山色。",
      "闭门无事任盈虚，终日欹眠观四如。",
      "一如白云飞出壁，二如飞雨岩前滴，三如腾虎欲咆哮，四如懒龙遭霹雳。",
      "嶮峭嵌空潭洞寒，小儿两手扶栏干。"
    ]
  },
  {
    "volume": 265,
    "sequence": 18,
    "title": "同裴观察东湖望山歌",
    "author": "顾况",
    "content": [
      "浴鲜积翠栖灵异，石洞花宫横半空。",
      "夜光潭上明星启，风雨坛边树如洗。",
      "水淹徐孺宅恒乾，绳坠洪崖井无底。",
      "主人载酒东湖阴，遥望西山三四岑。"
    ]
  },
  {
    "volume": 265,
    "sequence": 19,
    "title": "八月五日歌",
    "author": "顾况",
    "content": [
      "四月八日明星出，摩耶夫人降前佛。",
      "八月五日佳气新，昭成太后生圣人。",
      "开元九年燕公说，奉诏听置千秋节。",
      "丹青庙里贮姚宋，花萼楼中宴岐薛。",
      "清乐灵香几处闻，鸾歌凤吹动祥云。",
      "已于武库见灵鸟，仍向晋山逢老君。",
      "率土普天无不乐，河清海晏穷寥廓。",
      "梨园弟子传法曲，张果先生进仙药。",
      "玉座凄凉游帝京，悲翁回首望承明。",
      "云韶九奏杳然远，唯有五陵松柏声。"
    ]
  },
  {
    "volume": 265,
    "sequence": 20,
    "title": "露青竹杖歌",
    "author": "顾况",
    "content": [
      "鲜于仲通正当年，章仇兼琼在蜀川。",
      "约束蜀儿采马鞭，蜀儿采鞭不敢眠。",
      "横截斜飞飞鸟边，绳桥夜上层崖颠。",
      "头插白云跨飞泉，采得马鞭长且坚。",
      "浮沤丁子珠联联，灰煮蜡楷光烂然。",
      "章仇兼琼持上天，上天雨露何其偏。",
      "飞龙闲厩马数千，朝饮吴江夕秣燕。",
      "红尘扑辔汗湿鞯，师子麒麟聊比肩。",
      "江面昆明洗刷牵，四蹄踏浪头枿天。",
      "蛟龙稽颡河伯虔，拓羯胡雏脚手鲜。",
      "陈闳韩干丹青妍，欲貌未貌眼欲穿。",
      "金鞍玉勒锦连乾，骑入桃花杨柳烟。",
      "十二楼中奏管弦，楼中美人夺神仙。",
      "争爱大家把此鞭，禄山入关关破年。",
      "忽见扬州北邙前，只有人还千一钱。",
      "亭亭笔直无皴节，磨捋形相一条铁。",
      "市头格是无人别，江海贱臣不拘绁。",
      "垂窗挂影西窗缺，稚子觅衣挑仰穴。",
      "家童拾薪几拗折，玉润犹沾玉垒雪。",
      "碧鲜似染苌弘血，蜀帝城边子规咽。",
      "相如桥上文君绝，往年策马降至尊，七盘九折横剑门。",
      "穆王八骏超昆仑，安用冉冉孤生根。",
      "圣人不贵难得货，金玉珊瑚谁买恩。"
    ]
  },
  {
    "volume": 265,
    "sequence": 21,
    "title": "金珰玉珮歌",
    "author": "顾况",
    "content": [
      "赠君金珰太霄之玉珮，金锁禹步之流珠，五岳真君之秘箓，九天丈人之宝书。",
      "东井沐浴辰巳毕，先进洞房上奔日。",
      "借问君欲何处来，黄姑织女机边出。"
    ]
  },
  {
    "volume": 265,
    "sequence": 22,
    "title": "瑶草春",
    "author": "顾况",
    "content": [
      "瑶草春，杳容与，江南艳歌京西舞。",
      "执心轻子都，信节冠秋胡。",
      "议以腰支嫁，时论自有夫。",
      "蝉鬓蛾眉明井底，燕裙赵袂萦辘轳。",
      "李生闻之泪如绠。",
      "不忍回头看此井。",
      "月中桂树落一枝，池上䴔䴖唳孤影。",
      "露桃秾李自成谿，流水终天不向西。",
      "翠帐绿窗寒寂寂，锦茵罗荐夜凄凄。",
      "瑶草春，丹井远，别后相思意深浅。"
    ]
  },
  {
    "volume": 265,
    "sequence": 23,
    "title": "萧郸草书歌",
    "author": "顾况",
    "content": [
      "萧子草书人不及，洞庭叶落秋风急。",
      "上林花开春露湿，花枝濛濛向水垂，见君数行之洒落，石上之松松下鹤。",
      "若把君书比仲将，不知谁在凌云阁。"
    ]
  },
  {
    "volume": 265,
    "sequence": 24,
    "title": "范山人画山水歌",
    "author": "顾况",
    "content": [
      "山峥嵘，水泓澄。",
      "漫漫汗汗一笔耕，一草一木栖神明。",
      "忽如空中有物，物中有声。",
      "复如远道望乡客，梦绕山川身不行。"
    ]
  },
  {
    "volume": 265,
    "sequence": 25,
    "title": "嵇山道芬上人画山水歌",
    "author": "顾况",
    "content": [
      "镜中真僧白道芬，不服朱审李将军。",
      "渌汗平铺洞庭水，笔头点出苍梧云。",
      "且看八月十五夜，月下看山尽如画。"
    ]
  },
  {
    "volume": 265,
    "sequence": 26,
    "title": "杜秀才画立走水牛歌",
    "author": "顾况",
    "content": [
      "昆仑儿，骑白象，时时锁著师子项。",
      "奚奴跨马不搭鞍，立走水牛惊汉官。",
      "江村小儿好夸骋，脚踏牛头上牛领。",
      "浅草平田攃过时，大虫著钝几落井。",
      "杜生知我恋沧洲，画作一障张床头。",
      "八十老婆拍手笑，妒他织女嫁牵牛。"
    ]
  },
  {
    "volume": 265,
    "sequence": 27,
    "title": "梁司马画马歌",
    "author": "顾况",
    "content": [
      "画精神，画筋骨，一团旋风瞥灭没。",
      "仰秣如上贺兰山，低头欲饮长城窟。",
      "此马昂然独此群，阿爷是龙飞入云。",
      "黄沙枯碛无寸草，一日行过千里道。",
      "展处把笔欲描时，司马一騧赛倾倒。"
    ]
  },
  {
    "volume": 265,
    "sequence": 28,
    "title": "丘小府小鼓歌",
    "author": "顾况",
    "content": [
      "地盘山鸡犹可像，坎坎砰砰随手长。",
      "夜半高楼沈醉时，万里踏桥乱山响。"
    ]
  },
  {
    "volume": 265,
    "sequence": 29,
    "title": "宜城放琴客歌（柳浑封宜城县伯）",
    "author": "顾况",
    "content": [
      "佳人玉立生此方，家住邯郸不是倡。",
      "头髻鬈鬌手爪长，善抚琴瑟有文章。",
      "新妍笼裙云母光，朱弦绿水喧洞房。",
      "忽闻斗酒初决绝，日暮浮云古离别。",
      "巴猿啾啾峡泉咽，泪落罗衣颜色暍。",
      "不知谁家更张设，丝履墙偏钗股折。",
      "南山阑干千丈雪，七十非人不暖热。",
      "人情厌薄古共然，相公心在持事坚。",
      "上善若水任方圆，忆昨好之今弃捐。",
      "服药不如独自眠，从他更嫁一少年。"
    ]
  },
  {
    "volume": 265,
    "sequence": 30,
    "title": "李供奉弹箜篌歌",
    "author": "顾况",
    "content": [
      "国府乐手弹箜篌，赤黄绦索金鎝头。",
      "早晨有敕鸳鸯殿，夜静遂歌明月楼。",
      "起坐可怜能抱撮，大指调弦中指拨。",
      "腕头花落舞制裂，手下鸟惊飞拨剌。",
      "珊瑚席，一声一声鸣锡锡；",
      "罗绮屏，一弦一弦如撼铃。",
      "急弹好，迟亦好；",
      "宜远听，宜近听。",
      "左手低，右手举，易调移音天赐与。",
      "大弦似秋雁，联联度陇关；",
      "小弦似春燕，喃喃向人语。",
      "手头疾，腕头软，来来去去如风卷。",
      "声清泠泠鸣索索，垂珠碎玉空中落。",
      "美女争窥玳瑁帘，圣人卷上真珠箔。",
      "大弦长，小弦短，小弦紧快大弦缓。",
      "初调锵锵似鸳鸯水上弄新声，入深似太清仙鹤游秘馆。",
      "李供奉，仪容质，身才稍稍六尺一。",
      "在外不曾辄教人，内里声声不遣出。",
      "指剥葱，腕削玉，饶盐饶酱五味足。",
      "弄调人间不识名，弹尽天下崛奇曲。",
      "胡曲汉曲声皆好，弹著曲髓曲肝脑。",
      "往往从空入户来，瞥瞥随风落春草。",
      "草头只觉风吹入，风来草即随风立。",
      "草亦不知风到来，风亦不知声缓急。",
      "爇玉烛，点银灯；",
      "光照手，实可憎。",
      "只照箜篌弦上手，不照箜篌声里能。",
      "驰凤阙，拜鸾殿，天子一日一回见。",
      "王侯将相立马迎，巧声一日一回变。",
      "实可重，不惜千金买一弄。",
      "银器胡瓶马上驮，瑞锦轻罗满车送。",
      "此州好手非一国，一国东西尽南北。",
      "除却天上化下来，若向人间实难得。"
    ]
  },
  {
    "volume": 265,
    "sequence": 31,
    "title": "刘禅奴弹琵琶歌（感相国韩公梦）",
    "author": "顾况",
    "content": [
      "乐府只传横吹好，琵琶写出关山道。",
      "羁雁出塞绕黄云，边马仰天嘶白草。",
      "明妃愁中汉使回，蔡琰愁处胡笳哀。",
      "鬼神知妙欲收响，阴风切切四面来。",
      "李陵寄书别苏武，自有生人无此苦。",
      "当时若值霍骠姚，灭尽乌孙夺公主。"
    ]
  },
  {
    "volume": 265,
    "sequence": 32,
    "title": "李湖州孺人弹筝歌",
    "author": "顾况",
    "content": [
      "武帝升天留法曲，凄情掩抑弦柱促。",
      "上阳宫人怨青苔，此夜想夫怜碧玉。",
      "思妇高楼刺壁窥，愁猿叫月鹦呼儿。",
      "寸心十指有长短，妙入神处无人知。",
      "独把梁州凡几拍，风沙对面胡秦隔。",
      "听中忘却前溪碧，醉后犹疑边草白。"
    ]
  },
  {
    "volume": 265,
    "sequence": 33,
    "title": "郑女弹筝歌",
    "author": "顾况",
    "content": [
      "郑女八岁能弹筝，春风吹落天上声。",
      "一声雍门泪承睫，两声赤鲤露鬐鬣，三声白猿臂拓颊。",
      "郑女出参丈人时，落花惹断游空丝。",
      "高楼不掩许声出，羞杀百舌黄莺儿。"
    ]
  },
  {
    "volume": 265,
    "sequence": 34,
    "title": "谅公洞庭孤橘歌",
    "author": "顾况",
    "content": [
      "不种自生一株橘，谁教渠向阶前出，不羡江陵千木奴。",
      "下生白蚁子，上生青雀雏。",
      "飞花檐卜旃檀香，结实如缀摩尼珠。",
      "洞庭橘树笼烟碧，洞庭波月连沙白。",
      "待取天公放恩赦，侬家定作湖中客。"
    ]
  },
  {
    "volume": 265,
    "sequence": 35,
    "title": "送行歌",
    "author": "顾况",
    "content": [
      "送行人，歌一曲，何者为泥何者玉。",
      "年华已向秋草里，春梦犹传故山绿。"
    ]
  },
  {
    "volume": 265,
    "sequence": 36,
    "title": "险竿歌",
    "author": "顾况",
    "content": [
      "宛陵女儿擘飞手，长竿横空上下走。",
      "已能轻险若平地，岂肯身为一家妇。",
      "宛陵将士天下雄，一下定却长稍弓。",
      "翻身挂影恣腾蹋，反绾头髻盘旋风。",
      "盘旋风，撇飞鸟；",
      "惊猿绕，树枝褭。",
      "头上打鼓不闻时，手蹉脚跌蜘蛛丝。",
      "忽雷掣断流星尾，矐睒划破蚩尤旗。",
      "若不随仙作仙女，即应嫁贼生贼儿。",
      "中丞方略通变化，外户不扃从女嫁。"
    ]
  },
  {
    "volume": 265,
    "sequence": 37,
    "title": "洛阳行送洛阳韦七明府",
    "author": "顾况",
    "content": [
      "始上龙门望洛川，洛阳桃李艳阳天。",
      "最好当年二三月，上阳宫树千花发。",
      "疏家父子错挂冠，梁鸿夫妻虚适越。"
    ]
  },
  {
    "volume": 265,
    "sequence": 38,
    "title": "黄鹄楼歌送独孤助",
    "author": "顾况",
    "content": [
      "故人西去黄鹄楼，西江之水上天流，黄鹄杳杳江悠悠。",
      "黄鹄徘徊故人别，离壶酒尽清丝绝。",
      "绿屿没馀烟，白沙连晓月。"
    ]
  },
  {
    "volume": 265,
    "sequence": 39,
    "title": "庐山瀑布歌送李顾",
    "author": "顾况",
    "content": [
      "飘白霓，挂丹梯。",
      "应从织女机边落，不遣浔阳湖向西。",
      "火雷劈山珠喷日，五老峰前九江溢。",
      "九江悠悠万古情，古人行尽今人行。",
      "老人也欲上山去，上个深山无姓名。"
    ]
  },
  {
    "volume": 265,
    "sequence": 40,
    "title": "朝上清歌",
    "author": "顾况",
    "content": [
      "洁眼朝上清，绿景开紫霞。",
      "皇皇紫微君，左右皆灵娥。",
      "曼声流睇，和清歌些；",
      "至阳无谖，其乐多些；",
      "旌盖飒沓，箫鼓和些；",
      "金凤玉麟，郁骈罗些；",
      "反风名香，香气遐些；",
      "琼田瑶草，寿无涯些；",
      "君著玉衣，升玉车些；",
      "欲降琼宫，玉女家些；",
      "其桃千年，始著花些。",
      "萧寥天清而灭云，目琼琼兮情感。",
      "珮随香兮夜闻，肃肃兮愔愔。",
      "启天和兮洞灵心，和为丹兮云为马。",
      "君乘之觞于瑶池之上兮，三光罗列而在下。"
    ]
  },
  {
    "volume": 265,
    "sequence": 41,
    "title": "剡纸歌",
    "author": "顾况",
    "content": [
      "云门路上山阴雪，中有玉人持玉节。",
      "宛委山里禹馀粮，石中黄子黄金屑。",
      "剡溪剡纸生剡藤，喷水捣后为蕉叶。",
      "欲写金人金口经，寄与山阴山里僧。",
      "手把山中紫罗笔，思量点画龙蛇出。",
      "政是垂头蹋翼时，不免向君求此物。"
    ]
  }
]