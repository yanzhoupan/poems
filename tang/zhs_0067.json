[
  {
    "volume": 67,
    "sequence": 1,
    "title": "弘农清岩曲有磐石可坐，宋十一每拂拭待余，寄诗赠之",
    "author": "田游岩",
    "content": [
      "信彼称灵石，居然狎遁栖。",
      "裴回承翠巘，斌驳带深溪。",
      "夕阴起层岫，清景半虹霓。",
      "风来应啸阮，波动可琴嵇。",
      "仆也颍阳客，望彼空思齐。",
      "傥见山人至，簪蒿且杖藜。"
    ]
  },
  {
    "volume": 67,
    "sequence": 2,
    "title": "和宋之问下山歌",
    "author": "王无竞",
    "content": [
      "日云暮兮下嵩山，路连绵兮树石间。",
      "出谷口兮见明月，心裴回兮不能还。"
    ]
  },
  {
    "volume": 67,
    "sequence": 3,
    "title": "北使长城",
    "author": "王无竞",
    "content": [
      "秦世筑长城，长城无极已。",
      "暴兵四十万，兴工九千里。",
      "死人如乱麻，白骨相撑委。",
      "殚弊未云悟，穷毒岂知止。",
      "胡尘未北灭，楚兵遽东起。",
      "六国复嚣嚣，两龙斗觺觺。",
      "卯金竟握谶，反璧俄沦祀。",
      "仁义寝邦国，狙暴行终始。",
      "一旦咸阳宫，翻为汉朝市。"
    ]
  },
  {
    "volume": 67,
    "sequence": 4,
    "title": "凤台曲",
    "author": "王无竞",
    "content": [
      "凤台何逶迤，嬴女管参差。",
      "一旦彩云至，身去无还期。",
      "遗曲此台上，世人多学吹。",
      "一吹一落泪，至今怜玉姿。"
    ]
  },
  {
    "volume": 67,
    "sequence": 5,
    "title": "铜雀台",
    "author": "王无竞",
    "content": [
      "北登铜雀上，西望青松郭。",
      "繐帐空苍苍，陵田纷漠漠。",
      "平生事已变，歌吹宛犹昨。",
      "长袖拂玉尘，遗情结罗幕。",
      "妾怨在朝露，君恩岂中薄。",
      "高台奏曲终，曲终泪横落。"
    ]
  },
  {
    "volume": 67,
    "sequence": 6,
    "title": "巫山（一作宋之问诗）",
    "author": "王无竞",
    "content": [
      "神女向高唐，巫山下夕阳。",
      "裴回行作雨，婉娈逐荆王。",
      "电影江前落，雷声峡外长。",
      "朝云无处所，台馆晓苍苍。"
    ]
  },
  {
    "volume": 67,
    "sequence": 7,
    "title": "和宋之问下山歌",
    "author": "贾曾",
    "content": [
      "良游晼晚兮月呈光，锦路逶迤兮山路长。",
      "王孙不留兮岁将晏，嵩岩仙草兮为谁芳。"
    ]
  },
  {
    "volume": 67,
    "sequence": 8,
    "title": "孝和皇帝挽歌",
    "author": "贾曾",
    "content": [
      "新命千龄启，鸿图累圣馀。",
      "天行应潜跃，帝出受图书。",
      "礼若传尧旧，功疑复夏初。",
      "梦游长不返，何国是华胥。"
    ]
  },
  {
    "volume": 67,
    "sequence": 9,
    "title": "奉和春日出苑瞩目应令",
    "author": "贾曾",
    "content": [
      "铜龙晓辟问安回，金辂春游博望开。",
      "渭北晴光摇草树，终南佳气入楼台。",
      "招贤已得商山老，托乘还征邺下才。",
      "臣在东周独留滞，忻逢睿藻日边来。"
    ]
  },
  {
    "volume": 67,
    "sequence": 10,
    "title": "有所思",
    "author": "贾曾",
    "content": [
      "洛阳城东桃李花，飞来飞去落谁家。",
      "幽闺女儿爱颜色，坐见落花长叹息。",
      "今岁花开君不待。",
      "明年花开复谁在。",
      "故人不共洛阳东，今来空对落花风。",
      "年年岁岁花相似，岁岁年年人不同。"
    ]
  },
  {
    "volume": 67,
    "sequence": 11,
    "title": "祭汾阴乐章",
    "author": "贾曾",
    "content": [
      "蠲我渐饎，洁我膋芗。",
      "有豆孔硕，为羞既臧。",
      "至诚无昧，精意惟芳。",
      "神其醉止，欣欣乐康。"
    ]
  },
  {
    "volume": 67,
    "sequence": 12,
    "title": "使至汴州喜逢宋之问",
    "author": "李夔",
    "content": [
      "阮籍蓬池上，孤韵竹林才。",
      "巨源从吏道，正拥使车来。",
      "相逢且交臂，相命且衔杯。",
      "醉后长歌毕，馀声绕吹台。"
    ]
  },
  {
    "volume": 67,
    "sequence": 13,
    "title": "祭汾阴乐章",
    "author": "崔玄童",
    "content": [
      "聿修严配，展事禋宗。",
      "祥符宝鼎，礼备黄琮。",
      "祝词以信，明德惟聪。",
      "介兹景福，永永无穷。"
    ]
  },
  {
    "volume": 67,
    "sequence": 14,
    "title": "祭汾阴乐章",
    "author": "何鸾",
    "content": [
      "乐奏云阕，礼章载虔。",
      "禋宗于地，昭假于天。",
      "惟馨荐矣，既醉歆焉。",
      "神之降福，永永万年。"
    ]
  },
  {
    "volume": 67,
    "sequence": 15,
    "title": "祭汾阴乐章",
    "author": "蒋挺",
    "content": [
      "维岁之吉，维辰之良。",
      "圣君绂冕，肃事坛场。",
      "大礼已备，大乐斯张。",
      "神其醉止，降福无疆。"
    ]
  }
]