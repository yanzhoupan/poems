[
  {
    "volume": 465,
    "sequence": 1,
    "title": "卢十五竹亭送侄偁归山",
    "author": "杨衡",
    "content": [
      "落叶寒拥壁，清霜夜沾石。",
      "正是忆山时，复送归山客。",
      "殷勤一尊酒，晓月当窗白。"
    ]
  },
  {
    "volume": 465,
    "sequence": 2,
    "title": "旅次江亭",
    "author": "杨衡",
    "content": [
      "扣舷不能寐，皓露清衣襟。",
      "弥伤孤舟夜，远结万里心。",
      "幽兴惜瑶草，素怀寄鸣琴。",
      "三奏月初上，寂寥寒江深。"
    ]
  },
  {
    "volume": 465,
    "sequence": 3,
    "title": "赋得夜雨滴空阶送魏秀才",
    "author": "杨衡",
    "content": [
      "委檐方滴滴，沾红复洒绿。",
      "醉听乍朦胧，愁闻多断续。",
      "始兼泉向细，稍杂更声促。",
      "百虑自萦心，况有人如玉。"
    ]
  },
  {
    "volume": 465,
    "sequence": 4,
    "title": "征人",
    "author": "杨衡",
    "content": [
      "西风屡鸣雁，东郊未升日。",
      "繁烟幕幕昏，暗骑萧萧出。",
      "望云愁玉塞，眠月想蕙质。",
      "借问露沾衣，何如香满室。"
    ]
  },
  {
    "volume": 465,
    "sequence": 5,
    "title": "游陆先生故岩居",
    "author": "杨衡",
    "content": [
      "独壑临万嶂，苍苔绝行迹。",
      "仰窥猿挂树，俯对鹤巢石。",
      "上有一岩屋，相传灵人宅。",
      "深林无阳晖，幽水转鲜碧。",
      "拾薪遇遗鼎，探穴得古籍。",
      "结念候云兴，烧香坐终夕。"
    ]
  },
  {
    "volume": 465,
    "sequence": 6,
    "title": "题玄和师仙药室",
    "author": "杨衡",
    "content": [
      "山边萧寂室，石掩浮云扃。",
      "绕室微有路，松烟深冥冥。",
      "入松汲寒水，对鹤问仙经。",
      "石几香未尽，水花风欲零。",
      "何年去华表，几度穷苍冥。",
      "却顾宦游子，眇如霜中萤。"
    ]
  },
  {
    "volume": 465,
    "sequence": 7,
    "title": "宿陆氏斋赋得残灯诗",
    "author": "杨衡",
    "content": [
      "殷勤照永夜，属思未成眠。",
      "余辉含薄雾，落烬迸空筵。",
      "谁比秦楼晓，缄愁别幌前。"
    ]
  },
  {
    "volume": 465,
    "sequence": 8,
    "title": "夷陵郡内叙别",
    "author": "杨衡",
    "content": [
      "礼娶嗣明德，同牢夙所钦。",
      "况蒙生死契，岂顾蓬蒿心。",
      "雁币任野薄，恩爱缘义深。",
      "同声若鼓瑟，合韵似鸣琴。",
      "将迓空未立，就赘意难任。",
      "皎月托言誓，沧波信浮沉。",
      "荆台理晨辙，巫渚疑宵襟。",
      "悯悯百虑起，回回万恨深。",
      "候更促徒侣，先晓彻夜禽。",
      "灯彩凝寒风，蝉思噪密林。",
      "留念同心带，赠远芙蓉簪。",
      "抚怀极投漆，感物重黄金。",
      "分鸾岂遐阻，别剑念相寻。",
      "倘甘蓬户贱，愿俟故山岑。"
    ]
  },
  {
    "volume": 465,
    "sequence": 9,
    "title": "将之荆州南与张伯刚马惣钟陵夜别",
    "author": "杨衡",
    "content": [
      "荆台别路长，密绪分离状。",
      "莫诉杯来促，更筹屡已倡。",
      "烛花侵雾暗，瑟调寒风亮。",
      "谁念晓帆开，默睇参差浪。"
    ]
  },
  {
    "volume": 465,
    "sequence": 10,
    "title": "经端溪峡中",
    "author": "杨衡",
    "content": [
      "阴岸东流水，上有微风生。",
      "素羽漾翠涧，碧苔敷丹英。",
      "重林宿雨晦，远岫孤霞明。",
      "飞猱相攀牵，白云乱纵横。",
      "有客溯轻楫，阅胜匪羁程。",
      "逍遥一息间，粪土五侯荣。",
      "搴茗庶蠲热，漱泉聊析酲。",
      "寄言丝竹者，讵识松风声。"
    ]
  },
  {
    "volume": 465,
    "sequence": 11,
    "title": "南海苦雨，寄赠王四侍御",
    "author": "杨衡",
    "content": [
      "炎风杂海气，暑雨每成霖。",
      "涂泥亲杖屦，苔藓渍衣襟。",
      "念近剧怀远，涉浅定知深。",
      "暗沟夜滴滴，荒庭昼霪霪。",
      "折简展离旷，理径俟招寻。",
      "处阴诚多惨，况乃触隅禽。"
    ]
  },
  {
    "volume": 465,
    "sequence": 12,
    "title": "秋夜闲居，即事寄庐山郑员外、蜀郡符处士",
    "author": "杨衡",
    "content": [
      "忧思繁未整，良辰会无由。",
      "引领迟佳音，星纪屡以周。",
      "蓬阆绝华耀，况乃处穷愁。",
      "坠叶寒拥砌，灯火夜悠悠。",
      "开琴弄清弦，窥月俯澄流。",
      "冉冉鸿雁度，萧萧帷箔秋。",
      "怅怀石门咏，缅慕碧鸡游。",
      "仿佛蒙颜色，崇兰隐芳洲。"
    ]
  },
  {
    "volume": 465,
    "sequence": 13,
    "title": "寄赠田仓曹湾",
    "author": "杨衡",
    "content": [
      "芳兰媚庭除，灼灼红英舒。",
      "身为陋巷客，门有绛辕车。",
      "朝览夷胡传，暮习颍阳书。",
      "盻云高羽翼，待贾蕴璠玙。",
      "缨弁虽云阻，音尘岂复疏。",
      "若因风雨晦，应念寂寥居。"
    ]
  },
  {
    "volume": 465,
    "sequence": 14,
    "title": "咏春色",
    "author": "杨衡",
    "content": [
      "霭霭复濛濛，非雾满晴空。",
      "密添宫柳翠，暗泄路桃红。",
      "萦丝光乍失，缘隙影才通。",
      "夕迷鸳枕上，朝漫绮弦中。",
      "促驷驰香陌，劳莺转艳丛。",
      "可怜肠断望，并在洛城东。"
    ]
  },
  {
    "volume": 465,
    "sequence": 15,
    "title": "送春",
    "author": "杨衡",
    "content": [
      "三月三十日，春归日复暮。",
      "惆怅问春风，明朝应不住。",
      "送春曲江上，眷眷东西顾。",
      "但见扑水花，纷纷不知数。",
      "人生似行客，两足无停步。",
      "日日进前程，前程几多路。",
      "兵刃与水火，尽可违之去。",
      "惟有老到来，人间无避处。",
      "感时良未已，独倚池南树。",
      "今日送春心，心如别亲故。"
    ]
  },
  {
    "volume": 465,
    "sequence": 16,
    "title": "游峡山寺",
    "author": "杨衡",
    "content": [
      "结构天南畔，胜绝固难俦。",
      "幸蒙时所漏，遂得恣闲游。",
      "路石荫松盖，槛藤维鹤舟。",
      "雨霁花木润，风和景气柔。",
      "宝殿敞丹扉，灵幡垂绛旒。",
      "照曜芙蓉壶，金人居上头。",
      "翔禽拂危刹，落日避层楼。",
      "端溪弥漫驶，曲涧潺湲流。",
      "高居何重沓，登览自夷犹。",
      "烟霞无隐态，岩洞讵遗幽。",
      "奔驷非久耀，驰波肯暂留。",
      "会从香火缘，灭迹此山丘。"
    ]
  },
  {
    "volume": 465,
    "sequence": 17,
    "title": "宿陟岵寺云律师院",
    "author": "杨衡",
    "content": [
      "像宇郁参差，宝林疏复密。",
      "中有弥天子，燃灯坐虚室。",
      "心证红莲喻，迹羁青眼律。",
      "玉炉扬翠烟，金经开缥帙。",
      "肆陈坚固学，破我梦幻质。",
      "碧水洒尘缨，凉扇当夏日。",
      "宿禽讵相保，迸火烟欲失。",
      "愿回戚促劳，趋隅事休逸。"
    ]
  },
  {
    "volume": 465,
    "sequence": 18,
    "title": "秋夜桂州宴送郑十九侍御",
    "author": "杨衡",
    "content": [
      "秋至触物愁，况当离别筵。",
      "短歌销夜烛，繁绪遍高弦。",
      "桂水舟始泛，兰堂榻讵悬。",
      "一杯勾离阻，三载奉周旋。",
      "鸦噪更漏飒，露濡风景鲜。",
      "斯须不共此，且为更留连。"
    ]
  },
  {
    "volume": 465,
    "sequence": 19,
    "title": "九日陪樊尚书龙山宴集",
    "author": "杨衡",
    "content": [
      "孟嘉从宴地，千乘复登临。",
      "缘危陟高步，凭旷写幽襟。",
      "黄花玩初馥，翠物喜盈斟。",
      "云杂组绣色，乐和山水音。",
      "旆摇秋吹急，筵卷夕光沉。",
      "都人瞻骑火，犹知隔寺深。"
    ]
  },
  {
    "volume": 465,
    "sequence": 20,
    "title": "江陵送客归河北",
    "author": "杨衡",
    "content": [
      "远客归故里，临路结裴回。",
      "山长水复阔，无因重此来。",
      "聊将歌一曲，送子手中杯。"
    ]
  },
  {
    "volume": 465,
    "sequence": 21,
    "title": "送郑丞之罗浮中习业",
    "author": "杨衡",
    "content": [
      "百年泛飘忽，万事系衰荣。",
      "高鸿脱矰缴，达士去簪缨。",
      "始从天目游，复作罗浮行。",
      "云卧石林密，月窥花洞明。",
      "全形在气和，习默凭境清。",
      "夙秘绛囊诀，屡投金简名。",
      "钟管促离觞，烟霞随去程。",
      "何当真府内，重得款平生。"
    ]
  },
  {
    "volume": 465,
    "sequence": 22,
    "title": "送王秀才往安南",
    "author": "杨衡",
    "content": [
      "君为蹈海客，客路谁谙悉。",
      "鲸度乍疑山，鸡鸣先见日。",
      "所嗟回棹晚，倍结离情密。",
      "无贪合浦珠，念守江陵橘。"
    ]
  },
  {
    "volume": 465,
    "sequence": 23,
    "title": "送公孙器自桂林归蜀",
    "author": "杨衡",
    "content": [
      "桂林浅复碧，潺湲半露石。",
      "将乘触物舟，暂驻飞空锡。",
      "蜀乡异青眼，蓬户高朱戟。",
      "风度杳难寻，云飘讵留迹。",
      "旧户闲花草，驯鸽傍檐隙。",
      "挥手共忘怀，日堕千山夕。"
    ]
  },
  {
    "volume": 465,
    "sequence": 24,
    "title": "赠罗浮易炼师",
    "author": "杨衡",
    "content": [
      "海上多仙峤，灵人信长生。",
      "荣卫冰雪姿，咽嚼日月精。",
      "默书绛符遍，晦步斗文成。",
      "翠发披肩长，金盖凌风轻。",
      "晓籁息尘响，天鸡叱幽声。",
      "碧树来户阴，丹霞照窗明。",
      "焚香叩虚寂，稽首回太清。",
      "鸾鹭振羽仪，飞翻拂旆旌。",
      "左挹玉泉液，右搴云芝英。",
      "念得参龙驾，攀天度赤城。"
    ]
  },
  {
    "volume": 465,
    "sequence": 25,
    "title": "登紫霄峰赠黄仙师",
    "author": "杨衡",
    "content": [
      "紫霄不可涉，灵峰信穹崇。",
      "下有琼树枝，上有翠发翁。",
      "鸡鸣秋汉侧，日出红霞中。",
      "璨璨真仙子，执旄为侍童。",
      "焚香杳忘言，默念合太空。",
      "世华徒熠耀，虚室自朦胧。",
      "云飞琼瑶圃，龟息芝兰丛。",
      "玉箓掩不开，天窗微微风。",
      "兹焉悟佳旨，尘境亦幽通。",
      "浩渺临广津，永用挹无穷。"
    ]
  },
  {
    "volume": 465,
    "sequence": 26,
    "title": "乌啼曲",
    "author": "杨衡",
    "content": [
      "可怜杨叶复杨花，雪净烟深碧玉家。",
      "乌栖不定枝条弱，城头夜半声哑哑。",
      "浮萍流荡门前水，任罥芙蓉莫浣纱。"
    ]
  },
  {
    "volume": 465,
    "sequence": 27,
    "title": "白纻歌二首",
    "author": "杨衡",
    "content": [
      "玉缨翠佩杂轻罗，香汗微渍朱颜酡。",
      "为君起唱白纻歌，清声袅云繁思多，凝笳哀瑟时相和。",
      "金壶半倾芳夜促，梁尘霏霏暗红烛。",
      "令君安坐听终曲，坠叶飘花难再复。",
      "蹑珠履，步琼筵，轻身起舞红烛前。",
      "芳姿艳态妖且妍，回眸转袖暗催弦。",
      "凉风萧萧漏水急，月华泛艳红莲湿，牵裙揽带翻成泣。"
    ]
  },
  {
    "volume": 465,
    "sequence": 28,
    "title": "长门怨",
    "author": "杨衡",
    "content": [
      "丝声繁兮管声急，珠帘不卷风吹入。",
      "万遍凝愁枕上听，千回候命花间立。",
      "望望昭阳信不来。",
      "回眸独掩红巾泣。"
    ]
  },
  {
    "volume": 465,
    "sequence": 29,
    "title": "寄彻公",
    "author": "杨衡",
    "content": [
      "北风吹霜霜月明，荷叶枯尽越水清。",
      "别来几度龙宫宿，雪山童子应相逐。"
    ]
  },
  {
    "volume": 465,
    "sequence": 30,
    "title": "哭李象",
    "author": "杨衡",
    "content": [
      "白鸡黄犬不将去，寂寞空馀葬时路。",
      "草死花开年复年，后人知是何人墓。",
      "忆君思君独不眠，夜寒月照青枫树。"
    ]
  },
  {
    "volume": 465,
    "sequence": 31,
    "title": "宿云溪观，赋得秋灯引送客",
    "author": "杨衡",
    "content": [
      "云房寄宿秋夜客，一灯荧荧照虚壁。",
      "虫声呼客客未眠，几人语话清景侧。",
      "不可离别愁纷多，秋灯秋灯奈别何。"
    ]
  },
  {
    "volume": 465,
    "sequence": 32,
    "title": "采莲曲",
    "author": "杨衡",
    "content": [
      "凝鲜雾渚夕，阳艳绿波风。",
      "鱼游乍散藻，露重稍欹红。",
      "楚客伤暮节，吴娃泣败丛。",
      "促令芳本固，宁望雪霜中。"
    ]
  },
  {
    "volume": 465,
    "sequence": 33,
    "title": "他乡七夕",
    "author": "杨衡",
    "content": [
      "汉渚常多别，山桥忽重游。",
      "向云迎翠辇，当月拜珠旒。",
      "寝幌凝宵态，妆奁闭晓愁。",
      "不堪鸣杼日，空对白榆秋。"
    ]
  },
  {
    "volume": 465,
    "sequence": 34,
    "title": "春日偶题",
    "author": "杨衡",
    "content": [
      "何处春先到，桥东水北亭。",
      "冻花开未得，冷酒酌难醒。",
      "就日移轻榻，遮风展小屏。",
      "更无人劝饮，莺语渐叮咛。"
    ]
  },
  {
    "volume": 465,
    "sequence": 35,
    "title": "题山寺",
    "author": "杨衡",
    "content": [
      "千峰白露后，云壁挂残灯。",
      "曙色海边日，经声松下僧。",
      "意闲门不闭，年去水空澄。",
      "稽首如何问，森罗尽一乘。"
    ]
  },
  {
    "volume": 465,
    "sequence": 36,
    "title": "广州石门寺重送李尚赴朝，时兼宗正卿",
    "author": "杨衡",
    "content": [
      "象阙趋云陛，龙宫憩石门。",
      "清铙犹启路，黄发重攀辕。",
      "藻变朝天服，珠怀委地言。",
      "那令蓬蒿客，兹席未离尊。"
    ]
  },
  {
    "volume": 465,
    "sequence": 37,
    "title": "送孔周之南海谒王尚书",
    "author": "杨衡",
    "content": [
      "泛棹若流萍，桂寒山更青。",
      "望云生碧落，看日下沧溟。",
      "潮尽收珠母，沙闲拾翠翎。",
      "自趋龙戟下，再为诵芳馨。"
    ]
  },
  {
    "volume": 465,
    "sequence": 38,
    "title": "冬夜举公房送崔秀才归南阳",
    "author": "杨衡",
    "content": [
      "闻君动征棹，犯夜故来寻。",
      "强置一尊酒，重款百年心。",
      "灯白霜气冷，室虚松韵深。",
      "南阳三顾地，幸偶价千金。"
    ]
  },
  {
    "volume": 465,
    "sequence": 39,
    "title": "送陈房谒抚州周使君",
    "author": "杨衡",
    "content": [
      "匡山一亩宫，尚有桂兰丛。",
      "凿壁年虽异，穿杨志幸同。",
      "貌羸缘塞苦，道蹇为囊空。",
      "去谒临川守，因怜鹤在笼。"
    ]
  },
  {
    "volume": 465,
    "sequence": 40,
    "title": "山斋独宿赠晏上人",
    "author": "杨衡",
    "content": [
      "幢幢云树秋，黄叶下山头。",
      "虫响夜难度，梦闲神不游。",
      "窗灯寒几尽，帘雨晓阶愁。",
      "何以禅栖客，灰心在沃州。"
    ]
  },
  {
    "volume": 465,
    "sequence": 41,
    "title": "桂州与陈羽念别",
    "author": "杨衡",
    "content": [
      "惨戚损志抱，因君时解颜。",
      "重叹今夕会，复在几夕间。",
      "碧桂水连海，苍梧云满山。",
      "茫茫从此去，何路入秦关。"
    ]
  },
  {
    "volume": 465,
    "sequence": 42,
    "title": "经赵处士居",
    "author": "杨衡",
    "content": [
      "云居避世客，发白习儒经。",
      "有地水空绿，无人山自青。",
      "废梁悲逝水，卧木思荒庭。",
      "向夕霏烟敛，徒看处士星。"
    ]
  },
  {
    "volume": 465,
    "sequence": 43,
    "title": "病中赴袁州次香馆",
    "author": "杨衡",
    "content": [
      "病舆憩上馆，缭绕向山隅。",
      "荒葛漫欹壁，幽禽啄朽株。",
      "力微怯升降，意欲结踟躇。",
      "谁能挹香水，一为濯烦纡。"
    ]
  },
  {
    "volume": 465,
    "sequence": 44,
    "title": "送人流雷州",
    "author": "杨衡",
    "content": [
      "逐客指天涯，人间此路赊。",
      "地图经大庾，水驿过长沙。",
      "腊月雷州雨，秋风桂岭花。",
      "不知荒徼外，何处有人家。"
    ]
  },
  {
    "volume": 465,
    "sequence": 45,
    "title": "送彻公",
    "author": "杨衡",
    "content": [
      "白首年空度，幽居俗岂知。",
      "败蕉依晚日，孤鹤立秋墀。",
      "久客何由造，禅门不可窥。",
      "会同尘外友，斋沐奉威仪。"
    ]
  },
  {
    "volume": 465,
    "sequence": 46,
    "title": "赠庐山道士",
    "author": "杨衡",
    "content": [
      "寂寥高室古松寒，松下仙人字委鸾。",
      "头垂白发朝鸣磬，手把青芝夜绕坛。",
      "物像自随尘外灭，真源长向性中看。",
      "悠悠万古皆如此，秋比松枝春比兰。"
    ]
  },
  {
    "volume": 465,
    "sequence": 47,
    "title": "赋得直如朱丝弦",
    "author": "杨衡",
    "content": [
      "寂寞瑶琴上，深知直者情。",
      "幸传朱鹭曲，那止素丝名。",
      "瑞草人空仰，王言世久行。",
      "大方闻正位，乐府动清声。",
      "文武音初合，宫商调屡更。",
      "谁能向机杼，终日泣无成。"
    ]
  },
  {
    "volume": 465,
    "sequence": 48,
    "title": "早春即事",
    "author": "杨衡",
    "content": [
      "眼重朝眠足，头轻宿醉醒。",
      "阳光满前户，雪水半中庭。",
      "候变随天气，春生逐地形。",
      "北檐梅晚白，东岸柳先青。",
      "葱垄抽羊角，松巢堕鹤翎。",
      "老来诗更拙，吟罢少人听。"
    ]
  },
  {
    "volume": 465,
    "sequence": 49,
    "title": "题花树",
    "author": "杨衡",
    "content": [
      "都无看花意，偶到树边来。",
      "可怜枝上色，一一为愁开。"
    ]
  },
  {
    "volume": 465,
    "sequence": 50,
    "title": "宿吉祥寺寄庐山隐者",
    "author": "杨衡",
    "content": [
      "风鸣云外钟，鹤宿千年松。",
      "相思杳不见，月出山重重。"
    ]
  },
  {
    "volume": 465,
    "sequence": 51,
    "title": "边思",
    "author": "杨衡",
    "content": [
      "苏武节旄尽，李陵音信稀。",
      "梅当陇上发，人向陇头归。"
    ]
  },
  {
    "volume": 465,
    "sequence": 52,
    "title": "夜半步次古城",
    "author": "杨衡",
    "content": [
      "茫茫死复生，惟有古时城。",
      "夜半无鸟雀，花枝当月明。"
    ]
  },
  {
    "volume": 465,
    "sequence": 53,
    "title": "春梦",
    "author": "杨衡",
    "content": [
      "空庭日照花如锦，红妆美人当昼寝。",
      "傍人不知梦中事，唯见玉钗时坠枕。"
    ]
  },
  {
    "volume": 465,
    "sequence": 54,
    "title": "宿青牛谷",
    "author": "杨衡",
    "content": [
      "随云步入青牛谷，青牛道士留我宿。",
      "可怜夜久月明中，唯有坛边一枝竹。"
    ]
  },
  {
    "volume": 465,
    "sequence": 55,
    "title": "槿（一作戎昱诗）",
    "author": "杨衡",
    "content": [
      "自用金钱买槿栽，二年方始一花开。",
      "怜红未许家人见，胡蝶争知早到来。"
    ]
  },
  {
    "volume": 465,
    "sequence": 56,
    "title": "九日",
    "author": "杨衡",
    "content": [
      "黄菊紫菊傍篱落，摘菊泛酒爱芳新。",
      "不堪今日望乡意，强插茱萸随众人。"
    ]
  },
  {
    "volume": 465,
    "sequence": 57,
    "title": "仙女词",
    "author": "杨衡",
    "content": [
      "玉京初侍紫皇君，金缕鸳鸯满绛裙。",
      "仙宫一闭无消息，遥结芳心向碧云。"
    ]
  },
  {
    "volume": 465,
    "sequence": 58,
    "title": "句",
    "author": "杨衡",
    "content": [
      "贤人处霄汉，荒泽自耕耘。",
      "陇首降时雨，雷声出夏云。",
      "一一鹤声飞上天。"
    ]
  }
]