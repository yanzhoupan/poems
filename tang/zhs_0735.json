[
  {
    "volume": 735,
    "sequence": 1,
    "title": "宫词百首",
    "author": "和凝",
    "content": [
      "紫燎光销大驾归，御楼初见赭黄衣。",
      "千声鼓定将宣赦，竿上金鸡翅欲飞。",
      "北阙晴分五凤楼，嵩山秀色护神州。",
      "洛河自契千年运，更拟波中出九畴。",
      "中兴殿上晓光融，一炷天香舞瑞风。",
      "百辟虔心齐稽首，卷帘遥见御衣红。",
      "日和风暖御楼时，万姓齐瞻八彩眉。",
      "瑞气祥烟笼细仗，閤门宣赦四方知。",
      "凤吹鸾歌晓日明，丰年观稼出神京。",
      "封人争献南山寿，五色云中御辇平。",
      "圣主临轩待晓时，穿花宫漏正迟迟。",
      "鸡人一唱乾坤晓，百辟分班俨羽仪。",
      "朦胧西月照池亭，初夜椒房掩画屏。",
      "宫女相呼有何事，上楼同看老人星。",
      "红泥椒殿缀珠珰，帐蹙金龙窣地长。",
      "红兽慢然天色暖，凤炉时复爇沈香。",
      "九重楼殿簇丹青，高柳含烟覆井亭。",
      "宫内不知今日几，自来阶下数尧蓂。",
      "寝殿香浓玉漏严，云随凉月下西南。",
      "帐前宫女低声道，主上还应梦傅岩。",
      "绕殿钩阑压玉阶，内人轻语凭葱苔。",
      "皆言明主垂衣理，不假朱云傍槛来。",
      "颟顸冰面莹池心，风刮瑶阶腊雪深。",
      "怪得宫中无兽炭，步摇钗是辟寒金。",
      "兰殿春融自靘笙，玉颜风透象纱明。",
      "金簧如语莺声滑，可使云和独得名。",
      "兰烛时将凤髓添，寒星遥映夜光帘。",
      "龙楼露著鸳鸯瓦，谁近螭头掷玉签。",
      "玉甃莲池春水平，小鱼双并锦鳞行。",
      "内中知是黄河样，九曲今年彻底清。",
      "真珠帘外静无尘，耿耿凉天景象新。",
      "金殿夜深银烛晃，宫嫔来奏月重轮。",
      "鱼犀月掌夜通头，自著盘莺锦臂鞲。",
      "多把沈檀配龙麝，宫中掌浸十香油。",
      "香云双飐玉蝉轻，侍从君王苑里行。",
      "嘉瑞忽逢连理木，一时跪拜贺文明。",
      "金鸾双立紫檀槽，暖殿无风韵自高。",
      "含笑试弹红蕊调，君王宣赐酪樱桃。",
      "斑簟如霞可殿铺，更开新进瑞莲图。",
      "谁人筑损珊瑚架，子细看时认沥苏。",
      "金盆初晓洗纤纤，银鸭香焦特地添。",
      "出户忽看春雪下，六宫齐卷水晶帘。",
      "暖金盘里点酥山，拟望君王子细看。",
      "更向眉中分晓黛，岩边染出碧琅玕。",
      "云母屏前绣柱衣，龙床闲卷谏书帏。",
      "黄金槛外螭头活，日照红兰露未晞。",
      "楼西残月尚胧明，中禁鸡人报晓声。",
      "清旦司天台进状，夜来晴霁泰阶平。",
      "纤辔摩轩响佩环，银台门外集鸳鸾。",
      "三钟五鼓祥烟敛，日照仙人捧露盘。",
      "司膳厨中也禁烟，春宫相对画秋千。",
      "清明节日颁新火，蜡炬星飞下九天。",
      "宫木交芳色尽深，和风轻舞早莺吟。",
      "侍臣不异东方朔，应喜仙桃满禁林。",
      "贡橘香匀□□容，星光初满小金笼。",
      "近臣押赐诸王宅，拜了方开敕字封。",
      "献寿朝元欲偃戈，航深梯险竞骈罗。",
      "若论万国来朝日，比并涂山更较多。",
      "艳阳风景簇神州，杏蕊桃心照凤楼。",
      "遥望青青河畔草，几多归马与休牛。",
      "銮舆观稼晚方归，日月旗中见御衣。",
      "万姓焚香惟顶礼，瑞云随伞入宫闱。",
      "宫庭皆应紫微垣，壮丽宸居显至尊。",
      "赤子颙颙瞻父母，已将仁德比乾坤。",
      "三农皆已辟田畴，又见金门出土牛。",
      "块雨条风符圣化，嘉禾看却报新秋。",
      "进食门前水陆陈，大官斋洁贡时新。",
      "明君宵旰分甘处，便索金盘赐重臣。",
      "层台金碧惹红霞，仙掌亭亭对月华。",
      "昨夜盘中甘露满，婕妤争去奏官家。",
      "水殿垂帘冷色凝，一床珍簟展春冰。",
      "才人侍立持团扇，金缕双龙贴碧藤。",
      "香鸭烟轻爇水沈，云鬟闲坠凤犀簪。",
      "珠帘半卷开花雨，又见芭蕉展半心。",
      "莺锦蝉罗撒麝脐，狻猊轻喷瑞烟迷。",
      "红酥点得香山小，卷上珠帘日未西。",
      "锦褥花明满殿铺，宫娥分坐学樗蒲。",
      "欲教官马冲关过，咒愿纤纤早掷卢。",
      "小楼花簇钿山低，金雉双来蹋马齐。",
      "夸向傍人能彩戏，朝来赢得鹭鸶犀。",
      "红鬃白马嫩龙飞，天厩供来入紫微。",
      "遥见玉阶嘶不已，应缘认得赭黄衣。",
      "班定千牛立受宣，佩刀搢笏凤墀前。",
      "一声不坐祥云合，鸳鹭依行拜两边。",
      "三殿香浓晓色来，祥鸾威凤待门开。",
      "锵金佩玉趋丹陛，总是和羹作砺才。",
      "两番供奉打球时，鸾凤分厢锦绣衣。",
      "虎骤龙腾宫殿响，骅骝争趁一星飞。",
      "凤池冰泮岸莎匀，柳眼花心雪里新。",
      "都是九重和暖地，东风先报禁园春。",
      "紫气氤氲满帝都，映楼明月锁金铺。",
      "银泥殿里嫌红烛，教近龙床著火珠。",
      "地衣初展瑞霞融，绣帽金铃舞舜风。",
      "吹竹弹丝珠殿响，坠仙双降五云中。",
      "锦策匀铺寒玉齐，星锤高运日通犀。",
      "铿金曲罢春冰碎，跪拜君王粉面低。",
      "珠帘静卷水亭凉，玉蕊风飘小槛香。",
      "几处按歌齐入破，双双雏燕出宫墙。",
      "宫娥解禊艳阳时，鹢舸兰桡满凤池。",
      "春水如蓝垂柳醉，和风无力袅金丝。",
      "白玉阶前菊蕊香，金杯仙酝赏重阳。",
      "层台云集梨园乐，献寿声声祝万康。",
      "天籁吟风社燕归，渚莲香老碧苔肥。",
      "夜来霜坠梧桐叶，诸殿平明进御衣。",
      "炉爇香檀兽炭痴，真珠帘外雪花飞。",
      "六宫进酒尧眉寿，舞凤盘龙满御衣。",
      "云行风静早秋天，竞绕盆池蹋采莲。",
      "罨画披袍从窣地，更寻宫柳看鸣蝉。",
      "阑珊星斗缀珠光，七夕宫嫔乞巧忙。",
      "总上穿针楼上去，竞看银汉洒琼浆。",
      "宝瑟凄锵夜漏馀，玉阶闲坐对蟾蜍。",
      "秋光寂历银河转，已见宫花露滴疏。",
      "春风金袅万年枝，簇白团红烂熳时。",
      "宫女竞思游御苑，大家齐奏圣人知。",
      "乾文初见泰阶平，日月常遵阁道行。",
      "昨夜仰观垂象正，拱辰星宿转分明。",
      "锵锵济济赴延英，渐近重瞳目转明。",
      "君圣臣贤鱼水契，鸿基须贺永清平。",
      "天厩骖騑集嫩龙，雪光相照晓嘶风。",
      "昂头步步金鞍稳，掌扇花前御路中。",
      "金吾细仗俨威仪，圣旨凝旒对远夷。",
      "晓日曈曨瞻玉案，丁冬环珮满彤墀。",
      "正旦垂旒御八方，蛮夷无不奉梯航。",
      "群臣舞蹈称觞处，雷动山呼万岁长。",
      "圣主躬耕在籍田，公卿环卫待丰年。",
      "五风十雨馀粮在，金殿惟闻奏舜弦。",
      "圣日垂科委所司，英才咸喜遇明时。",
      "春官进榜莺离谷，月殿香残桂魄枝。",
      "天街香满瑞云生，红伞凝空景日明。",
      "先遣五坊排猎骑，为民除害出神京。",
      "内宴初开锦绣攒，教坊齐奏万年欢。",
      "箫韶响亮春云合，日照尧阶舞瑞鸾。",
      "视草词臣直玉堂，对来新赐锦袍香。",
      "班资最在云霄上，长是先迎日月光。",
      "玉殿朦胧散晓光，金龙高喷九天香。",
      "摵鞭声定初开扇，百辟齐呼万岁长。",
      "五色卿云覆九重，香烟高舞御炉中。",
      "含元殿里行仁德，四海车书已混同。",
      "欲封丹诏紫泥香，朱篆龙文御印光。",
      "汗涣丝纶出丹禁，便从天上凤衔将。",
      "越溪姝丽入深宫，俭素皆持马后风。",
      "尽道君王修圣德，不劳辞辇与当熊。",
      "早梅初向雪中明，风惹奇香粉蕊轻。",
      "谁道落花堪靧面，竞来枝上采繁英。",
      "暖殿奇香馥绮罗，窗间初学绣金鹅。",
      "才经冬至阳生后，今日工夫一线多。",
      "金井澄泉玉液香，琉璃深殿自清凉。",
      "温汤头进瓜初熟，后至宫嫔未得尝。",
      "绣闼雕甍列锦闺，珍奇惟待凤凰栖。",
      "杏梁烜赫晴霞展，时见空虚坠燕泥。",
      "龙凤金鞍软玉鞭，雪花光照锦连乾。",
      "驾头直指西郊去，晓日寒生讲武天。",
      "戛云楼上定风盘，雀跃猿跳总不难。",
      "要对君王逞轻捷，御楼时拟上鸡竿。",
      "停稳春衫窣地长，通天犀带缀金章。",
      "近臣衔命离丹禁，高捧恩波洒万方。",
      "垂黎玉押春帘卷，不夜珠楼晓鉴开。",
      "袍裤宫人走迎驾，东风吹送御香来。",
      "金吾勘契自通官，楼上初闻唱刻闲。",
      "金殿香高初唤仗，数行鸳鹭各趋班。",
      "螺髻凝香晓黛浓，水精鸂鶒飐轻风。",
      "金钗斜戴宜春胜，万岁千秋绕鬓红。",
      "缕金团扇对纤絺，正是深宫捧日时。",
      "要对君王说幽意，低头佯念婕妤诗。",
      "结金冠子学梳蝉，碾玉蜻蜓缀鬓偏。",
      "寝殿垂帘悄无事，试香闲立御炉前。",
      "金马词臣夜受宣，授毫交直八花砖。",
      "白麻草了初呈进，称旨丝纶下九天。",
      "平明光政便门开，已见忠臣早入来。",
      "自是枢机符造化，大罗天上曜三台。",
      "红罗窗里绣偏慵，亸袖闲隈碧玉笼。",
      "兰殿春晴鹦鹉睡，结条钗飐落花风。",
      "晓光初入右银台，鸳鹭分班启沃来。",
      "如水如鱼何际会，尽言金鼎得盐梅。",
      "立名金马近尧阶，尽是家传八斗才。",
      "麻尾尚犹龙字湿，便从天上凤衔来。",
      "狻猊镇角舞筵张，鸾凤花分十六行。",
      "轻动玉纤歌遍慢，时时偷眼看君王。",
      "边藩□宴贺休征，细仗初排舜日明。",
      "坐定两军呈百戏，乐臣低折贺升平。",
      "碧罗冠子簇香莲，结胜双衔利市钱。",
      "花下贪忙寻百草，不知遗却蹙金蝉。",
      "兰省初除傅粉郎，静端霜简入鸳行。",
      "明庭转制浑无事，朝下空馀鸡舌香。",
      "采访宁遗草泽人，诏搜无不降蒲轮。",
      "集贤殿里开炉冶，待把黄金铸重臣。",
      "红玉纤纤捧暖笙，绛唇呼吸引春莺。",
      "霓裳曲罢君王笑，宜近前来与改名。",
      "绣额朱门插艾人，羞将角黍近香唇。",
      "平明朝下夸宣赐，五色香丝系臂新。",
      "芙蓉冠子水精簪，闲对君王理玉琴。",
      "鹭颈莺唇胜仙子，步虚声细象窗深。",
      "金马门开侍从归，御香犹惹赐来衣。",
      "晓光满院金鱼冷，红药花擎宿露飞。",
      "便殿朝回卸玉簪，竞来芳槛摘花心。",
      "风和难捉花中蝶，却向窗间弄绣针。",
      "君王朝下未梳头，长晕残眉侍鉴楼。",
      "扼臂交光红玉软，起来重拟理箜篌。",
      "九重天上实难知，空遣微臣役梦思。",
      "葵藿一心期捧日，强搜狂斐拟宫词。"
    ]
  },
  {
    "volume": 735,
    "sequence": 2,
    "title": "渔父歌",
    "author": "和凝",
    "content": [
      "白芷汀寒立鹭鸶，蘋风轻剪浪花时。",
      "烟幂幂，日迟迟，香引芙蓉惹钓丝。"
    ]
  },
  {
    "volume": 735,
    "sequence": 3,
    "title": "杨柳枝",
    "author": "和凝",
    "content": [
      "软碧摇烟似送人，映花时把翠眉嚬。",
      "青青自是风流主，慢飐金丝待洛神。",
      "瑟瑟罗裙金缕腰，黛眉隈破未重描。",
      "醉来咬损新花子，拽住仙郎尽放娇。",
      "鹊桥初就咽银河，今夜仙郎自姓和。",
      "不是昔年攀桂树，岂能月里索姮娥。"
    ]
  },
  {
    "volume": 735,
    "sequence": 4,
    "title": "解红歌（唐有儿童解红之舞）",
    "author": "和凝",
    "content": [
      "百戏罢，五音清，解红一曲新教成。",
      "两个瑶池小仙子，此时夺却柘枝名。"
    ]
  },
  {
    "volume": 735,
    "sequence": 5,
    "title": "题鹰猎兔画",
    "author": "和凝",
    "content": [
      "虽是丹青物，沈吟亦可伤。",
      "君夸鹰眼疾，我悯兔心忙。",
      "岂动骚人兴，惟增猎客狂。",
      "鲛绡百馀尺，争及制衣裳。"
    ]
  },
  {
    "volume": 735,
    "sequence": 6,
    "title": "醴泉院",
    "author": "和凝",
    "content": [
      "万山岚霭簇洋城，数处禅斋尽有名。",
      "古柏八株堆翠色，灵泉一派逗寒声。",
      "暂游颇爱闲滋味，久住翻嫌俗性情。",
      "珍重支公每相勉，我于儒行也修行。"
    ]
  },
  {
    "volume": 735,
    "sequence": 7,
    "title": "兴势观",
    "author": "和凝",
    "content": [
      "山名兴势镇梁洋，俨有真风福此方。",
      "瘦柏握盘笼殿紫，灵泉澄洁浸花香。",
      "暂游颇爱闲人少，久住翻嫌白日忙。",
      "只向五千文字内，愿成金骨住仙乡。"
    ]
  },
  {
    "volume": 735,
    "sequence": 8,
    "title": "洋川",
    "author": "和凝",
    "content": [
      "华夷图上见洋川，知在青山绿水边。",
      "官闲最好游僧舍，江近应须买钓船。"
    ]
  },
  {
    "volume": 735,
    "sequence": 9,
    "title": "句",
    "author": "和凝",
    "content": [
      "先生自舞琴。",
      "（《三乐达节》）波上人如潘玉儿，掌中花似赵飞燕。",
      "（《采莲曲》，以上并见《乐书》）"
    ]
  }
]