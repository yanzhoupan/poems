[
  {
    "volume": 115,
    "sequence": 1,
    "title": "和户部杨员外伯成寓直",
    "author": "李憕",
    "content": [
      "落日弥纶地，公才画省郎。",
      "词惊起草笔，坐引护衣香。",
      "双阙天河近，千门夕漏长。",
      "遥知台上宿，不独有文强。"
    ]
  },
  {
    "volume": 115,
    "sequence": 2,
    "title": "同望幸新亭赐钱公宴",
    "author": "李憕",
    "content": [
      "感梦通玄化，覃恩降紫宸。",
      "赐钱开汉府，分帛醉尧人。",
      "地隔朝宗庆，亭临卜洛新。",
      "行看广云雨，二月次东巡。"
    ]
  },
  {
    "volume": 115,
    "sequence": 3,
    "title": "奉和圣制从蓬莱向兴庆阁道中留春雨中春望之作应制",
    "author": "李憕",
    "content": [
      "别馆春还淑气催，三宫路转凤凰台。",
      "云飞北阙轻阴散，雨歇南山积翠来。",
      "御柳遥随天仗发，林花不待晓风开。",
      "已知圣泽深无限，更喜年芳入睿才。"
    ]
  },
  {
    "volume": 115,
    "sequence": 4,
    "title": "铜雀妓",
    "author": "李邕",
    "content": [
      "西陵望何及，弦管徒在兹。",
      "谁言死者乐，但令生者悲。",
      "丈夫有馀志，儿女焉足私。",
      "扰扰多俗情，投迹互相师。",
      "直节岂感激，荒淫乃凄其。",
      "颍水有许由，西山有伯夷。",
      "颂声何寥寥，唯闻铜雀诗。",
      "君举良未易，永为后代嗤。"
    ]
  },
  {
    "volume": 115,
    "sequence": 5,
    "title": "咏云",
    "author": "李邕",
    "content": [
      "彩云惊岁晚，缭绕孤山头。",
      "散作五般色，凝为一段愁。",
      "影虽沉涧底，形在天际游。",
      "风动必飞去，不应长此留。"
    ]
  },
  {
    "volume": 115,
    "sequence": 6,
    "title": "登历下古城员外孙新亭",
    "author": "李邕",
    "content": [
      "吾宗固神秀，体物写谋长。",
      "形制开古迹，曾冰延乐方。",
      "太山雄地理，巨壑眇云庄。",
      "高兴汩烦促，永怀清典常。",
      "含弘知四大，出入见三光。",
      "负郭喜粳稻，安时歌吉祥。"
    ]
  },
  {
    "volume": 115,
    "sequence": 7,
    "title": "奉和初春幸太平公主南庄应制",
    "author": "李邕",
    "content": [
      "传闻银汉支机石，复见金舆出紫微。",
      "织女桥边乌鹊起，仙人楼上凤凰飞。",
      "流风入座飘歌扇，瀑水侵阶溅舞衣。",
      "今日还同犯牛斗，乘槎共逐海潮归。"
    ]
  },
  {
    "volume": 115,
    "sequence": 8,
    "title": "奉使登终南山",
    "author": "王湾",
    "content": [
      "常爱南山游，因而尽原隰。",
      "数朝至林岭，百仞登嵬岌。",
      "石壮马径穷，苔色步缘入。",
      "物奇春状改，气远天香集。",
      "虚洞策杖鸣，低云拂衣湿。",
      "倚岩见庐舍，入户欣拜揖。",
      "问性矜勤劳，示心教澄习。",
      "玉英时共饭，芝草为余拾。",
      "境绝人不行，潭深鸟空立。",
      "一乘从此授，九转兼是给。",
      "辞处若轻飞，憩来唯吐吸。",
      "闲襟超已胜，回路倏而及。",
      "烟色松上深，水流山下急。",
      "渐平逢车骑，向晚睨城邑。",
      "峰在野趣繁，尘飘宦情涩。",
      "辛苦久为吏，劳生何妄执。",
      "日暮怀此山，悠然赋斯什。"
    ]
  },
  {
    "volume": 115,
    "sequence": 9,
    "title": "晚夏马嵬卿叔池亭即事寄京都一二知己",
    "author": "王湾",
    "content": [
      "忝职畿甸淹，滥陪时俊后。",
      "才轻策疲劣，势薄常驱走。",
      "牵役劳风尘，秉心在岩薮。",
      "宗贤开别业，形胜代希偶。",
      "竹绕清渭滨，泉流白渠口。",
      "逡巡期赏会，挥忽变星斗。",
      "逮此乘务闲，因而访幽叟。",
      "入来殊景物，行复洗纷垢。",
      "林静秋色多，潭深月光厚。",
      "盛香莲近拆，新味瓜初剖。",
      "滞拙怀隐沦，书之寄良友。"
    ]
  },
  {
    "volume": 115,
    "sequence": 10,
    "title": "丽正殿赐宴同勒天前烟年四韵应制",
    "author": "王湾",
    "content": [
      "金殿忝陪贤，琼羞忽降天。",
      "鼎罗仙掖里，觞拜琐闱前。",
      "院逼青霄路，厨和紫禁烟。",
      "酒酣空忭舞，何以答昌年。"
    ]
  },
  {
    "volume": 115,
    "sequence": 11,
    "title": "奉和贺监林月清酌",
    "author": "王湾",
    "content": [
      "华月当秋满，朝英假兴同。",
      "净林新霁入，规院小凉通。",
      "碎影行筵里，摇花落酒中。",
      "消宵凝爽意，并此助文雄。"
    ]
  },
  {
    "volume": 115,
    "sequence": 12,
    "title": "次北固山下",
    "author": "王湾",
    "content": [
      "客路青山外，行舟绿水前。",
      "潮平两岸阔，风正一帆悬。",
      "海日生残夜，江春入旧年。",
      "乡书何处达，归雁洛阳边。"
    ]
  },
  {
    "volume": 115,
    "sequence": 13,
    "title": "观搊筝（一作祖咏诗）",
    "author": "王湾",
    "content": [
      "虚室有秦筝，筝新月复清。",
      "弦多弄委曲，柱促语分明。",
      "晓怨凝繁手，春娇入曼声。",
      "近来唯此乐，传得美人情。"
    ]
  },
  {
    "volume": 115,
    "sequence": 14,
    "title": "晚春诣苏州敬赠武员外",
    "author": "王湾",
    "content": [
      "苏台忆季常，飞棹历江乡。",
      "持此功曹掾，初离华省郎。",
      "贵门生礼乐，明代秉文章。",
      "嘉郡位先进，鸿儒名重扬。",
      "爰从姻娅贬，岂失忠信防。",
      "万里行骥足，十年暌凤翔。",
      "回迁翊元圣，入拜伫惟良。",
      "别业对南浦，群书满北堂。",
      "意深投辖盛，才重接筵光。",
      "陋学叨铅简，弱龄许翰场。",
      "神驰劳旧国，颜展别殊方。",
      "际晓杂氛散，残春众物芳。",
      "烟和疏树满，雨续小谿长。",
      "旅拙感成慰，通贤顾不忘。",
      "从来琴曲罢，开匣为君张。"
    ]
  },
  {
    "volume": 115,
    "sequence": 15,
    "title": "秋夜寓直即事怀赠萧令公裴侍郎兼通简南省诸友人",
    "author": "王湾",
    "content": [
      "圣主万年兴，贤臣数载升。",
      "古灵传岳秀，宏量禀川澄。",
      "畿甸举长策，风霜秉直绳。",
      "出车遥俗震，登阁满朝称。",
      "赋简流亡辑，农安政理凭。",
      "还家新长幼，巡垄旧沟塍。",
      "忠梗大勋立，寰瀛堕业惩。",
      "焚香兼御史，悬镜委中丞。",
      "旟隼当朝立，台骢发郡乘。",
      "司徒汉家重，国典颍川征。",
      "云路俄平入，台阶忽上凌。",
      "秉钧调造化，宣綍慰黎烝。",
      "金省方秋作，瑶轩直夜凭。",
      "中书赠陈准，右相简王陵。",
      "三杰贤更穆，百僚欢且兢。",
      "摇怀及宾友，计曲辨淄渑。",
      "阊阖暝阴散，钩陈爽气凝。",
      "月深宫树转，河近禁楼冰。",
      "卑吏夙驱策，微涓效斗升。",
      "望麾宵继火，书板曙怀蒸。",
      "彼此虽流盼，规模转服膺。",
      "惠将霄汉隔，劳或岁时矜。",
      "位重恩宁滥，才轻慑不胜。",
      "林峦甘独往，疵贱苦相仍。",
      "敢忘衔花雀，思同附骥蝇。",
      "平生逐鸟雀，何日嗣苍鹰。"
    ]
  },
  {
    "volume": 115,
    "sequence": 16,
    "title": "哭补阙亡友綦毋学士",
    "author": "王湾",
    "content": [
      "明代资多士，儒林得异才。",
      "书从金殿出，人向玉墀来。",
      "词学张平子，风仪褚彦回。",
      "崇仪希上德，近侍接元台。",
      "曩契心期早，今游宴赏陪。",
      "屡迁君擢桂，分尉我从梅。",
      "忽遇乘轺客，云倾构厦材。",
      "泣为洹水化，叹作泰山颓。",
      "冀善初将慰，寻言半始猜。",
      "位联情易感，交密痛难裁。",
      "远日寒旌暗，长风古挽哀。",
      "寰中无旧业，行处有新苔。",
      "反哭魂犹寄，终丧子尚孩。",
      "葬田门吏给，坟木路人栽。",
      "遽泄悲成往，俄传宠令回。",
      "玄经贻石室，朱绂耀泉台。",
      "地古春长闭，天明夜不开。",
      "登山一临哭，挥泪满蒿莱。"
    ]
  },
  {
    "volume": 115,
    "sequence": 17,
    "title": "闰月七日织女",
    "author": "王湾",
    "content": [
      "耿耿曙河微，神仙此夜稀。",
      "今年七月闰，应得两回归。"
    ]
  },
  {
    "volume": 115,
    "sequence": 18,
    "title": "句",
    "author": "王湾",
    "content": [
      "月华照杵空随妾，风响传砧不到君。",
      "（见《河岳英灵集》）"
    ]
  },
  {
    "volume": 115,
    "sequence": 19,
    "title": "应诏赋得除夜（一作王諲诗）",
    "author": "史青",
    "content": [
      "今岁今宵尽，明年明日催。",
      "寒随一夜去，春逐五更来。",
      "气色空中改，容颜暗里回。",
      "风光人不觉，已著后园梅。"
    ]
  },
  {
    "volume": 115,
    "sequence": 20,
    "title": "汴堤柳（一本作题河边枯柳）",
    "author": "王泠然",
    "content": [
      "隋家天子忆扬州，厌坐深宫傍海游。",
      "穿地凿山开御路，鸣笳叠鼓泛清流。",
      "流从巩北分河口，直到淮南种官柳。",
      "功成力尽人旋亡，代谢年移树空有。",
      "当时彩女侍君王，绣帐旌门对柳行。",
      "青叶交垂连幔色，白花飞度染衣香。",
      "今日摧残何用道，数里曾无一枝好。",
      "驿骑征帆损更多，山精野魅藏应老。",
      "凉风八月露为霜，日夜孤舟入帝乡。",
      "河畔时时闻木落，客中无不泪沾裳。"
    ]
  },
  {
    "volume": 115,
    "sequence": 21,
    "title": "夜光篇",
    "author": "王泠然",
    "content": [
      "游人夜到汝阳间，夜色冥濛不解颜。",
      "谁家暗起寒山烧，因此明中得见山。",
      "山头山下须臾满，历险缘深无暂断。",
      "焦声散著群树鸣，炎气傍林一川暖。",
      "是时西北多海风，吹上连天光更雄。",
      "浊烟熏月黑，高艳爇云红。",
      "初谓炼丹仙灶里，还疑铸剑神谿中。",
      "划为飞电来照物，乍作流星并上空。",
      "西山无草光已灭，东顶荧荧犹未绝。",
      "沸汤空谷数道水，融盖阴崖几年雪。",
      "两京贫病若为居，四壁皆成凿照馀。",
      "未得贵游同秉烛，唯将半影借披书。"
    ]
  },
  {
    "volume": 115,
    "sequence": 22,
    "title": "古木卧平沙",
    "author": "王泠然",
    "content": [
      "古木卧平沙，摧残岁月赊。",
      "有根横水石，无叶拂烟霞。",
      "春至苔为叶，冬来雪作花。",
      "不逢星汉使，谁辨是灵槎。"
    ]
  },
  {
    "volume": 115,
    "sequence": 23,
    "title": "淮南寄舍弟",
    "author": "王泠然",
    "content": [
      "昔予从不调，经岁旅淮源。",
      "念尔长相失，何时返故园。",
      "寄书迷处所，分袂隔凉温。",
      "远道俱为客，他乡共在原。",
      "归情春伴雁，愁泣夜随猿。",
      "愧见高堂上，朝朝独倚门。"
    ]
  },
  {
    "volume": 115,
    "sequence": 24,
    "title": "句",
    "author": "王泠然",
    "content": [
      "林狖欺童子，山精试老僧。",
      "（《山寺》）陈兵剑阁山将动，饮马珠江水不流。",
      "（咏八阵图送人）官微思倚玉，文浅怯投珠。",
      "（《赠张公子协律》）"
    ]
  }
]