[
  {
    "volume": 283,
    "sequence": 1,
    "title": "竹窗闻风寄苗发司空曙",
    "author": "李益",
    "content": [
      "微风惊暮坐，临牖思悠哉。",
      "开门复动竹，疑是故人来。",
      "时滴枝上露，稍沾阶下苔。",
      "何当一入幌，为拂绿琴埃。"
    ]
  },
  {
    "volume": 283,
    "sequence": 2,
    "title": "赋得垣衣",
    "author": "李益",
    "content": [
      "漠漠复霏霏，为君垣上衣。",
      "昭阳辇下草，应笑此生非。",
      "掩蔼青春去，苍茫白露稀。",
      "犹胜萍逐水，流浪不相依。"
    ]
  },
  {
    "volume": 283,
    "sequence": 3,
    "title": "送人流贬",
    "author": "李益",
    "content": [
      "汉章虽约法，秦律已除名。",
      "谤远人多惑，官微不自明。",
      "霜风先独树，瘴雨失荒城。",
      "畴昔长沙事，三年召贾生。"
    ]
  },
  {
    "volume": 283,
    "sequence": 4,
    "title": "送人南归",
    "author": "李益",
    "content": [
      "人言下江疾，君道下江迟。",
      "五月江路恶，南风惊浪时。",
      "应知近家喜，还有异乡悲。",
      "无奈孤舟夕，山歌闻竹枝。"
    ]
  },
  {
    "volume": 283,
    "sequence": 5,
    "title": "水亭夜坐赋得晓雾",
    "author": "李益",
    "content": [
      "月落寒雾起，沈思浩通川。",
      "宿禽啭木散，山泽一苍然。",
      "漠漠沙上路，沄沄洲外田。",
      "犹当依远树，断续欲穷天。"
    ]
  },
  {
    "volume": 283,
    "sequence": 6,
    "title": "送常曾侍御使西蕃寄题西川",
    "author": "李益",
    "content": [
      "凉王宫殿尽，芜没陇云西。",
      "今日闻君使，雄心逐鼓鼙。",
      "行当收汉垒，直可取蒲泥。",
      "旧国无由到，烦君下马题。"
    ]
  },
  {
    "volume": 283,
    "sequence": 7,
    "title": "入南山至全师兰若",
    "author": "李益",
    "content": [
      "木陨水归壑，寂然无念心。",
      "南行有真子，被褐息山阴。",
      "石路瑶草散，松门寒景深。",
      "吾师亦何爱，自起定中吟。"
    ]
  },
  {
    "volume": 283,
    "sequence": 8,
    "title": "送韩将军还边",
    "author": "李益",
    "content": [
      "白马羽林儿，扬鞭薄暮时。",
      "独将轻骑出，暗与伏兵期。",
      "雨雪移军远，旌旗上垄迟。",
      "圣心戎寄重，未许让恩私。"
    ]
  },
  {
    "volume": 283,
    "sequence": 9,
    "title": "晚春卧病喜振上人见访",
    "author": "李益",
    "content": [
      "卧床如旧日，窥户易伤春。",
      "灵寿扶衰力，芭蕉对病身。",
      "道心空寂寞，时物自芳新。",
      "旦夕谁相访，唯当摄上人。"
    ]
  },
  {
    "volume": 283,
    "sequence": 10,
    "title": "春行",
    "author": "李益",
    "content": [
      "侍臣朝谒罢，戚里自相过。",
      "落日青丝骑，春风白纻歌。",
      "恩承三殿近，猎向五陵多。",
      "归路南桥望，垂杨拂细波。"
    ]
  },
  {
    "volume": 283,
    "sequence": 11,
    "title": "洛阳河亭奉酬留守群公追送（一作李逸诗）",
    "author": "李益",
    "content": [
      "离亭饯落晖，腊酒减春衣。",
      "岁晚烟霞重，川寒云树微。",
      "戎装千里至，旧路十年归。",
      "还似汀洲雁，相逢又背飞。"
    ]
  },
  {
    "volume": 283,
    "sequence": 12,
    "title": "寻纪道士偶会诸叟",
    "author": "李益",
    "content": [
      "山阴寻道士，映竹羽衣新。",
      "侍坐双童子，陪游五老人。",
      "水花松下静，坛草雪中春。",
      "见说桃源洞，如今犹避秦。"
    ]
  },
  {
    "volume": 283,
    "sequence": 13,
    "title": "同萧炼师宿太乙庙",
    "author": "李益",
    "content": [
      "微月空山曙，春祠谒少君。",
      "落花坛上拂，流水洞中闻。",
      "酒引芝童奠，香馀桂子焚。",
      "鹤飞将羽节，遥向赤城分。"
    ]
  },
  {
    "volume": 283,
    "sequence": 14,
    "title": "送同落第者东归",
    "author": "李益",
    "content": [
      "东门有行客，落日满前山。",
      "圣代谁知者，沧洲今独还。",
      "片云归海暮，流水背城闲。",
      "余亦依嵩颍，松花深闭关。"
    ]
  },
  {
    "volume": 283,
    "sequence": 15,
    "title": "送柳判官赴振武",
    "author": "李益",
    "content": [
      "边庭汉仪重，旌甲似云中。",
      "虏地山川壮，单于鼓角雄。",
      "关寒塞榆落，月白胡天风。",
      "君逐嫖姚将，麒麟有战功。"
    ]
  },
  {
    "volume": 283,
    "sequence": 16,
    "title": "述怀寄衡州令狐相公",
    "author": "李益",
    "content": [
      "调元方翼圣，轩盖忽言东。",
      "道以中枢密，心将外理同。",
      "白头生远浪，丹叶下高枫。",
      "江上萧疏雨，何人对谢公。"
    ]
  },
  {
    "volume": 283,
    "sequence": 17,
    "title": "喜入兰陵望紫阁峰呈宣上人",
    "author": "李益",
    "content": [
      "薙草开三径，巢林喜一枝。",
      "地宽留种竹，泉浅欲开池。",
      "紫阁当疏牖，青松入坏篱。",
      "从今安僻陋，萧相是吾师。"
    ]
  },
  {
    "volume": 283,
    "sequence": 18,
    "title": "喜见外弟又言别",
    "author": "李益",
    "content": [
      "十年离乱后，长大一相逢。",
      "问姓惊初见，称名忆旧容。",
      "别来沧海事，语罢暮天钟。",
      "明日巴陵道，秋山又几重。"
    ]
  },
  {
    "volume": 283,
    "sequence": 19,
    "title": "立春日宁州行营因赋朔风吹飞雪",
    "author": "李益",
    "content": [
      "边声日夜合，朔风惊复来。",
      "龙山不可望，千里一裴回。",
      "捐扇破谁执，素纨轻欲裁。",
      "非时妒桃李，自是舞阳台。"
    ]
  },
  {
    "volume": 283,
    "sequence": 20,
    "title": "献刘济",
    "author": "李益",
    "content": [
      "草绿古燕州，莺声引独游。",
      "雁归天北畔，春尽海西头。",
      "向日花偏落，驰年水自流。",
      "感恩知有地，不上望京楼。"
    ]
  },
  {
    "volume": 283,
    "sequence": 21,
    "title": "哭柏岩禅师",
    "author": "李益",
    "content": [
      "遍与傍人别，临终尽不愁。",
      "影堂谁为扫，坐塔自看修。",
      "白日钟边晚，青苔钵上秋。",
      "天涯禅弟子，空到柏岩游。"
    ]
  },
  {
    "volume": 283,
    "sequence": 22,
    "title": "赴邠宁留别",
    "author": "李益",
    "content": [
      "身承汉飞将，束发即言兵。",
      "侠少何相问，从来事不平。",
      "黄云断朔吹，白雪拥沙城。",
      "幸应边书募，横戈会取名。"
    ]
  },
  {
    "volume": 283,
    "sequence": 23,
    "title": "紫骝马",
    "author": "李益",
    "content": [
      "争场看斗鸡，白鼻紫骝嘶。",
      "漳水春闺晚，丛台日向低。",
      "歇鞍珠作汗，试剑玉如泥。",
      "为谢红梁燕，年年妾独栖。"
    ]
  },
  {
    "volume": 283,
    "sequence": 24,
    "title": "夜上受降城闻笛（一作戎昱诗）",
    "author": "李益",
    "content": [
      "入夜思归切，笛声清更哀。",
      "愁人不愿听，自到枕前来。",
      "风起塞云断，夜深关月开。",
      "平明独惆怅，落尽一庭梅。"
    ]
  },
  {
    "volume": 283,
    "sequence": 25,
    "title": "同崔邠登鹳雀楼",
    "author": "李益",
    "content": [
      "鹳雀楼西百尺樯，汀洲云树共茫茫。",
      "汉家萧鼓空流水，魏国山河半夕阳。",
      "事去千年犹恨速。",
      "愁来一日即为长。",
      "风烟并起思归望，远目非春亦自伤。"
    ]
  },
  {
    "volume": 283,
    "sequence": 26,
    "title": "奉酬崔员外副使携琴宿使院见示",
    "author": "李益",
    "content": [
      "忽闻此夜携琴宿，遂叹常时尘吏喧。",
      "庭木已衰空月亮，城砧自急对霜繁。",
      "犹持副节留军府，未荐高词直掖垣。",
      "谁问南飞长绕树，官微同在谢公门。"
    ]
  },
  {
    "volume": 283,
    "sequence": 27,
    "title": "送贾校书东归寄振上人（一作振上人院喜见贾弇兼酬别）",
    "author": "李益",
    "content": [
      "北风吹雁数声悲，况指前林是别时。",
      "秋草不堪频送远，白云何处更相期。",
      "山随匹马行看暮，路入寒城独去迟。",
      "为向东州故人道，江淹已拟惠休诗。"
    ]
  },
  {
    "volume": 283,
    "sequence": 28,
    "title": "过马嵬二首（第二首一作李远诗）",
    "author": "李益",
    "content": [
      "路至墙垣问樵者，顾予云是太真宫。",
      "太真血染马蹄尽，朱阁影随天际空。",
      "丹壑不闻歌吹夜，玉阶唯有薜萝风。",
      "世人莫重霓裳曲，曾致干戈是此中。",
      "金甲银旌尽已回，苍茫罗袖隔风埃。",
      "浓香犹自随鸾辂，恨魄无由离马嵬。",
      "南内真人悲帐殿，东溟方士问蓬莱。",
      "唯留坡畔弯环月，时送残辉入夜台。"
    ]
  },
  {
    "volume": 283,
    "sequence": 29,
    "title": "盐州过胡儿饮马泉（一作过五原胡儿饮马泉）",
    "author": "李益",
    "content": [
      "绿杨著水草如烟，旧是胡儿饮马泉。",
      "几处吹笳明月夜，何人倚剑白云天。",
      "从来冻合关山路，今日分流汉使前。",
      "莫遣行人照容鬓，恐惊憔悴入新年。"
    ]
  },
  {
    "volume": 283,
    "sequence": 30,
    "title": "宿冯翊夜雨赠主人",
    "author": "李益",
    "content": [
      "危心惊夜雨，起望漫悠悠。",
      "气耿残灯暗，声繁高树秋。",
      "凉轩辞夏扇，风幌揽轻裯。",
      "思绪蓬初断，归期燕暂留。",
      "关山蔼已失，脸泪迸难收。",
      "赖君时一笑，方能解四愁。"
    ]
  },
  {
    "volume": 283,
    "sequence": 31,
    "title": "送襄阳李尚书",
    "author": "李益",
    "content": [
      "天寒发梅柳，忆昔到襄州。",
      "树暖然红烛，江清展碧油。",
      "风烟临岘首，云水接昭丘。",
      "俗尚春秋学，词称文选楼。",
      "都门送旌节，符竹领诸侯。",
      "汉沔分戎寄，黎元减圣忧。",
      "时追山简兴，本自习家流。",
      "莫废思康乐，诗情满沃洲。"
    ]
  },
  {
    "volume": 283,
    "sequence": 32,
    "title": "春日晋祠同声会集得疏字韵",
    "author": "李益",
    "content": [
      "风壤瞻唐本，山祠阅晋馀。",
      "水亭开帟幕，岩榭引簪裾。",
      "地绿苔犹少，林黄柳尚疏。",
      "菱苕生皎镜，金碧照澄虚。",
      "翰苑声何旧，宾筵醉止初。",
      "中州有辽雁，好为系边书。"
    ]
  },
  {
    "volume": 283,
    "sequence": 33,
    "title": "再赴渭北使府留别",
    "author": "李益",
    "content": [
      "结发逐鸣鼙，连兵追谷蠡。",
      "山川搜伏虏，铠甲被重犀。",
      "故府旌旗在，新军羽校齐。",
      "报恩身未死，识路马还嘶。",
      "列嶂高烽举，当营太白低。",
      "平戎七尺剑，封检一丸泥。",
      "截海取蒲类，跑泉饮鸊鹈。",
      "汉庭中选重，更事五原西。"
    ]
  },
  {
    "volume": 283,
    "sequence": 34,
    "title": "送归中丞使新罗册立吊祭（一作李端诗）",
    "author": "李益",
    "content": [
      "东望扶桑日，何年是到时。",
      "片帆通雨露，积水隔华夷。",
      "浩渺风来远，虚明鸟去迟。",
      "长波静云月，孤岛宿旌旗。",
      "别叶传秋意，回潮动客思。",
      "沧溟无旧路，何处问前期。"
    ]
  },
  {
    "volume": 283,
    "sequence": 35,
    "title": "赋得路傍一株柳送邢校书赴延州使府",
    "author": "李益",
    "content": [
      "路傍一株柳，此路向延州。",
      "延州在何处，此路起悠悠。"
    ]
  },
  {
    "volume": 283,
    "sequence": 36,
    "title": "重赠邢校书",
    "author": "李益",
    "content": [
      "俱从四方事，共会九秋中。",
      "断蓬与落叶，相值各因风。"
    ]
  },
  {
    "volume": 283,
    "sequence": 37,
    "title": "照镜",
    "author": "李益",
    "content": [
      "衰鬓朝临镜，将看却自疑。",
      "惭君明似月，照我白如丝。"
    ]
  },
  {
    "volume": 283,
    "sequence": 38,
    "title": "书院无历日，以诗代书，问路侍御六月大小",
    "author": "李益",
    "content": [
      "野性迷尧历，松窗有道经。",
      "故人为柱史，为我数阶蓂。"
    ]
  },
  {
    "volume": 283,
    "sequence": 39,
    "title": "闻鸡赠主人",
    "author": "李益",
    "content": [
      "胶胶司晨鸣，报尔东方旭。",
      "无事恋君轩，今君重凫鹄。"
    ]
  },
  {
    "volume": 283,
    "sequence": 40,
    "title": "登白楼见白鸟席上命鹧鸪辞",
    "author": "李益",
    "content": [
      "一鸟如霜雪，飞向白楼前。",
      "问君何以至，天子太平年。"
    ]
  },
  {
    "volume": 283,
    "sequence": 41,
    "title": "石楼山见月（一作宿青山石楼）",
    "author": "李益",
    "content": [
      "紫塞连年戍，黄砂碛路穷。",
      "故人今夜宿，见月石楼中。"
    ]
  },
  {
    "volume": 283,
    "sequence": 42,
    "title": "惜春伤同幕故人孟郎中兼呈去年看花友",
    "author": "李益",
    "content": [
      "畏老身全老，逢春解惜春。",
      "今年看花伴，已少去年人。"
    ]
  },
  {
    "volume": 283,
    "sequence": 43,
    "title": "嘉禾寺见亡友王七题壁",
    "author": "李益",
    "content": [
      "今日忆君处，忆君君岂知。",
      "空馀暗尘字，读罢泪仍垂。"
    ]
  },
  {
    "volume": 283,
    "sequence": 44,
    "title": "听唱赤白桃李花",
    "author": "李益",
    "content": [
      "赤白桃李花，先皇在时曲。",
      "欲向西宫唱，西宫宫树绿。"
    ]
  },
  {
    "volume": 283,
    "sequence": 45,
    "title": "江南词",
    "author": "李益",
    "content": [
      "嫁得瞿塘贾，朝朝误妾期。",
      "早知潮有信，嫁与弄潮儿。"
    ]
  },
  {
    "volume": 283,
    "sequence": 46,
    "title": "赠内兄卢纶",
    "author": "李益",
    "content": [
      "世故中年别，馀生此会同。",
      "却将悲与病，来对朗陵翁。"
    ]
  },
  {
    "volume": 283,
    "sequence": 47,
    "title": "答窦二曹长留酒还榼",
    "author": "李益",
    "content": [
      "榼小非由榼，星郎是酒星。",
      "解酲元有数，不用吓刘伶。"
    ]
  },
  {
    "volume": 283,
    "sequence": 48,
    "title": "答广宣供奉问兰陵居",
    "author": "李益",
    "content": [
      "居北有朝路，居南无住人。",
      "劳师问家第，山色是南邻。"
    ]
  },
  {
    "volume": 283,
    "sequence": 49,
    "title": "乞宽禅师瘿山罍呈宣供奉",
    "author": "李益",
    "content": [
      "石色凝秋藓，峰形若夏云。",
      "谁留秦苑地，好赠杏溪君。"
    ]
  },
  {
    "volume": 283,
    "sequence": 50,
    "title": "观骑射",
    "author": "李益",
    "content": [
      "边头射雕将，走马出中军。",
      "远见平原上，翻身向暮云。"
    ]
  },
  {
    "volume": 283,
    "sequence": 51,
    "title": "幽州赋诗见意时佐刘幕（一作题太原落漠驿西堠）",
    "author": "李益",
    "content": [
      "征戍在桑干，年年蓟水寒。",
      "殷勤驿西路，北去向长安。"
    ]
  },
  {
    "volume": 283,
    "sequence": 52,
    "title": "军次阳城烽舍北流泉",
    "author": "李益",
    "content": [
      "何地可潸然，阳城烽树边。",
      "今朝望乡客，不饮北流泉。"
    ]
  },
  {
    "volume": 283,
    "sequence": 53,
    "title": "金吾子",
    "author": "李益",
    "content": [
      "绣帐博山炉，银鞍冯子都。",
      "黄昏莫攀折，惊起欲栖乌。"
    ]
  },
  {
    "volume": 283,
    "sequence": 54,
    "title": "山鹧鸪词",
    "author": "李益",
    "content": [
      "湘江斑竹枝，锦翅鹧鸪飞。",
      "处处湘云合，郎从何处归。"
    ]
  },
  {
    "volume": 283,
    "sequence": 55,
    "title": "立秋前一日览镜",
    "author": "李益",
    "content": [
      "万事销身外，生涯在镜中。",
      "唯将满鬓雪，明日对秋风。"
    ]
  },
  {
    "volume": 283,
    "sequence": 56,
    "title": "代人乞花",
    "author": "李益",
    "content": [
      "绣户朝眠起，开帘满地花。",
      "春风解人意，欲落妾西家。"
    ]
  },
  {
    "volume": 283,
    "sequence": 57,
    "title": "上洛桥",
    "author": "李益",
    "content": [
      "金谷园中柳，春来似舞腰。",
      "何堪好风景，独上洛阳桥。"
    ]
  },
  {
    "volume": 283,
    "sequence": 58,
    "title": "扬州怀古",
    "author": "李益",
    "content": [
      "故国歌钟地，长桥车马尘。",
      "彭城阁边柳，偏似不胜春。"
    ]
  },
  {
    "volume": 283,
    "sequence": 59,
    "title": "水宿闻雁",
    "author": "李益",
    "content": [
      "早雁忽为双，惊秋风水窗。",
      "夜长人自起，星月满空江。"
    ]
  },
  {
    "volume": 283,
    "sequence": 60,
    "title": "扬州早雁",
    "author": "李益",
    "content": [
      "江上三千雁，年年过故宫。",
      "可怜江上月，偏照断根蓬。"
    ]
  },
  {
    "volume": 283,
    "sequence": 61,
    "title": "下楼",
    "author": "李益",
    "content": [
      "话旧全应老，逢春喜又悲。",
      "看花行拭泪，倍觉下楼迟。"
    ]
  },
  {
    "volume": 283,
    "sequence": 62,
    "title": "度破讷沙二首（一作塞北行次度破讷沙）",
    "author": "李益",
    "content": [
      "眼见风来沙旋移，经年不省草生时。",
      "莫言塞北无春到，总有春来何处知。",
      "破讷沙头雁正飞，鸊鹈泉上战初归。",
      "平明日出东南地，满碛寒光生铁衣。"
    ]
  },
  {
    "volume": 283,
    "sequence": 63,
    "title": "拂云堆",
    "author": "李益",
    "content": [
      "汉将新从虏地来，旌旗半上拂云堆。",
      "单于每近沙场猎，南望阴山哭始回。"
    ]
  },
  {
    "volume": 283,
    "sequence": 64,
    "title": "中桥北送穆质兄弟应制，戏赠萧二策",
    "author": "李益",
    "content": [
      "洛水桥边雁影疏，陆机兄弟驻行车。",
      "欲陈汉帝登封草，犹待萧郎寄内书。"
    ]
  },
  {
    "volume": 283,
    "sequence": 65,
    "title": "九月十日雨中过张伯佳期柳镇未至以诗招之",
    "author": "李益",
    "content": [
      "柳吴兴近无消息，张长公贫苦寂寥。",
      "唯有角巾沾雨至，手持残菊向西招。"
    ]
  },
  {
    "volume": 283,
    "sequence": 66,
    "title": "汴河曲",
    "author": "李益",
    "content": [
      "汴水东流无限春，隋家宫阙已成尘。",
      "行人莫上长堤望，风起杨花愁杀人。"
    ]
  },
  {
    "volume": 283,
    "sequence": 67,
    "title": "塞下曲",
    "author": "李益",
    "content": [
      "蕃州部落能结束，朝暮驰猎黄河曲。",
      "燕歌未断塞鸿飞，牧马群嘶边草绿。",
      "秦筑长城城已摧，汉武北上单于台。",
      "古来征战虏不尽，今日还复天兵来。",
      "黄河东流流九折，沙场埋恨何时绝。",
      "蔡琰没去造胡笳，苏武归来持汉节。",
      "为报如今都护雄，匈奴且莫下云中。",
      "请书塞北阴山石，愿比燕然车骑功。"
    ]
  },
  {
    "volume": 283,
    "sequence": 68,
    "title": "夜上西城听梁州曲二首",
    "author": "李益",
    "content": [
      "行人夜上西城宿，听唱梁州双管逐。",
      "此时秋月满关山，何处关山无此曲。",
      "鸿雁新从北地来，闻声一半却飞回。",
      "金河戍客肠应断，更在秋风百尺台。"
    ]
  },
  {
    "volume": 283,
    "sequence": 69,
    "title": "暖川（一作征人歌）",
    "author": "李益",
    "content": [
      "胡风冻合鸊鹈泉，牧马千群逐暖川。",
      "塞外征行无尽日，年年移帐雪中天。"
    ]
  },
  {
    "volume": 283,
    "sequence": 70,
    "title": "过马嵬",
    "author": "李益",
    "content": [
      "汉将如云不直言，寇来翻罪绮罗恩。",
      "托君休洗莲花血，留记千年妾泪痕。"
    ]
  },
  {
    "volume": 283,
    "sequence": 71,
    "title": "答许五端公马上口号",
    "author": "李益",
    "content": [
      "晚逐旌旗俱白首，少游京洛共缁尘。",
      "不堪身外悲前事，强向杯中觅旧春。"
    ]
  },
  {
    "volume": 283,
    "sequence": 72,
    "title": "牡丹（一作咏牡丹赠从兄正封）",
    "author": "李益",
    "content": [
      "紫蕊丛开未到家，却教游客赏繁华。",
      "始知年少求名处，满眼空中别有花。"
    ]
  },
  {
    "volume": 283,
    "sequence": 73,
    "title": "边思",
    "author": "李益",
    "content": [
      "腰悬锦带佩吴钩，走马曾防玉塞秋。",
      "莫笑关西将家子，只将诗思入凉州。"
    ]
  },
  {
    "volume": 283,
    "sequence": 74,
    "title": "奉和武相公春晓闻莺（一作蜀川闻莺）",
    "author": "李益",
    "content": [
      "蜀道山川心易惊，绿窗残梦晓闻莺。",
      "分明似写文君恨，万怨千愁弦上声。"
    ]
  },
  {
    "volume": 283,
    "sequence": 75,
    "title": "送客还幽州",
    "author": "李益",
    "content": [
      "惆怅秦城送独归，蓟门云树远依依。",
      "秋来莫射南飞雁，从遣乘春更北飞。"
    ]
  },
  {
    "volume": 283,
    "sequence": 76,
    "title": "柳杨送客（一作扬州万里送客）",
    "author": "李益",
    "content": [
      "青枫江畔白蘋洲，楚客伤离不待秋。",
      "君见隋朝更何事，柳杨南渡水悠悠。"
    ]
  },
  {
    "volume": 283,
    "sequence": 77,
    "title": "从军北征",
    "author": "李益",
    "content": [
      "天山雪后海风寒，横笛偏吹行路难。",
      "碛里征人三十万，一时回向月明看。"
    ]
  },
  {
    "volume": 283,
    "sequence": 78,
    "title": "听晓角",
    "author": "李益",
    "content": [
      "边霜昨夜堕关榆，吹角当城汉月孤。",
      "无限塞鸿飞不度，秋风卷入小单于。"
    ]
  },
  {
    "volume": 283,
    "sequence": 79,
    "title": "宫怨",
    "author": "李益",
    "content": [
      "露湿晴花春殿香，月明歌吹在昭阳。",
      "似将海水添宫漏，共滴长门一夜长。"
    ]
  },
  {
    "volume": 283,
    "sequence": 80,
    "title": "暮过回乐烽",
    "author": "李益",
    "content": [
      "烽火高飞百尺台，黄昏遥自碛西来。",
      "昔时征战回应乐，今日从军乐未回。"
    ]
  },
  {
    "volume": 283,
    "sequence": 81,
    "title": "奉和武相公郊居寓目",
    "author": "李益",
    "content": [
      "黄扉晚下禁垣钟，归坐南闱山万重。",
      "独有月中高兴尽，雪峰明处见寒松。"
    ]
  },
  {
    "volume": 283,
    "sequence": 82,
    "title": "诣红楼院寻广宣不遇留题",
    "author": "李益",
    "content": [
      "柿叶翻红霜景秋，碧天如水倚红楼。",
      "隔窗爱竹有人问，遣向邻房觅户钩。"
    ]
  },
  {
    "volume": 283,
    "sequence": 83,
    "title": "回军行",
    "author": "李益",
    "content": [
      "关城榆叶早疏黄，日暮沙云古战场。",
      "表请回军掩尘骨，莫教士卒哭龙荒。"
    ]
  },
  {
    "volume": 283,
    "sequence": 84,
    "title": "邠宁春日",
    "author": "李益",
    "content": [
      "桃李年年上国新，风沙日日塞垣人。",
      "伤心更见庭前柳，忽有千条欲占春。"
    ]
  },
  {
    "volume": 283,
    "sequence": 85,
    "title": "古瑟怨",
    "author": "李益",
    "content": [
      "破瑟悲秋已减弦，湘灵沈怨不知年。",
      "感君拂拭遗音在，更奏新声明月天。"
    ]
  },
  {
    "volume": 283,
    "sequence": 86,
    "title": "夜宴观石将军舞",
    "author": "李益",
    "content": [
      "微月东南上戍楼，琵琶起舞锦缠头。",
      "更闻横笛关山远，白草胡沙西塞秋。"
    ]
  },
  {
    "volume": 283,
    "sequence": 87,
    "title": "春夜闻笛",
    "author": "李益",
    "content": [
      "寒山吹笛唤春归，迁客相看泪满衣。",
      "洞庭一夜无穷雁，不待天明尽北飞。"
    ]
  },
  {
    "volume": 283,
    "sequence": 88,
    "title": "扬州送客",
    "author": "李益",
    "content": [
      "南行直入鹧鸪群，万岁桥边一送君。",
      "闻道望乡闻不得，梅花暗落岭头云。"
    ]
  },
  {
    "volume": 283,
    "sequence": 89,
    "title": "统汉峰下（一作过降户至统漠烽）",
    "author": "李益",
    "content": [
      "统汉峰西降户营，黄河战骨拥长城。",
      "只今已勒燕然石，北地无人空月明。"
    ]
  },
  {
    "volume": 283,
    "sequence": 90,
    "title": "避暑女冠",
    "author": "李益",
    "content": [
      "雾袖烟裾云母冠，碧琉璃簟井冰寒。",
      "焚香欲使三清鸟，静拂桐阴上玉坛。"
    ]
  },
  {
    "volume": 283,
    "sequence": 91,
    "title": "行舟",
    "author": "李益",
    "content": [
      "柳花飞入正行舟，卧引菱花信碧流。",
      "闻道风光满扬子，天晴共上望乡楼。"
    ]
  },
  {
    "volume": 283,
    "sequence": 92,
    "title": "隋宫燕",
    "author": "李益",
    "content": [
      "燕语如伤旧国春，宫花一落已成尘。",
      "自从一闭风光后，几度飞来不见人。"
    ]
  },
  {
    "volume": 283,
    "sequence": 93,
    "title": "送人归岳阳",
    "author": "李益",
    "content": [
      "烟草连天枫树齐，岳阳归路子规啼。",
      "春江万里巴陵戍，落日看沈碧水西。"
    ]
  },
  {
    "volume": 283,
    "sequence": 94,
    "title": "上汝州郡楼",
    "author": "李益",
    "content": [
      "黄昏鼓角似边州，三十年前上此楼。",
      "今日山城对垂泪，伤心不独为悲秋。"
    ]
  },
  {
    "volume": 283,
    "sequence": 95,
    "title": "临滹沱见蕃使列名",
    "author": "李益",
    "content": [
      "漠南春色到滹沱，碧柳青青塞马多。",
      "万里关山今不闭，汉家频许郅支和。"
    ]
  },
  {
    "volume": 283,
    "sequence": 96,
    "title": "写情",
    "author": "李益",
    "content": [
      "水纹珍簟思悠悠，千里佳期一夕休。",
      "从此无心爱良夜，任他明月下西楼。"
    ]
  },
  {
    "volume": 283,
    "sequence": 97,
    "title": "夜上受降城闻笛",
    "author": "李益",
    "content": [
      "回乐峰前沙似雪，受降城下月如霜。",
      "不知何处吹芦管，一夜征人尽望乡。"
    ]
  },
  {
    "volume": 283,
    "sequence": 98,
    "title": "赴渭北宿石泉驿南望黄堆烽",
    "author": "李益",
    "content": [
      "边城已在虏城中，烽火南飞入汉宫。",
      "汉庭议事先黄老，麟阁何人定战功。"
    ]
  },
  {
    "volume": 283,
    "sequence": 99,
    "title": "逢归信偶寄",
    "author": "李益",
    "content": [
      "无事将心寄柳条，等闲书字满芭蕉。",
      "乡关若有东流信，遣送扬州近驿桥。"
    ]
  },
  {
    "volume": 283,
    "sequence": 100,
    "title": "赠毛仙翁",
    "author": "李益",
    "content": [
      "玉树溶溶仙气深，含光混俗似无心。",
      "长愁忽作鹤飞去，一片孤云何处寻。"
    ]
  },
  {
    "volume": 283,
    "sequence": 101,
    "title": "长干行",
    "author": "李益",
    "content": [
      "忆妾深闺里，烟尘不曾识。",
      "嫁与长干人，沙头候风色。",
      "五月南风兴，思君下巴陵。",
      "八月西风起，想君发扬子。",
      "去来悲如何，见少离别多。",
      "湘潭几日到，妾梦越风波。",
      "昨夜狂风度，吹折江头树。",
      "渺渺暗无边，行人在何处。",
      "好乘浮云骢，佳期兰渚东。",
      "鸳鸯绿浦上，翡翠锦屏中。",
      "自怜十五馀，颜色桃花红。",
      "那作商人妇，愁水复愁风。"
    ]
  },
  {
    "volume": 283,
    "sequence": 102,
    "title": "和丘员外题湛长史旧居",
    "author": "李益",
    "content": [
      "昔降英王顾，屏身幽岩曲。",
      "灵波结繁笳，爽籁赴鸣玉。",
      "运转春华至，岁来山草绿。",
      "青松掩落晖，白云竟空谷。",
      "伊人抚遗叹，恻恻芳又缛。",
      "云谁斅美香，分毫寄明牧。"
    ]
  },
  {
    "volume": 283,
    "sequence": 103,
    "title": "送客归振武",
    "author": "李益",
    "content": [
      "骏马事轻车，军行万里沙。",
      "胡山通嗢落，汉节绕浑邪。",
      "桂满天西月，芦吹塞北笳。",
      "别离俱报主，路极不为赊。"
    ]
  },
  {
    "volume": 283,
    "sequence": 104,
    "title": "府试古镜",
    "author": "李益",
    "content": [
      "旧是秦时镜，今藏古匣中。",
      "龙盘初挂月，凤舞欲生风。",
      "石黛曾留殿，朱光适在宫。",
      "应祥知道泰，鉴物觉神通。",
      "肝胆诚难隐，妍媸信易穷。",
      "幸居君子室，长愿免尘蒙。"
    ]
  },
  {
    "volume": 283,
    "sequence": 105,
    "title": "赠宣大师",
    "author": "李益",
    "content": [
      "一国沙弥独解诗，人人道胜惠林师。",
      "先皇诏下征还日，今上龙飞入内时。",
      "看月忆来松寺宿，寻花思作杏溪期。",
      "因论佛地求心地，只说常吟是住持。"
    ]
  },
  {
    "volume": 283,
    "sequence": 106,
    "title": "汉宫词（一作韩翃诗）",
    "author": "李益",
    "content": [
      "汉室长陵小市东，珠帘绣户对春风。",
      "君王昨日移仙仗，玉辇将迎入汉中。"
    ]
  },
  {
    "volume": 283,
    "sequence": 107,
    "title": "江南曲（一作韩翃诗）",
    "author": "李益",
    "content": [
      "长乐花枝雨点销，江城日暮好相邀。",
      "春楼不闭葳蕤锁，绿水回连宛转桥。"
    ]
  },
  {
    "volume": 283,
    "sequence": 108,
    "title": "宿石邑山中",
    "author": "李益",
    "content": [
      "浮云不共此山齐，山霭苍苍望转迷。",
      "晓月暂飞高树里，秋河隔在数峰西。"
    ]
  },
  {
    "volume": 283,
    "sequence": 109,
    "title": "寄赠衡州杨使君",
    "author": "李益",
    "content": [
      "湘竹斑斑湘水春，衡阳太守虎符新。",
      "朝来笑向归鸿道，早晚南飞见主人。"
    ]
  },
  {
    "volume": 283,
    "sequence": 110,
    "title": "途中寄李二（一作戎昱诗）",
    "author": "李益",
    "content": [
      "杨柳含烟灞岸春，年年攀折为行人。",
      "好风若借低枝便，莫遣青丝扫路尘。"
    ]
  },
  {
    "volume": 283,
    "sequence": 111,
    "title": "寄许炼师（一作戎昱诗）",
    "author": "李益",
    "content": [
      "扫石焚香礼碧空，露华偏湿蕊珠宫。",
      "如何说得天坛上，万里无云月在中。"
    ]
  },
  {
    "volume": 283,
    "sequence": 112,
    "title": "失题（此卢纶诗，题作赴虢州留别故人）",
    "author": "李益",
    "content": [
      "世故相逢各未闲，百年多在别离间。",
      "昨夜秋风今夜雨，不知何处入空山。"
    ]
  },
  {
    "volume": 283,
    "sequence": 113,
    "title": "塞下曲",
    "author": "李益",
    "content": [
      "伏波惟愿裹尸还，定远何须生入关。",
      "莫遣只轮归海窟，仍留一箭射天山。"
    ]
  },
  {
    "volume": 283,
    "sequence": 114,
    "title": "上黄堆烽",
    "author": "李益",
    "content": [
      "心期紫阁山中月，身过黄堆烽上云。",
      "年发已从书剑老，戎衣更逐霍将军。"
    ]
  },
  {
    "volume": 283,
    "sequence": 115,
    "title": "句",
    "author": "李益",
    "content": [
      "闲庭草色能留马，当路杨花不避人。",
      "（张为《主客图》）。"
    ]
  }
]