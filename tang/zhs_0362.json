[
  {
    "volume": 362,
    "sequence": 1,
    "title": "送工部张侍郎入蕃吊祭（时张兼修史）",
    "author": "刘禹锡",
    "content": [
      "月窟宾诸夏，云官降九天。",
      "饰终邻好重，锡命礼容全。",
      "水咽犹登陇，沙鸣稍极边。",
      "路因乘驿近，志为饮冰坚。",
      "毳帐差池见，乌旗摇曳前。",
      "归来赐金石，荣耀自编年。"
    ]
  },
  {
    "volume": 362,
    "sequence": 2,
    "title": "早秋送台院杨侍御归朝（兄弟四人遍历诸科二人同省）",
    "author": "刘禹锡",
    "content": [
      "仙署棣华春，当时已绝伦。",
      "今朝丹阙下，更入白眉人。",
      "重振高阳族，分居要路津。",
      "一门科第足，五府辟书频。",
      "鸷鸟得秋气，法星悬火旻。",
      "圣朝寰海静，所至不埋轮。"
    ]
  },
  {
    "volume": 362,
    "sequence": 3,
    "title": "送陆侍御归淮南使府五韵（用年字）",
    "author": "刘禹锡",
    "content": [
      "江左重诗篇，陆生名久传。",
      "凤城来已熟，羊酪不嫌膻。",
      "归路芙蓉府，离堂玳瑁筵。",
      "泰山呈腊雪，隋柳布新年。",
      "曾忝扬州荐，因君达短笺。"
    ]
  },
  {
    "volume": 362,
    "sequence": 4,
    "title": "送令狐相公自仆射出镇南梁",
    "author": "刘禹锡",
    "content": [
      "夏木正阴成，戎装出帝京。",
      "沾襟辞阙泪，回首别乡情。",
      "云树褒中路，风烟汉上城。",
      "前旌转谷去，后骑踏桥声。",
      "久领鸳行重，无嫌虎绶轻。",
      "终提一麾去，再入福苍生。"
    ]
  },
  {
    "volume": 362,
    "sequence": 5,
    "title": "奉送裴司徒令公自东都留守再命太原",
    "author": "刘禹锡",
    "content": [
      "星使出关东，兵符赐上公。",
      "山河归旧国，管籥换离宫。",
      "行色旌旗动，军声鼓角雄。",
      "爱棠馀故吏，骑竹见新童。",
      "汉垒三秋静，胡沙万里空。",
      "其如天下望，旦夕咏清风。"
    ]
  },
  {
    "volume": 362,
    "sequence": 6,
    "title": "海阳湖别浩初师",
    "author": "刘禹锡",
    "content": [
      "近郭看殊境，独游常鲜欢。",
      "逢君驻缁锡，观貌称林峦。",
      "湖满景方霁，野香春未阑。",
      "爱泉移席近，闻石辍棋看。",
      "风止松犹韵，花繁露未干。",
      "桥形出树曲，岩影落池寒。",
      "别路千嶂里，诗情暮云端。",
      "他年买山处，似此得隳官。"
    ]
  },
  {
    "volume": 362,
    "sequence": 7,
    "title": "许给事见示哭工部刘尚书诗因命同作",
    "author": "刘禹锡",
    "content": [
      "汉室贤王后，孔门高第人。",
      "济时成国器，乐道任天真。",
      "特达圭无玷，坚贞竹有筠。",
      "总戎宽得众，市义贵能贫。",
      "护塞无南牧，驰心拱北辰。",
      "乞身来阙下，赐告卧漳滨。",
      "荣耀初题剑，清羸已拖绅。",
      "宫星徒列位，隙日不回轮。",
      "自昔追飞侣，今为侍从臣。",
      "素弦哀已绝，青简叹犹新。",
      "未遂挥金乐，空悲撤瑟晨。",
      "凄凉竹林下，无复见清尘。"
    ]
  },
  {
    "volume": 362,
    "sequence": 8,
    "title": "武陵书怀五十韵",
    "author": "刘禹锡",
    "content": [
      "西汉开支郡，南朝号戚藩。",
      "四封当列宿，百雉俯清沅。",
      "高岸朝霞合，惊湍激箭奔。",
      "积阴春暗度，将霁雾先昏。",
      "俗尚东皇祀，谣传义帝冤。",
      "桃花迷隐迹，楝叶慰忠魂。",
      "户算资渔猎，乡豪恃子孙。",
      "照山畬火动，踏月俚歌喧。",
      "拥楫舟为市，连甍竹覆轩。",
      "披沙金粟见，拾羽翠翘翻。",
      "茗折苍溪秀，蘋生枉渚暄。",
      "禽惊格磔起，鱼戏噞喁繁。",
      "沉约台榭故，李衡墟落存。",
      "湘灵悲鼓瑟，泉客泣酬恩。",
      "露变蒹葭浦，星悬橘柚村。",
      "虎咆空野震，鼍作满川浑。",
      "邻里皆迁客，儿童习左言。",
      "炎天无冽井，霜月见芳荪。",
      "清白家传远，诗书志所敦。",
      "列科叨甲乙，从宦出丘樊。",
      "结友心多契，驰声气尚吞。",
      "士安曾重赋，元礼许登门。",
      "草檄嫖姚幕，巡兵戊己屯。",
      "筑台先自隗，送客独留髡。",
      "遂结王畿绶，来观衢室樽。",
      "鸢飞入鹰隼，鱼目俪玙璠。",
      "晓烛罗驰道，朝阳辟帝阍。",
      "王正会夷夏，月朔盛旗幡。",
      "独立当瑶阙，传呵步紫垣。",
      "按章清犴狱，视祭洁蘋蘩。",
      "御历昌期远，传家宝祚蕃。",
      "繇文光夏启，神教畏轩辕。",
      "内禅因天性，雄图授化元。",
      "继明悬日月，出震统乾坤。",
      "大孝三朝备，洪恩九族惇。",
      "百川宗渤澥，五岳辅昆仑。",
      "何幸逢休运，微班识至尊。",
      "校缗资筦榷，复土奉山园。",
      "一失贵人意，徒闻太学论。",
      "直庐辞锦帐，远守愧朱幡。",
      "巢幕方犹燕，抢榆尚笑鲲。",
      "邅回过荆楚，流落感凉温。",
      "旅望花无色，愁心醉不惛。",
      "春江千里草，暮雨一声猿。",
      "问卜安冥数，看方理病源。",
      "带赊衣改制，尘涩剑成痕。",
      "三秀悲中散，二毛伤虎贲。",
      "来忧御魑魅，归愿牧鸡豚。",
      "就日秦京远，临风楚奏烦。",
      "南登无灞岸，旦夕上高原。"
    ]
  },
  {
    "volume": 362,
    "sequence": 9,
    "title": "早秋集贤院即事（时为学士）",
    "author": "刘禹锡",
    "content": [
      "金数已三伏，火星正西流。",
      "树含秋露晓，阁倚碧天秋。",
      "灰琯应新律，铜壶添夜筹。",
      "商飙从朔塞，爽气入神州。",
      "蕙草香书殿，愧花点御沟。",
      "山明真色见，水静浊烟收。",
      "早岁忝华省，再来成白头。",
      "幸依群玉府，末路尚瀛洲。"
    ]
  },
  {
    "volume": 362,
    "sequence": 10,
    "title": "奉和吏部杨尚书太常李卿二相公策…述怀赠答十韵",
    "author": "刘禹锡",
    "content": [
      "文雅关西族，衣冠赵北都。",
      "有声真汉相，无颣胜隋珠。",
      "当轴龙为友，临池凤不孤。",
      "九天开内殿，百辟看晨趋。",
      "诫满澄欹器，成功别大垆。",
      "馀芳在公论，积庆是神扶。",
      "步武离台席，徊翔集帝梧。",
      "铨材秉秦镜，典乐去齐竽。",
      "潇洒风尘外，逢迎诗酒徒。",
      "唯应待华诰，更食万钱厨。"
    ]
  },
  {
    "volume": 362,
    "sequence": 11,
    "title": "晚岁登武陵城顾望水陆怅然有作",
    "author": "刘禹锡",
    "content": [
      "星象承乌翼，蛮陬想犬牙。",
      "俚人祠竹节，仙洞闭桃花。",
      "城基历汉魏，江源自賨巴。",
      "华表廖王墓，菜地黄琼家。",
      "霜轻菊秀晚，石浅水纹斜。",
      "樵音绕故垒，汲路明寒沙。",
      "凊风稍改叶，卢橘始含葩。",
      "野桥过驿骑，丛祠发迥笳。",
      "跳鳞避举网，倦鸟寄行楂。",
      "路尘高出树，山火远连霞。",
      "夕曛转赤岸，浮霭起苍葭。",
      "轧轧渡水桨，连连赴林鸦。",
      "叫阍道非远，赐环期自赊。",
      "孤臣本危涕，乔木在天涯。"
    ]
  },
  {
    "volume": 362,
    "sequence": 12,
    "title": "罢郡归洛阳寄友人",
    "author": "刘禹锡",
    "content": [
      "远谪年犹少，初归鬓已衰。",
      "门闲故吏去，室静老僧期。",
      "不见蜘蛛集，频为佝偻欺。",
      "颖微囊未出，寒甚谷难吹。",
      "濩落唯心在，平生有己知。",
      "商歌夜深后，听者竟为谁。"
    ]
  },
  {
    "volume": 362,
    "sequence": 13,
    "title": "经伏波神祠",
    "author": "刘禹锡",
    "content": [
      "蒙蒙篁竹下，有路上壶头。",
      "汉垒麏鼯斗，蛮溪雾雨愁。",
      "怀人敬遗像，阅世指东流。",
      "自负霸王略，安知恩泽侯。",
      "乡园辞石柱，筋力尽炎洲。",
      "一以功名累，翻思马少游。"
    ]
  },
  {
    "volume": 362,
    "sequence": 14,
    "title": "和汴州令狐相公到镇改月偶书所怀（二十二韵）",
    "author": "刘禹锡",
    "content": [
      "受脤新梁苑，和羹旧傅岩。",
      "援毫动星宿，垂钓取韬钤。",
      "赫奕三川至，欢呼百姓瞻。",
      "绿油貔虎拥，青纸凤凰衔。",
      "外垒曾无警，中厨亦罢监。",
      "推诚人自服，去杀令逾严。",
      "赳赳容皆饰，幡幡口尽钳。",
      "为兄怜庾翼，选婿得萧咸。",
      "郁倔咽喉地，骈臻水陆兼。",
      "度桥鸣绀幰，入肆飏云帆。",
      "端月当中气，东风应远占。",
      "管弦喧夜景，灯烛掩寒蟾。",
      "酒每倾三雅，书能发百函。",
      "词人羞布鼓，远客献貂襜。",
      "歌榭白团扇，舞筵金缕衫。",
      "旌旗遥一簇，舄履近相搀。",
      "花树当朱阁，晴河逼翠帘。",
      "衣风飘叆叇，烛泪滴巉岩。",
      "玉斝虚频易，金炉暖更添。",
      "映镮窥艳艳，隔袖见纤纤。",
      "谢傅何由接，桓伊定不凡。",
      "应怜郡斋老，旦夕镊霜髯。"
    ]
  },
  {
    "volume": 362,
    "sequence": 15,
    "title": "遥贺白宾客分司初到洛中，戏呈冯尹",
    "author": "刘禹锡",
    "content": [
      "西辞望苑去，东占洛阳才。",
      "度岭无愁思，看山不懊来。",
      "冥鸿何所慕，辽鹤乍飞回。",
      "洗竹通新径，携琴上旧台。",
      "尘埃长者辙，风月故人杯。",
      "闻道龙门峻，还因上客开。"
    ]
  },
  {
    "volume": 362,
    "sequence": 16,
    "title": "白侍郎大尹自河南寄示池北新葺水斋即事…兼命同作",
    "author": "刘禹锡",
    "content": [
      "公府有高政，新斋池上开。",
      "再吟佳句后，一似画图来。",
      "结构疏林下，夤缘曲岸隈。",
      "绿波穿户牖，碧甃叠琼瑰。",
      "幽异当轩满，清光绕砌回。",
      "潭心澄晚镜，渠口起晴雷。",
      "瑶草缘堤种，松烟上岛栽。",
      "游鱼惊拨剌，浴鹭喜毰毸。",
      "为客烹林笋，因僧采石苔。",
      "酒瓶常不罄，书案任成堆。",
      "檐外青雀舫，坐中鹦鹉杯。",
      "蒲根抽九节，莲萼捧重台。",
      "芳讯此时到，胜游何日陪。",
      "共讥吴太守，自占洛阳才。"
    ]
  },
  {
    "volume": 362,
    "sequence": 17,
    "title": "和令狐相公谢太原李侍中寄蒲桃",
    "author": "刘禹锡",
    "content": [
      "珍果出西域，移根到北方。",
      "昔年随汉使，今日寄梁王。",
      "上相芳缄至，行台绮席张。",
      "鱼鳞含宿润，马乳带残霜。",
      "染指铅粉腻，满喉甘露香。",
      "酝成十日酒，味敌五云浆。",
      "咀嚼停金盏，称嗟响画堂。",
      "惭非末至客，不得一枝尝。"
    ]
  },
  {
    "volume": 362,
    "sequence": 18,
    "title": "和令狐相公玩白菊",
    "author": "刘禹锡",
    "content": [
      "家家菊尽黄，梁国独如霜。",
      "莹静真琪树，分明对玉堂。",
      "仙人披雪氅，素女不红妆。",
      "粉蝶来难见，麻衣拂更香。",
      "向风摇羽扇，含露滴琼浆。",
      "高艳遮银井，繁枝覆象床。",
      "桂丛惭并发，梅蕊妒先芳。",
      "一入瑶华咏，从兹播乐章。"
    ]
  },
  {
    "volume": 362,
    "sequence": 19,
    "title": "令狐相公见示新栽蕙兰二草之什，兼命同作",
    "author": "刘禹锡",
    "content": [
      "上国庭前草，移来汉水浔。",
      "朱门虽易地，玉树有余阴。",
      "艳彩凝还泛，清香绝复寻。",
      "光华童子佩，柔软美人心。",
      "惜晚含远思，赏幽空独吟。",
      "寄言知音者，一奏风中琴。"
    ]
  },
  {
    "volume": 362,
    "sequence": 20,
    "title": "和令狐相公南斋小宴听阮咸",
    "author": "刘禹锡",
    "content": [
      "阮巷久芜沉，四弦有遗音。",
      "雅声发兰室，远思含竹林。",
      "座绝众宾语，庭移芳树阴。",
      "飞觞助真气，寂听无流心。",
      "影似白团扇，调谐朱弦琴。",
      "一毫不平意，幽怨古犹今。"
    ]
  },
  {
    "volume": 362,
    "sequence": 21,
    "title": "和令狐相公九日对黄白二菊花见怀",
    "author": "刘禹锡",
    "content": [
      "素萼迎寒秀，金英带露香。",
      "繁华照旄钺，荣盛对银黄。",
      "琮璧交辉映，衣裳杂彩章。",
      "晴云遥盖覆，秋蝶近悠扬。",
      "空想逢九日，何由陪一觞。",
      "满丛佳色在，未肯委严霜。"
    ]
  },
  {
    "volume": 362,
    "sequence": 22,
    "title": "令狐仆射与余投分素深纵山川阻修…附于旧编之末",
    "author": "刘禹锡",
    "content": [
      "前日寝门恸，至今悲有余。",
      "已嗟万化尽，方见八行书。",
      "满纸传相忆，裁诗怨索居。",
      "危弦音有绝，哀玉韵犹虚。",
      "忽叹幽明异，俄惊岁月除。",
      "文章虽不朽，精魄竟焉如。",
      "零泪沾青简，伤心见素车。",
      "凄凉从此后，无复望双鱼。"
    ]
  },
  {
    "volume": 362,
    "sequence": 23,
    "title": "和乐天闲园独赏八韵前以蜂鹤拙句寄呈…小巧以取大咍",
    "author": "刘禹锡",
    "content": [
      "永日无人事，芳园任兴行。",
      "陶庐树可爱，潘宅雨新晴。",
      "傅粉琅玕节，熏香菡萏茎。",
      "榴花裙色好，桐子药丸成。",
      "柳蠹枝偏亚，桑空叶再生。",
      "睢盱欲斗雀，索漠不言莺。",
      "动植随四气，飞沉含五情。",
      "抢榆与水击，小大强为名。"
    ]
  },
  {
    "volume": 362,
    "sequence": 24,
    "title": "奉和裴令公新成绿野堂即书",
    "author": "刘禹锡",
    "content": [
      "蔼蔼鼎门外，澄澄洛水湾。",
      "堂皇临绿野，坐卧看青山。",
      "位极却忘贵，功成欲爱闲。",
      "官名司管籥，心术去机关。",
      "禁苑凌晨出，园花及露攀。",
      "池塘鱼拨剌，竹径鸟绵蛮。",
      "志在安潇洒，尝经历险艰。",
      "高情方造适，众意望征还。",
      "好客交珠履，华筵舞玉颜。",
      "无因随贺燕，翔集画梁间。"
    ]
  },
  {
    "volume": 362,
    "sequence": 25,
    "title": "三月三日与乐天及河南李尹奉陪裴令公泛洛禊饮…十二韵",
    "author": "刘禹锡",
    "content": [
      "洛下今修禊，群贤胜会稽。",
      "盛筵陪玉铉，通籍尽金闺。",
      "波上神仙妓，岸傍桃李蹊。",
      "水嬉如鹭振，歌响杂莺啼。",
      "历览风光好，沿洄意思迷。",
      "棹歌能俪曲，墨客竞分题。",
      "翠幄连云起，香车向道齐。",
      "人夸绫步障，马惜锦障泥。",
      "尘暗宫墙外，霞明苑树西。",
      "舟形随鹢转，桥影与虹低。",
      "川色晴犹远，乌声暮欲栖。",
      "唯馀踏青伴，待月魏王堤。"
    ]
  },
  {
    "volume": 362,
    "sequence": 26,
    "title": "乐天少傅五月长斋广延缁徒谢绝文友坐成暌间因以戏之",
    "author": "刘禹锡",
    "content": [
      "五月长斋戒，深居绝送迎。",
      "不离通德里，便是法王城。",
      "举目皆僧事，全家少俗情。",
      "精修无上道，结念未来生。",
      "宾閤缁衣占，书堂信鼓鸣。",
      "戏童为塔象，啼鸟学经声。",
      "黍用青菰角，葵承玉露烹。",
      "马家供薏苡，刘氏饷芜菁。",
      "暗网笼歌扇，流尘晦酒铛。",
      "不知何次道，作佛几时成。"
    ]
  },
  {
    "volume": 362,
    "sequence": 27,
    "title": "酬乐天晚夏闲居欲相访先以诗见贻",
    "author": "刘禹锡",
    "content": [
      "池榭堪临泛，翛然散郁陶。",
      "步因驱鹤缓，吟为听蝉高。",
      "林密添新竹，枝低缒晚桃。",
      "酒醅晴易熟，药圃夏频薅。",
      "老是班行旧，闲为乡里豪。",
      "经过更何处，风景属吾曹。"
    ]
  },
  {
    "volume": 362,
    "sequence": 28,
    "title": "酬乐天醉后狂吟十韵（来章有移家惟醉和之句）",
    "author": "刘禹锡",
    "content": [
      "散诞人间乐，逍遥地上仙。",
      "诗家登逸品，释氏悟真筌。",
      "制诰留台阁，歌词入管弦。",
      "处身于木雁，任世变桑田。",
      "吏隐情兼遂，儒玄道两全。",
      "八关斋适罢，三雅兴尤偏。",
      "文墨中年旧，松筠晚岁坚。",
      "鱼书曾替代，香火有因缘。",
      "欲向醉乡去，犹为色界牵。",
      "好吹杨柳曲，为我舞金钿。"
    ]
  },
  {
    "volume": 362,
    "sequence": 29,
    "title": "牛相公见示新什，谨依本韵次用以抒下情",
    "author": "刘禹锡",
    "content": [
      "剧韵新篇至，因难始见能。",
      "雨天龙变化，晴日凤鶱腾。",
      "游海惊何极，闻韶素不曾。",
      "惬心时拊髀，击节日麾肱。",
      "符彩添隃墨，波澜起剡藤。",
      "拣金光熠熠，累璧势层层。",
      "珠媚多藏贾，花撩欲定僧。",
      "封来真宝物，寄与愧交朋。",
      "已老无时疾，长贫望岁登。",
      "雀罗秋寂寂，虫翅晓薨薨。",
      "羸骥方辞绊，虚舟已绝縆。",
      "荣华甘死别，健羡亦生憎。",
      "玉柱琤瑽韵，金觥雹凸棱。",
      "何时良宴会，促膝对华灯。"
    ]
  },
  {
    "volume": 362,
    "sequence": 30,
    "title": "奉和中书崔舍人八月十五日夜玩月二十韵",
    "author": "刘禹锡",
    "content": [
      "暮景中秋爽，阴灵既望圆。",
      "浮精离碧海，分照接虞渊。",
      "迥见孤轮出，高从倚盖旋。",
      "二仪含皎澈，万象共澄鲜。",
      "整御当西陆，舒光丽上玄。",
      "从星变风雨，顺日助陶甄。",
      "远近同时望，晶荧此夜偏。",
      "运行调玉烛，洁白应金天。",
      "曲沼疑瑶镜，通衢若象筵。",
      "逢人尽冰雪，遇景即神仙。",
      "引素吞银汉，凝清洗绿烟。",
      "皋禽警露下，邻杵思风前。",
      "水是还珠浦，山成种玉田。",
      "剑沉三尺影，灯罢九枝然。",
      "象外形无迹，寰中影有迁。",
      "稍当云阙正，未映斗城悬。",
      "静对挥宸翰，闲临襞彩笺。",
      "境同牛渚上，宿在凤池边。",
      "兴掩寻安道，词胜命仲宣。",
      "从今纸贵后，不复咏陈篇。"
    ]
  },
  {
    "volume": 362,
    "sequence": 31,
    "title": "奉和淮南李相公早秋即事，寄成都武相公",
    "author": "刘禹锡",
    "content": [
      "八柱共承天，东西别隐然。",
      "远夷争慕化，真相故临边。",
      "并进夔龙位，仍齐龟鹤年。",
      "同心舟已济，造膝璧常联。",
      "对领专征寄，遥持造物权。",
      "斗牛添气色，井络静氛烟。",
      "献可通三略，分甘出万钱。",
      "汉南趋节制，赵北赐山川。",
      "玉帐观渝舞，虹旌猎楚田。",
      "步嫌双绶重，梦入九城偏。",
      "秋雨离情动，新诗乐府传。",
      "聆音还窃抃，不觉抚么弦。"
    ]
  },
  {
    "volume": 362,
    "sequence": 32,
    "title": "元和癸巳岁仲秋诏发江陵偏师问罪蛮…寄荆南严司空",
    "author": "刘禹锡",
    "content": [
      "蛮水阻朝宗，兵符下渚宫。",
      "前筹得上策，无战已成功。",
      "汉使星飞入，夷心草偃同。",
      "歌谣开竹栈，拜舞戢桑弓。",
      "就日知冰释，投人念鸟穷。",
      "网罗三面解，章奏九门通。",
      "卉服联操袂，雕题尽鞠躬。",
      "降幡秋练白，驿骑昼尘红。",
      "火号休传警，机桥罢亘空。",
      "登山不见虏，振旆自生风。",
      "江远烟波静，军回气色雄。",
      "伫看闻喜后，金石赐元戎。"
    ]
  }
]