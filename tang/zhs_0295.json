[
  {
    "volume": 295,
    "sequence": 1,
    "title": "送司空曙之苏州",
    "author": "苗发",
    "content": [
      "盘门吴旧地，蝉尽草秋时。",
      "归国人皆久，移家君独迟。",
      "广陵经水宿，建邺有僧期。",
      "若到西霞寺，应看江总碑。"
    ]
  },
  {
    "volume": 295,
    "sequence": 2,
    "title": "送孙德谕罢官往黔州（孙父曾牧此州，因寄家也）",
    "author": "苗发",
    "content": [
      "中岁分符典石城，两朝趋陛谒承明。",
      "阙下昨承归老疏，天南今切去乡情。",
      "亲知握手三秋别，几杖扶身万里行。",
      "伯道暮年无嗣子，欲将家事托门生。"
    ]
  },
  {
    "volume": 295,
    "sequence": 3,
    "title": "送归中丞使新罗册立吊祭",
    "author": "吉中孚",
    "content": [
      "官称汉独坐，身是鲁诸生。",
      "绝域通王制，穷天向水程。",
      "岛中分万象，日处转双旌。",
      "气积鱼龙窟，涛翻水浪声。",
      "路长经岁去，海尽向山行。",
      "复道殊方礼，人瞻汉使荣。"
    ]
  },
  {
    "volume": 295,
    "sequence": 4,
    "title": "咏被中绣鞋",
    "author": "夏侯审",
    "content": [
      "云里蟾钩落凤窝，玉郎沈醉也摩挲。",
      "陈王当日风流减，只向波间见袜罗。"
    ]
  },
  {
    "volume": 295,
    "sequence": 5,
    "title": "行路难",
    "author": "王烈",
    "content": [
      "行客满长路，路长良足哀。",
      "白日持角弓，射人而取财。",
      "千金谁家子，纷纷死黄埃。",
      "见者不敢言，言者不得回。",
      "家人各望归，岂知长不来。"
    ]
  },
  {
    "volume": 295,
    "sequence": 6,
    "title": "雪",
    "author": "王烈",
    "content": [
      "雪飞当梦蝶，风度几惊人。",
      "半夜一窗晓，平明千树春。",
      "花园应失路，白屋忽为邻。",
      "散入仙厨里，还如云母尘。"
    ]
  },
  {
    "volume": 295,
    "sequence": 7,
    "title": "酬崔峒",
    "author": "王烈",
    "content": [
      "徇世甘长往，逢时忝一官。",
      "欲朝青琐去，羞向白云看。",
      "荣宠无心易，艰危抗节难。",
      "思君写怀抱，非敢和幽兰。"
    ]
  },
  {
    "volume": 295,
    "sequence": 8,
    "title": "塞上曲二首",
    "author": "王烈",
    "content": [
      "红颜岁岁老金微，砂碛年年卧铁衣。",
      "白草城中春不入，黄花戍上雁长飞。",
      "孤城夕对戍楼闲，回合青冥万仞山。",
      "明镜不须生白发，风沙自解老红颜。"
    ]
  },
  {
    "volume": 295,
    "sequence": 9,
    "title": "伤李端",
    "author": "卫象",
    "content": [
      "才子浮生促，泉台此路赊。",
      "官卑杨执戟，年少贾长沙。",
      "人去门栖鵩，灾成酒误蛇。",
      "唯馀封禅草，留在茂陵家。"
    ]
  },
  {
    "volume": 295,
    "sequence": 10,
    "title": "古词",
    "author": "卫象",
    "content": [
      "鹊血雕弓湿未干，鸊鹈新淬剑光寒。",
      "辽东老将鬓成雪，犹向旄头夜夜看。"
    ]
  },
  {
    "volume": 295,
    "sequence": 11,
    "title": "晴江秋望",
    "author": "崔季卿",
    "content": [
      "八月长江万里晴，千帆一道带风轻。",
      "尽日不分天水色，洞庭南是岳阳城。"
    ]
  },
  {
    "volume": 295,
    "sequence": 12,
    "title": "赠兄",
    "author": "何兆",
    "content": [
      "洛阳纸价因兄贵，蜀地红笺为弟贫。",
      "南北东西九千里，除兄与弟更无人。"
    ]
  },
  {
    "volume": 295,
    "sequence": 13,
    "title": "玉蕊花（一作严休复诗）",
    "author": "何兆",
    "content": [
      "羽车潜下玉龟山，尘世何缘睹蕣颜。",
      "惟有多情天上雪，好风吹上绿云鬟。"
    ]
  },
  {
    "volume": 295,
    "sequence": 14,
    "title": "句",
    "author": "何兆",
    "content": [
      "芙蓉十二池心漏，薝卜三千灌顶香。",
      "（见《焦氏笔乘》）。"
    ]
  },
  {
    "volume": 295,
    "sequence": 15,
    "title": "严陵滩下寄常建",
    "author": "奚贾",
    "content": [
      "日入溪水静，寻真此亦难。",
      "乃知沧洲人，道成仍钓竿。",
      "漾楫乘微月，振衣生早寒。",
      "纷吾成独往，自速耽考槃。",
      "已息汉阴诮，且同濠上观。",
      "旷然心无涯，谁问容膝安。"
    ]
  },
  {
    "volume": 295,
    "sequence": 16,
    "title": "谒李尊师",
    "author": "奚贾",
    "content": [
      "万物返常性，惟道贵自然。",
      "先生容其微，隐几为列仙。",
      "炼魄闭琼户，养毛飞洞天。",
      "将知逍遥久，得道无岁年。"
    ]
  },
  {
    "volume": 295,
    "sequence": 17,
    "title": "寻许山人亭子",
    "author": "奚贾",
    "content": [
      "桃源若远近，渔子棹轻舟。",
      "川路行难尽，人家到渐幽。",
      "山禽拂席起，溪水入庭流。",
      "君是何年隐，如今成白头。"
    ]
  },
  {
    "volume": 295,
    "sequence": 18,
    "title": "句",
    "author": "奚贾",
    "content": [
      "眠涧花自落，步林鸟不飞。",
      "谿谷何萧条，日入人独行。",
      "落日下平楚，孤烟生洞庭。",
      "（见《诗式》）。"
    ]
  }
]