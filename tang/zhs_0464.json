[
  {
    "volume": 464,
    "sequence": 1,
    "title": "和李校书雨中自秘省见访知早入朝便入集贤不遇诗",
    "author": "王起",
    "content": [
      "台庭才子来款扉，典校初从天禄归。",
      "已惭陋巷回玉趾，仍闻细雨沾彩衣。",
      "诘朝始趋凤阙去，此日遂愁鸡黍违。",
      "忆昨谬官在乌府，喜君对门讨鱼鲁。",
      "直庐相望夜每阑，高阁遥临月时吐。",
      "昔闻三入承明庐，今来重入中秘书。",
      "校文复忝丞相属，博物更与张侯居。",
      "新冠峨峨不变铁，旧泉脉脉犹在渠。",
      "忽枉情人吐芳讯，临风不羡潘锦舒。",
      "忆见青天霞未卷，吟玩瑶华不知晚。",
      "自怜岂是风引舟，如何渐与蓬山远。"
    ]
  },
  {
    "volume": 464,
    "sequence": 2,
    "title": "贡举人谒先师闻雅乐",
    "author": "王起",
    "content": [
      "蔼蔼观光士，来同鹄鹭群。",
      "鞠躬遗像在，稽首雅歌闻。",
      "度曲飘清汉，馀音遏晓云。",
      "两楹凄已合，九仞杳难分。",
      "断续同清吹，洪纤入紫氛。",
      "长言听已罢，千载仰斯文。"
    ]
  },
  {
    "volume": 464,
    "sequence": 3,
    "title": "浊水求珠",
    "author": "王起",
    "content": [
      "行潦沈明月，光辉也不浮。",
      "识珍能洞鉴，精宝此来求。",
      "几被泥沙杂，常随混浊流。",
      "润川终自媚，照乘且何由。",
      "的皪终难掩，晶荧愿见收。",
      "蛇行无胫至，饮德已闻酬。"
    ]
  },
  {
    "volume": 464,
    "sequence": 4,
    "title": "和周侍郎见寄",
    "author": "王起",
    "content": [
      "贡院离来二十霜，谁知更忝主文场。",
      "杨叶纵能穿旧的，桂枝何必爱新香。",
      "九重每忆同仙禁，六义初吟得夜光。",
      "莫道相知不相见，莲峰之下欲征黄。"
    ]
  },
  {
    "volume": 464,
    "sequence": 5,
    "title": "赠毛仙翁",
    "author": "王起",
    "content": [
      "冰霜肌骨称童年，羽驾何由到俗间。",
      "丹灶化金留秘诀，仙宫嗽玉叩玄关。",
      "壶中世界青天近，洞里烟霞白日闲。",
      "若许随师去尘网，愿陪鸾鹤向三山。"
    ]
  },
  {
    "volume": 464,
    "sequence": 6,
    "title": "赋花",
    "author": "王起",
    "content": [
      "花。",
      "点缀，分葩。",
      "露初裛，月未斜。",
      "一枝曲水，千树山家。",
      "戏蝶未成梦，娇莺语更夸。",
      "既见东园成径，何殊西子同车。",
      "渐觉风飘轻似雪，能令醉者乱如麻。"
    ]
  },
  {
    "volume": 464,
    "sequence": 7,
    "title": "赋得浊水求珠",
    "author": "王损之",
    "content": [
      "积水非澄彻，明珠不易求。",
      "依稀沈极浦，想像在中流。",
      "瞪目思清浅，褰裳恨暗投。",
      "徒看川色媚，空爱夜光浮。",
      "月入疑龙吐，星归似蚌游。",
      "终希识珍者，采掇冀冥搜。"
    ]
  },
  {
    "volume": 464,
    "sequence": 8,
    "title": "赋得行不由径",
    "author": "王炎",
    "content": [
      "邪径趋时捷，端心恶此名。",
      "长衢贵高步，大路自规行。",
      "且虑萦纡僻，将求坦荡情。",
      "讵同流俗好，方保立身贞。",
      "远迹如违险，修仁在履平。",
      "始知夫子道，从此得坚诚。"
    ]
  },
  {
    "volume": 464,
    "sequence": 9,
    "title": "赋得行不由径（一作萧昕诗）",
    "author": "封孟绅",
    "content": [
      "欲速意何成，康庄欲砥平。",
      "天衢皆利往，吾道泰方行。",
      "不复由莱径，无由见蒋生。",
      "三条遵广达，九轨尚安贞。",
      "紫陌悠悠去，芳尘步步清。",
      "澹台千载后，公正有遗名。"
    ]
  },
  {
    "volume": 464,
    "sequence": 10,
    "title": "题马侍中燧木香亭",
    "author": "邵楚苌",
    "content": [
      "春日迟迟木香阁，窈窕佳人褰绣幕。",
      "淋漓玉露滴紫蕤，绵蛮黄鸟窥朱萼。",
      "横汉碧云歌处断，满地花钿舞时落。",
      "树影参差斜入檐，风动玲珑水晶箔。"
    ]
  },
  {
    "volume": 464,
    "sequence": 11,
    "title": "赋得玉水记方流",
    "author": "郑俞",
    "content": [
      "积水綦文动，因知玉产幽。",
      "如天涵素色，侔地引方流。",
      "潜润滋云起，荧华射浪浮。",
      "鱼龙泉不夜，草木岸无秋。",
      "璧沼宁堪比，瑶池讵可俦。",
      "若非悬坐测，谁复寄冥搜。"
    ]
  },
  {
    "volume": 464,
    "sequence": 12,
    "title": "赋得玉水记方流",
    "author": "吴丹",
    "content": [
      "玉泉何处记，四折水纹浮。",
      "润下宁逾矩，居方在上流。",
      "映空虚漾漾，涵白净悠悠。",
      "影碎疑冲斗，光清耐触舟。",
      "珪璋分辨状，沙砾共怀柔。",
      "愿赴朝宗日，萦回入御沟。"
    ]
  },
  {
    "volume": 464,
    "sequence": 13,
    "title": "赋得玉水记方流",
    "author": "王鉴",
    "content": [
      "玉润在中洲，光临碕岸幽。",
      "氤氲冥瑞影，演漾度方流。",
      "乍似轻涟合，还疑骇浪收。",
      "夤缘知有异，洞彻信无俦。",
      "比德称殊赏，含辉处至柔。",
      "沉沦如见念，况乃属时休。"
    ]
  },
  {
    "volume": 464,
    "sequence": 14,
    "title": "赋得玉水记方流",
    "author": "陈昌言",
    "content": [
      "明媚如怀玉，奇姿自托幽。",
      "白虹深不见，绿水折空流。",
      "方珏清沙遍，纵横气色浮。",
      "类圭才有角，写月让成钩。",
      "久处沉潜贵，希当特达收。",
      "滔滔在何许，揭厉愿从游。"
    ]
  },
  {
    "volume": 464,
    "sequence": 15,
    "title": "白日丽江皋（一作鲍溶诗）",
    "author": "陈昌言",
    "content": [
      "迟景临遥水，晴空似不高。",
      "清明开晓镜，昭晰辨秋毫。",
      "郁郁长堤土，离离浅渚毛。",
      "烟销占一候，风静拥千艘。",
      "独媚青春柳，宜看白鹭涛。",
      "何年谢公赏，遗韵在江皋。"
    ]
  },
  {
    "volume": 464,
    "sequence": 16,
    "title": "赋得玉水记方流",
    "author": "杜元颖",
    "content": [
      "重泉生美玉，积水异常流。",
      "始玩清堪赏，因知宝可求。",
      "斗回虹气见，磬折紫光浮。",
      "中矩皆明德，同方叶至柔。",
      "月华偏共映，风暖伫将游。",
      "遇鉴终无暗，逢时愿见收。"
    ]
  },
  {
    "volume": 464,
    "sequence": 17,
    "title": "太常观阅骠国新乐",
    "author": "胡直钧",
    "content": [
      "异音来骠国，初被奉常人。",
      "才可宫商辨，殊惊节奏新。",
      "转规回绣面，曲折度文身。",
      "舒散随鸾吹，喧呼杂鸟春。",
      "襟衽怀旧识，丝竹变恒陈。",
      "何事留中夏，长令表化淳。"
    ]
  },
  {
    "volume": 464,
    "sequence": 18,
    "title": "行不由径",
    "author": "俞简",
    "content": [
      "古人心有尚，乃是孔门生。",
      "为计安贫乐，当从大道行。",
      "讵应流远迹，方欲料前程。",
      "捷径虽云易，长衢岂不平。",
      "后来无枉路，先达擅前名。",
      "一示遵途意，微衷益自精。"
    ]
  },
  {
    "volume": 464,
    "sequence": 19,
    "title": "丁巳岁八月祭武侯祠堂，因题临淮公旧碑",
    "author": "杨嗣复",
    "content": [
      "斋庄修祀事，旌旆出效闉。",
      "薙草轩墀狭，涂墙赭垩新。",
      "谋猷期作圣，风俗奉为神。",
      "酹酒成坳泽，持兵列偶人。",
      "非才膺宠任，异代揖芳尘。",
      "况是平津客，碑前泪满巾。"
    ]
  },
  {
    "volume": 464,
    "sequence": 20,
    "title": "仪凤",
    "author": "杨嗣复",
    "content": [
      "八方该帝泽，威凤忽来宾。",
      "向日朱光动，迎风翠羽新。",
      "低昂多异趣，饮啄迥无邻。",
      "郊薮今翔集，河图意等伦。",
      "闻韶知鼓舞，偶圣愿逡巡。",
      "比屋初同俗，垂恩击壤人。"
    ]
  },
  {
    "volume": 464,
    "sequence": 21,
    "title": "赠毛仙翁",
    "author": "杨嗣复",
    "content": [
      "天上玉郎骑白鹤，肘后金壶盛妙药。",
      "暂游下界傲五侯，重看当时旧城郭。",
      "羽衣茸茸轻似雪，云上双童持绛节。",
      "王母亲缝紫锦囊，令向怀中藏秘诀。",
      "令威子晋皆俦侣，东岳同寻太真女。",
      "搜奇缀韵和阳春，文章不是人间语。",
      "药成自固黄金骨，天地齐兮身不没。",
      "日月宫中便是家，下视昆仑何突兀。",
      "童姿玉貌谁方比，玄发绿髯光弥弥。",
      "满朝将相门弟子，随师尽愿抛尘滓。",
      "九转琅玕必有余，愿乞刀圭救生死。"
    ]
  },
  {
    "volume": 464,
    "sequence": 22,
    "title": "题李处士山居",
    "author": "杨嗣复",
    "content": [
      "卧龙决起为时君，寂寞匡庐惟白云。",
      "今日仲容修故业，草堂焉敢更移文。"
    ]
  },
  {
    "volume": 464,
    "sequence": 23,
    "title": "谢寄新茶",
    "author": "杨嗣复",
    "content": [
      "石上生芽二月中，蒙山顾渚莫争雄。",
      "封题寄与杨司马，应为前衔是相公。"
    ]
  }
]