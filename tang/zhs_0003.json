[
  {
    "volume": 3,
    "sequence": 1,
    "title": "过晋阳宫",
    "author": "李隆基",
    "content": [
      "缅想封唐处，实惟建国初。",
      "俯察伊晋野，仰观乃参虚。",
      "井邑龙斯跃，城池凤翔余。",
      "林塘犹沛泽，台榭宛旧居。",
      "运革祚中否，时迁命兹符。",
      "顾循承丕构，怵惕多忧虞。",
      "尚恐威不逮，复虑化未孚。",
      "岂徒劳辙迹，所期训戎车。",
      "习俗问黎人，亲巡慰里闾。",
      "永言念成功，颂德临康衢。",
      "长怀经纶日，叹息履庭隅。",
      "艰难安可忘，欲去良踟蹰。"
    ]
  },
  {
    "volume": 3,
    "sequence": 2,
    "title": "行次成皋途经先圣擒建德之所缅思功业感而赋诗",
    "author": "李隆基",
    "content": [
      "有隋政昏虐，群雄已交争。",
      "先圣按剑起，叱咤风云生。",
      "饮马河洛竭，作气嵩华惊。",
      "克敌睿图就，擒俘帝道亨。",
      "顾惭嗣宝历，恭承天下平。",
      "幸过翦鲸地，感慕神且英。"
    ]
  },
  {
    "volume": 3,
    "sequence": 3,
    "title": "校猎义成喜逢大雪率题九韵以示群官",
    "author": "李隆基",
    "content": [
      "弧矢威天下，旌旗游近县。",
      "一面施鸟罗，三驱教人战。",
      "暮云成积雪，晓色开行殿。",
      "皓然原隰同，不觉林野变。",
      "北风勇士马，东日华组练。",
      "触地银獐出，连山缟鹿见。",
      "月兔落高矰，星狼下急箭。",
      "既欣盈尺兆，复忆磻溪便。",
      "岁丰将遇贤，俱荷皇天眷。"
    ]
  },
  {
    "volume": 3,
    "sequence": 4,
    "title": "赐诸州刺史以题座右",
    "author": "李隆基",
    "content": [
      "眷言思共理，鉴梦想维良。",
      "猗欤此推择，声绩著周行。",
      "贤能既俟进，黎献实伫康。",
      "视人当如子，爱人亦如伤。",
      "讲学试通论，阡陌劝耕桑。",
      "虚誉不可饰，清知不可忘。",
      "求名迹易见，安贞德自彰。",
      "讼狱必以情，教民贵有常。",
      "恤惸且存老，抚弱复绥强。",
      "勉哉各祗命，知予眷万方。"
    ]
  },
  {
    "volume": 3,
    "sequence": 5,
    "title": "送忠州太守康昭远等",
    "author": "李隆基",
    "content": [
      "端拱临中枢，缅怀共予理。",
      "不有台阁英，孰振循良美。",
      "分符侯甸内，拜手明庭里。",
      "誓节期饮冰，调人方导水。",
      "嘉声驰九牧，惠化光千祀。",
      "时雨侔昔贤，芳猷贯前史。",
      "伫尔颂中和，吾将令卿士。"
    ]
  },
  {
    "volume": 3,
    "sequence": 6,
    "title": "送李邕之任滑台",
    "author": "李隆基",
    "content": [
      "汉家重东郡，宛彼白马津。",
      "黎庶既蕃殖，临之劳近臣。",
      "远别初首路，今行方及春。",
      "课成应第一，良牧尔当仁。"
    ]
  },
  {
    "volume": 3,
    "sequence": 7,
    "title": "端午三殿宴群臣探得神字",
    "author": "李隆基",
    "content": [
      "五月符天数，五音调夏钧。",
      "旧来传五日，无事不称神。",
      "穴枕通灵气，长丝续命人。",
      "四时花竞巧，九子粽争新。",
      "方殿临华节，圆宫宴雅臣。",
      "进对一言重，遒文六义陈。",
      "股肱良足咏，凤化可还淳。"
    ]
  },
  {
    "volume": 3,
    "sequence": 8,
    "title": "温汤对雪",
    "author": "李隆基",
    "content": [
      "北风吹同云，同云飞白雪。",
      "白雪乍回散，同云何惨烈。",
      "未见温泉冰，宁知火井灭。",
      "表瑞良在兹，庶几可怡悦。"
    ]
  },
  {
    "volume": 3,
    "sequence": 9,
    "title": "登蒲州逍遥楼",
    "author": "李隆基",
    "content": [
      "长榆息烽火，高柳静风尘。",
      "卜征巡九洛，展豫出三秦。",
      "昔是潜龙地，今为上理辰。",
      "时平乘道泰，聊赏遇年春。",
      "黄河分地络，飞观接天津。",
      "一览遗芳翰，千载肃如神。"
    ]
  },
  {
    "volume": 3,
    "sequence": 10,
    "title": "经河上公庙",
    "author": "李隆基",
    "content": [
      "昔闻有耆叟，河上独遗荣。",
      "迹与尘嚣隔，心将道德并。",
      "讵以天地累，宁为宠辱惊。",
      "矫然翔寥廓，如何屈坚贞。",
      "玄玄妙门启，肃肃祠宇清。",
      "冥漠无先后，那能纪姓名。"
    ]
  },
  {
    "volume": 3,
    "sequence": 11,
    "title": "过王濬墓",
    "author": "李隆基",
    "content": [
      "吴国分牛斗，晋室命龙骧。",
      "受任敌已灭，策勋名不彰。",
      "居美未尽善，矜功徒自伤。",
      "长戟今何在，孤坟此路傍。",
      "不观松柏茂，空余荆棘场。",
      "叹嗟悬剑陇，谁识梦刀祥。"
    ]
  },
  {
    "volume": 3,
    "sequence": 12,
    "title": "初入秦川路逢寒食",
    "author": "李隆基",
    "content": [
      "洛阳芳树映天津，灞岸垂杨窣地新。",
      "直为经过行处乐，不知虚度两京春。",
      "去年余闰今春早，曙色和风著花草。",
      "可怜寒食与清明，光辉并在长安道。",
      "自从关路入秦川，争道何人不戏鞭。",
      "公子途中妨蹴鞠，佳人马上废秋千。",
      "渭水长桥今欲渡，葱葱渐见新丰树。",
      "远看骊岫入云霄，预想汤池起烟雾。",
      "烟雾氛氲水殿开，暂拂香轮归去来。",
      "今岁清明行已晚，明年寒食更相陪。"
    ]
  },
  {
    "volume": 3,
    "sequence": 13,
    "title": "春台望",
    "author": "李隆基",
    "content": [
      "暇景属三春，高台聊四望。",
      "目极千里际，山川一何壮。",
      "太华见重岩，终南分叠嶂。",
      "郊原纷绮错，参差多异状。",
      "佳气满通沟，迟步入绮楼。",
      "初莺一一鸣红树，归雁双双去绿洲。",
      "太液池中下黄鹤，昆明水上映牵牛。",
      "闻道汉家全盛日，别馆离宫趣非一。",
      "甘泉逶迤亘明光，五柞连延接未央。",
      "周庐徼道纵横转，飞阁回轩左右长。",
      "须念作劳居者逸，勿言我后焉能恤。",
      "为想雄豪壮柏梁，何如俭陋卑茅室。",
      "阳乌黯黯向山沉，夕鸟喧喧入上林。",
      "薄暮赏余回步辇，还念中人罢百金。"
    ]
  },
  {
    "volume": 3,
    "sequence": 14,
    "title": "过大哥宅探得歌字韵",
    "author": "李隆基",
    "content": [
      "鲁卫情先重，亲贤爱转多。",
      "冕旒丰暇日，乘景暂经过。",
      "戚里申高宴，平台奏雅歌。",
      "复寻为善乐，方验保山河。"
    ]
  },
  {
    "volume": 3,
    "sequence": 15,
    "title": "同玉真公主过大哥山池",
    "author": "李隆基",
    "content": [
      "地有招贤处，人传乐善名。",
      "鹜池临九达，龙岫对层城。",
      "桂月先秋冷，蘋风向晚清。",
      "凤楼遥可见，仿佛玉箫声。"
    ]
  },
  {
    "volume": 3,
    "sequence": 16,
    "title": "经邹鲁祭孔子而叹之",
    "author": "李隆基",
    "content": [
      "夫子何为者，栖栖一代中。",
      "地犹鄹氏邑，宅即鲁王宫。",
      "叹凤嗟身否，伤麟怨道穷。",
      "今看两楹奠，当与梦时同。"
    ]
  },
  {
    "volume": 3,
    "sequence": 17,
    "title": "惟此温泉是称愈疾岂予独受其福思与兆人共之…言其志",
    "author": "李隆基",
    "content": [
      "桂殿与山连，兰汤涌自然。",
      "阴崖含秀色，温谷吐潺湲。",
      "绩为蠲邪著，功因养正宣。",
      "愿言将亿兆，同此共昌延。"
    ]
  },
  {
    "volume": 3,
    "sequence": 18,
    "title": "旋师喜捷",
    "author": "李隆基",
    "content": [
      "边服胡尘起，长安汉将飞。",
      "龙蛇开阵法，貔虎振军威。",
      "诈虏脑涂地，征夫血染衣。",
      "今朝书奏入，明日凯歌归。"
    ]
  },
  {
    "volume": 3,
    "sequence": 19,
    "title": "过老子庙",
    "author": "李隆基",
    "content": [
      "仙居怀圣德，灵庙肃神心。",
      "草合人踪断，尘浓鸟迹深。",
      "流沙丹灶没，关路紫烟沉。",
      "独伤千载后，空馀松柏林。"
    ]
  },
  {
    "volume": 3,
    "sequence": 20,
    "title": "途次陕州",
    "author": "李隆基",
    "content": [
      "境出三秦外，途分二陕中。",
      "山川入虞虢，风俗限西东。",
      "树古棠阴在，耕余让畔空。",
      "鸣笳从此去，行见洛阳宫。"
    ]
  },
  {
    "volume": 3,
    "sequence": 21,
    "title": "野次喜雪",
    "author": "李隆基",
    "content": [
      "拂曙辟行宫，寒皋野望通。",
      "每云低远岫，飞雪舞长空。",
      "赋象恒依物，萦回屡逐风。",
      "为知勤恤意，先此示年丰。"
    ]
  },
  {
    "volume": 3,
    "sequence": 22,
    "title": "送贺知章归四明",
    "author": "李隆基",
    "content": [
      "遗荣期入道，辞老竟抽簪。",
      "岂不惜贤达，其如高尚心。",
      "寰中得秘要，方外散幽襟。",
      "独有青门饯，群僚怅别深。"
    ]
  },
  {
    "volume": 3,
    "sequence": 23,
    "title": "轩游宫十五夜",
    "author": "李隆基",
    "content": [
      "行迈离秦国，巡方赴洛师。",
      "路逢三五夜，春色暗中期。",
      "关外长河转，宫中淑气迟。",
      "歌钟对明月，不减旧游时。"
    ]
  },
  {
    "volume": 3,
    "sequence": 24,
    "title": "观拔河俗戏",
    "author": "李隆基",
    "content": [
      "壮徒恒贾勇，拔拒抵长河。",
      "欲练英雄志，须明胜负多。",
      "噪齐山岌嶪，气作水腾波。",
      "预期年岁稔，先此乐时和。"
    ]
  },
  {
    "volume": 3,
    "sequence": 25,
    "title": "同刘晃喜雨",
    "author": "李隆基",
    "content": [
      "节变寒初尽，时和气已春。",
      "繁云先合寸，膏雨自依旬。",
      "飒飒飞平野，霏霏静暗尘。",
      "悬知花叶意，朝夕望中新。"
    ]
  },
  {
    "volume": 3,
    "sequence": 26,
    "title": "千秋节赐群臣镜",
    "author": "李隆基",
    "content": [
      "铸得千秋镜，光生百炼金。",
      "分将赐群后，遇象见清心。",
      "台上冰华澈，窗中月影临。",
      "更衔长绶带，留意感人深。"
    ]
  },
  {
    "volume": 3,
    "sequence": 27,
    "title": "赐道士邓紫阳",
    "author": "李隆基",
    "content": [
      "太乙三门诀，元君六甲符。",
      "下传金版术，上刻玉清书。",
      "有美探真士，囊中得秘书。",
      "自知三醮后，翊我灭残胡。"
    ]
  },
  {
    "volume": 3,
    "sequence": 28,
    "title": "幸蜀西至剑门",
    "author": "李隆基",
    "content": [
      "剑阁横云峻，銮舆出狩回。",
      "翠屏千仞合，丹嶂五丁开。",
      "灌木萦旗转，仙云拂马来。",
      "乘时方在德，嗟尔勒铭才。"
    ]
  },
  {
    "volume": 3,
    "sequence": 29,
    "title": "答司马承祯上剑镜",
    "author": "李隆基",
    "content": [
      "宝照含天地，神剑合阴阳。",
      "日月丽光景，星斗裁文章。",
      "写鉴表容质，佩服为身防。",
      "从兹一赏玩，永德保龄长。"
    ]
  },
  {
    "volume": 3,
    "sequence": 30,
    "title": "送赵法师还蜀因名山奠简",
    "author": "李隆基",
    "content": [
      "道家奠灵简，自昔仰神仙。",
      "真子今将命，苍生福可传。",
      "江山寻故国，城郭信依然。",
      "二室遥相望，云回洞里天。"
    ]
  },
  {
    "volume": 3,
    "sequence": 31,
    "title": "送道士薛季昌还山",
    "author": "李隆基",
    "content": [
      "洞府修真客，衡阳念旧居。",
      "将成金阙要，愿奉玉清书。",
      "云路三天近，松溪万籁虚。",
      "犹期传秘诀，来往候仙舆。"
    ]
  },
  {
    "volume": 3,
    "sequence": 32,
    "title": "送玄同真人李抱朴谒灊山仙祠",
    "author": "李隆基",
    "content": [
      "城阙天中近，蓬瀛海上遥。",
      "归期千载鹤，春至一来朝。",
      "采药逢三秀，餐霞卧九霄。",
      "参同如有旨，金鼎待君烧。"
    ]
  },
  {
    "volume": 3,
    "sequence": 33,
    "title": "春日出苑游瞩（太子时作）",
    "author": "李隆基",
    "content": [
      "三阳丽景早芳辰，四序佳园物候新。",
      "梅花百树障去路，垂柳千条暗回津。",
      "鸟飞直为惊风叶，鱼没都由怯岸人。",
      "惟愿圣主南山寿，何愁不赏万年春。"
    ]
  },
  {
    "volume": 3,
    "sequence": 34,
    "title": "春晚宴两相及礼官丽正殿学士探得风字",
    "author": "李隆基",
    "content": [
      "乾道运无穷，恒将人代工。",
      "阴阳调历象，礼乐报玄穹。",
      "介胄清荒外，衣冠佐域中。",
      "言谈延国辅，词赋引文雄。",
      "野霁伊川绿，郊明巩树红。",
      "冕旒多暇景，诗酒会春风。"
    ]
  },
  {
    "volume": 3,
    "sequence": 35,
    "title": "首夏花萼楼观群臣宴宁王山亭回楼下又申之以赏乐赋诗",
    "author": "李隆基",
    "content": [
      "今年通闰月，入夏展春辉。",
      "楼下风光晚，城隅宴赏归。",
      "九歌扬政要，六舞散朝衣。",
      "天喜时相合，人和事不违。",
      "礼中推意厚，乐处感心微。",
      "别赏阳台乐，前旬暮雨飞。"
    ]
  },
  {
    "volume": 3,
    "sequence": 36,
    "title": "同二相已下群官乐游园宴",
    "author": "李隆基",
    "content": [
      "撰日岩廊暇，需云宴乐初。",
      "万方朝玉帛，千品会簪裾。",
      "地入南山近，城分北斗余。",
      "池塘垂柳密，原隰野花疏。",
      "帟幕看逾暗，歌钟听自虚。",
      "兴阑归骑转，还奏弼违书。"
    ]
  },
  {
    "volume": 3,
    "sequence": 37,
    "title": "集贤书院成，送张说上集贤学士，赐宴得珍字",
    "author": "李隆基",
    "content": [
      "广学开书院，崇儒引席珍。",
      "集贤招衮职，论道命台臣。",
      "礼乐沿今古，文章革旧新。",
      "献酬尊俎列，宾主位班陈。",
      "节变云初夏，时移气尚春。",
      "所希光史册，千载仰兹晨。"
    ]
  },
  {
    "volume": 3,
    "sequence": 38,
    "title": "王屋山送道士司马承祯还天台",
    "author": "李隆基",
    "content": [
      "紫府求贤士，清溪祖逸人。",
      "江湖与城阙，异迹且殊伦。",
      "间有幽栖者，居然厌俗尘。",
      "林泉先得性，芝桂欲调神。",
      "地道逾稽岭，天台接海滨。",
      "音徽从此间，万古一芳春。"
    ]
  },
  {
    "volume": 3,
    "sequence": 39,
    "title": "早度蒲津关",
    "author": "李隆基",
    "content": [
      "钟鼓严更曙，山河野望通。",
      "鸣銮下蒲坂，飞旆入秦中。",
      "地险关逾壮，天平镇尚雄。",
      "春来津树合，月落戍楼空。",
      "马色分朝景，鸡声逐晓风。",
      "所希常道泰，非复候繻同。"
    ]
  },
  {
    "volume": 3,
    "sequence": 40,
    "title": "途经华岳",
    "author": "李隆基",
    "content": [
      "饬驾去京邑，鸣鸾指洛川。",
      "循途经太华，回跸暂周旋。",
      "翠崿留斜影，悬岩冒夕烟。",
      "四方皆石壁，五位配金天。",
      "仿佛看高掌，依稀听子先。",
      "终当铭岁月，从此记灵仙。"
    ]
  },
  {
    "volume": 3,
    "sequence": 41,
    "title": "喜雪",
    "author": "李隆基",
    "content": [
      "日观卜先征，时巡顺物情。",
      "风行未备礼，云密遽飘霙。",
      "委树寒花发，萦空落絮轻。",
      "朝如玉已会，庭似月犹明。",
      "既睹肤先合，还欣尺有盈。",
      "登封何以报，因此谢功成。"
    ]
  },
  {
    "volume": 3,
    "sequence": 42,
    "title": "幸凤泉汤",
    "author": "李隆基",
    "content": [
      "西狩观周俗，南山历汉宫。",
      "荐鲜知路近，省敛觉年丰。",
      "阴谷含神爨，汤泉养圣功。",
      "益龄仙井合，愈疾醴源通。",
      "不重鸣岐凤，谁矜陈宝雄。",
      "愿将无限泽，沾沐众心同。"
    ]
  },
  {
    "volume": 3,
    "sequence": 43,
    "title": "南出雀鼠谷答张说",
    "author": "李隆基",
    "content": [
      "雷出应乾象，风行顺国人。",
      "川途犹在晋，车马渐归秦。",
      "背陕关山险，横汾鼓吹频。",
      "草依阳谷变，花待北岩春。",
      "闻有鹓鸾客，清词雅调新。",
      "求音思欲报，心迹竟难陈。"
    ]
  },
  {
    "volume": 3,
    "sequence": 44,
    "title": "赐崔日知往潞州",
    "author": "李隆基",
    "content": [
      "潞国开新府，壶关宠旧林。",
      "妙旌循吏德，持悦庶氓心。",
      "礼乐中朝贵，神明列郡钦。",
      "扬风非赠扇，易俗是张琴。",
      "藩镇讴谣满，行宫雨露深。",
      "会书丞相策，先赐颍川金。"
    ]
  },
  {
    "volume": 3,
    "sequence": 45,
    "title": "为赵法师别造精院过院赋诗",
    "author": "李隆基",
    "content": [
      "宗师心物外，为道运虚舟。",
      "不恋岩泉赏，来从宫禁游。",
      "探玄知几岁，习静更宜秋。",
      "烟树辨朝色，风湍闻夜流。",
      "坐朝繁听览，寻胜在清幽。",
      "欲广无为化，因兹庶可求。"
    ]
  },
  {
    "volume": 3,
    "sequence": 46,
    "title": "端午",
    "author": "李隆基",
    "content": [
      "端午临中夏，时清日复长。",
      "盐梅已佐鼎，曲糵且传觞。",
      "事古人留迹，年深缕积长。",
      "当轩知槿茂，向水觉芦香。",
      "亿兆同归寿，群公共保昌。",
      "忠贞如不替，贻厥后昆芳。"
    ]
  },
  {
    "volume": 3,
    "sequence": 47,
    "title": "春中兴庆宫酺宴",
    "author": "李隆基",
    "content": [
      "九达长安道，三阳别馆春。",
      "还将听朝暇，回作豫游晨。",
      "不战要荒服，无刑礼乐新。",
      "合酺覃土宇，欢宴接群臣。",
      "玉斝飞千日，琼筵荐八珍。",
      "舞衣云曳影，歌扇月开轮。",
      "伐鼓鱼龙杂，撞钟角牴陈。",
      "曲终酣兴晚，须有醉归人。"
    ]
  },
  {
    "volume": 3,
    "sequence": 48,
    "title": "千秋节宴",
    "author": "李隆基",
    "content": [
      "兰殿千秋节，称名万寿觞。",
      "风传率土庆，日表继天祥。",
      "玉宇开花萼，宫县动会昌。",
      "衣冠白鹭下，帟幕翠云长。",
      "献遗成新俗，朝仪入旧章。",
      "月衔花绶镜，露缀彩丝囊。",
      "处处祠田祖，年年宴杖乡。",
      "深思一德事，小获万人康。"
    ]
  },
  {
    "volume": 3,
    "sequence": 49,
    "title": "左丞相说右丞相璟太子少傅乾曜同日上官命宴东堂赐诗",
    "author": "李隆基",
    "content": [
      "赤帝收三杰，黄轩举二臣。",
      "由来丞相重，分掌国之钧。",
      "我有握中璧，双飞席上珍。",
      "子房推道要，仲子讶风神。",
      "复辍台衡老，将为调护人。",
      "鹓鸾同拜日，车骑拥行尘。",
      "乐聚南宫宴，觞连北斗醇。",
      "俾予成百揆，垂拱问彝伦。"
    ]
  },
  {
    "volume": 3,
    "sequence": 50,
    "title": "早登太行山中言志",
    "author": "李隆基",
    "content": [
      "清跸度河阳，凝笳上太行。",
      "火龙明鸟道，铁骑绕羊肠。",
      "白雾埋阴壑，丹霞助晓光。",
      "涧泉含宿冻，山木带余霜。",
      "野老茅为屋，樵人薜作裳。",
      "宣风问耆艾，敦俗劝耕桑。",
      "凉德惭先哲，徽猷慕昔皇。",
      "不因今展义，何以冒垂堂。"
    ]
  },
  {
    "volume": 3,
    "sequence": 51,
    "title": "平胡",
    "author": "李隆基",
    "content": [
      "杂虏忽猖狂，无何敢乱常。",
      "羽书朝继入，烽火夜相望。",
      "将出凶门勇，兵因死地强。",
      "蒙轮皆突骑，按剑尽鹰扬。",
      "鼓角雄山野，龙蛇入战场。",
      "流膏润沙漠，溅血染锋铓。",
      "雾扫清玄塞，云开静朔方。",
      "武功今已立，文德愧前王。"
    ]
  },
  {
    "volume": 3,
    "sequence": 52,
    "title": "游兴庆宫作",
    "author": "李隆基",
    "content": [
      "代邸青门右，离宫紫陌陲。",
      "庭如过沛日，水若渡江时。",
      "绮观连鸡岫，朱楼接雁池。",
      "从来敦棣萼，今此茂荆枝。",
      "万叶传余庆，千年志不移。",
      "凭轩聊属目，轻辇共追随。",
      "务本方崇训，相辉保羽仪。",
      "时康俗易渐，德薄政难施。",
      "鼓吹迎飞盖，弦歌送羽卮。",
      "所希覃率土，孝弟一同规。"
    ]
  },
  {
    "volume": 3,
    "sequence": 53,
    "title": "送张说巡边",
    "author": "李隆基",
    "content": [
      "端拱复垂裳，长怀御远方。",
      "股肱申教义，戈剑靖要荒。",
      "命将绥边服，雄图出庙堂。",
      "三台入武帐，八座起文昌。",
      "宝胄匡韩主，华宗辅汉王。",
      "茂先惭博物，平子谢文章。",
      "尽节恢时佐，输诚御寇场。",
      "三军临朔野，驷马即戎行。",
      "鼓吹威夷狄，旌轩溢洛阳。",
      "云台先著美，今日更贻芳。"
    ]
  },
  {
    "volume": 3,
    "sequence": 54,
    "title": "饯王晙巡边",
    "author": "李隆基",
    "content": [
      "振武威荒服，扬文肃远墟。",
      "金坛申将礼，玉节授军符。",
      "免胄三方外，衔刀万里余。",
      "昔时吴会静，今日虏庭虚。",
      "分阃仍推毂，援桴且训车。",
      "风扬旌旆远，雨洗甲兵初。",
      "坐见台阶谧，行闻袄祲除。",
      "檄来虽插羽，箭去亦飞书。",
      "舟楫功须著，盐梅望匪疏。",
      "不应陈七德，欲使化先敷。"
    ]
  },
  {
    "volume": 3,
    "sequence": 55,
    "title": "巡省途次上党旧宫赋",
    "author": "李隆基",
    "content": [
      "三千初击浪，九万欲抟空。",
      "天地犹惊否，阴阳始遇蒙。",
      "存贞期历试，佐贰伫昭融。",
      "多谢时康理，良惭实赖功。",
      "长怀问鼎气，夙负拔山雄。",
      "不学刘琨舞，先歌汉祖风。",
      "英髦既包括，豪杰自牢笼。",
      "人事一朝异，讴歌四海同。",
      "如何昔朱邸，今此作离宫。",
      "雁沼澄澜翠，猿岩落照红。",
      "小山秋桂馥，长坂旧兰丛。",
      "即是淹留处，乘欢乐未穷。"
    ]
  },
  {
    "volume": 3,
    "sequence": 56,
    "title": "潼关口号",
    "author": "李隆基",
    "content": [
      "河曲回千里，关门限二京。",
      "所嗟非恃德，设险到天平。"
    ]
  },
  {
    "volume": 3,
    "sequence": 57,
    "title": "千秋节赐群臣镜",
    "author": "李隆基",
    "content": [
      "瑞露垂花绶，寒冰澈宝轮。",
      "对兹台上月，聊以庆佳辰。"
    ]
  },
  {
    "volume": 3,
    "sequence": 58,
    "title": "续薛令之题壁",
    "author": "李隆基",
    "content": [
      "啄木觜距长，凤凰羽毛短。",
      "苦嫌松桂寒，任逐桑榆暖。"
    ]
  },
  {
    "volume": 3,
    "sequence": 59,
    "title": "送胡真师还西山",
    "author": "李隆基",
    "content": [
      "仙客厌人间，孤云比性闲。",
      "话离情未已，烟水万重山。"
    ]
  },
  {
    "volume": 3,
    "sequence": 60,
    "title": "过大哥山池题石壁",
    "author": "李隆基",
    "content": [
      "澄潭皎镜石崔巍，万壑千岩暗绿苔。",
      "林亭自有幽贞趣，况复秋深爽气来。"
    ]
  },
  {
    "volume": 3,
    "sequence": 61,
    "title": "题梅妃画真",
    "author": "李隆基",
    "content": [
      "忆昔娇妃在紫宸，铅华不御得天真。",
      "霜绡虽似当时态，争奈娇波不顾人。"
    ]
  },
  {
    "volume": 3,
    "sequence": 62,
    "title": "鶺鴒颂",
    "author": "李隆基",
    "content": [
      "伊我轩宫，奇树青葱，蔼周庐兮。",
      "冒霜停雪，以茂以悦，恣卷舒兮。",
      "连枝同荣，吐绿含英，曜春初兮。",
      "蓐收御节，寒露微结，气清虚兮。",
      "桂宫兰殿，唯所息宴，栖雍渠兮。",
      "行摇飞鸣，急难有情，情有余兮。",
      "顾惟德凉，夙夜兢惶，惭化疏兮。",
      "上之所教，下之所效，实在予兮。",
      "天伦之性，鲁卫分政，亲贤居兮。",
      "爰游爰处，爰笑爰语，巡庭除兮。",
      "观此翔禽，以悦我心，良史书兮。"
    ]
  },
  {
    "volume": 3,
    "sequence": 63,
    "title": "傀儡吟",
    "author": "李隆基",
    "content": [
      "刻木牵丝作老翁，鸡皮鹤发与真同。",
      "须臾弄罢寂无事，还似人生一梦中。"
    ]
  },
  {
    "volume": 3,
    "sequence": 64,
    "title": "句",
    "author": "李隆基",
    "content": [
      "昔见漳滨卧，言将人事违。",
      "今逢庆诞日，犹谓学仙归。",
      "棠棣花重发，鴒原鸟再飞。",
      "德比代云布，心如晋水清。"
    ]
  }
]