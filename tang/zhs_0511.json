[
  {
    "volume": 511,
    "sequence": 1,
    "title": "洛阳感寓",
    "author": "张祜",
    "content": [
      "扰扰都城晓四开，不关名利也尘埃。",
      "千门甲第身遥入，万里铭旌死后来。",
      "洛水暮烟横莽苍，邙山秋日露崔嵬。",
      "须知此事堪为镜，莫遣黄金漫作堆。"
    ]
  },
  {
    "volume": 511,
    "sequence": 2,
    "title": "从军行",
    "author": "张祜",
    "content": [
      "少年金紫就光辉，直指边城虎翼飞。",
      "一卷旌收千骑虏，万全身出百重围。",
      "黄云断塞寻鹰去，白草连天射雁归。",
      "白首汉廷刀笔吏，丈夫功业本相依。"
    ]
  },
  {
    "volume": 511,
    "sequence": 3,
    "title": "爱妾换马（后首一作陈标诗）",
    "author": "张祜",
    "content": [
      "一面妖桃千里蹄，娇姿骏骨价应齐。",
      "乍牵玉勒辞金栈，催整花钿出绣闺。",
      "去日岂无沾袂泣，归时还有顿衔嘶。",
      "婵娟躞蹀春风里，挥手摇鞭杨柳堤。",
      "绮阁香销华厩空，忍将行雨换追风。",
      "休怜柳叶双眉翠，却爱桃花两耳红。",
      "侍宴永辞春色里，趁朝休立漏声中。",
      "恩劳未尽情先尽，暗泣嘶风两意同。"
    ]
  },
  {
    "volume": 511,
    "sequence": 4,
    "title": "病宫人（一作袁不约诗）",
    "author": "张祜",
    "content": [
      "佳人卧病动经秋，帘幕褴縿不挂钩。",
      "四体强扶藤夹膝，双鬟慵插玉搔头。",
      "花颜有幸君王问，药饵无征待诏愁。",
      "惆怅近来消瘦尽，泪珠时傍枕函流。"
    ]
  },
  {
    "volume": 511,
    "sequence": 5,
    "title": "观杭州柘枝",
    "author": "张祜",
    "content": [
      "舞停歌罢鼓连催，软骨仙蛾暂起来。",
      "红罨画衫缠腕出，碧排方胯背腰来。",
      "旁收拍拍金铃摆，却踏声声锦袎摧。",
      "看著遍头香袖褶，粉屏香帕又重隈。"
    ]
  },
  {
    "volume": 511,
    "sequence": 6,
    "title": "周员外席上观柘枝（一作周员外出双舞柘枝妓）",
    "author": "张祜",
    "content": [
      "画鼓拖环锦臂攘，小娥双换舞衣裳。",
      "金丝蹙雾红衫薄，银蔓垂花紫带长。",
      "鸾影乍回头并举，凤声初歇翅齐张。",
      "一时欻腕招残拍，斜敛轻身拜玉郎。"
    ]
  },
  {
    "volume": 511,
    "sequence": 7,
    "title": "观杨瑗柘枝",
    "author": "张祜",
    "content": [
      "促叠蛮鼍引柘枝，卷帘虚帽带交垂。",
      "紫罗衫宛蹲身处，红锦靴柔踏节时。",
      "微动翠蛾抛旧态，缓遮檀口唱新词。",
      "看看舞罢轻云起，却赴襄王梦里期。"
    ]
  },
  {
    "volume": 511,
    "sequence": 8,
    "title": "感王将军柘枝妓殁",
    "author": "张祜",
    "content": [
      "寂寞春风旧柘枝，舞人休唱曲休吹。",
      "鸳鸯钿带抛何处，孔雀罗衫付阿谁。",
      "画鼓不闻招节拍，锦靴空想挫腰肢。",
      "今来座上偏惆怅，曾是堂前教彻时。"
    ]
  },
  {
    "volume": 511,
    "sequence": 9,
    "title": "扬州法云寺双桧",
    "author": "张祜",
    "content": [
      "谢家双植本图荣，树老人因地变更。",
      "朱顶鹤知深盖偃，白眉僧见小枝生。",
      "高临月殿秋云影，静入风檐夜雨声。",
      "纵使百年为上寿，绿阴终借暂时行。"
    ]
  },
  {
    "volume": 511,
    "sequence": 10,
    "title": "忆游天台寄道流",
    "author": "张祜",
    "content": [
      "忆昨天台到赤城，几朝仙籁耳中生。",
      "云龙出水风声过，海鹤鸣皋日色清。",
      "石笋半山移步险，桂花当洞拂衣轻。",
      "今来尽是人间梦，刘阮茫茫何处行。"
    ]
  },
  {
    "volume": 511,
    "sequence": 11,
    "title": "寄王尊师",
    "author": "张祜",
    "content": [
      "天台南洞一灵仙，骨耸冰棱貌莹然。",
      "曾对浦云长昧齿，重来华表不知年。",
      "溪桥晚下玄龟出，草露朝行白鹿眠。",
      "犹忆夜深华盖上，更无人处话丹田。"
    ]
  },
  {
    "volume": 511,
    "sequence": 12,
    "title": "公子行",
    "author": "张祜",
    "content": [
      "锦堂昼永绣帘垂，立却花骢待出时。",
      "红粉美人擎酒劝，青衣年少臂鹰随。",
      "轻将玉杖敲花片，旋把金鞭约柳枝。",
      "近地独游三五骑，等闲行傍曲江池。"
    ]
  },
  {
    "volume": 511,
    "sequence": 13,
    "title": "寓怀寄苏州刘郎中（时以天平公荐罢归）",
    "author": "张祜",
    "content": [
      "一闻周召佐明时，西望都门强策羸。",
      "天子好文才自薄，诸侯力荐命犹奇。",
      "贺知章口徒劳说，孟浩然身更不疑。",
      "唯是胜游行未遍，欲离京国尚迟迟。"
    ]
  },
  {
    "volume": 511,
    "sequence": 14,
    "title": "和杜牧之齐山登高",
    "author": "张祜",
    "content": [
      "秋溪南岸菊霏霏，急管烦弦对落晖。",
      "红叶树深山径断，碧云江静浦帆稀。",
      "不堪孙盛嘲时笑，愿送王弘醉夜归。",
      "流落正怜芳意在，砧声徒促授寒衣。"
    ]
  },
  {
    "volume": 511,
    "sequence": 15,
    "title": "题于越亭",
    "author": "张祜",
    "content": [
      "扁舟亭下驻烟波，十五年游重此过。",
      "洲觜露沙人渡浅，树稍藏竹鸟啼多。",
      "山衔落照欹红盖，水蹙斜文卷绿罗。",
      "肠断中秋正圆月，夜来谁唱异乡歌。"
    ]
  },
  {
    "volume": 511,
    "sequence": 16,
    "title": "秋夜登润州慈和寺上方",
    "author": "张祜",
    "content": [
      "清夜浮埃暂歇鄽，塔轮金照露华鲜。",
      "人行中路月生海，鹤语上方星满天。",
      "楼影半连深岸水，钟声寒彻远林烟。",
      "僧房闭尽下楼去，一半梦魂离世缘。"
    ]
  },
  {
    "volume": 511,
    "sequence": 17,
    "title": "寄献萧相公",
    "author": "张祜",
    "content": [
      "东去江干是胜游，鼎湖兴望不堪愁。",
      "谢安近日违朝旨，傅说当时允帝求。",
      "暂向聊城飞一箭，长为沧海系扁舟。",
      "分明此事无人见，白首相看未肯休。"
    ]
  },
  {
    "volume": 511,
    "sequence": 18,
    "title": "哭京兆庞尹",
    "author": "张祜",
    "content": [
      "扬子江头昔共迷，一为京兆隔云泥。",
      "故人昨日同时吊，旧马今朝别处嘶。",
      "向壁愁眉无复画，扶床稚齿已能啼。",
      "也知世路名堪贵，谁信庄周论物齐。"
    ]
  },
  {
    "volume": 511,
    "sequence": 19,
    "title": "送周尚书赴滑台",
    "author": "张祜",
    "content": [
      "楚谣襦袴整三年，喉舌新恩下九天。",
      "鼓角雄都分节钺，蛇龙旧国罢楼船。",
      "昆河已在兵钤内，堂柳空留鹤岭前。",
      "多病无由酬一顾，鄢陵千骑去翩翩。"
    ]
  },
  {
    "volume": 511,
    "sequence": 20,
    "title": "和杜使君九华楼见寄",
    "author": "张祜",
    "content": [
      "孤城高柳晓鸣鸦，风帘半钩清露华。",
      "九峰聚翠宿危槛，一夜孤光悬冷沙。",
      "出岸远晖帆欲落，入谿寒影雁差斜。",
      "杜陵归去春应早，莫厌青山谢脁家。"
    ]
  },
  {
    "volume": 511,
    "sequence": 21,
    "title": "送人归蜀",
    "author": "张祜",
    "content": [
      "锦城春色溯江源，三峡经过几夜猿。",
      "红树两厓开霁色，碧岩千仞涨波痕。",
      "萧萧暮雨荆王梦，漠漠春烟蜀帝魂。",
      "长怨相如留滞处，富家还忆卓王孙。"
    ]
  },
  {
    "volume": 511,
    "sequence": 22,
    "title": "酬答柳宗言秀才见赠",
    "author": "张祜",
    "content": [
      "南下天台厌绝冥，五湖波上泛如萍。",
      "江鸥自戏为踪迹，野鹿闲惊是性灵。",
      "任子偶垂沧海钓，戴逵虚认少微星。",
      "金门后俊徒相唁，且为人间寄茯苓。"
    ]
  },
  {
    "volume": 511,
    "sequence": 23,
    "title": "题杭州天竺寺",
    "author": "张祜",
    "content": [
      "西南山最胜，一界是诸天。",
      "上路穿岩竹，分流入寺泉。",
      "蹑云丹井畔，望月石桥边。",
      "洞壑江声远，楼台海气连。",
      "塔明春岭雪，钟散暮松烟。",
      "何处去犹恨，更看峰顶莲。"
    ]
  },
  {
    "volume": 511,
    "sequence": 24,
    "title": "题杭州灵隐寺",
    "author": "张祜",
    "content": [
      "峰峦开一掌，朱槛几环延。",
      "佛地花分界，僧房竹引泉。",
      "五更楼下月，十里郭中烟。",
      "后塔耸亭后，前山横阁前。",
      "溪沙涵水静，涧石点苔鲜。",
      "好是呼猿久，西岩深响连。"
    ]
  },
  {
    "volume": 511,
    "sequence": 25,
    "title": "中秋夜杭州玩月",
    "author": "张祜",
    "content": [
      "万古太阴精，中秋海上生。",
      "鬼愁缘辟照，人爱为高明。",
      "历历华星远，霏霏薄晕萦。",
      "影流江不尽，轮曳谷无声。",
      "似镜当楼晓，如珠出浦盈。",
      "岸沙全借白，山木半含清。",
      "小槛循环看，长堤蹋阵行。",
      "殷勤未归客，烟水夜来情。"
    ]
  },
  {
    "volume": 511,
    "sequence": 26,
    "title": "高闲上人",
    "author": "张祜",
    "content": [
      "座上辞安国，禅房恋沃州。",
      "道心黄叶老，诗思碧云秋。",
      "卷轴朝廷饯，书函内库收。",
      "陶欣入社叟，生怯论经俦。",
      "日色屏初揭，风声笔未休。",
      "长波溢海岸，大点出嵩丘。",
      "不绝羲之法，难穷智永流。",
      "殷勤一笺在，留著看银钩。"
    ]
  },
  {
    "volume": 511,
    "sequence": 27,
    "title": "题灵隐寺师一上人十韵",
    "author": "张祜",
    "content": [
      "八十空门子，深山土木骸。",
      "片衣闲自衲，单食老长斋。",
      "道性终能遣，人情少不乖。",
      "樔枸居上院，薜荔俯层阶。",
      "洗钵前临水，窥门外有柴。",
      "朗吟挥竹拂，高楫曳芒鞋。",
      "迸笋斜穿坞，飞泉下喷崖。",
      "种花忻土润，拨石虑沙埋。",
      "旧往师招隐，初临我咏怀。",
      "何当缘兴玩，更为表新牌。"
    ]
  },
  {
    "volume": 511,
    "sequence": 28,
    "title": "投常州从兄中丞",
    "author": "张祜",
    "content": [
      "扁舟何所往，言入善人邦。",
      "旧爱鹏抟海，今闻虎渡江。",
      "士因为政乐，儒为说诗降。",
      "素履冰容静，新词玉润枞。",
      "金鱼聊解带，画鹢稍移桩。",
      "邀妓思逃席，留宾命倒缸。",
      "史材谁是伍，经术世无双。",
      "广厦当宏构，洪钟并待撞。",
      "成龙须讲邴，展骥莫先庞。",
      "应念宗中末，秋萤照一窗。"
    ]
  },
  {
    "volume": 511,
    "sequence": 29,
    "title": "送王昌涉侍御",
    "author": "张祜",
    "content": [
      "十里指东平，军前首出征。",
      "诸侯青服旧，御史紫衣荣。",
      "入陈枭心死，分围虎力生。",
      "画时安楚塞，刻日下齐城。",
      "号令朝移幕，偷踪夜斫营。",
      "云梯曾险上，地道惯深行。",
      "举旆招降将，投戈趁败兵。",
      "自惭居虏者，当此立功名。"
    ]
  },
  {
    "volume": 511,
    "sequence": 30,
    "title": "少年乐（一作贵家郎）",
    "author": "张祜",
    "content": [
      "二十便封侯，名居第一流。",
      "绿鬟深小院，清管下高楼。",
      "醉把金船掷，闲敲玉镫游。",
      "带盘红鼹鼠，袍砑紫犀牛。",
      "锦袋归调箭，罗鞋起拨球。",
      "眼前长贵盛，那信世间愁。"
    ]
  },
  {
    "volume": 511,
    "sequence": 31,
    "title": "华清宫和杜舍人",
    "author": "张祜",
    "content": [
      "五十年天子，离宫旧粉墙。",
      "登封时正泰，御宇日初长。",
      "上位先名实，中兴事宪章。",
      "举戎轻甲胄，余地取河湟。",
      "道帝玄元祖，儒封孔子王。",
      "因缘百司署，丛会一人汤。",
      "渭水波摇绿，秦山草半黄。",
      "马头开夜照，鹰眼利星芒。",
      "下箭朱弓满，鸣鞭皓腕攘。",
      "畋思获吕望，谏祇避周昌。",
      "兔迹贪前逐，枭心不早防。",
      "几添鹦鹉劝，频赐荔支尝。",
      "月锁千门静，天高一笛凉。",
      "细音摇翠佩，轻步宛霓裳。",
      "祸乱根潜结，升平意遽忘。",
      "衣冠逃犬虏，鼙鼓动渔阳。",
      "外戚心殊迫，中途事可量。",
      "雪埋妃子貌，刃断禄儿肠。",
      "近侍烟尘隔，前踪辇路荒。",
      "益知迷宠佞，惟恨丧忠良。",
      "北阙尊明主，南宫逊上皇。",
      "禁清馀凤吹，池冷映龙光。",
      "祝寿山犹在，流年水共伤。",
      "杜鹃魂厌蜀，蝴蝶梦悲庄。",
      "雀卵遗雕栱，虫丝罥画梁。",
      "紫苔侵壁润，红树闭门芳。",
      "守吏齐鸳瓦，耕民得翠珰。",
      "欢康昔时乐，讲武旧兵场。",
      "暮草深岩霭，幽花坠径香。",
      "不堪垂白叟，行折御沟杨。"
    ]
  },
  {
    "volume": 511,
    "sequence": 32,
    "title": "穆护砂",
    "author": "张祜",
    "content": [
      "玉管朝朝弄，清歌日日新。",
      "折花当驿路，寄与陇头人。"
    ]
  },
  {
    "volume": 511,
    "sequence": 33,
    "title": "思归乐二首",
    "author": "张祜",
    "content": [
      "晚日催弦管，春风入绮罗。",
      "杏花如有意，偏落舞衫多。",
      "万里春应尽，三江雁亦稀。",
      "连天汉水广，孤客未言归。"
    ]
  },
  {
    "volume": 511,
    "sequence": 34,
    "title": "金殿乐",
    "author": "张祜",
    "content": [
      "入夜秋砧动，千声起四邻。",
      "不缘楼上月，应为陇头人。"
    ]
  },
  {
    "volume": 511,
    "sequence": 35,
    "title": "墙头花二首",
    "author": "张祜",
    "content": [
      "蟋蟀鸣洞房，梧桐落金井。",
      "为君裁舞衣，天寒剪刀冷。",
      "妾有罗衣裳，秦王在时作。",
      "为舞春风多，秋来不堪著。"
    ]
  },
  {
    "volume": 511,
    "sequence": 36,
    "title": "胡渭州",
    "author": "张祜",
    "content": [
      "杨柳千寻色，桃花一苑芳。",
      "风吹入帘里，唯有惹衣香。"
    ]
  },
  {
    "volume": 511,
    "sequence": 37,
    "title": "白鼻騧",
    "author": "张祜",
    "content": [
      "为底胡姬酒，长来白鼻騧。",
      "摘莲抛水上，郎意在浮花。"
    ]
  },
  {
    "volume": 511,
    "sequence": 38,
    "title": "戎浑（即王维观猎诗前四句）",
    "author": "张祜",
    "content": [
      "风劲角弓鸣，将军猎渭城。",
      "草枯鹰眼疾，雪尽马蹄轻。"
    ]
  },
  {
    "volume": 511,
    "sequence": 39,
    "title": "杨下采桑",
    "author": "张祜",
    "content": [
      "飞丝惹绿尘，软叶对孤轮。",
      "今朝入园去，物色强著人。"
    ]
  },
  {
    "volume": 511,
    "sequence": 40,
    "title": "宫词二首",
    "author": "张祜",
    "content": [
      "故国三千里，深宫二十年。",
      "一声河满子，双泪落君前。",
      "自倚能歌日，先皇掌上怜。",
      "新声何处唱，肠断李延年。"
    ]
  },
  {
    "volume": 511,
    "sequence": 41,
    "title": "昭君怨二首",
    "author": "张祜",
    "content": [
      "万里边城远，千山行路难。",
      "举头唯见日，何处是长安。",
      "汉庭无大议，戎虏几先和。",
      "莫羡倾城色，昭君恨最多。"
    ]
  },
  {
    "volume": 511,
    "sequence": 42,
    "title": "夕次竟陵",
    "author": "张祜",
    "content": [
      "南风吹五两，日暮竟陵城。",
      "肠断巴江月，夜蝉何处声。"
    ]
  },
  {
    "volume": 511,
    "sequence": 43,
    "title": "信州水亭",
    "author": "张祜",
    "content": [
      "南檐架短廊，沙路白茫茫。",
      "尽日不归处，一庭栀子香。"
    ]
  },
  {
    "volume": 511,
    "sequence": 44,
    "title": "苏小小歌三首",
    "author": "张祜",
    "content": [
      "车轮不可遮，马足不可绊。",
      "长怨十字街，使郎心四散。",
      "新人千里去，故人千里来。",
      "剪刀横眼底，方觉泪难裁。",
      "登山不愁峻，涉海不愁深。",
      "中擘庭前枣，教郎见赤心。"
    ]
  },
  {
    "volume": 511,
    "sequence": 45,
    "title": "树中草",
    "author": "张祜",
    "content": [
      "青青树中草，托根非不危。",
      "草生树却死，荣枯君可知。"
    ]
  },
  {
    "volume": 511,
    "sequence": 46,
    "title": "七里濑渔家",
    "author": "张祜",
    "content": [
      "七里垂钓叟，还傍钓台居。",
      "莫恨无名姓，严陵不卖鱼。"
    ]
  },
  {
    "volume": 511,
    "sequence": 47,
    "title": "读曲歌五首",
    "author": "张祜",
    "content": [
      "窗中独自起，帘外独自行。",
      "愁见蜘蛛织，寻思直到明。",
      "碓上米不舂，窗中丝罢络。",
      "看渠驾去车，定是无四角。",
      "不见心相许，徒云脚漫勤。",
      "摘荷空摘叶，是底采莲人。",
      "窗外山魈立，知渠脚不多。",
      "三更机底下，摸著是谁梭。",
      "郎去摘黄瓜，郎来收赤枣。",
      "郎耕种麻地，今作西舍道。"
    ]
  },
  {
    "volume": 511,
    "sequence": 48,
    "title": "玉树后庭花",
    "author": "张祜",
    "content": [
      "轻车何草草，独唱后庭花。",
      "玉座谁为主，徒悲张丽华。"
    ]
  },
  {
    "volume": 511,
    "sequence": 49,
    "title": "莫愁乐",
    "author": "张祜",
    "content": [
      "侬居石城下，郎到石城游。",
      "自郎石城出，长在石城头。"
    ]
  },
  {
    "volume": 511,
    "sequence": 50,
    "title": "襄阳乐",
    "author": "张祜",
    "content": [
      "大堤花月夜，长江春水流。",
      "东风正上信，春夜特来游。"
    ]
  },
  {
    "volume": 511,
    "sequence": 51,
    "title": "自君之出矣",
    "author": "张祜",
    "content": [
      "自君之出矣，万物看成古。",
      "千寻葶苈枝，急奈长长苦。"
    ]
  },
  {
    "volume": 511,
    "sequence": 52,
    "title": "梦江南",
    "author": "张祜",
    "content": [
      "行吟洞庭句，不见洞庭人。",
      "尽日碧江梦，江南红树春。"
    ]
  },
  {
    "volume": 511,
    "sequence": 53,
    "title": "将离岳州留献徐员外",
    "author": "张祜",
    "content": [
      "高斋长对酒，下客亦沾鱼。",
      "不为江南去，还来郡北居。"
    ]
  },
  {
    "volume": 511,
    "sequence": 54,
    "title": "题彭泽卢明府新楼",
    "author": "张祜",
    "content": [
      "碧落新楼迥，清池古树闲。",
      "先贤尽为宰，空看县南山。"
    ]
  },
  {
    "volume": 511,
    "sequence": 55,
    "title": "赠禅师",
    "author": "张祜",
    "content": [
      "坐见三生事，宗传一衲来。",
      "已知无法说，心向定中灰。"
    ]
  },
  {
    "volume": 511,
    "sequence": 56,
    "title": "江南逢故人",
    "author": "张祜",
    "content": [
      "河洛多尘事，江山半旧游。",
      "春风故人夜，又醉白蘋洲。"
    ]
  },
  {
    "volume": 511,
    "sequence": 57,
    "title": "松江怀古",
    "author": "张祜",
    "content": [
      "碧树吴洲远，青山震泽深。",
      "无人踪范蠡，烟水暮沈沈。"
    ]
  },
  {
    "volume": 511,
    "sequence": 58,
    "title": "书愤",
    "author": "张祜",
    "content": [
      "三十未封侯，颠狂遍九州。",
      "平生镆铘剑，不报小人雠。"
    ]
  },
  {
    "volume": 511,
    "sequence": 59,
    "title": "题孟处士宅",
    "author": "张祜",
    "content": [
      "高才何必贵，下位不妨贤。",
      "孟简虽持节，襄阳属浩然。"
    ]
  },
  {
    "volume": 511,
    "sequence": 60,
    "title": "首阳竹",
    "author": "张祜",
    "content": [
      "首阳山下路，孤竹节长存。",
      "为问无心草，如何庇本根。"
    ]
  },
  {
    "volume": 511,
    "sequence": 61,
    "title": "题僧影堂",
    "author": "张祜",
    "content": [
      "寒叶坠清霜，空帘著烬香。",
      "生前既无事，何事更悲伤。"
    ]
  },
  {
    "volume": 511,
    "sequence": 62,
    "title": "边思",
    "author": "张祜",
    "content": [
      "苏武节旌尽，李陵音信稀。",
      "花当陇上发，人向陇头归。"
    ]
  },
  {
    "volume": 511,
    "sequence": 63,
    "title": "题弋阳馆",
    "author": "张祜",
    "content": [
      "一叶飘然下弋阳，残霞昏日树苍苍。",
      "吴溪漫淬干将剑，却是猿声断客肠。"
    ]
  },
  {
    "volume": 511,
    "sequence": 64,
    "title": "题秀师影堂",
    "author": "张祜",
    "content": [
      "阴阴古寺杉松下，记得长明一焰灯。",
      "尽日看山人不会，影堂中是别来僧。"
    ]
  },
  {
    "volume": 511,
    "sequence": 65,
    "title": "赠李修源（一作送温飞卿赴方城）",
    "author": "张祜",
    "content": [
      "岳阳新尉晓衙参，却是傍人意未甘。",
      "昨夜与君思贾谊，长沙犹在洞庭南。"
    ]
  },
  {
    "volume": 511,
    "sequence": 66,
    "title": "瓜洲闻晓角",
    "author": "张祜",
    "content": [
      "寒耿稀星照碧霄，月楼吹角夜江遥。",
      "五更人起烟霜静，一曲残声遍落潮。"
    ]
  },
  {
    "volume": 511,
    "sequence": 67,
    "title": "元日仗",
    "author": "张祜",
    "content": [
      "文武千官岁仗兵，万方同轨奏升平。",
      "上皇一御含元殿，丹凤门开白日明。"
    ]
  },
  {
    "volume": 511,
    "sequence": 68,
    "title": "连昌宫",
    "author": "张祜",
    "content": [
      "龙虎旌旗雨露飘，玉楼歌断碧山遥。",
      "玄宗上马太真去，红树满园香自销。"
    ]
  },
  {
    "volume": 511,
    "sequence": 69,
    "title": "正月十五夜灯",
    "author": "张祜",
    "content": [
      "千门开锁万灯明，正月中旬动帝京。",
      "三百内人连袖舞，一时天上著词声。"
    ]
  },
  {
    "volume": 511,
    "sequence": 70,
    "title": "上巳乐",
    "author": "张祜",
    "content": [
      "猩猩血彩系头标，天上齐声举画桡。",
      "却是内人争意切，六宫红袖一时招。"
    ]
  },
  {
    "volume": 511,
    "sequence": 71,
    "title": "千秋乐",
    "author": "张祜",
    "content": [
      "八月平时花萼楼，万方同乐奏千秋。",
      "倾城人看长竿出，一伎初成赵解愁。"
    ]
  },
  {
    "volume": 511,
    "sequence": 72,
    "title": "春莺啭",
    "author": "张祜",
    "content": [
      "兴庆池南柳未开，太真先把一枝梅。",
      "内人已唱春莺啭，花下傞傞软舞来。"
    ]
  },
  {
    "volume": 511,
    "sequence": 73,
    "title": "大酺乐二首",
    "author": "张祜",
    "content": [
      "车驾东来值太平，大酺三日洛阳城。",
      "小儿一伎竿头绝，天下传呼万岁声。",
      "紫陌酺归日欲斜，红尘开路薛王家。",
      "双鬟笑说楼前鼓，两仗争轮好落花。"
    ]
  },
  {
    "volume": 511,
    "sequence": 74,
    "title": "邠王小管",
    "author": "张祜",
    "content": [
      "虢国潜行韩国随，宜春深院映花枝。",
      "金舆远幸无人见，偷把邠王小管吹。"
    ]
  },
  {
    "volume": 511,
    "sequence": 75,
    "title": "李谟笛",
    "author": "张祜",
    "content": [
      "平时东幸洛阳城，天乐宫中夜彻明。",
      "无奈李谟偷曲谱，酒楼吹笛是新声。"
    ]
  },
  {
    "volume": 511,
    "sequence": 76,
    "title": "宁哥来",
    "author": "张祜",
    "content": [
      "日映宫城雾半开，太真帘下畏人猜。",
      "黄翻绰指向西树，不信宁哥回马来。"
    ]
  },
  {
    "volume": 511,
    "sequence": 77,
    "title": "丁巳年仲冬月江上作",
    "author": "张祜",
    "content": [
      "南来驱马渡江濆，消息前年此月闻。",
      "唯是贾生先恸哭，不堪天意重阴云。"
    ]
  },
  {
    "volume": 511,
    "sequence": 78,
    "title": "邺中怀古",
    "author": "张祜",
    "content": [
      "邺中城下漳河水，日夜东流莫记春。",
      "肠断宫中望陵处，不堪台上也无人。"
    ]
  },
  {
    "volume": 511,
    "sequence": 79,
    "title": "读池州杜员外杜秋娘诗",
    "author": "张祜",
    "content": [
      "年少多情杜牧之，风流仍作杜秋诗。",
      "可知不是长门闭，也得相如第一词。"
    ]
  },
  {
    "volume": 511,
    "sequence": 80,
    "title": "杭州开元寺牡丹",
    "author": "张祜",
    "content": [
      "浓艳初开小药栏，人人惆怅出长安。",
      "风流却是钱塘寺，不踏红尘见牡丹。"
    ]
  },
  {
    "volume": 511,
    "sequence": 81,
    "title": "招徐宗偃画松石",
    "author": "张祜",
    "content": [
      "咫尺云山便出尘，我生长日自因循。",
      "凭君画取江南胜，留向东斋伴老身。"
    ]
  },
  {
    "volume": 511,
    "sequence": 82,
    "title": "平阴夏日作",
    "author": "张祜",
    "content": [
      "西来渐觉细尘红，扰扰舟车路向东。",
      "可惜夏天明月夜，土山前面障南风。"
    ]
  },
  {
    "volume": 511,
    "sequence": 83,
    "title": "赠处士",
    "author": "张祜",
    "content": [
      "小径上山山甚小，每怜僧院笑僧禅。",
      "人间莫道无难事，二十年来已是玄。"
    ]
  },
  {
    "volume": 511,
    "sequence": 84,
    "title": "邠娘羯鼓",
    "author": "张祜",
    "content": [
      "新教邠娘羯鼓成，大酺初日最先呈。",
      "冬儿指向贞贞说，一曲乾鸣两杖轻。"
    ]
  },
  {
    "volume": 511,
    "sequence": 85,
    "title": "退宫人二首",
    "author": "张祜",
    "content": [
      "开元皇帝掌中怜，流落人间二十年。",
      "长说承天门上宴，百官楼下拾金钱。",
      "歌喉渐退出宫闱，泣话伶官上许归。",
      "犹说入时欢圣寿，内人初著五方衣。"
    ]
  },
  {
    "volume": 511,
    "sequence": 86,
    "title": "耍娘歌",
    "author": "张祜",
    "content": [
      "宜春花夜雪千枝，妃子偷行上密随。",
      "便唤耍娘歌一曲，六宫生老是蛾眉。"
    ]
  },
  {
    "volume": 511,
    "sequence": 87,
    "title": "悖拏儿舞",
    "author": "张祜",
    "content": [
      "春风南内百花时，道唱梁州急遍吹。",
      "揭手便拈金碗舞，上皇惊笑悖拏儿。"
    ]
  },
  {
    "volume": 511,
    "sequence": 88,
    "title": "题灵彻上人旧房",
    "author": "张祜",
    "content": [
      "寂寞空门支道林，满堂诗板旧知音。",
      "秋风吹叶古廊下，一半绳床灯影深。"
    ]
  },
  {
    "volume": 511,
    "sequence": 89,
    "title": "晚秋潼关西门作",
    "author": "张祜",
    "content": [
      "日落寒郊烟物清，古槐阴黑少人行。",
      "关门西去华山色，秦地东来河水声。"
    ]
  },
  {
    "volume": 511,
    "sequence": 90,
    "title": "赠内人",
    "author": "张祜",
    "content": [
      "禁门宫树月痕过，媚眼唯看宿燕窠。",
      "斜拔玉钗灯影畔，剔开红焰救飞蛾。"
    ]
  },
  {
    "volume": 511,
    "sequence": 91,
    "title": "洛中作",
    "author": "张祜",
    "content": [
      "元和天子昔平戎，惆怅金舆尚未通。",
      "尽日洛桥闲处看，秋风时节上阳宫。"
    ]
  },
  {
    "volume": 511,
    "sequence": 92,
    "title": "折杨柳枝二首",
    "author": "张祜",
    "content": [
      "莫折宫前杨柳枝，玄宗曾向笛中吹。",
      "伤心日暮烟霞起，无限春愁生翠眉。",
      "凝碧池边敛翠眉，景阳楼下绾青丝。",
      "那胜妃子朝元阁，玉手和烟弄一枝。"
    ]
  },
  {
    "volume": 511,
    "sequence": 93,
    "title": "华清宫四首",
    "author": "张祜",
    "content": [
      "风树离离月稍明，九天龙气在华清。",
      "宫门深锁无人觉，半夜云中羯鼓声。",
      "天阙沈沈夜未央，碧云仙曲舞霓裳。",
      "一声玉笛向空尽，月满骊山宫漏长。",
      "红树萧萧阁半开，上皇曾幸此宫来。",
      "至今风俗骊山下，村笛犹吹阿滥堆。",
      "水绕宫墙处处声，残红长绿露华清。",
      "武皇一夕梦不觉，十二玉楼空月明。"
    ]
  },
  {
    "volume": 511,
    "sequence": 94,
    "title": "赠窦家小儿",
    "author": "张祜",
    "content": [
      "深绿衣裳小小人，每来听里解相亲。",
      "天生合去云霄上，一尺松栽已出尘。"
    ]
  },
  {
    "volume": 511,
    "sequence": 95,
    "title": "听崔莒侍御叶家歌",
    "author": "张祜",
    "content": [
      "宛罗重縠起歌筵，活凤生花动碧烟。",
      "一声唱断无人和，触破秋云直上天。"
    ]
  },
  {
    "volume": 511,
    "sequence": 96,
    "title": "长门怨",
    "author": "张祜",
    "content": [
      "日映宫墙柳色寒，笙歌遥指碧云端。",
      "珠铅滴尽无心语，强把花枝冷笑看。"
    ]
  },
  {
    "volume": 511,
    "sequence": 97,
    "title": "读老庄",
    "author": "张祜",
    "content": [
      "等闲缉缀闲言语，夸向时人唤作诗。",
      "昨日偶拈庄老读，万寻山上一毫厘。"
    ]
  },
  {
    "volume": 511,
    "sequence": 98,
    "title": "偶题",
    "author": "张祜",
    "content": [
      "古来名下岂虚为，李白颠狂自称时。",
      "唯恨世间无贺老，谪仙长在没人知。"
    ]
  },
  {
    "volume": 511,
    "sequence": 99,
    "title": "别玉华仙侣",
    "author": "张祜",
    "content": [
      "绕舍烟霞为四邻，寒泉白石日相亲。",
      "尘机不尽住不得，珍重玉山山上人。"
    ]
  },
  {
    "volume": 511,
    "sequence": 100,
    "title": "汴上送客（一作汴上同杨升秀才送客归）",
    "author": "张祜",
    "content": [
      "河流西下雁南飞，楚客相逢泪湿衣。",
      "张翰思归何太切，扁舟不住又东归。"
    ]
  },
  {
    "volume": 511,
    "sequence": 101,
    "title": "邮亭残花（一作平原路上题邮亭残花）",
    "author": "张祜",
    "content": [
      "云暗山横日欲斜，邮亭下马对残花。",
      "自从身逐征西府，每到花时不在家。"
    ]
  },
  {
    "volume": 511,
    "sequence": 102,
    "title": "秋时送郑侍御",
    "author": "张祜",
    "content": [
      "离鸿声怨碧云净，楚瑟调高清晓天。",
      "尽日相看俱不语，西风摇落数枝莲。"
    ]
  },
  {
    "volume": 511,
    "sequence": 103,
    "title": "宿武牢关",
    "author": "张祜",
    "content": [
      "行人候晓久裴徊，不待鸡鸣未得开。",
      "堪羡寒溪自无事，潺潺一夜宿关来。"
    ]
  },
  {
    "volume": 511,
    "sequence": 104,
    "title": "夜宿湓浦逢崔升",
    "author": "张祜",
    "content": [
      "江流不动月西沈，南北行人万里心。",
      "况是相逢雁天夕，星河寥落水云深。"
    ]
  },
  {
    "volume": 511,
    "sequence": 105,
    "title": "京城寓怀",
    "author": "张祜",
    "content": [
      "三十年持一钓竿，偶随书荐入长安。",
      "由来不是求名者，唯待春风看牡丹。"
    ]
  },
  {
    "volume": 511,
    "sequence": 106,
    "title": "集灵台二首（后篇一作杜甫诗）",
    "author": "张祜",
    "content": [
      "日光斜照集灵台，红树花迎晓露开。",
      "昨夜上皇新授箓，太真含笑入帘来。",
      "虢国夫人承主恩，平明骑马入宫门。",
      "却嫌脂粉污颜色，淡扫蛾眉朝至尊。"
    ]
  },
  {
    "volume": 511,
    "sequence": 107,
    "title": "感归",
    "author": "张祜",
    "content": [
      "行却江南路几千，归来不把一文钱。",
      "乡人笑我穷寒鬼，还似襄阳孟浩然。"
    ]
  },
  {
    "volume": 511,
    "sequence": 108,
    "title": "偶作",
    "author": "张祜",
    "content": [
      "遍识青霄路上人，相逢只是语逡巡。",
      "可胜饮尽江南酒，岁月犹残李白身。"
    ]
  },
  {
    "volume": 511,
    "sequence": 109,
    "title": "劝饮酒",
    "author": "张祜",
    "content": [
      "烧得硫黄漫学仙，未胜长付酒家钱。",
      "窦常不吃齐推乐，却在人间八十年。"
    ]
  },
  {
    "volume": 511,
    "sequence": 110,
    "title": "阿鸨汤",
    "author": "张祜",
    "content": [
      "月照宫城红树芳，绿窗灯影在雕梁。",
      "金舆未到长生殿，妃子偷寻阿鸨汤。"
    ]
  },
  {
    "volume": 511,
    "sequence": 111,
    "title": "马嵬坡",
    "author": "张祜",
    "content": [
      "旌旗不整奈君何，南去人稀北去多。",
      "尘土已残香粉艳，荔枝犹到马嵬坡。"
    ]
  },
  {
    "volume": 511,
    "sequence": 112,
    "title": "太真香囊子",
    "author": "张祜",
    "content": [
      "蹙金妃子小花囊，销耗胸前结旧香。",
      "谁为君王重解得，一生遗恨系心肠。"
    ]
  },
  {
    "volume": 511,
    "sequence": 113,
    "title": "雨霖铃",
    "author": "张祜",
    "content": [
      "雨霖铃夜却归秦，犹见张徽一曲新。",
      "长说上皇和泪教，月明南内更无人。"
    ]
  },
  {
    "volume": 511,
    "sequence": 114,
    "title": "听歌二首（前篇一作听刘端公田家歌，后篇作耿家歌）",
    "author": "张祜",
    "content": [
      "儿郎漫说转喉轻，须待情来意自生。",
      "只是眼前丝竹和，大家声里唱新声。",
      "十二年前边塞行，坐中无语叹歌情。",
      "不堪昨夜先垂泪，西去阳关第一声。"
    ]
  },
  {
    "volume": 511,
    "sequence": 115,
    "title": "听筝（一作题宋州田大夫家乐丘家筝）",
    "author": "张祜",
    "content": [
      "十指纤纤玉笋红，雁行轻遏翠弦中。",
      "分明似说长城苦，水咽云寒一夜风。"
    ]
  },
  {
    "volume": 511,
    "sequence": 116,
    "title": "王家琵琶",
    "author": "张祜",
    "content": [
      "金屑檀槽玉腕明，子弦轻撚为多情。",
      "只愁拍尽凉州破，画出风雷是拨声。"
    ]
  },
  {
    "volume": 511,
    "sequence": 117,
    "title": "李家柘枝",
    "author": "张祜",
    "content": [
      "红铅拂脸细腰人，金绣罗衫软著身。",
      "长恐舞时残拍尽，却思云雨更无因。"
    ]
  },
  {
    "volume": 511,
    "sequence": 118,
    "title": "楚州韦中丞箜篌",
    "author": "张祜",
    "content": [
      "千重钩锁撼金铃，万颗真珠泻玉瓶。",
      "恰值满堂人欲醉，甲光才触一时醒。"
    ]
  },
  {
    "volume": 511,
    "sequence": 119,
    "title": "边上逢歌者",
    "author": "张祜",
    "content": [
      "垂老秋歌出塞庭，遏云相付旧秦青。",
      "少年翻掷新声尽，却向人前侧耳听。"
    ]
  },
  {
    "volume": 511,
    "sequence": 120,
    "title": "马嵬归",
    "author": "张祜",
    "content": [
      "云愁鸟恨驿坡前，孑孑龙旗指望贤。",
      "无复一生重语事，柘黄衫袖掩潸然。"
    ]
  },
  {
    "volume": 511,
    "sequence": 121,
    "title": "塞上闻笛（一作董家笛）",
    "author": "张祜",
    "content": [
      "一夜梅花笛里飞，冷沙晴槛月光辉。",
      "北风吹尽向何处，高入塞云燕雁稀。"
    ]
  },
  {
    "volume": 511,
    "sequence": 122,
    "title": "经旧游",
    "author": "张祜",
    "content": [
      "去年来送行人处，依旧虫声古岸南。",
      "斜日照溪云影断，水葓花穗倒空潭。"
    ]
  },
  {
    "volume": 511,
    "sequence": 123,
    "title": "东山寺",
    "author": "张祜",
    "content": [
      "寒色苍苍老柏风，石苔清滑露光融。",
      "半夜四山钟磬尽，水精宫殿月玲珑。"
    ]
  },
  {
    "volume": 511,
    "sequence": 124,
    "title": "峰顶寺",
    "author": "张祜",
    "content": [
      "月明如水山头寺，仰面看天石上行。",
      "夜半深廊人语定，一枝松动鹤来声。"
    ]
  },
  {
    "volume": 511,
    "sequence": 125,
    "title": "题润州鹤林寺",
    "author": "张祜",
    "content": [
      "古寺名僧多异时，道情虚遣俗情悲。",
      "千年鹤在市朝变，来去旧山人不知。"
    ]
  },
  {
    "volume": 511,
    "sequence": 126,
    "title": "题胜上人山房",
    "author": "张祜",
    "content": [
      "清昼房廊山半开，一瓶新汲洒莓苔。",
      "古松百尺始生叶，飒飒风声天上来。"
    ]
  },
  {
    "volume": 511,
    "sequence": 127,
    "title": "李夫人词",
    "author": "张祜",
    "content": [
      "延年不语望三星，莫说夫人上涕零。",
      "争奈世间惆怅在，甘泉宫夜看图形。"
    ]
  },
  {
    "volume": 511,
    "sequence": 128,
    "title": "题金陵渡",
    "author": "张祜",
    "content": [
      "金陵津渡小山楼，一宿行人自可愁。",
      "潮落夜江斜月里，两三星火是瓜州。"
    ]
  },
  {
    "volume": 511,
    "sequence": 129,
    "title": "过阴陵",
    "author": "张祜",
    "content": [
      "壮士凄惶到山下，行人惆怅上山头。",
      "生前此路已迷失，寂寞孤魂何处游。"
    ]
  },
  {
    "volume": 511,
    "sequence": 130,
    "title": "纵游淮南",
    "author": "张祜",
    "content": [
      "十里长街市井连，月明桥上看神仙。",
      "人生只合扬州死，禅智山光好墓田。"
    ]
  },
  {
    "volume": 511,
    "sequence": 131,
    "title": "登乐游原",
    "author": "张祜",
    "content": [
      "几年诗酒滞江干，水积云重思万端。",
      "今日南方惆怅尽，乐游原上见长安。"
    ]
  },
  {
    "volume": 511,
    "sequence": 132,
    "title": "过石头城",
    "author": "张祜",
    "content": [
      "累累墟墓葬西原，六代同归蔓草根。",
      "唯是岁华流尽处，石头城下水千痕。"
    ]
  },
  {
    "volume": 511,
    "sequence": 133,
    "title": "黄蜀葵花",
    "author": "张祜",
    "content": [
      "名花八叶嫩黄金，色照书窗透竹林。",
      "无奈美人闲把嗅，直疑檀口印中心。"
    ]
  },
  {
    "volume": 511,
    "sequence": 134,
    "title": "杨花",
    "author": "张祜",
    "content": [
      "散乱随风处处匀，庭前几日雪花新。",
      "无端惹著潘郎鬓，惊杀绿窗红粉人。"
    ]
  },
  {
    "volume": 511,
    "sequence": 135,
    "title": "蔷薇花",
    "author": "张祜",
    "content": [
      "晓风抹尽燕支颗，夜雨催成蜀锦机。",
      "当昼开时正明媚，故乡疑是买臣归。"
    ]
  },
  {
    "volume": 511,
    "sequence": 136,
    "title": "戏颜郎中猎",
    "author": "张祜",
    "content": [
      "忽闻射猎出军城，人著戎衣马带缨。",
      "倒把角弓呈一箭，满川狐兔当头行。"
    ]
  },
  {
    "volume": 511,
    "sequence": 137,
    "title": "江上旅泊呈杜员外",
    "author": "张祜",
    "content": [
      "牛渚南来沙岸长，远吟佳句望池阳。",
      "野人未必非毛遂，太守还须是孟尝。"
    ]
  },
  {
    "volume": 511,
    "sequence": 138,
    "title": "容儿钵头",
    "author": "张祜",
    "content": [
      "争走金车叱鞅牛，笑声唯是说千秋。",
      "两边角子羊门里，犹学容儿弄钵头。"
    ]
  },
  {
    "volume": 511,
    "sequence": 139,
    "title": "热戏乐",
    "author": "张祜",
    "content": [
      "热戏争心剧火烧，铜槌暗热不相饶。",
      "上皇失喜宁王笑，百尺幢竿果动摇。"
    ]
  },
  {
    "volume": 511,
    "sequence": 140,
    "title": "玉环琵琶",
    "author": "张祜",
    "content": [
      "宫楼一曲琵琶声，满眼云山是去程。",
      "回顾段师非汝意，玉环休把恨分明。"
    ]
  },
  {
    "volume": 511,
    "sequence": 141,
    "title": "题酸枣驿前碑",
    "author": "张祜",
    "content": [
      "苍苔古涩自雕疏，谁道中郎笔力馀。",
      "长爱当时遇王粲，每来碑下不关书。"
    ]
  },
  {
    "volume": 511,
    "sequence": 142,
    "title": "题朱兵曹山居",
    "author": "张祜",
    "content": [
      "朱氏西斋万卷书，水门山阔自高疏。",
      "我来穿穴非无意，愿向君家作壁鱼。"
    ]
  },
  {
    "volume": 511,
    "sequence": 143,
    "title": "题画僧二首（前篇一作酬信上人赠张僧繇画僧）",
    "author": "张祜",
    "content": [
      "骨峭情高彼岸人，一杯长泛海为津。",
      "僧仪又入清流品，却恐前生是许询。",
      "瘦颈隆肩碧眼生，翰林亲赞虎头能。",
      "终年不语看如意，似证禅心入大乘。"
    ]
  },
  {
    "volume": 511,
    "sequence": 144,
    "title": "送走马使",
    "author": "张祜",
    "content": [
      "新样花文配蜀罗，同心双带蹙金蛾。",
      "惯将喉舌传军好，马迹铃声遍两河。"
    ]
  },
  {
    "volume": 511,
    "sequence": 145,
    "title": "题御沟",
    "author": "张祜",
    "content": [
      "万树垂杨拂御沟，溶溶漾漾绕神州。",
      "都缘济物心无阻，从此恩波处处流。"
    ]
  },
  {
    "volume": 511,
    "sequence": 146,
    "title": "题青龙寺",
    "author": "张祜",
    "content": [
      "二十年沈沧海间，一游京国也应闲。",
      "人人尽到求名处，独向青龙寺看山。"
    ]
  },
  {
    "volume": 511,
    "sequence": 147,
    "title": "硫黄",
    "author": "张祜",
    "content": [
      "一粒硫黄入贵门，寝堂深处问玄言。",
      "时人尽说韦山甫，昨日馀干吊子孙。"
    ]
  },
  {
    "volume": 511,
    "sequence": 148,
    "title": "散花楼",
    "author": "张祜",
    "content": [
      "锦江城外锦城头，回望秦川上轸忧。",
      "正值血魂来梦里，杜鹃声在散花楼。"
    ]
  },
  {
    "volume": 511,
    "sequence": 149,
    "title": "王家五弦",
    "author": "张祜",
    "content": [
      "五条弦出万端情，撚拨间关漫态生。",
      "唯羡风流田太守，小金铃子耳边鸣。"
    ]
  },
  {
    "volume": 511,
    "sequence": 150,
    "title": "听薛阳陶吹芦管",
    "author": "张祜",
    "content": [
      "紫清人下薛阳陶，末曲新笳调更高。",
      "无奈一声天外绝，百年已死断肠刀。"
    ]
  },
  {
    "volume": 511,
    "sequence": 151,
    "title": "过汾水关",
    "author": "张祜",
    "content": [
      "千里南来背日行，关门无事一侯嬴。",
      "山根百尺路前去，十夜耳中汾水声。"
    ]
  },
  {
    "volume": 511,
    "sequence": 152,
    "title": "樱桃",
    "author": "张祜",
    "content": [
      "石榴未拆梅犹小，爱此山花四五株。",
      "斜日庭前风袅袅，碧油千片漏红珠。"
    ]
  },
  {
    "volume": 511,
    "sequence": 153,
    "title": "酬凌秀才惠枕",
    "author": "张祜",
    "content": [
      "八寸黄杨惠不轻，虎头光照簟文清。",
      "空心想此缘成梦，拔剑灯前一夜行。"
    ]
  },
  {
    "volume": 511,
    "sequence": 154,
    "title": "感春申君",
    "author": "张祜",
    "content": [
      "薄俗何心议感恩，谄容卑迹赖君门。",
      "春申还道三千客，寂寞无人杀李园。"
    ]
  },
  {
    "volume": 511,
    "sequence": 155,
    "title": "孟才人叹",
    "author": "张祜",
    "content": [
      "偶因歌态咏娇嚬，传唱宫中十二春。",
      "却为一声河满子，下泉须吊旧才人。"
    ]
  },
  {
    "volume": 511,
    "sequence": 156,
    "title": "听简上人吹芦管三首",
    "author": "张祜",
    "content": [
      "蜀国僧吹芦一枝，陇西游客泪先垂。",
      "至今留得新声在，却为中原人不知。",
      "细芦僧管夜沈沈，越鸟巴猿寄恨吟。",
      "吹到耳边声尽处，一条丝断碧云心。",
      "月落江城树绕鸦，一声芦管是天涯。",
      "分明西国人来说，赤佛堂西是汉家。"
    ]
  },
  {
    "volume": 511,
    "sequence": 157,
    "title": "听岳州徐员外弹琴",
    "author": "张祜",
    "content": [
      "玉律潜符一古琴，哲人心见圣人心。",
      "尽日南风似遗意，九疑猿鸟满山吟。"
    ]
  },
  {
    "volume": 511,
    "sequence": 158,
    "title": "钩弋夫人词",
    "author": "张祜",
    "content": [
      "惆怅云陵事不回，万金重更筑仙台。",
      "莫言天上无消息，犹是夫人作鸟来。"
    ]
  },
  {
    "volume": 511,
    "sequence": 159,
    "title": "鸿沟",
    "author": "张祜",
    "content": [
      "龙蛇百战争天下，各制雄心指此沟。",
      "宁似九州分国土，地图初割海中流。"
    ]
  },
  {
    "volume": 511,
    "sequence": 160,
    "title": "悲纳铁",
    "author": "张祜",
    "content": [
      "长闻为政古诸侯，使佩刀人尽佩牛。",
      "谁谓今来正耕垦，却销农器作戈矛。"
    ]
  },
  {
    "volume": 511,
    "sequence": 161,
    "title": "胡渭州",
    "author": "张祜",
    "content": [
      "亭亭孤月照行舟，寂寂长江万里流。",
      "乡国不知何处是，云山漫漫使人愁。"
    ]
  },
  {
    "volume": 511,
    "sequence": 162,
    "title": "破阵乐",
    "author": "张祜",
    "content": [
      "秋风四面足风沙，塞外征人暂别家。",
      "千里不辞行路远，时光早晚到天涯。"
    ]
  },
  {
    "volume": 511,
    "sequence": 163,
    "title": "枫桥",
    "author": "张祜",
    "content": [
      "长洲苑外草萧萧，却算游城岁月遥。",
      "唯有别时今不忘，暮烟疏雨过枫桥。"
    ]
  },
  {
    "volume": 511,
    "sequence": 164,
    "title": "句",
    "author": "张祜",
    "content": [
      "万国见清道，一身成白头。",
      "此地荣辱盛，岂宜山中人。",
      "椿儿绕树春园里，桂子寻花夜月中。",
      "一身扶杖二儿随。",
      "夏雨莲苞破，秋风桂子凋。",
      "杜鹃花发杜鹃叫，乌臼花生乌臼啼。",
      "茶风无奈笔，酒秃不胜簪。"
    ]
  }
]