[
  {
    "volume": 233,
    "sequence": 1,
    "title": "晓发公安（数月憩息此县）",
    "author": "杜甫",
    "content": [
      "北城击柝复欲罢，东方明星亦不迟。",
      "邻鸡野哭如昨日，物色生态能几时，舟楫眇然自此去，江湖远适无前期。",
      "出门转眄已陈迹，药饵扶吾随所之。"
    ]
  },
  {
    "volume": 233,
    "sequence": 2,
    "title": "泊岳阳城下",
    "author": "杜甫",
    "content": [
      "江国逾千里，山城仅百层。",
      "岸风翻夕浪，舟雪洒寒灯。",
      "留滞才难尽，艰危气益增。",
      "图南未可料，变化有鲲鹏。"
    ]
  },
  {
    "volume": 233,
    "sequence": 3,
    "title": "缆船苦风，戏题四韵，奉简郑十三判官（泛）",
    "author": "杜甫",
    "content": [
      "楚岸朔风疾，天寒鶬鸹呼。",
      "涨沙霾草树，舞雪渡江湖。",
      "吹帽时时落，维舟日日孤。",
      "因声置驿外，为觅酒家垆。"
    ]
  },
  {
    "volume": 233,
    "sequence": 4,
    "title": "登岳阳楼",
    "author": "杜甫",
    "content": [
      "昔闻洞庭水，今上岳阳楼。",
      "吴楚东南坼，乾坤日夜浮。",
      "亲朋无一字，老病有孤舟。",
      "戎马关山北，凭轩涕泗流。"
    ]
  },
  {
    "volume": 233,
    "sequence": 5,
    "title": "陪裴使君登岳阳楼",
    "author": "杜甫",
    "content": [
      "湖阔兼云雾，楼孤属晚晴。",
      "礼加徐孺子，诗接谢宣城。",
      "雪岸丛梅发，春泥百草生。",
      "敢违渔父问，从此更南征。"
    ]
  },
  {
    "volume": 233,
    "sequence": 6,
    "title": "过南岳入洞庭湖",
    "author": "杜甫",
    "content": [
      "洪波忽争道，岸转异江湖。",
      "鄂渚分云树，衡山引舳舻。",
      "翠牙穿裛桨，碧节上寒蒲。",
      "病渴身何去，春生力更无。",
      "壤童犁雨雪，渔屋架泥涂。",
      "欹侧风帆满，微冥水驿孤。",
      "悠悠回赤壁，浩浩略苍梧。",
      "帝子留遗恨，曹公屈壮图。",
      "圣朝光御极，残孽驻艰虞。",
      "才淑随厮养，名贤隐锻炉。",
      "邵平元入汉，张翰后归吴。",
      "莫怪啼痕数，危樯逐夜乌。"
    ]
  },
  {
    "volume": 233,
    "sequence": 7,
    "title": "宿青草湖（重湖，南青草，北洞庭）",
    "author": "杜甫",
    "content": [
      "洞庭犹在目，青草续为名。",
      "宿桨依农事，邮签报水程。",
      "寒冰争倚薄，云月递微明。",
      "湖雁双双起，人来故北征。"
    ]
  },
  {
    "volume": 233,
    "sequence": 8,
    "title": "宿白沙驿（初过湖南五里）",
    "author": "杜甫",
    "content": [
      "水宿仍馀照，人烟复此亭。",
      "驿边沙旧白，湖外草新青。",
      "万象皆春气，孤槎自客星。",
      "随波无限月，的的近南溟。"
    ]
  },
  {
    "volume": 233,
    "sequence": 9,
    "title": "湘夫人祠（即黄陵庙）",
    "author": "杜甫",
    "content": [
      "肃肃湘妃庙，空墙碧水春。",
      "虫书玉佩藓，燕舞翠帷尘。",
      "晚泊登汀树，微馨借渚蘋。",
      "苍梧恨不尽，染泪在丛筠。"
    ]
  },
  {
    "volume": 233,
    "sequence": 10,
    "title": "祠南夕望",
    "author": "杜甫",
    "content": [
      "百丈牵江色，孤舟泛日斜。",
      "兴来犹杖屦，目断更云沙。",
      "山鬼迷春竹，湘娥倚暮花。",
      "湖南清绝地，万古一长嗟。"
    ]
  },
  {
    "volume": 233,
    "sequence": 11,
    "title": "登白马潭",
    "author": "杜甫",
    "content": [
      "水生春缆没，日出野船开。",
      "宿鸟行犹去，丛花笑不来。",
      "人人伤白首，处处接金杯。",
      "莫道新知要，南征且未回。"
    ]
  },
  {
    "volume": 233,
    "sequence": 12,
    "title": "归雁",
    "author": "杜甫",
    "content": [
      "闻道今春雁，南归自广州。",
      "见花辞涨海，避雪到罗浮。",
      "是物关兵气，何时免客愁。",
      "年年霜露隔，不过五湖秋。"
    ]
  },
  {
    "volume": 233,
    "sequence": 13,
    "title": "野望",
    "author": "杜甫",
    "content": [
      "纳纳乾坤大，行行郡国遥。",
      "云山兼五岭，风壤带三苗。",
      "野树侵江阔，春蒲长雪消。",
      "扁舟空老去，无补圣明朝。"
    ]
  },
  {
    "volume": 233,
    "sequence": 14,
    "title": "入乔口（长沙北界）",
    "author": "杜甫",
    "content": [
      "漠漠旧京远，迟迟归路赊。",
      "残年傍水国，落日对春华。",
      "树蜜早蜂乱，江泥轻燕斜。",
      "贾生骨已朽，凄恻近长沙。"
    ]
  },
  {
    "volume": 233,
    "sequence": 15,
    "title": "铜官渚守风（渚在宁乡县）",
    "author": "杜甫",
    "content": [
      "不夜楚帆落，避风湘渚间。",
      "水耕先浸草，春火更烧山。",
      "早泊云物晦，逆行波浪悭。",
      "飞来双白鹤，过去杳难攀。"
    ]
  },
  {
    "volume": 233,
    "sequence": 16,
    "title": "北风（新康江口信宿方行）",
    "author": "杜甫",
    "content": [
      "春生南国瘴，气待北风苏。",
      "向晚霾残日，初宵鼓大炉。",
      "爽携卑湿地，声拔洞庭湖。",
      "万里鱼龙伏，三更鸟兽呼。",
      "涤除贪破浪，愁绝付摧枯。",
      "执热沉沉在，凌寒往往须。",
      "且知宽疾肺，不敢恨危途。",
      "再宿烦舟子，衰容问仆夫。",
      "今晨非盛怒，便道即长驱。",
      "隐几看帆席，云州涌坐隅。"
    ]
  },
  {
    "volume": 233,
    "sequence": 17,
    "title": "双枫浦（在浏阳县）",
    "author": "杜甫",
    "content": [
      "辍棹青枫浦，双枫旧已摧。",
      "自惊衰谢力，不道栋梁材。",
      "浪足浮纱帽，皮须截锦苔。",
      "江边地有主，暂借上天回。"
    ]
  },
  {
    "volume": 233,
    "sequence": 18,
    "title": "奉送王信州崟北归",
    "author": "杜甫",
    "content": [
      "朝廷防盗贼，供给愍诛求。",
      "下诏选郎署，传声能典州。",
      "苍生今日困，天子向时忧。",
      "井屋有烟起，疮痍无血流。",
      "壤歌唯海甸，画角自山楼。",
      "白发寐常早，荒榛农复秋。",
      "解龟逾卧辙，遣骑觅扁舟。",
      "徐榻不知倦，颍川何以酬。",
      "尘生彤管笔，寒腻黑貂裘。",
      "高义终焉在，斯文去矣休。",
      "别离同雨散，行止各云浮。",
      "林热鸟开口，江浑鱼掉头。",
      "尉佗虽北拜，太史尚南留。",
      "军旅应都息，寰区要尽收。",
      "九重思谏诤，八极念怀柔。",
      "徙倚瞻王室，从容仰庙谋。",
      "故人持雅论，绝塞豁穷愁。",
      "复见陶唐理，甘为汗漫游。"
    ]
  },
  {
    "volume": 233,
    "sequence": 19,
    "title": "江阁卧病走笔寄呈崔、卢两侍御",
    "author": "杜甫",
    "content": [
      "客子庖厨薄，江楼枕席清。",
      "衰年病只瘦，长夏想为情。",
      "滑忆雕胡饭，香闻锦带羹。",
      "溜匙兼暖腹，谁欲致杯罂。"
    ]
  },
  {
    "volume": 233,
    "sequence": 20,
    "title": "潭州送韦员外牧韶州（迢）",
    "author": "杜甫",
    "content": [
      "炎海韶州牧，风流汉署郎。",
      "分符先令望，同舍有辉光。",
      "白首多年疾，秋天昨夜凉。",
      "洞庭无过雁，书疏莫相忘。"
    ]
  },
  {
    "volume": 233,
    "sequence": 21,
    "title": "江阁对雨有怀行营裴二端公（裴虬与讨臧玠故有行营）",
    "author": "杜甫",
    "content": [
      "南纪风涛壮，阴晴屡不分。",
      "野流行地日，江入度山云。",
      "层阁凭雷殷，长空水面文。",
      "雨来铜柱北，应洗伏波军。"
    ]
  },
  {
    "volume": 233,
    "sequence": 22,
    "title": "酬韦韶州见寄",
    "author": "杜甫",
    "content": [
      "养拙江湖外，朝廷记忆疏。",
      "深惭长者辙，重得故人书。",
      "白发丝难理，新诗锦不如。",
      "虽无南去雁，看取北来鱼。"
    ]
  },
  {
    "volume": 233,
    "sequence": 23,
    "title": "千秋节有感二首（八月二日为明皇千秋节）",
    "author": "杜甫",
    "content": [
      "自罢千秋节，频伤八月来。",
      "先朝常宴会，壮观已尘埃。",
      "凤纪编生日，龙池堑劫灰。",
      "湘川新涕泪，秦树远楼台。",
      "宝镜群臣得，金吾万国回。",
      "衢尊不重饮，白首独馀哀。",
      "御气云楼敞，含风彩仗高。",
      "仙人张内乐，王母献宫桃。",
      "罗袜红蕖艳，金羁白雪毛。",
      "舞阶衔寿酒，走索背秋毫。",
      "圣主他年贵，边心此日劳。",
      "桂江流向北，满眼送波涛。"
    ]
  },
  {
    "volume": 233,
    "sequence": 24,
    "title": "晚秋长沙蔡五侍御饮筵，送殷六参军归澧州觐省",
    "author": "杜甫",
    "content": [
      "佳士欣相识，慈颜望远游。",
      "甘从投辖饮，肯作置书邮。",
      "高鸟黄云暮，寒蝉碧树秋。",
      "湖南冬不雪，吾病得淹留。"
    ]
  },
  {
    "volume": 233,
    "sequence": 25,
    "title": "湖中送敬十使君适广陵",
    "author": "杜甫",
    "content": [
      "相见各头白，其如离别何。",
      "几年一会面，今日复悲歌。",
      "少壮乐难得，岁寒心匪他。",
      "气缠霜匣满，冰置玉壶多。",
      "遭乱实漂泊，济时曾琢磨。",
      "形容吾校老，胆力尔谁过。",
      "秋晚岳增翠，风高湖涌波。",
      "鶱腾访知己，淮海莫蹉跎。"
    ]
  },
  {
    "volume": 233,
    "sequence": 26,
    "title": "长沙送李十一（衔）",
    "author": "杜甫",
    "content": [
      "与子避地西康州，洞庭相逢十二秋。",
      "远愧尚方曾赐履，竟非吾土倦登楼。",
      "久存胶漆应难并，一辱泥涂遂晚收。",
      "李杜齐名真忝窃，朔云寒菊倍离忧。"
    ]
  },
  {
    "volume": 233,
    "sequence": 27,
    "title": "重送刘十弟判官",
    "author": "杜甫",
    "content": [
      "分源豕韦派，别浦雁宾秋。",
      "年事推兄忝，人才觉弟优。",
      "经过辨丰剑，意气逐吴钩。",
      "垂翅徒衰老，先鞭不滞留。",
      "本枝凌岁晚，高义豁穷愁。",
      "他日临江待，长沙旧驿楼。"
    ]
  },
  {
    "volume": 233,
    "sequence": 28,
    "title": "奉赠卢五丈参谋（琚）",
    "author": "杜甫",
    "content": [
      "恭惟同自出，妙选异高标。",
      "入幕知孙楚，披襟得郑侨。",
      "丈人藉才地，门阀冠云霄。",
      "老矣逢迎拙，相于契托饶。",
      "赐钱倾府待，争米驻船遥。",
      "邻好艰难薄，氓心杼轴焦。",
      "客星空伴使，寒水不成潮。",
      "素发干垂领，银章破在腰。",
      "说诗能累夜，醉酒或连朝。",
      "藻翰惟牵率，湖山合动摇。",
      "时清非造次，兴尽却萧条。",
      "天子多恩泽，苍生转寂寥。",
      "休传鹿是马，莫信鵩如鸮。",
      "未解依依袂，还斟泛泛瓢。",
      "流年疲蟋蟀，体物幸鹪鹩。",
      "辜负沧洲愿，谁云晚见招。"
    ]
  },
  {
    "volume": 233,
    "sequence": 29,
    "title": "登舟将适汉阳",
    "author": "杜甫",
    "content": [
      "春宅弃汝去，秋帆催客归。",
      "庭蔬尚在眼，浦浪已吹衣。",
      "生理飘荡拙，有心迟暮违。",
      "中原戎马盛，远道素书稀。",
      "塞雁与时集，樯乌终岁飞。",
      "鹿门自此往，永息汉阴机。"
    ]
  },
  {
    "volume": 233,
    "sequence": 30,
    "title": "暮秋将归秦，留别湖南幕府亲友",
    "author": "杜甫",
    "content": [
      "水阔苍梧野，天高白帝秋。",
      "途穷那免哭，身老不禁愁。",
      "大府才能会，诸公德业优。",
      "北归冲雨雪，谁悯敝貂裘。"
    ]
  },
  {
    "volume": 233,
    "sequence": 31,
    "title": "送卢十四弟侍御护韦尚书灵榇归上都二十韵",
    "author": "杜甫",
    "content": [
      "素幕渡江远，朱幡登陆微。",
      "悲鸣驷马顾，失涕万人挥。",
      "参佐哭辞毕，门阑谁送归。",
      "从公伏事久，之子俊才稀。",
      "长路更执绋，此心犹倒衣。",
      "感恩义不小，怀旧礼无违。",
      "墓待龙骧诏，台迎獬豸威。",
      "深衷见士则，雅论在兵机。",
      "戎狄乘妖气，尘沙落禁闱。",
      "往年朝谒断，他日扫除非。",
      "但促铜壶箭，休添玉帐旂。",
      "动询黄阁老，肯虑白登围。",
      "万姓疮痍合，群凶嗜欲肥。",
      "刺规多谏诤，端拱自光辉。",
      "俭约前王体，风流后代希。",
      "对扬期特达，衰朽再芳菲。",
      "空里愁书字，山中疾采薇。",
      "拨杯要忽罢，抱被宿何依。",
      "眼冷看征盖，儿扶立钓矶。",
      "清霜洞庭叶，故就别时飞。"
    ]
  },
  {
    "volume": 233,
    "sequence": 32,
    "title": "哭李常侍峄二首",
    "author": "杜甫",
    "content": [
      "一代风流尽，修文地下深。",
      "斯人不重见，将老失知音。",
      "短日行梅岭，寒山落桂林。",
      "长安若个畔，犹想映貂金。",
      "青琐陪双入，铜梁阻一辞。",
      "风尘逢我地，江汉哭君时。",
      "次第寻书札，呼儿检赠诗。",
      "发挥王子表，不愧史臣词。"
    ]
  },
  {
    "volume": 233,
    "sequence": 33,
    "title": "哭韦大夫之晋",
    "author": "杜甫",
    "content": [
      "凄怆郇瑕色，差池弱冠年。",
      "丈人叨礼数，文律早周旋。",
      "台阁黄图里，簪裾紫盖边。",
      "尊荣真不忝，端雅独翛然。",
      "贡喜音容间，冯招病疾缠。",
      "南过骇仓卒，北思悄联绵。",
      "鵩鸟长沙讳，犀牛蜀郡怜。",
      "素车犹恸哭，宝剑谷高悬。",
      "汉道中兴盛，韦经亚相传。",
      "冲融标世业，磊落映时贤。",
      "城府深朱夏，江湖眇霁天。",
      "绮楼关树顶，飞旐泛堂前。",
      "帟幕疑风燕，笳箫急暮蝉。",
      "兴残虚白室，迹断孝廉船。",
      "童孺交游尽，喧卑俗事牵。",
      "老来多涕泪，情在强诗篇。",
      "谁寄方隅理，朝难将帅权。",
      "春秋褒贬例，名器重双全。"
    ]
  },
  {
    "volume": 233,
    "sequence": 34,
    "title": "舟中夜雪，有怀卢十四侍御弟",
    "author": "杜甫",
    "content": [
      "朔风吹桂水，朔雪夜纷纷。",
      "暗度南楼月，寒深北渚云。",
      "烛斜初近见，舟重竟无闻。",
      "不识山阴道，听鸡更忆君。"
    ]
  },
  {
    "volume": 233,
    "sequence": 35,
    "title": "对雪",
    "author": "杜甫",
    "content": [
      "北雪犯长沙，胡云冷万家。",
      "随风且间叶，带雨不成花。",
      "金错囊从罄，银壶酒易赊。",
      "无人竭浮蚁，有待至昏鸦。"
    ]
  },
  {
    "volume": 233,
    "sequence": 36,
    "title": "楼上",
    "author": "杜甫",
    "content": [
      "天地空搔首，频抽白玉簪。",
      "皇舆三极北，身事五湖南。",
      "恋阙劳肝肺，论材愧杞楠。",
      "乱离难自救，终是老湘潭。"
    ]
  },
  {
    "volume": 233,
    "sequence": 37,
    "title": "冬晚送长孙渐舍人归州",
    "author": "杜甫",
    "content": [
      "参卿休坐幄，荡子不还乡。",
      "南客潇湘外，西戎鄠杜旁。",
      "衰年倾盖晚，费日系舟长。",
      "会面思来札，销魂逐去樯。",
      "云晴鸥更舞，风逆雁无行。",
      "匣里雌雄剑，吹毛任选将。"
    ]
  },
  {
    "volume": 233,
    "sequence": 38,
    "title": "暮冬送苏四郎徯兵曹适桂州",
    "author": "杜甫",
    "content": [
      "飘飘苏季子，六印佩何迟。",
      "早作诸侯客，兼工古体诗。",
      "尔贤埋照久，余病长年悲。",
      "卢绾须征日，楼兰要斩时。",
      "岁阳初盛动，王化久磷缁。",
      "为入苍梧庙，看云哭九疑。"
    ]
  },
  {
    "volume": 233,
    "sequence": 39,
    "title": "风疾舟中伏枕书怀三十六韵，奉呈湖南亲友",
    "author": "杜甫",
    "content": [
      "轩辕休制律，虞舜罢弹琴。",
      "尚错雄鸣管，犹伤半死心。",
      "圣贤名古邈，羁旅病年侵。",
      "舟泊常依震，湖平早见参。",
      "如闻马融笛，若倚仲宣襟。",
      "故国悲寒望，群云惨岁阴。",
      "水乡霾白屋，枫岸叠青岑。",
      "郁郁冬炎瘴，濛濛雨滞淫。",
      "鼓迎非祭鬼，弹落似鸮禽。",
      "兴尽才无闷，愁来遽不禁。",
      "生涯相汩没，时物自萧森。",
      "疑惑尊中弩，淹留冠上簪。",
      "牵裾惊魏帝，投阁为刘歆。",
      "狂走终奚适，微才谢所钦。",
      "吾安藜不糁，汝贵玉为琛。",
      "乌几重重缚，鹑衣寸寸针。",
      "哀伤同庾信，述作异陈琳。",
      "十暑岷山葛，三霜楚户砧。",
      "叨陪锦帐座，久放白头吟。",
      "反朴时难遇，忘机陆易沈。",
      "应过数粒食，得近四知金。",
      "春草封归恨，源花费独寻。",
      "转蓬忧悄悄，行药病涔涔。",
      "瘗夭追潘岳，持危觅邓林。",
      "蹉跎翻学步，感激在知音。",
      "却假苏张舌，高夸周宋镡。",
      "纳流迷浩汗，峻址得。",
      "崟。",
      "城府开清旭，松筠起碧浔。",
      "披颜争倩倩，逸足竞駸駸。",
      "朗鉴存愚直，皇天实照临。",
      "公孙仍恃险，侯景未生擒。",
      "书信中原阔，干戈北斗深。",
      "畏人千里井，问俗九州箴。",
      "战血流依旧，军声动至今。",
      "葛洪尸定解，许靖力还任。",
      "家事丹砂诀，无成涕作霖。"
    ]
  },
  {
    "volume": 233,
    "sequence": 40,
    "title": "奉赠萧二十使君",
    "author": "杜甫",
    "content": [
      "昔在严公幕，俱为蜀使臣。",
      "艰危参大府，前后间清尘。",
      "起草鸣先路，乘槎动要津。",
      "王凫聊暂出，萧雉只相驯。",
      "终始任安义，荒芜孟母邻。",
      "联翩匍匐礼，意气死生亲。",
      "张老存家事，嵇康有故人。",
      "食恩惭卤莽，镂骨抱酸辛。",
      "巢许山林志，夔龙廊庙珍。",
      "鹏图仍矫翼，熊轼且移轮。",
      "磊落衣冠地，苍茫土木身。",
      "埙篪鸣自合，金石莹逾新。",
      "重忆罗江外，同游锦水滨。",
      "结欢随过隙，怀旧益沾巾。",
      "旷绝含香舍，稽留伏枕辰。",
      "停骖双阙早，回雁五湖春。",
      "不达长卿病，从来原宪贫。",
      "监河受贷粟，一起辙中鳞。"
    ]
  },
  {
    "volume": 233,
    "sequence": 41,
    "title": "奉送二十三舅录事之摄郴州",
    "author": "杜甫",
    "content": [
      "贤良归盛族，吾舅尽知名。",
      "徐庶高交友，刘牢出外甥。",
      "泥涂岂珠玉，环堵但柴荆。",
      "衰老悲人世，驱驰厌甲兵。",
      "气春江上别，泪血渭阳情。",
      "舟鹢排风影，林乌反哺声。",
      "永嘉多北至，句漏且南征。",
      "必见公侯复，终闻盗贼平。",
      "郴州颇凉冷，橘井尚凄清。",
      "从役何蛮貊，居官志在行。"
    ]
  },
  {
    "volume": 233,
    "sequence": 42,
    "title": "送魏二十四司直充岭南掌选崔郎中判官兼寄韦韶州",
    "author": "杜甫",
    "content": [
      "选曹分五岭，使者历三湘。",
      "才美膺推荐，君行佐纪纲。",
      "佳声斯共远，雅节在周防。",
      "明白山涛鉴，嫌疑陆贾装。",
      "故人湖外少，春日岭南长。",
      "凭报韶州牧，新诗昨寄将。"
    ]
  },
  {
    "volume": 233,
    "sequence": 43,
    "title": "送赵十七明府之县",
    "author": "杜甫",
    "content": [
      "连城为宝重，茂宰得才新。",
      "山雉迎舟楫，江花报邑人。",
      "论交翻恨晚，卧病却愁春。",
      "惠爱南翁悦，馀波及老身。"
    ]
  },
  {
    "volume": 233,
    "sequence": 44,
    "title": "燕子来舟中作",
    "author": "杜甫",
    "content": [
      "湖南为客动经春，燕子衔泥两度新。",
      "旧入故园常识主，如今社日远看人。",
      "可怜处处巢君室，何异飘飘托此身。",
      "暂语船樯还起去，穿花落水益沾巾。"
    ]
  },
  {
    "volume": 233,
    "sequence": 45,
    "title": "同豆卢峰知字韵",
    "author": "杜甫",
    "content": [
      "炼金欧冶子，喷玉大宛儿。",
      "符彩高无敌，聪明达所为。",
      "梦兰他日应，折桂早年知。",
      "烂漫通经术，光芒刷羽仪。",
      "谢庭瞻不远，潘省会于斯。",
      "倡和将雏曲，田翁号鹿皮。"
    ]
  },
  {
    "volume": 233,
    "sequence": 46,
    "title": "归雁二首",
    "author": "杜甫",
    "content": [
      "万里衡阳雁，今年又北归。",
      "双双瞻客上，一一背人飞。",
      "云里相呼疾，沙边自宿稀。",
      "系书元浪语，愁寂故山薇。",
      "欲雪违胡地，先花别楚云。",
      "却过清渭影，高起洞庭群。",
      "塞北春阴暮，江南日色曛。",
      "伤弓流落羽，行断不堪闻。"
    ]
  },
  {
    "volume": 233,
    "sequence": 47,
    "title": "小寒食舟中作",
    "author": "杜甫",
    "content": [
      "佳辰强饭食犹寒，隐几萧条带鹖冠。",
      "春水船如天上坐，老年花似雾中看。",
      "娟娟戏蝶过闲幔，片片轻鸥下急湍。",
      "云白山青万馀里，愁看直北是长安。"
    ]
  },
  {
    "volume": 233,
    "sequence": 48,
    "title": "清明二首",
    "author": "杜甫",
    "content": [
      "朝来新火起新烟，湖色春光净客船。",
      "绣羽衔花他自得，红颜骑竹我无缘。",
      "胡童结束还难有，楚女腰肢亦可怜。",
      "不见定王城旧处，长怀贾傅井依然。",
      "虚沾焦举为寒食，实藉严君卖卜钱。",
      "钟鼎山林各天性，浊醪粗饭任吾年。",
      "此身飘泊苦西东，右臂偏枯半耳聋。",
      "寂寂系舟双下泪，悠悠伏枕左书空。",
      "十年蹴踘将雏远，万里秋千习俗同。",
      "旅雁上云归紫塞，家人钻火用青枫。",
      "秦城楼阁烟花里，汉主山河锦绣中。",
      "风水春来洞庭阔，白蘋愁杀白头翁。"
    ]
  },
  {
    "volume": 233,
    "sequence": 49,
    "title": "发潭州（时自潭之衡）",
    "author": "杜甫",
    "content": [
      "夜醉长沙酒，晓行湘水春。",
      "岸花飞送客，樯燕语留人。",
      "贾傅才未有，褚公书绝伦。",
      "高名前后事，回首一伤神。"
    ]
  },
  {
    "volume": 233,
    "sequence": 50,
    "title": "回棹",
    "author": "杜甫",
    "content": [
      "宿昔试安命，自私犹畏天。",
      "劳生系一物，为客费多年。",
      "衡岳江湖大，蒸池疫疠偏。",
      "散才婴薄俗，有迹负前贤。",
      "巾拂那关眼，瓶罍易满船。",
      "火云滋垢腻，冻雨裛沉绵。",
      "强饭莼添滑，端居茗续煎。",
      "清思汉水上，凉忆岘山巅。",
      "顺浪翻堪倚，回帆又省牵。",
      "吾家碑不昧，王氏井依然。",
      "几杖将衰齿，茅茨寄短椽。",
      "灌园曾取适，游寺可终焉。",
      "遂性同渔父，成名异鲁连。",
      "篙师烦尔送，朱夏及寒泉。"
    ]
  },
  {
    "volume": 233,
    "sequence": 51,
    "title": "赠韦七赞善",
    "author": "杜甫",
    "content": [
      "乡里衣冠不乏贤，杜陵韦曲未央前。",
      "尔家最近魁三象，时论同归尺五天。",
      "北走关山开雨雪，南游花柳塞云烟。",
      "洞庭春色悲公子，鰕菜忘归范蠡船。"
    ]
  },
  {
    "volume": 233,
    "sequence": 52,
    "title": "奉酬寇十侍御锡见寄四韵，复寄寇",
    "author": "杜甫",
    "content": [
      "往别郇瑕地，于今四十年。",
      "来簪御府笔，故泊洞庭船。",
      "诗忆伤心处，春深把臂前。",
      "南瞻按百越，黄帽待君偏。"
    ]
  },
  {
    "volume": 233,
    "sequence": 53,
    "title": "酬郭十五受判官",
    "author": "杜甫",
    "content": [
      "才微岁老尚虚名，卧病江湖春复生。",
      "药裹关心诗总废，花枝照眼句还成。",
      "只同燕石能星陨，自得隋珠觉夜明。",
      "乔口橘洲风浪促，系帆何惜片时程。"
    ]
  },
  {
    "volume": 233,
    "sequence": 54,
    "title": "衡州送李大夫七丈勉赴广州",
    "author": "杜甫",
    "content": [
      "斧钺下青冥，楼船过洞庭。",
      "北风随爽气，南斗避文星。",
      "日月笼中鸟，乾坤水上萍。",
      "王孙丈人行，垂老见飘零。"
    ]
  }
]