[
  {
    "volume": 133,
    "sequence": 1,
    "title": "古从军行",
    "author": "李颀",
    "content": [
      "白日登山望烽火，黄昏饮马傍交河。",
      "行人刁斗风沙暗，公主琵琶幽怨多。",
      "野云万里无城郭，雨雪纷纷连大漠。",
      "胡雁哀鸣夜夜飞，胡儿眼泪双双落。",
      "闻道玉门犹被遮，应将性命逐轻车。",
      "年年战骨埋荒外，空见蒲桃入汉家。"
    ]
  },
  {
    "volume": 133,
    "sequence": 2,
    "title": "行路难",
    "author": "李颀",
    "content": [
      "汉家名臣杨德祖，四代五公享茅土。",
      "父子兄弟绾银黄，跃马鸣珂朝建章。",
      "火浣单衣绣方领，茱萸锦带玉盘囊。",
      "宾客填街复满座，片言出口生辉光。",
      "世人逐势争奔走，沥胆堕肝惟恐后。",
      "当时一顾登青云，自谓生死长随君。",
      "一朝谢病还乡里，穷巷苍苔绝知己。",
      "秋风落叶闭重门，昨日论交竟谁是。",
      "薄俗嗟嗟难重陈，深山麋鹿可为邻。",
      "鲁连所以蹈东海，古往今来称达人。"
    ]
  },
  {
    "volume": 133,
    "sequence": 3,
    "title": "缓歌行",
    "author": "李颀",
    "content": [
      "小来托身攀贵游，倾财破产无所忧。",
      "暮拟经过石渠署，朝将出入铜龙楼。",
      "结交杜陵轻薄子，谓言可生复可死。",
      "一沉一浮会有时，弃我翻然如脱屣。",
      "男儿立身须自强，十年闭户颍水阳。",
      "业就功成见明主，击钟鼎食坐华堂。",
      "二八蛾眉梳堕马，美酒清歌曲房下。",
      "文昌宫中赐锦衣，长安陌上退朝归。",
      "五陵宾从莫敢视，三省官僚揖者稀。",
      "早知今日读书是，悔作从前任侠非。"
    ]
  },
  {
    "volume": 133,
    "sequence": 4,
    "title": "琴歌",
    "author": "李颀",
    "content": [
      "主人有酒欢今夕，请奏鸣琴广陵客。",
      "月照城头乌半飞，霜凄万树风入衣。",
      "铜炉华烛烛增辉，初弹渌水后楚妃。",
      "一声已动物皆静，四座无言星欲稀。",
      "清淮奉使千馀里，敢告云山从此始。"
    ]
  },
  {
    "volume": 133,
    "sequence": 5,
    "title": "放歌行答从弟墨卿",
    "author": "李颀",
    "content": [
      "小来好文耻学武，世上功名不解取。",
      "虽沾寸禄已后时，徒欲出身事明主。",
      "柏梁赋诗不及宴，长楸走马谁相数。",
      "敛迹俯眉心自甘，高歌击节声半苦。",
      "由是蹉跎一老夫，养鸡牧豕东城隅。",
      "空歌汉代萧相国，肯事霍家冯子都。",
      "徒尔当年声籍籍，滥作词林两京客。",
      "故人斗酒安陵桥，黄鸟春风洛阳陌。",
      "吾家令弟才不羁，五言破的人共推。",
      "兴来逸气如涛涌，千里长江归海时。",
      "别离短景何萧索，佳句相思能间作。",
      "举头遥望鲁阳山，木叶纷纷向人落。"
    ]
  },
  {
    "volume": 133,
    "sequence": 6,
    "title": "王母歌",
    "author": "李颀",
    "content": [
      "武皇斋戒承华殿，端拱须臾王母见。",
      "霓旌照耀麒麟车，羽盖淋漓孔雀扇。",
      "手指交梨遣帝食，可以长生临宇县。",
      "头上复戴九星冠，总领玉童坐南面。",
      "欲闻要言今告汝，帝乃焚香请此语。",
      "若能炼魄去三尸，后当见我天皇所。",
      "顾谓侍女董双成，酒阑可奏云和笙。",
      "红霞白日俨不动，七龙五凤纷相迎，惜哉志骄神不悦，叹息马蹄与车辙。",
      "复道歌钟杳将暮，深宫桃李花成雪。",
      "为看青玉五枝灯，蟠螭吐火光欲绝。"
    ]
  },
  {
    "volume": 133,
    "sequence": 7,
    "title": "鲛人歌",
    "author": "李颀",
    "content": [
      "鲛人潜织水底居，侧身上下随游鱼。",
      "轻绡文彩不可识，夜夜澄波连月色。",
      "有时寄宿来城市，海岛青冥无极已。",
      "泣珠报恩君莫辞，今年相见明年期。",
      "始知万族无不有，百尺深泉架户牖。",
      "鸟没空山谁复望，一望云涛堪白首。"
    ]
  },
  {
    "volume": 133,
    "sequence": 8,
    "title": "夏宴张兵曹东堂",
    "author": "李颀",
    "content": [
      "重林华屋堪避暑，况乃烹鲜会佳客。",
      "主人三十朝大夫，满座森然见矛戟。",
      "北窗卧簟连心花，竹里蝉鸣西日斜。",
      "羽扇摇风却珠汗，玉盆贮水割甘瓜。",
      "云峰峨峨自冰雪，坐对芳樽不知热。",
      "醉来但挂葛巾眠，莫道明朝有离别。"
    ]
  },
  {
    "volume": 133,
    "sequence": 9,
    "title": "同张员外諲酬答之作",
    "author": "李颀",
    "content": [
      "洛中高士日沉冥，手自灌园方带经。",
      "王湛床头见周易，长康传里好丹青。",
      "鹖冠葛屦无名位，博弈赋诗聊遣意。",
      "清言只到卫家儿，用笔能夸钟太尉。",
      "东篱二月种兰荪，穷巷人稀鸟雀喧。",
      "闻道郎官问生事，肯令鬓发老柴门。"
    ]
  },
  {
    "volume": 133,
    "sequence": 10,
    "title": "欲之新乡答崔颢綦毋潜",
    "author": "李颀",
    "content": [
      "数年作吏家屡空，谁道黑头成老翁。",
      "男儿在世无产业，行子出门如转蓬。",
      "吾属交欢此何夕，南家捣衣动归客。",
      "铜炉将炙相欢饮，星宿纵横露华白。",
      "寒风卷叶度滹沱，飞雪布地悲峨峨。",
      "孤城日落见栖鸟，马上时闻渔者歌。",
      "明朝东路把君手，腊日辞君期岁首。",
      "自知寂寞无去思，敢望县人致牛酒。"
    ]
  },
  {
    "volume": 133,
    "sequence": 11,
    "title": "答高三十五留别便呈于十一",
    "author": "李颀",
    "content": [
      "累荐贤良皆不就，家近陈留访耆旧。",
      "韩康虽复在人间，王霸终思隐岩窦。",
      "清冷池水灌园蔬，万物沧江心澹如。",
      "妻子欢同五株柳，云山老对一床书。",
      "昨日公车见三事，明君赐衣遣为吏。",
      "怀章不使郡邸惊，待诏初从阙庭至。",
      "散诞由来自不羁，低头授职尔何为。",
      "故园壁挂乌纱帽，官舍尘生白接罒离。",
      "寄书寂寂於陵子，蓬蒿没身胡不仕。",
      "藜羹被褐环堵中，岁晚将贻故人耻。"
    ]
  },
  {
    "volume": 133,
    "sequence": 12,
    "title": "送康洽入京进乐府歌",
    "author": "李颀",
    "content": [
      "识子十年何不遇，只爱欢游两京路。",
      "朝吟左氏娇女篇，夜诵相如美人赋。",
      "长安春物旧相宜，小苑蒲萄花满枝。",
      "柳色偏浓九华殿，莺声醉杀五陵儿。",
      "曳裾此日从何所，中贵由来尽相许。",
      "白夹春衫仙吏赠，乌皮隐几台郎与。",
      "新诗乐府唱堪愁，御妓应传鳷鹊楼。",
      "西上虽因长公主，终须一见曲陵侯。"
    ]
  },
  {
    "volume": 133,
    "sequence": 13,
    "title": "送刘十（一作刘十一）",
    "author": "李颀",
    "content": [
      "三十不官亦不娶，时人焉识道高下。",
      "房中唯有老氏经，枥上空馀少游马。",
      "往来嵩华与函秦，放歌一曲前山春。",
      "西林独鹤引闲步，南涧飞泉清角巾。",
      "前年上书不得意，归卧东窗兀然醉。",
      "诸兄相继掌青史，第五之名齐骠骑。",
      "烹葵摘果告我行，落日夏云纵复横。",
      "闻道谢安掩口笑，知君不免为苍生。"
    ]
  },
  {
    "volume": 133,
    "sequence": 14,
    "title": "送王道士还山",
    "author": "李颀",
    "content": [
      "嵩阳道士餐柏实，居处三花对石室。",
      "心穷伏火阳精丹，口诵淮王万毕术。",
      "自言神诀不可求，我师闻之玄圃游。",
      "出入彤庭佩金印，承恩赫赫如王侯。",
      "双峰树下曾受业，应传肘后长生法。",
      "吾闻仙地多后身，安知不是具茨人。",
      "玉膏清泠瀑泉水，白云溪中日方此。",
      "后今不见数十年，鬓发颜容只如是。",
      "先生舍我欲何归，竹杖黄裳登翠微。",
      "当有岩前白蝙蝠，迎君日暮双来飞。"
    ]
  },
  {
    "volume": 133,
    "sequence": 15,
    "title": "别梁锽",
    "author": "李颀",
    "content": [
      "梁生倜傥心不羁，途穷气盖长安儿。",
      "回头转眄似雕鹗，有志飞鸣人岂知。",
      "虽云四十无禄位，曾与大军掌书记。",
      "抗辞请刃诛部曲，作色论兵犯二帅。",
      "一言不合龙额侯，击剑拂衣从此弃。",
      "朝朝饮酒黄公垆，脱帽露顶争叫呼。",
      "庭中犊鼻昔尝挂，怀里琅玕今在无。",
      "时人见子多落魄，共笑狂歌非远图。",
      "忽然遣跃紫骝马，还是昂藏一丈夫。",
      "洛阳城头晓霜白，层冰峨峨满川泽。",
      "但闻行路吟新诗，不叹举家无担石。",
      "莫言贫贱长可欺，覆篑成山当有时。",
      "莫言富贵长可托，木槿朝看暮还落。",
      "不见古时塞上翁，倚伏由来任天作。",
      "去去沧波勿复陈，五湖三江愁杀人。"
    ]
  },
  {
    "volume": 133,
    "sequence": 16,
    "title": "送从弟游江淮兼谒鄱阳刘太守",
    "author": "李颀",
    "content": [
      "都门柳色朝朝新，念尔今为江上人。",
      "穆陵关带清风远，彭蠡湖连芳草春。",
      "泊舟借问西林寺，晓听猿声在山翠，浔阳北望鸿雁回，湓水东流客心醉。",
      "须知圣代举贤良，不使遗才滞一方。",
      "应见鄱阳虎符守，思归共指白云乡。"
    ]
  },
  {
    "volume": 133,
    "sequence": 17,
    "title": "双笋歌送李回兼呈刘四",
    "author": "李颀",
    "content": [
      "并抽新笋色渐绿，迥出空林双碧玉。",
      "春风解箨雨润根，一枝半叶清露痕。",
      "为君当面拂云日，孤生四远何足论。",
      "再三抱此怅为别，嵩洛故人与之说。"
    ]
  },
  {
    "volume": 133,
    "sequence": 18,
    "title": "送刘四赴夏县",
    "author": "李颀",
    "content": [
      "九霄特立红鸾姿，万仞孤生玉树枝。",
      "刘侯致身能若此，天骨自然多叹美。",
      "声名播扬二十年，足下长途几千里。",
      "举世皆亲丞相阁，我心独爱伊川水。",
      "脱略势利犹埃尘，啸傲时人而已矣。",
      "新诗数岁即文雄，上书昔召蓬莱宫。",
      "明主拜官麒麟阁，光车骏马看玉童。",
      "高人往来庐山远，隐士往来张长公。",
      "扶南甘蔗甜如蜜，杂以荔枝龙州橘。",
      "赤县繁词满剧曹，白云孤峰晖永日。",
      "朝持手板望飞鸟，暮诵楞伽对空室。",
      "一朝出宰汾河间，明府下车人吏闲。",
      "端坐讼庭更无事，开门咫尺巫咸山。",
      "男耕女织蒙惠化，麦熟雉鸣长秋稼。",
      "明年九府议功时，五辟三征当在兹。",
      "闻道桐乡有遗老，邑中还欲置生祠。"
    ]
  },
  {
    "volume": 133,
    "sequence": 19,
    "title": "少室雪晴送王宁",
    "author": "李颀",
    "content": [
      "少室众峰几峰别，一峰晴见一峰雪。",
      "隔城半山连青松，素色峨峨千万重。",
      "过景斜临不可道，白云欲尽难为容。",
      "行人与我玩幽境，北风切切吹衣冷。",
      "惜别浮桥驻马时，举头试望南山岭。"
    ]
  },
  {
    "volume": 133,
    "sequence": 20,
    "title": "送陈章甫",
    "author": "李颀",
    "content": [
      "四月南风大麦黄，枣花未落桐阴长。",
      "青山朝别暮还见，嘶马出门思旧乡。",
      "陈侯立身何坦荡，虬须虎眉仍大颡。",
      "腹中贮书一万卷，不肯低头在草莽。",
      "东门酤酒饮我曹，心轻万事皆鸿毛。",
      "醉卧不知白日暮，有时空望孤云高。",
      "长河浪头连天黑，津口停舟渡不得。",
      "郑国游人未及家，洛阳行子空叹息。",
      "闻道故林相识多，罢官昨日今如何。"
    ]
  },
  {
    "volume": 133,
    "sequence": 21,
    "title": "听安万善吹觱篥歌",
    "author": "李颀",
    "content": [
      "南山截竹为觱篥，此乐本自龟兹出。",
      "流传汉地曲转奇，凉州胡人为我吹。",
      "傍邻闻者多叹息，远客思乡皆泪垂。",
      "世人解听不解赏，长飙风中自来往。",
      "枯桑老柏寒飕飗，九雏鸣凤乱啾啾。",
      "龙吟虎啸一时发，万籁百泉相与秋。",
      "忽然更作渔阳掺，黄云萧条白日暗。",
      "变调如闻杨柳春，上林繁花照眼新。",
      "岁夜高堂列明烛，美酒一杯声一曲。"
    ]
  },
  {
    "volume": 133,
    "sequence": 22,
    "title": "魏仓曹东堂柽树",
    "author": "李颀",
    "content": [
      "爱君双柽一树奇，千叶齐生万叶垂。",
      "长头拂石带烟雨，独立空山人莫知。",
      "攒青蓄翠阴满屋，紫穗红英曾断目。",
      "洛阳墨客游云间，若到麻源第三谷。"
    ]
  },
  {
    "volume": 133,
    "sequence": 23,
    "title": "照公院双橙",
    "author": "李颀",
    "content": [
      "种橙夹阶生得地，细叶隔帘见双翠。",
      "抽条向长未及肩，泉水绕根日三四。",
      "青青何必楚人家，带雨凝烟新著花。",
      "永愿香炉洒甘露，夕阳时映东枝斜。",
      "南庭黄竹尔不敌，借问何时堪挂锡。"
    ]
  },
  {
    "volume": 133,
    "sequence": 24,
    "title": "爱敬寺古藤歌",
    "author": "李颀",
    "content": [
      "古藤池水盘树根，左攫右拏龙虎蹲。",
      "横空直上相陵突，丰茸离纚若无骨，风雷霹雳连黑枝，人言其下藏妖魑。",
      "空庭落叶乍开合，十月苦寒常倒垂。",
      "忆昨花飞满空殿，密叶吹香饭僧遍。",
      "南阶双桐一百尺，相与年年老霜霰。"
    ]
  },
  {
    "volume": 133,
    "sequence": 25,
    "title": "崔五六图屏风各赋一物得乌孙佩刀",
    "author": "李颀",
    "content": [
      "乌孙腰间佩两刀，刃可吹毛锦为带。",
      "握中枕宿穹庐室，马上割飞翳螉塞。",
      "执之魍魉谁能前，气凛清风沙漠边。",
      "磨用阴山一片玉，洗将胡地独流泉。",
      "主人屏风写奇状，铁鞘金镮俨相向。",
      "回头瞪目时一看，使予心在江湖上。"
    ]
  },
  {
    "volume": 133,
    "sequence": 26,
    "title": "古意",
    "author": "李颀",
    "content": [
      "男儿事长征，少小幽燕客。",
      "赌胜马蹄下，由来轻七尺。",
      "杀人莫敢前，须如猬毛磔。",
      "黄云陇底白雪飞，未得报恩不能归。",
      "辽东小妇年十五，惯弹琵琶解歌舞。",
      "今为羌笛出塞声，使我三军泪如雨。"
    ]
  },
  {
    "volume": 133,
    "sequence": 27,
    "title": "采莲（一作放歌行）",
    "author": "李颀",
    "content": [
      "越溪女，越溪莲。",
      "齐菡萏，双婵娟。",
      "嬉游向何处，采摘且同船。",
      "浩唱发容与，清波生漪涟。",
      "时逢岛屿泊，几伴鸯鸳眠。",
      "襟袖既盈溢，馨香亦相传。",
      "薄暮归去来，苎罗生碧烟。"
    ]
  },
  {
    "volume": 133,
    "sequence": 28,
    "title": "杂兴",
    "author": "李颀",
    "content": [
      "沉沉牛渚矶，旧说多灵怪。",
      "行人夜秉生犀烛，洞照洪深辟滂湃。",
      "乘车驾马往复旋，赤绂朱冠何伟然。",
      "波惊海若潜幽石，龙抱胡髯卧黑泉。",
      "水滨丈人曾有语，物或恶之当害汝。",
      "武昌妖梦果为灾，百代英威埋鬼府。",
      "青青兰艾本殊香，察见泉鱼固不祥。",
      "济水自清河自浊，周公大圣接舆狂。",
      "千年魑魅逢华表，九日茱萸作佩囊。",
      "善恶死生齐一贯，只应斗酒任苍苍。"
    ]
  },
  {
    "volume": 133,
    "sequence": 29,
    "title": "绝缨歌",
    "author": "李颀",
    "content": [
      "楚王宴客章华台，章华美人善歌舞。",
      "玉颜艳艳空相向，满堂目成不得语。",
      "红烛灭，芳酒阑，罗衣半醉春夜寒，绝缨解带一为欢。",
      "君王赦过不之罪，暗中珠翠鸣珊珊。",
      "宁爱贤，不爱色，青娥买死谁能识，果却一军全社稷。"
    ]
  },
  {
    "volume": 133,
    "sequence": 30,
    "title": "郑樱桃歌",
    "author": "李颀",
    "content": [
      "石季龙，僭天禄，擅雄豪，美人姓郑名樱桃。",
      "樱桃美颜香且泽，娥娥侍寝专宫掖。",
      "后庭卷衣三万人，翠眉清镜不得亲。",
      "宫军女骑一千匹，繁花照耀漳河春。",
      "织成花映红纶巾，红旗掣曳卤簿新。",
      "鸣鼙走马接飞鸟，铜驮瑟瑟随去尘。",
      "凤阳重门如意馆，百尺金梯倚银汉。",
      "自言富贵不可量，女为公主男为王。",
      "赤花双簟珊瑚床，盘龙斗帐琥珀光。",
      "淫昏伪位神所恶，灭石者陵终不悟。",
      "邺城苍苍白露微，世事翻覆黄云飞。"
    ]
  },
  {
    "volume": 133,
    "sequence": 31,
    "title": "送刘昱",
    "author": "李颀",
    "content": [
      "八月寒苇花，秋江浪头白。",
      "北风吹五两，谁是浔阳客。",
      "鸬鹚山头微雨晴，扬州郭里暮潮生。",
      "行人夜宿金陵渚，试听沙边有雁声。"
    ]
  },
  {
    "volume": 133,
    "sequence": 32,
    "title": "送郝判官",
    "author": "李颀",
    "content": [
      "楚城木叶落，夏口青山遍。",
      "鸿雁向南时，君乘使者传。",
      "枫林带水驿，夜火明山县。",
      "千里送行人，蔡州如眼见。",
      "江连清汉东逶迤，遥望荆云相蔽亏。",
      "应问襄阳旧风俗，为余骑马习家池。"
    ]
  },
  {
    "volume": 133,
    "sequence": 33,
    "title": "送刘方平",
    "author": "李颀",
    "content": [
      "绮纨游上国，多作少年行。",
      "二十二词赋，惟君著美名。",
      "童颜且白皙，佩德如瑶琼。",
      "荀氏风流盛，胡家公子清。",
      "有才不偶谁之过，肯即藏锋事高卧。",
      "洛阳草色犹自春，游子东归喜拜亲。",
      "漳水桥头值鸣雁，朝歌县北少行人。",
      "别离斗酒心相许，落日青郊半微雨。",
      "请君骑马望西陵，为我殷勤吊魏武。"
    ]
  },
  {
    "volume": 133,
    "sequence": 34,
    "title": "听董大弹胡笳声兼寄语弄房给事",
    "author": "李颀",
    "content": [
      "蔡女昔造胡笳声，一弹一十有八拍。",
      "胡人落泪沾边草，汉使断肠对归客。",
      "古戍苍苍烽火寒，大荒沉沉飞雪白。",
      "先拂商弦后角羽，四郊秋叶惊摵摵。",
      "董夫子，通神明，深山窃听来妖精。",
      "言迟更速皆应手，将往复旋如有情。",
      "空山百鸟散还合，万里浮云阴且晴。",
      "嘶酸雏雁失群夜，断绝胡儿恋母声。",
      "川为净其波，鸟亦罢其鸣。",
      "乌孙部落家乡远，逻娑沙尘哀怨生。",
      "幽音变调忽飘洒，长风吹林雨堕瓦。",
      "迸泉飒飒飞木末，野鹿呦呦走堂下。",
      "长安城连东掖垣，凤凰池对青琐门。",
      "高才脱略名与利，日夕望君抱琴至。"
    ]
  },
  {
    "volume": 133,
    "sequence": 35,
    "title": "弹棋歌",
    "author": "李颀",
    "content": [
      "崔侯善弹棋，巧妙尽于此。",
      "蓝田美玉清如砥，白黑相分十二子。",
      "联翩百中皆造微，魏文手巾不足比。",
      "缘边度陇未可嘉，鸟跂星悬危复斜。",
      "回飙转指速飞电，拂四取五旋风花。",
      "坐中齐声称绝艺，仙人六博何能继。",
      "一别常山道路遥，为余更作三五势。"
    ]
  },
  {
    "volume": 133,
    "sequence": 36,
    "title": "送山阴姚丞携妓之任兼寄苏少府",
    "author": "李颀",
    "content": [
      "东风香草路，南客心容与。",
      "白皙吴王孙，青蛾柳家女。",
      "都门数骑出，河口片帆举。",
      "夜簟眠橘洲，春衫傍枫屿。",
      "山阴政简甚从容，到罢惟求物外踪。",
      "落日花边剡溪水，晴烟竹里会稽峰。",
      "才子风流苏伯玉，同官晓暮应相逐。",
      "加餐共爱鲈鱼肥，醒酒仍怜甘蔗熟。",
      "知君练思本清新，季子如今得为邻。",
      "他日知寻始宁墅，题诗早晚寄西人。"
    ]
  }
]