[
  {
    "volume": 60,
    "sequence": 1,
    "title": "珠",
    "author": "李峤",
    "content": [
      "灿烂金舆侧，玲珑玉殿隈。",
      "昆池明月满，合浦夜光回。",
      "彩逐灵蛇转，形随舞凤来。",
      "甘泉宫起罢，花媚望风台。"
    ]
  },
  {
    "volume": 60,
    "sequence": 2,
    "title": "玉",
    "author": "李峤",
    "content": [
      "映石先过魏，连城欲向秦。",
      "洛阳陪胜友，燕赵类佳人。",
      "方水晴虹媚，常山瑞马新。",
      "徒为卞和识，不遇楚王珍。"
    ]
  },
  {
    "volume": 60,
    "sequence": 3,
    "title": "金",
    "author": "李峤",
    "content": [
      "南楚标前贡，西秦识旧城。",
      "祭天封汉岭，掷地警孙声。",
      "向日披沙净，含风振铎鸣。",
      "方同杨伯起，独有四知名。"
    ]
  },
  {
    "volume": 60,
    "sequence": 4,
    "title": "银",
    "author": "李峤",
    "content": [
      "思妇屏辉掩，游人烛影长。",
      "玉壶初下箭，桐井共安床。",
      "色带长河色，光浮满月光。",
      "灵山有珍瓮，仙阙荐君王。"
    ]
  },
  {
    "volume": 60,
    "sequence": 5,
    "title": "钱",
    "author": "李峤",
    "content": [
      "汉日五铢建，姬年九府流。",
      "天龙带泉宝，地马列金沟。",
      "赵壹囊初乏，何曾箸欲收。",
      "金门应入论，玉井冀来求。"
    ]
  },
  {
    "volume": 60,
    "sequence": 6,
    "title": "锦",
    "author": "李峤",
    "content": [
      "汉使巾车远，河阳步障陈。",
      "云浮仙石日，霞满蜀江春。",
      "机迥回文巧，绅兼束发新。",
      "若逢楚王贵，不作夜行人。"
    ]
  },
  {
    "volume": 60,
    "sequence": 7,
    "title": "罗",
    "author": "李峤",
    "content": [
      "妙舞随裙动，行歌入扇清。",
      "莲花依帐发，秋月鉴帷明。",
      "云薄衣初卷，蝉飞翼转轻。",
      "若珍三代服，同擅绮纨名。"
    ]
  },
  {
    "volume": 60,
    "sequence": 8,
    "title": "绫",
    "author": "李峤",
    "content": [
      "金缕通秦国，为裘指魏君。",
      "落花遥写雾，飞鹤近图云。",
      "马眼冰凌影，竹根雪霰文。",
      "何当画秦女，烟际坐氤氲。"
    ]
  },
  {
    "volume": 60,
    "sequence": 9,
    "title": "素",
    "author": "李峤",
    "content": [
      "□□□□女，纤腰洛浦妃。",
      "□□远方望，雁足上林飞。",
      "妙夺鲛绡色，光腾月扇辉。",
      "非君下路去，谁赏故人机。"
    ]
  },
  {
    "volume": 60,
    "sequence": 10,
    "title": "布",
    "author": "李峤",
    "content": [
      "御绩创羲黄，缁冠表素王。",
      "瀑飞临碧海，火浣擅炎方。",
      "孙被登三相，刘衣阐四方。",
      "伫因舂斗粟，来晓棣华芳。"
    ]
  },
  {
    "volume": 60,
    "sequence": 11,
    "title": "舟",
    "author": "李峤",
    "content": [
      "征棹三江暮，连樯万里回。",
      "相乌风际转，画鹢浪前开。",
      "羽客乘霞至，仙人弄月来。",
      "何当同传说，特展巨川材。"
    ]
  },
  {
    "volume": 60,
    "sequence": 12,
    "title": "车",
    "author": "李峤",
    "content": [
      "天子驭金根，蒲轮辟四门。",
      "五神趋雪至，双毂似雷奔。",
      "丹凤栖金辖，非熊载宝轩。",
      "无阶忝虚左，珠乘奉王言。"
    ]
  },
  {
    "volume": 60,
    "sequence": 13,
    "title": "床",
    "author": "李峤",
    "content": [
      "传闻有象床，畴昔献君王。",
      "玳瑁千金起，珊瑚七宝妆。",
      "桂筵含柏馥，兰席拂沉香。",
      "愿奉罗帷夜，长乘秋月光。"
    ]
  },
  {
    "volume": 60,
    "sequence": 14,
    "title": "席",
    "author": "李峤",
    "content": [
      "辟席承宣父，重筵揖戴公。",
      "桂香浮半月，兰气袭回风。",
      "舞拂丹霞上，歌清白雪中。",
      "伫将文绮色，舒卷帝王宫。"
    ]
  },
  {
    "volume": 60,
    "sequence": 15,
    "title": "帷",
    "author": "李峤",
    "content": [
      "久闭先生户，高褰太守车。",
      "罗将翡翠合，锦逐凤皇舒。",
      "明月弹琴夜，清风入幌初。",
      "方知决胜策，黄石受兵书。"
    ]
  },
  {
    "volume": 60,
    "sequence": 16,
    "title": "帘",
    "author": "李峤",
    "content": [
      "清风时入燕，紫殿几含秋。",
      "暧暧笼铃阁，纤纤上玉钩。",
      "窗中翡翠动，户外水精浮。",
      "巧作盘龙势，长迎飞燕游。"
    ]
  },
  {
    "volume": 60,
    "sequence": 17,
    "title": "屏",
    "author": "李峤",
    "content": [
      "洞彻琉璃蔽，威纡屈膝回。",
      "锦中云母列，霞上织成开。",
      "山水含春动，神仙倒景来。",
      "修身兼竭节，谁识作铭才。"
    ]
  },
  {
    "volume": 60,
    "sequence": 18,
    "title": "被",
    "author": "李峤",
    "content": [
      "桂友寻东阁，兰交聚北堂。",
      "象筵分锦绣，罗荐合鸳鸯。",
      "光逸偷眠稳，王章泣恨长。",
      "孔怀欣共寝，棣萼几含芳。"
    ]
  },
  {
    "volume": 60,
    "sequence": 19,
    "title": "鉴",
    "author": "李峤",
    "content": [
      "明鉴掩尘埃，含情照魏台。",
      "日中乌鹊至，花里凤凰来。",
      "玉彩疑冰彻，金辉似月开。",
      "方知乐彦辅，自有鉴人才。"
    ]
  },
  {
    "volume": 60,
    "sequence": 20,
    "title": "扇",
    "author": "李峤",
    "content": [
      "翟羽旧传名，蒲葵价不轻。",
      "花芳不满面，罗薄讵障声。",
      "御热含风细，临秋带月明。",
      "同心如可赠，持表合欢情。"
    ]
  },
  {
    "volume": 60,
    "sequence": 21,
    "title": "烛",
    "author": "李峤",
    "content": [
      "兔月清光隐，龙盘画烛新。",
      "三星花入夜，四序玉调晨。",
      "浮炷依罗幌，吹香匝绮茵。",
      "若逢燕国相，持用举贤人。"
    ]
  },
  {
    "volume": 60,
    "sequence": 22,
    "title": "酒",
    "author": "李峤",
    "content": [
      "孔坐洽良俦，陈筵几献酬。",
      "临风竹叶满，湛月桂香浮。",
      "每接高阳宴，长陪河朔游。",
      "会从玄石饮，云雨出圆丘。"
    ]
  },
  {
    "volume": 60,
    "sequence": 23,
    "title": "兰",
    "author": "李峤",
    "content": [
      "虚室重招寻，忘言契断金。",
      "英浮汉家酒，雪俪楚王琴。",
      "广殿轻香发，高台远吹吟。",
      "河汾应擢秀，谁肯访山阴。"
    ]
  },
  {
    "volume": 60,
    "sequence": 24,
    "title": "菊",
    "author": "李峤",
    "content": [
      "玉律三秋暮，金精九日开。",
      "荣舒洛媛浦，香泛野人怀。",
      "靃靡寒潭侧，丰茸晓岸隈。",
      "黄花今日晚，无复白衣来。"
    ]
  },
  {
    "volume": 60,
    "sequence": 25,
    "title": "竹",
    "author": "李峤",
    "content": [
      "高簳楚江濆，婵娟合曙氛。",
      "白花摇凤影，青节动龙文。",
      "叶扫东南日，枝捎西北云。",
      "谁知湘水上，流泪独思君。"
    ]
  },
  {
    "volume": 60,
    "sequence": 26,
    "title": "藤",
    "author": "李峤",
    "content": [
      "吐吐依松磴，舒苗长石台。",
      "神农尝药罢，质子寄书来。",
      "色映蒲萄架，花分竹叶杯。",
      "金堤不见识，玉润几重开。"
    ]
  },
  {
    "volume": 60,
    "sequence": 27,
    "title": "萱",
    "author": "李峤",
    "content": [
      "屣步寻芳草，忘忧自结丛。",
      "黄英开养性，绿叶正依笼。",
      "色湛仙人露，香传少女风。",
      "还依北堂下，曹植动文雄。"
    ]
  },
  {
    "volume": 60,
    "sequence": 28,
    "title": "茅",
    "author": "李峤",
    "content": [
      "楚甸供王日，衡阳入贡年。",
      "麏包青野外，鸱啸绮楹前。",
      "尧帝成茨罢，殷汤祭雨旋。",
      "方期大君锡，不惧小巫捐。"
    ]
  },
  {
    "volume": 60,
    "sequence": 29,
    "title": "荷",
    "author": "李峤",
    "content": [
      "新溜满澄陂，圆荷影若规。",
      "风来香气远，日落盖阴移。",
      "鱼戏排缃叶，龟浮见绿池。",
      "魏朝难接采，楚服但同披。"
    ]
  },
  {
    "volume": 60,
    "sequence": 30,
    "title": "萍",
    "author": "李峤",
    "content": [
      "二月虹初见，三春蚁正浮。",
      "青蘋含吹转，紫帝带波流。",
      "屡逐明神荐，常随旅客游。",
      "既能甜似蜜，还绕楚王舟。"
    ]
  },
  {
    "volume": 60,
    "sequence": 31,
    "title": "菱",
    "author": "李峤",
    "content": [
      "钜野韶光暮，东平春溜通。",
      "影摇江浦月，香引棹歌风。",
      "日色翻池上，潭花发镜中。",
      "五湖多赏乐，千里望难穷。"
    ]
  },
  {
    "volume": 60,
    "sequence": 32,
    "title": "瓜",
    "author": "李峤",
    "content": [
      "欲识东陵味，青门五色瓜。",
      "龙蹄远珠履，女臂动金花。",
      "六子方呈瑞，三仙实可嘉。",
      "终朝奉絺绤，谒帝伫非赊。"
    ]
  },
  {
    "volume": 60,
    "sequence": 33,
    "title": "松",
    "author": "李峤",
    "content": [
      "郁郁高岩表，森森幽涧陲。",
      "鹤栖君子树，风拂大夫枝。",
      "百尺条阴合，千年盖影披。",
      "岁寒终不改，劲节幸君知。"
    ]
  },
  {
    "volume": 60,
    "sequence": 34,
    "title": "桂",
    "author": "李峤",
    "content": [
      "未植银宫里，宁移玉殿幽。",
      "枝生无限月，花满自然秋。",
      "侠客条为马，仙人叶作舟。",
      "愿君期道术，攀折可淹留。"
    ]
  },
  {
    "volume": 60,
    "sequence": 35,
    "title": "槐",
    "author": "李峤",
    "content": [
      "暮律移寒火，春宫长旧栽。",
      "叶生驰道侧，花落凤庭隈。",
      "烈士怀忠触，鸿儒访业来。",
      "何当赤墀下，疏干拟三台。"
    ]
  },
  {
    "volume": 60,
    "sequence": 36,
    "title": "柳",
    "author": "李峤",
    "content": [
      "杨柳郁氤氲，金堤总翠氛。",
      "庭前花类雪，楼际叶如云。",
      "列宿分龙影，芳池写凤文。",
      "短箫何以奏，攀折为思君。"
    ]
  },
  {
    "volume": 60,
    "sequence": 37,
    "title": "桐",
    "author": "李峤",
    "content": [
      "孤秀峰阳岑，亭亭出众林。",
      "春光杂凤影，秋月弄圭阴。",
      "高映龙门迥，双依玉井深。",
      "不因将入爨，谁谓作鸣琴。"
    ]
  },
  {
    "volume": 60,
    "sequence": 38,
    "title": "桃",
    "author": "李峤",
    "content": [
      "独有成蹊处，秾华发井傍。",
      "山风凝笑脸，朝露泫啼妆。",
      "隐士颜应改，仙人路渐长。",
      "还欣上林苑，千岁奉君王。"
    ]
  },
  {
    "volume": 60,
    "sequence": 39,
    "title": "李",
    "author": "李峤",
    "content": [
      "潘岳闲居日，王戎戏陌辰。",
      "蝶游芳径馥，莺啭弱枝新。",
      "叶暗青房晚，花明玉井春。",
      "方知有灵干，特用表真人。"
    ]
  },
  {
    "volume": 60,
    "sequence": 40,
    "title": "梨",
    "author": "李峤",
    "content": [
      "擅美玄光侧，传芳瀚海中。",
      "凤文疏象郁，花影丽新丰。",
      "色对瑶池紫，甘依大谷红。",
      "若令逢汉主，还冀识张公。"
    ]
  },
  {
    "volume": 60,
    "sequence": 41,
    "title": "梅",
    "author": "李峤",
    "content": [
      "大庾敛寒光，南枝独早芳。",
      "雪含朝暝色，风引去来香。",
      "妆面回青镜，歌尘起画梁。",
      "若能遥止渴，何暇泛琼浆。"
    ]
  },
  {
    "volume": 60,
    "sequence": 42,
    "title": "橘",
    "author": "李峤",
    "content": [
      "万里盘根植，千秋布叶繁。",
      "既荣潘子赋，方重陆生言。",
      "玉花含霜动，金衣逐吹翻。",
      "愿辞湘水曲，长茂上林园。"
    ]
  },
  {
    "volume": 60,
    "sequence": 43,
    "title": "凤",
    "author": "李峤",
    "content": [
      "有鸟居丹穴，其名曰凤凰。",
      "九苞应灵瑞，五色成文章。",
      "屡向秦楼侧，频过洛水阳。",
      "鸣岐今日见，阿阁伫来翔。"
    ]
  },
  {
    "volume": 60,
    "sequence": 44,
    "title": "鹤",
    "author": "李峤",
    "content": [
      "黄鹤远联翩，从鸾下紫烟。",
      "翱翔一万里，来去几千年。",
      "已憩青田侧，时游丹禁前。",
      "莫言空警露，犹冀一闻天。"
    ]
  },
  {
    "volume": 60,
    "sequence": 45,
    "title": "乌",
    "author": "李峤",
    "content": [
      "日路朝飞急，霜台夕影寒。",
      "联翩依月树，迢递绕风竿。",
      "白首何年改，青琴此夜弹。",
      "灵台如可托，千里向长安。"
    ]
  },
  {
    "volume": 60,
    "sequence": 46,
    "title": "鹊",
    "author": "李峤",
    "content": [
      "不分荆山抵，甘从石印飞。",
      "危巢畏风急，绕树觉星稀。",
      "喜逐行人至，愁随织女归。",
      "倘游明镜里，朝夕动光辉。"
    ]
  },
  {
    "volume": 60,
    "sequence": 47,
    "title": "雁",
    "author": "李峤",
    "content": [
      "春晖满朔方，归雁发衡阳。",
      "望月惊弦影，排云结阵行。",
      "往还倦南北，朝夕苦风霜。",
      "寄语能鸣侣，相随入帝乡。"
    ]
  },
  {
    "volume": 60,
    "sequence": 48,
    "title": "凫",
    "author": "李峤",
    "content": [
      "飒沓睢阳涘，浮游汉水隈。",
      "钱飞出井见，鹤引入琴哀。",
      "李陵赋诗罢，王乔曳舄来。",
      "何当归太液，翱集动成雷。"
    ]
  },
  {
    "volume": 60,
    "sequence": 49,
    "title": "莺",
    "author": "李峤",
    "content": [
      "芳树杂花红，群莺乱晓空。",
      "声分折杨吹，娇韵落梅风。",
      "写啭清弦里，迁乔暗木中。",
      "友生若可冀，幽谷响还通。"
    ]
  },
  {
    "volume": 60,
    "sequence": 50,
    "title": "雉",
    "author": "李峤",
    "content": [
      "白雉振朝声，飞来表太平。",
      "楚郊疑凤出，陈宝若鸡鸣。",
      "童子怀仁至，中郎作赋成。",
      "冀君看饮啄，耿介独含情。"
    ]
  },
  {
    "volume": 60,
    "sequence": 51,
    "title": "燕",
    "author": "李峤",
    "content": [
      "天女伺辰至，玄衣澹碧空。",
      "差池沐时雨，颉颃舞春风。",
      "相贺雕阑侧，双飞翠幕中。",
      "勿惊留爪去，犹冀误吴宫。"
    ]
  },
  {
    "volume": 60,
    "sequence": 52,
    "title": "雀",
    "author": "李峤",
    "content": [
      "大厦初成日，嘉宾集杏梁。",
      "衔书表周瑞，入幕应王祥。",
      "暮宿江城里，朝游涟水傍。",
      "愿齐鸿鹄至，希逐凤凰翔。"
    ]
  },
  {
    "volume": 60,
    "sequence": 53,
    "title": "龙",
    "author": "李峤",
    "content": [
      "衔烛耀幽都，含章拟凤雏。",
      "西秦饮渭水，东洛荐河图。",
      "带火移星陆，升云出鼎湖。",
      "希逢圣人步，庭阙正晨趋。"
    ]
  },
  {
    "volume": 60,
    "sequence": 54,
    "title": "麟",
    "author": "李峤",
    "content": [
      "汉祀应祥开，鲁郊西狩回。",
      "奇音中钟吕，成角喻英才。",
      "画像临仙阁，藏书入帝台。",
      "若惊能吐浦，为待凤凰来。"
    ]
  },
  {
    "volume": 60,
    "sequence": 55,
    "title": "象",
    "author": "李峤",
    "content": [
      "郁林开郡毕，维扬作贡初。",
      "万推方演梦，惠子正焚书。",
      "执燧奔吴战，量舟入魏墟。",
      "六牙行致远，千叶奉高居。"
    ]
  },
  {
    "volume": 60,
    "sequence": 56,
    "title": "马",
    "author": "李峤",
    "content": [
      "天马本来东，嘶惊御史骢。",
      "苍龙遥逐日，紫燕迥追风。",
      "明月来鞍上，浮云落盖中。",
      "得随穆天子，何假唐成公。"
    ]
  },
  {
    "volume": 60,
    "sequence": 57,
    "title": "牛",
    "author": "李峤",
    "content": [
      "齐歌初入相，燕阵早横功。",
      "欲向桃林下，先过梓树下。",
      "在吴频喘月，奔梦屡惊风。",
      "不用五丁士，如何九折通。"
    ]
  },
  {
    "volume": 60,
    "sequence": 58,
    "title": "豹",
    "author": "李峤",
    "content": [
      "车法肇宗周，鼷文阐大猷。",
      "还将君子变，来蕴太公筹。",
      "委质超羊鞟，飞名列虎侯。",
      "若令逢雨露，长隐南山幽。"
    ]
  },
  {
    "volume": 60,
    "sequence": 59,
    "title": "熊",
    "author": "李峤",
    "content": [
      "导洛宜阳右，乘春别馆前。",
      "昭仪忠汉日，太傅翊周年。",
      "列射三侯满，兴师七步旋。",
      "莫言舒紫褥，犹异饮清泉。"
    ]
  },
  {
    "volume": 60,
    "sequence": 60,
    "title": "鹿",
    "author": "李峤",
    "content": [
      "涿鹿闻中冀，秦原辟帝畿。",
      "柰花开旧苑，萍叶蔼前诗。",
      "道士乘仙日，先生折角时。",
      "方怀丈夫志，抗首别心期。"
    ]
  },
  {
    "volume": 60,
    "sequence": 61,
    "title": "羊",
    "author": "李峤",
    "content": [
      "绝饮惩浇俗，行驱梦逸材。",
      "仙人拥石去，童子驭车来。",
      "夜玉含星动，晨毡映雪开。",
      "莫言鸿渐力，长牧上林隈。"
    ]
  },
  {
    "volume": 60,
    "sequence": 62,
    "title": "兔",
    "author": "李峤",
    "content": [
      "上蔡应初击，平风远不稀。",
      "目随槐叶长，形逐桂条飞。",
      "汉月澄秋色，梁园映雪辉。",
      "唯当感纯孝，郛郭引兵威。"
    ]
  }
]