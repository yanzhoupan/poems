[
  {
    "volume": 52,
    "sequence": 1,
    "title": "奉和立春日侍宴内出剪彩花应制",
    "author": "宋之问",
    "content": [
      "金阁妆新杏，琼筵弄绮梅。",
      "人间都未识，天上忽先开。",
      "蝶绕香丝住，蜂怜艳粉回。",
      "今年春色早，应为剪刀催。"
    ]
  },
  {
    "volume": 52,
    "sequence": 2,
    "title": "春日芙蓉园侍宴应制",
    "author": "宋之问",
    "content": [
      "芙蓉秦地沼，卢橘汉家园。",
      "谷转斜盘径，川回曲抱原。",
      "风来花自舞，春入鸟能言。",
      "侍宴瑶池夕，归途笳吹繁。"
    ]
  },
  {
    "volume": 52,
    "sequence": 3,
    "title": "夏日仙萼亭应制",
    "author": "宋之问",
    "content": [
      "高岭逼星河，乘舆此日过。",
      "野含时雨润，山杂夏云多。",
      "睿藻光岩穴，宸襟洽薜萝。",
      "悠然小天下，归路满笙歌。"
    ]
  },
  {
    "volume": 52,
    "sequence": 4,
    "title": "奉和九月九日登慈恩寺浮屠应制",
    "author": "宋之问",
    "content": [
      "凤刹侵云半，虹旌倚日边。",
      "散花多宝塔，张乐布金田。",
      "时菊芳仙酝，秋兰动睿篇。",
      "香街稍欲晚，清跸扈归天。"
    ]
  },
  {
    "volume": 52,
    "sequence": 5,
    "title": "奉和九日幸临渭亭登高应制得欢字",
    "author": "宋之问",
    "content": [
      "令节三秋晚，重阳九日欢。",
      "仙杯还泛菊，宝馔且调兰。",
      "御气云霄近，乘高宇宙宽。",
      "今朝万寿引，宜向曲中弹。"
    ]
  },
  {
    "volume": 52,
    "sequence": 6,
    "title": "奉和圣制闰九月九日登庄严总持二寺阁",
    "author": "宋之问",
    "content": [
      "闰月再重阳，仙舆历宝坊。",
      "帝歌云稍白，御酒菊犹黄。",
      "风铎喧行漏，天花拂舞行。",
      "豫游多景福，梵宇日生光。"
    ]
  },
  {
    "volume": 52,
    "sequence": 7,
    "title": "麟趾殿侍宴应制",
    "author": "宋之问",
    "content": [
      "北阙层城峻，西宫复道悬。",
      "乘舆历万户，置酒望三川。",
      "花柳含丹日，山河入绮筵。",
      "欲知陪赏处，空外有飞烟。"
    ]
  },
  {
    "volume": 52,
    "sequence": 8,
    "title": "上阳宫侍宴应制得林字",
    "author": "宋之问",
    "content": [
      "广乐张前殿，重裘感圣心。",
      "砌蓂霜月尽，庭树雪云深。",
      "旧渥骖宸御，慈恩忝翰林。",
      "微臣一何幸，再得听瑶琴。"
    ]
  },
  {
    "volume": 52,
    "sequence": 9,
    "title": "幸少林寺应制",
    "author": "宋之问",
    "content": [
      "绀宇横天室，回銮指帝休。",
      "曙阴迎日尽，春气抱岩流。",
      "空乐繁行漏，香烟薄彩斿。",
      "玉膏从此泛，仙驭接浮丘。"
    ]
  },
  {
    "volume": 52,
    "sequence": 10,
    "title": "幸岳寺应制",
    "author": "宋之问",
    "content": [
      "暂幸珠筵地，俱怜石濑清。",
      "泛流张翠幕，拂迥挂红旌。",
      "雅曲龙调管，芳樽蚁泛觥。",
      "陪欢玉座晚，复得听金声。"
    ]
  },
  {
    "volume": 52,
    "sequence": 11,
    "title": "扈从登封途中作",
    "author": "宋之问",
    "content": [
      "帐殿郁崔嵬，仙游实壮哉。",
      "晓云连幕卷，夜火杂星回。",
      "谷暗千旗出，山鸣万乘来。",
      "扈从良可赋，终乏掞天才。"
    ]
  },
  {
    "volume": 52,
    "sequence": 12,
    "title": "扈从登封告成颂",
    "author": "宋之问",
    "content": [
      "复道开行殿，钩陈列禁兵。",
      "和风吹鼓角，佳气动旗旌。",
      "后骑回天苑，前山入御营。",
      "万方俱下拜，相与乐升平。"
    ]
  },
  {
    "volume": 52,
    "sequence": 13,
    "title": "松山岭应制",
    "author": "宋之问",
    "content": [
      "翼翼高旌转，锵锵凤辇飞。",
      "尘销清跸路，云湿从臣衣。",
      "白羽摇丹壑，天营逼翠微。",
      "芳声耀今古，四海警宸威。"
    ]
  },
  {
    "volume": 52,
    "sequence": 14,
    "title": "缑山庙",
    "author": "宋之问",
    "content": [
      "王子宾仙去，飘飖笙鹤飞。",
      "徒闻沧海变，不见白云归。",
      "天路何其远，人间此会稀。",
      "空歌日云幕，霜月渐微微。"
    ]
  },
  {
    "volume": 52,
    "sequence": 15,
    "title": "奉和梁王宴龙泓应教得微字",
    "author": "宋之问",
    "content": [
      "水府沦幽壑，星轺下紫微。",
      "鸟惊司仆驭，花落侍臣衣。",
      "芳树摇春晚，晴云绕座飞。",
      "淮王正留客，不醉莫言归。"
    ]
  },
  {
    "volume": 52,
    "sequence": 16,
    "title": "寿阳王花烛图（一作沈佺期诗）",
    "author": "宋之问",
    "content": [
      "仙媛乘龙日，天孙捧雁来。",
      "可怜桃李树，更绕凤凰台。",
      "烛照香车入，花临宝扇开。",
      "莫令银箭晓，为尽合欢杯。"
    ]
  },
  {
    "volume": 52,
    "sequence": 17,
    "title": "江南曲",
    "author": "宋之问",
    "content": [
      "妾住越城南，离居不自堪。",
      "采花惊曙鸟，摘叶喂春蚕。",
      "懒结茱萸带，愁安玳瑁簪。",
      "待君消瘦尽，日暮碧江潭。"
    ]
  },
  {
    "volume": 52,
    "sequence": 18,
    "title": "牛女（一作沈佺期诗）",
    "author": "宋之问",
    "content": [
      "粉席秋期缓，针楼别怨多。",
      "奔龙争渡月，飞鹊乱填河。",
      "失喜先临镜，含羞未解罗。",
      "谁能留夜色，来夕倍还梭。"
    ]
  },
  {
    "volume": 52,
    "sequence": 19,
    "title": "冬夜寓直麟阁（一作王维诗）",
    "author": "宋之问",
    "content": [
      "直事披三省，重关闭七门。",
      "广庭怜雪净，深屋喜炉温。",
      "月幌花虚馥，风窗竹暗喧。",
      "东山白云意，兹夕寄琴尊。"
    ]
  },
  {
    "volume": 52,
    "sequence": 20,
    "title": "登禅定寺阁（一作登总持寺阁）",
    "author": "宋之问",
    "content": [
      "梵宇出三天，登临望八川。",
      "开襟坐霄汉，挥手拂云烟。",
      "函谷青山外，昆池落日边。",
      "东京杨柳陌，少别已经年。"
    ]
  },
  {
    "volume": 52,
    "sequence": 21,
    "title": "陆浑山庄",
    "author": "宋之问",
    "content": [
      "归来物外情，负杖阅岩耕。",
      "源水看花入，幽林采药行。",
      "野人相问姓，山鸟自呼名。",
      "去去独吾乐，无然愧此生。"
    ]
  },
  {
    "volume": 52,
    "sequence": 22,
    "title": "蓝田山庄",
    "author": "宋之问",
    "content": [
      "宦游非吏隐，心事好幽偏。",
      "考室先依地，为农且用天。",
      "辋川朝伐木，蓝水暮浇田。",
      "独与秦山老，相欢春酒前。"
    ]
  },
  {
    "volume": 52,
    "sequence": 23,
    "title": "春日山家（一作春泉洗药）",
    "author": "宋之问",
    "content": [
      "今日游何处，春泉洗药归。",
      "悠然紫芝曲，昼掩白云扉。",
      "鱼乐偏寻藻，人闲屡采薇。",
      "丘中无俗事，身世两相违。"
    ]
  },
  {
    "volume": 52,
    "sequence": 24,
    "title": "春日宴宋主簿山亭得寒字",
    "author": "宋之问",
    "content": [
      "公子正邀欢，林亭春未兰。",
      "攀岩践苔易，迷路出花难。",
      "窗覆垂杨暖，阶侵瀑水寒。",
      "帝城归路直，留兴接鹓鸾。"
    ]
  },
  {
    "volume": 52,
    "sequence": 25,
    "title": "江亭晚望",
    "author": "宋之问",
    "content": [
      "浩渺浸云根，烟岚出远村。",
      "鸟归沙有迹，帆过浪无痕。",
      "望水知柔性，看山欲断魂。",
      "纵情犹未已，回马欲黄昏。"
    ]
  },
  {
    "volume": 52,
    "sequence": 26,
    "title": "秋晚游普耀寺",
    "author": "宋之问",
    "content": [
      "薄暮曲江头，仁祠暂可留。",
      "山形无隐霁，野色遍呈秋。",
      "荷覆香泉密，藤缘宝树幽。",
      "平生厌尘事，过此忽悠悠。"
    ]
  },
  {
    "volume": 52,
    "sequence": 27,
    "title": "答李司户夔",
    "author": "宋之问",
    "content": [
      "远方来下客，輶轩摄使臣。",
      "弄琴宜在夜，倾酒贵逢春。",
      "驷马留孤馆，双鱼赠故人。",
      "明朝散云雨，遥仰德为邻。"
    ]
  },
  {
    "volume": 52,
    "sequence": 28,
    "title": "寄天台司马道士",
    "author": "宋之问",
    "content": [
      "卧来生白发，览镜忽成丝。",
      "远愧餐霞子，童颜且自持。",
      "旧游惜疏旷，微尚日磷缁。",
      "不寄西山药，何由东海期。"
    ]
  },
  {
    "volume": 52,
    "sequence": 29,
    "title": "使往天平军马约与陈子昂新乡为期，及还而不相遇",
    "author": "宋之问",
    "content": [
      "入卫期之子，吁嗟不少留。",
      "情人去何处，淇水日悠悠。",
      "恒碣青云断，衡漳白露秋。",
      "知君心许国，不是爱封侯。"
    ]
  },
  {
    "volume": 52,
    "sequence": 30,
    "title": "过函谷关",
    "author": "宋之问",
    "content": [
      "二百四十载，海内何纷纷。",
      "六国兵同合，七雄势未分。",
      "从成拒秦帝，策决问苏君。",
      "鸡鸣将狗盗，论德不论勋。"
    ]
  },
  {
    "volume": 52,
    "sequence": 31,
    "title": "送朔方何侍郎",
    "author": "宋之问",
    "content": [
      "闻道云中使，乘骢往复还。",
      "河兵守阳月，塞虏失阴山。",
      "拜职尝随骠，铭功不让班。",
      "旋闻受降日，歌舞入萧关。"
    ]
  },
  {
    "volume": 52,
    "sequence": 32,
    "title": "送田道士使蜀投龙",
    "author": "宋之问",
    "content": [
      "风驭忽泠然，云台路几千。",
      "蜀门峰势断，巴字水形连。",
      "人隔壶中地，龙游洞里天。",
      "赠言回驭日，图画彼山川。"
    ]
  },
  {
    "volume": 52,
    "sequence": 33,
    "title": "送许州宋司马赴任",
    "author": "宋之问",
    "content": [
      "颍郡水东流，荀陈兄弟游。",
      "偏伤兹日远，独向聚星州。",
      "河润在明德，人康非外求。",
      "当闻力为政，遥慰我心愁。"
    ]
  },
  {
    "volume": 52,
    "sequence": 34,
    "title": "送赵司马赴蜀州",
    "author": "宋之问",
    "content": [
      "饯子西南望，烟绵剑道微。",
      "桥寒金雁落，林曙碧鸡飞。",
      "职拜舆方远，仙成履会归。",
      "定知和氏璧，遥掩玉轮辉。"
    ]
  },
  {
    "volume": 52,
    "sequence": 35,
    "title": "送永昌萧赞府",
    "author": "宋之问",
    "content": [
      "柳变曲江头，送君函谷游。",
      "弄琴宽别意，酌醴醉春愁。",
      "恋本亦何极，赠言微所求。",
      "莫令金谷水，不入故园流。"
    ]
  },
  {
    "volume": 52,
    "sequence": 36,
    "title": "送李侍御",
    "author": "宋之问",
    "content": [
      "行李恋庭闱，乘轺振彩衣。",
      "南登指吴服，北走出秦畿。",
      "去国夏云断，还乡秋雁飞。",
      "旋闻郡计入，更有使臣归。"
    ]
  },
  {
    "volume": 52,
    "sequence": 37,
    "title": "饯湖州薛司马",
    "author": "宋之问",
    "content": [
      "别驾促严程，离筵多故情。",
      "交深季作友，义重伯为兄。",
      "镇静移吴俗，风流在汉京。",
      "会看陈仲举，从此拜公卿。"
    ]
  },
  {
    "volume": 52,
    "sequence": 38,
    "title": "送杜审言",
    "author": "宋之问",
    "content": [
      "卧病人事绝，嗟君万里行。",
      "河桥不相送，江树远含情。",
      "别路追孙楚，维舟吊屈平。",
      "可惜龙泉剑，流落在丰城。"
    ]
  },
  {
    "volume": 52,
    "sequence": 39,
    "title": "送武进郑明府",
    "author": "宋之问",
    "content": [
      "弦歌试宰日，城阙赏心违。",
      "北谢苍龙去，南随黄鹄飞。",
      "夏云海中出，吴山江上微。",
      "甿谣岂云远，从此庆缁衣。"
    ]
  },
  {
    "volume": 52,
    "sequence": 40,
    "title": "送姚侍御出使江东",
    "author": "宋之问",
    "content": [
      "帝忧河朔郡，南发海陵仓。",
      "坐叹青春别，逶迤碧水长。",
      "饮冰朝受命，衣锦昼还乡。",
      "为问东山桂，无人何自芳。"
    ]
  },
  {
    "volume": 52,
    "sequence": 41,
    "title": "留别之望舍弟",
    "author": "宋之问",
    "content": [
      "同气有三人，分飞在此晨。",
      "西驰巴岭徼，东去洛阳滨。",
      "强饮离前酒，终伤别后神。",
      "谁怜散花萼，独赴日南春。"
    ]
  },
  {
    "volume": 52,
    "sequence": 42,
    "title": "汉江宴别",
    "author": "宋之问",
    "content": [
      "汉广不分天，舟移杳若仙。",
      "秋虹映晚日，江鹤弄晴烟。",
      "积水浮冠盖，遥风逐管弦。",
      "嬉游不可极，留恨此山川。"
    ]
  },
  {
    "volume": 52,
    "sequence": 43,
    "title": "初发荆府赠长史",
    "author": "宋之问",
    "content": [
      "□□□□□，□□□□□。",
      "仍随五马谪，载与两禽奔。",
      "明主无由见，群公莫与言。",
      "幸君逢圣日，何惜理虞翻。"
    ]
  },
  {
    "volume": 52,
    "sequence": 44,
    "title": "晚泊湘江",
    "author": "宋之问",
    "content": [
      "五岭恓惶客，三湘憔悴颜。",
      "况复秋雨霁，表里见衡山。",
      "路逐鹏南转，心依雁北还。",
      "唯馀望乡泪，更染竹成斑。"
    ]
  },
  {
    "volume": 52,
    "sequence": 45,
    "title": "过蛮洞",
    "author": "宋之问",
    "content": [
      "越岭千重合，蛮溪十里斜。",
      "竹迷樵子径，萍匝钓人家。",
      "林暗交枫叶，园香覆橘花。",
      "谁怜在荒外，孤赏足云霞。"
    ]
  },
  {
    "volume": 52,
    "sequence": 46,
    "title": "经梧州",
    "author": "宋之问",
    "content": [
      "南国无霜霰，连年见物华。",
      "青林暗换叶，红蕊续开花。",
      "春去闻山鸟，秋来见海槎。",
      "流芳虽可悦，会自泣长沙。"
    ]
  },
  {
    "volume": 52,
    "sequence": 47,
    "title": "渡吴江别王长史",
    "author": "宋之问",
    "content": [
      "倚棹望兹川，销魂独黯然。",
      "乡连江北树，云断日南天。",
      "剑别龙初没，书成雁不传。",
      "离舟意无限，催渡复催年。"
    ]
  },
  {
    "volume": 52,
    "sequence": 48,
    "title": "泛镜湖南溪",
    "author": "宋之问",
    "content": [
      "乘兴入幽栖，舟行日向低。",
      "岩花候冬发，谷鸟作春啼。",
      "沓嶂开天小，丛篁夹路迷。",
      "犹闻可怜处，更在若邪溪。"
    ]
  },
  {
    "volume": 52,
    "sequence": 49,
    "title": "途中寒食题黄梅临江驿寄崔融",
    "author": "宋之问",
    "content": [
      "马上逢寒食，愁中属暮春。",
      "可怜江浦望，不见洛阳人。",
      "北极怀明主，南溟作逐臣。",
      "故园肠断处，日夜柳条新。"
    ]
  },
  {
    "volume": 52,
    "sequence": 50,
    "title": "游韶州广界寺",
    "author": "宋之问",
    "content": [
      "影殿临丹壑，香台隐翠霞。",
      "巢飞衔象鸟，砌蹋雨空花。",
      "宝铎摇初霁，金池映晚沙。",
      "莫愁归路远，门外有三车。"
    ]
  },
  {
    "volume": 52,
    "sequence": 51,
    "title": "宿清远峡山寺",
    "author": "宋之问",
    "content": [
      "香岫悬金刹，飞泉届石门。",
      "空山唯习静，中夜寂无喧。",
      "说法初闻鸟，看心欲定猿。",
      "寥寥隔尘市，何异武陵源。"
    ]
  },
  {
    "volume": 52,
    "sequence": 52,
    "title": "题大庾岭北驿",
    "author": "宋之问",
    "content": [
      "阳月南飞雁，传闻至此回。",
      "我行殊未已，何日复归来。",
      "江静潮初落，林昏瘴不开。",
      "明朝望乡处，应见陇头梅。"
    ]
  },
  {
    "volume": 52,
    "sequence": 53,
    "title": "度大庾岭",
    "author": "宋之问",
    "content": [
      "度岭方辞国，停轺一望家。",
      "魂随南翥鸟，泪尽北枝花。",
      "山雨初含霁，江云欲变霞。",
      "但令归有日，不敢恨长沙。"
    ]
  },
  {
    "volume": 52,
    "sequence": 54,
    "title": "端州别袁侍郎",
    "author": "宋之问",
    "content": [
      "合浦途未极，端溪行暂临。",
      "泪来空泣脸，愁至不知心。",
      "客醉山月静，猿啼江树深。",
      "明朝共分手，之子爱千金。"
    ]
  },
  {
    "volume": 52,
    "sequence": 55,
    "title": "过史正议宅",
    "author": "宋之问",
    "content": [
      "旧交此零落，雨泣访遗尘。",
      "剑几传好事，池台伤故人。",
      "国香兰已歇，里树橘犹新。",
      "不见吴中隐，空馀江海滨。"
    ]
  },
  {
    "volume": 52,
    "sequence": 56,
    "title": "梁宣王挽词三首",
    "author": "宋之问",
    "content": [
      "贵藩尧母族，外戚汉家亲。",
      "业重兴王际，功高复辟辰。",
      "爱贤唯报国，乐善不防身。",
      "今日衣冠送，空伤置醴人。",
      "金精何日闭，玉匣此时开。",
      "东望连吾子，南瞻近帝台。",
      "地形龟食报，坟土燕衔来。",
      "可叹虞歌夕，纷纷骑吹回。",
      "像设千年在，平生万事违。",
      "彩旌翻葆吹，圭翣奠灵衣。",
      "垄日寒无影，郊云冻不飞。",
      "君王留此地，驷马欲何归。"
    ]
  },
  {
    "volume": 52,
    "sequence": 57,
    "title": "鲁忠王挽词三首",
    "author": "宋之问",
    "content": [
      "同盟会五月，归葬出三条。",
      "日惨咸阳树，天寒渭水桥。",
      "稍看朱鹭转，尚识紫骝骄。",
      "寂寂泉台恨，从兹罢玉箫。",
      "邦家锡宠光，存没贵忠良。",
      "遂裂山河地，追尊父子王。",
      "人悲槐里月，马踏槿原霜。",
      "别向天京北，悠悠此路长。",
      "树羽迎朝日，撞钟望早霞。",
      "故人悲宿草，中使惨晨笳。",
      "气有冲天剑，星无犯斗槎。",
      "唯馀孔公宅，长接鲁王家。"
    ]
  },
  {
    "volume": 52,
    "sequence": 58,
    "title": "范阳王挽词二首",
    "author": "宋之问",
    "content": [
      "贤相称邦杰，清流举代推。",
      "公才掩诸夏，文体变当时。",
      "宾吊翻成鹤，人亡惜喻龟。",
      "洛阳今纸贵，犹写太冲词。",
      "赠秩徽章洽，求书秘草成。",
      "客随朝露尽，人逐夜舟惊。",
      "蒿里衣冠送，松门印绶迎。",
      "谁知杨伯起，今日重哀荣。"
    ]
  },
  {
    "volume": 52,
    "sequence": 59,
    "title": "故赵王属赠黄门侍郎上官公挽词二首",
    "author": "宋之问",
    "content": [
      "韦门旌旧德，班氏业前书。",
      "谪去因丞相，归来为婕妤。",
      "周原乌相冢，越岭雁随车。",
      "冥漠辞昭代，空怜赋子虚。",
      "绿车随帝子，青琐翊宸机。",
      "昔枉朝歌骑，今虚夕拜闱。",
      "柳河凄挽曲，薤露湿灵衣。",
      "一厝穷泉闭，双鸾遂不飞。"
    ]
  },
  {
    "volume": 52,
    "sequence": 60,
    "title": "药",
    "author": "宋之问",
    "content": [
      "有卉秘神仙，君臣有礼焉。",
      "忻当苦口喻，不畏入肠偏。",
      "扁鹊功成日，神农定品年。",
      "丹成如可待，鸡犬自闻天。"
    ]
  },
  {
    "volume": 52,
    "sequence": 61,
    "title": "奉和九日登慈恩寺浮图应制",
    "author": "宋之问",
    "content": [
      "瑞塔千寻起，仙舆九日来。",
      "萸房陈宝席，菊蕊散花台。",
      "御气鹏霄近，升高凤野开。",
      "天歌将梵乐，空里共裴回。"
    ]
  },
  {
    "volume": 52,
    "sequence": 62,
    "title": "送沙门泓景道俊玄奘还荆州应制",
    "author": "宋之问",
    "content": [
      "三乘归净域，万骑饯通庄。",
      "就日离亭近，弥天别路长。",
      "荆南旋杖钵，渭北限津梁。",
      "何日纡真果，还来入帝乡。"
    ]
  },
  {
    "volume": 52,
    "sequence": 63,
    "title": "春日芙蓉园侍宴应制",
    "author": "宋之问",
    "content": [
      "年光竹里遍，春色杏间遥。",
      "烟气笼青阁，流文荡画桥。",
      "飞花随蝶舞，艳曲伴莺娇。",
      "今日陪欢豫，还疑陟紫霄。"
    ]
  },
  {
    "volume": 52,
    "sequence": 64,
    "title": "咏笛",
    "author": "宋之问",
    "content": [
      "羌笛写龙声，长吟入夜清。",
      "关山孤月下，来向陇头鸣。",
      "逐吹梅花落，含春柳色惊。",
      "行观向子赋，坐忆旧邻情。"
    ]
  },
  {
    "volume": 52,
    "sequence": 65,
    "title": "咏钟",
    "author": "宋之问",
    "content": [
      "既接南邻磬，还随北里笙。",
      "平陵通曙响，长乐警宵声。",
      "秋至含霜动，春归应律鸣。",
      "岂惟恒待扣，金簴有馀清。"
    ]
  },
  {
    "volume": 52,
    "sequence": 66,
    "title": "花落（一作沈佺期诗·题云梅花落）",
    "author": "宋之问",
    "content": [
      "铁骑几时回，金闺怨早梅。",
      "雪寒花已落，风暖叶还开。",
      "夕逐新春管，香迎小岁杯。",
      "盛时何足贵，书里报轮台。"
    ]
  },
  {
    "volume": 52,
    "sequence": 67,
    "title": "旅宿淮阳亭口号",
    "author": "宋之问",
    "content": [
      "日暮风亭上，悠悠旅思多。",
      "故乡临桂水，今夜渺星河。",
      "暗草霜华发，空亭雁影过。",
      "兴来谁与语，劳者自为歌。"
    ]
  },
  {
    "volume": 52,
    "sequence": 68,
    "title": "内题赋得巫山雨（一作沈佺期诗·题云巫山高）",
    "author": "宋之问",
    "content": [
      "神女向高唐，巫山下夕阳。",
      "裴回作行雨，婉恋逐荆王。",
      "电影江前落，雷声峡外长。",
      "霁云无处所，台馆晓苍苍。"
    ]
  },
  {
    "volume": 52,
    "sequence": 69,
    "title": "王昭君（一作沈佺期诗）",
    "author": "宋之问",
    "content": [
      "非君惜鸾殿，非妾妒娥眉。",
      "薄命由骄虏，无情是画师。",
      "嫁来胡地日，不并汉宫时。",
      "辛苦无聊赖，何堪上马辞。"
    ]
  },
  {
    "volume": 52,
    "sequence": 70,
    "title": "铜雀台（一作沈佺期诗）",
    "author": "宋之问",
    "content": [
      "昔年分鼎地，今日望陵台。",
      "一旦雄图尽，千秋遗令开。",
      "绮罗君不见，歌舞妾空来。",
      "恩共漳河水，东流无重回。"
    ]
  },
  {
    "volume": 52,
    "sequence": 71,
    "title": "巫山高（一作沈佺期诗）",
    "author": "宋之问",
    "content": [
      "巫山峰十二，环合象昭回。",
      "俯听琵琶峡，平看云雨台。",
      "古槎天外落，瀑水日边来。",
      "何忍猿啼夜，荆王枕席开。"
    ]
  },
  {
    "volume": 52,
    "sequence": 72,
    "title": "望月有怀（一作康庭芝诗，一作沈佺期诗）",
    "author": "宋之问",
    "content": [
      "天使下西楼，含光万里秋。",
      "台前似挂镜，帘外如悬钩。",
      "张尹将眉学，班姬取扇俦。",
      "佳期应借问，为报大刀头。"
    ]
  },
  {
    "volume": 52,
    "sequence": 73,
    "title": "驾出长安（一作王昌龄诗）",
    "author": "宋之问",
    "content": [
      "圣德超千古，皇风扇九围。",
      "天回万象出，驾动六龙飞。",
      "淑气来黄道，祥云覆紫微。",
      "太平多扈从，文物有光辉。"
    ]
  },
  {
    "volume": 52,
    "sequence": 74,
    "title": "饯中书侍郎来济（一作太宗诗）",
    "author": "宋之问",
    "content": [
      "暧暧去尘昏灞岸，飞飞轻盖指河梁。",
      "云峰衣结千重叶，雪岫花开几树妆。",
      "深悲黄鹤孤舟远，独对青山别路长。",
      "却将分手沾襟泪，还用持添离席觞。"
    ]
  },
  {
    "volume": 52,
    "sequence": 75,
    "title": "奉和春初幸太平公主南庄应制",
    "author": "宋之问",
    "content": [
      "青门路接凤凰台，素浐宸游龙骑来。",
      "涧草自迎香辇合，岩花应待御筵开。",
      "文移北斗成天象，酒递南山作寿杯。",
      "此日侍臣将石去，共欢明主赐金回。"
    ]
  },
  {
    "volume": 52,
    "sequence": 76,
    "title": "三阳宫侍宴应制得幽字",
    "author": "宋之问",
    "content": [
      "离宫秘苑胜瀛洲，别有仙人洞壑幽。",
      "岩边树色含风冷，石上泉声带雨秋。",
      "鸟向歌筵来度曲，云依帐殿结为楼。",
      "微臣昔忝方明御，今日还陪八骏游。"
    ]
  }
]