[
  {
    "volume": 418,
    "sequence": 1,
    "title": "梦上天（此后十首，并和刘猛）",
    "author": "元稹",
    "content": [
      "梦上高高天，高高苍苍高不极。",
      "下视五岳块累累，仰天依旧苍苍色。",
      "蹋云耸身身更上，攀天上天攀未得。",
      "西瞻若水兔轮低，东望蟠桃海波黑。",
      "日月之光不到此，非暗非明烟塞塞。",
      "天悠地远身跨风，下无阶梯上无力。",
      "来时畏有他人上，截断龙胡斩鹏翼。",
      "茫茫漫漫方自悲，哭向青云椎素臆。",
      "哭声厌咽旁人恶，唤起惊悲泪飘露。",
      "千惭万谢唤厌人，向使无君终不寤。"
    ]
  },
  {
    "volume": 418,
    "sequence": 2,
    "title": "冬白纻",
    "author": "元稹",
    "content": [
      "吴宫夜长宫漏款，帘幕四垂灯焰暖。",
      "西施自舞王自管，雪纻翻翻鹤翎散，促节牵繁舞腰懒。",
      "舞腰懒，王罢饮，盖覆西施凤花锦。",
      "身作匡床臂为枕，朝珮枞玉王晏寝。",
      "寝醒阍报门无事，子胥死后言为讳。",
      "近王之臣论王意，共笑越王穷惴惴，夜夜抱冰寒不睡。"
    ]
  },
  {
    "volume": 418,
    "sequence": 3,
    "title": "将进酒",
    "author": "元稹",
    "content": [
      "将进酒，将进酒。",
      "酒中有毒鸩主父，言之主父伤主母。",
      "母为妾地父妾天，仰天俯地不忍言。",
      "阳为僵踣主父前，主父不知加妾鞭。",
      "旁人知妾为主说，主将泪洗鞭头血。",
      "推椎主母牵下堂，扶妾遣升堂上床。",
      "将进酒，酒中无毒令主寿。",
      "愿主回恩归主母，遣妾如此由主父。",
      "妾为此事人偶知，自惭不密方自悲。",
      "主今颠倒安置妾，贪天僭地谁不为。"
    ]
  },
  {
    "volume": 418,
    "sequence": 4,
    "title": "采珠行",
    "author": "元稹",
    "content": [
      "海波无底珠沉海，采珠之人判死采。",
      "万人判死一得珠，斛量买婢人何在。",
      "年年采珠珠避人。",
      "今年采珠由海神。",
      "海神采珠珠尽死，死尽明珠空海水。",
      "珠为海物海属神，神今自采何况人。"
    ]
  },
  {
    "volume": 418,
    "sequence": 5,
    "title": "董逃行",
    "author": "元稹",
    "content": [
      "董逃董逃董卓逃，揩铿戈甲声劳嘈。",
      "剜剜深脐脂焰焰，人皆数叹曰，尔独不忆年年取我身上膏。",
      "膏销骨尽烟火死，长安城中贼毛起。",
      "城门四走公卿士，走劝刘虞作天子。",
      "刘虞不敢作天子，曹瞒篡乱从此始。",
      "董逃董逃人莫喜，胜负相环相枕倚，缝缀难成裁破易。",
      "何况曲针不能伸巧指，欲学裁缝须准拟。"
    ]
  },
  {
    "volume": 418,
    "sequence": 6,
    "title": "忆远曲",
    "author": "元稹",
    "content": [
      "忆远曲，郎身不远郎心远。",
      "沙随郎饭俱在匙，郎意看沙那比饭。",
      "水中书字无字痕，君心暗画谁会君。",
      "况妾事姑姑进止，身去门前同万里。",
      "一家尽是郎腹心，妾似生来无两耳。",
      "妾身何足言，听妾私劝君。",
      "君今夜夜醉何处，姑来伴妾自闭门。",
      "嫁夫恨不早，养儿将备老。",
      "妾自嫁郎身骨立，老姑为郎求娶妾。",
      "妾不忍见姑郎忍见，为郎忍耐看姑面。"
    ]
  },
  {
    "volume": 418,
    "sequence": 7,
    "title": "夫远征",
    "author": "元稹",
    "content": [
      "赵卒四十万，尽为坑中鬼。",
      "赵王未信赵母言，犹点新兵更填死。",
      "填死之兵兵气索，秦强赵破括敌起。",
      "括虽专命起尚轻，何况牵肘之人牵不已。",
      "坑中之鬼妻在营，髽麻戴绖鹅雁鸣。",
      "送夫之妇又行哭，哭声送死非送行。",
      "夫远征，远征不必戍长城，出门便不知死生。"
    ]
  },
  {
    "volume": 418,
    "sequence": 8,
    "title": "织妇词",
    "author": "元稹",
    "content": [
      "织夫何太忙，蚕经三卧行欲老。",
      "蚕神女圣早成丝，今年丝税抽征早。",
      "早征非是官人恶。",
      "去岁官家事戎索。",
      "征人战苦束刀疮，主将勋高换罗幕。",
      "缫丝织帛犹努力，变缉撩机苦难织。",
      "东家头白双女儿，为解挑纹嫁不得。",
      "檐前袅袅游丝上，上有蜘蛛巧来往。",
      "羡他虫豸解缘天，能向虚空织罗网。"
    ]
  },
  {
    "volume": 418,
    "sequence": 9,
    "title": "田家词（一作田家行）",
    "author": "元稹",
    "content": [
      "牛吒吒，田确确。",
      "旱块敲牛蹄趵趵，种得官仓珠颗谷。",
      "六十年来兵蔟蔟，月月食粮车辘辘。",
      "一日官军收海服，驱牛驾车食牛肉。",
      "归来攸得牛两角，重铸锄犁作斤劚。",
      "姑舂妇担去输官，输官不足归卖屋，愿官早胜雠早覆。",
      "农死有儿牛有犊，誓不遣官军粮不足。"
    ]
  },
  {
    "volume": 418,
    "sequence": 10,
    "title": "侠客行",
    "author": "元稹",
    "content": [
      "侠客不怕死，怕在事不成，事成不肯藏姓名。",
      "我非窃贼谁夜行，白日堂堂杀袁盎。",
      "九衢草草人面青，此客此心师海鲸。",
      "海鲸露背横沧溟，海波分作两处生。",
      "分海减海力，侠客有谋，人不识测三尺铁蛇延二国。"
    ]
  },
  {
    "volume": 418,
    "sequence": 11,
    "title": "君莫非（此后九首和李馀）",
    "author": "元稹",
    "content": [
      "鸟不解走，兽不解飞。",
      "两不相解，那得相讥。",
      "犬不饮露，蝉不啖肥。",
      "以蝉易犬，蝉死犬饥。",
      "燕在梁栋，鼠在阶基。",
      "各自窠窟，人不能移。",
      "妇好针缕，夫读书诗。",
      "男翁女嫁，卒不相知。",
      "惧聋摘耳，效痛嚬眉。",
      "我不非尔，尔无我非。"
    ]
  },
  {
    "volume": 418,
    "sequence": 12,
    "title": "田野狐兔行",
    "author": "元稹",
    "content": [
      "种豆耘锄，种禾沟甽。",
      "禾苗豆甲，狐榾兔翦。",
      "割鹄喂鹰，烹麟啖犬。",
      "鹰怕兔毫，犬被狐引。",
      "狐兔相须，鹰犬相尽。",
      "日暗天寒，禾稀豆损。",
      "鹰犬就烹，狐兔俱哂。"
    ]
  },
  {
    "volume": 418,
    "sequence": 13,
    "title": "当来日大难行",
    "author": "元稹",
    "content": [
      "当来日大难行。",
      "前有阪，后有坑。",
      "大梁侧，小梁倾。",
      "两轴相绞，两轮相撑。",
      "大牛竖，小牛横。",
      "乌啄牛背，足趺力伫。",
      "当来日大难行。",
      "太行虽险，险可使平。",
      "轮轴自挠，牵制不停。",
      "泥潦渐久，荆棘旋生。",
      "行必不得，不如不行。"
    ]
  },
  {
    "volume": 418,
    "sequence": 14,
    "title": "人道短",
    "author": "元稹",
    "content": [
      "古道天道长人道短，我道天道短人道长。",
      "天道昼夜回转不曾住，春秋冬夏忙。",
      "颠风暴雨电雷狂，晴被阴暗，月夺日光。",
      "往往星宿，日亦堂堂。",
      "天既职性命，道德人自强。",
      "尧舜有圣德，天不能遣，寿命永昌。",
      "泥金刻玉，与秦始皇。",
      "周公傅说，何不长宰相。",
      "老聃仲尼，何事栖遑。",
      "莽卓恭显，皆数十年富贵。",
      "梁冀夫妇，车马煌煌。",
      "若此颠倒事，岂非天道短，岂非人道长。",
      "尧舜留得神圣事，百代天子有典章。",
      "仲尼留得孝顺语，千年万岁父子不敢相灭亡。",
      "殁后千余载，唐家天子封作文宣王。",
      "老君留得五千字，子孙万万称圣唐。",
      "谥作玄元帝，魂魄坐天堂。",
      "周公周礼二十卷，有能行者知纪纲。",
      "傅说说命三四纸，有能师者称祖宗。",
      "天能夭人命，人使道无穷。",
      "若此神圣事，谁道人道短，岂非人道长。",
      "天能种百草，莸得十年有气息，蕣才一日芳。",
      "人能拣得丁沈兰蕙，料理百和香。",
      "天解养禽兽，喂虎豹豺狼。",
      "人解和曲糵。",
      "充礿祀烝尝。",
      "杜鹃无百作，天遣百鸟哺雏，不遣哺凤凰。",
      "巨蟒寿千岁，天遣食牛吞象充腹肠。",
      "蛟螭与变化，鬼怪与隐藏。",
      "蚊蚋与利觜，枳棘与锋铓。",
      "赖得人道有拣别，信任天道真茫茫。",
      "若此撩乱事，岂非天道短，赖得人道长。"
    ]
  },
  {
    "volume": 418,
    "sequence": 15,
    "title": "苦乐相倚曲",
    "author": "元稹",
    "content": [
      "古来苦乐之相倚，近于掌上之十指。",
      "君心半夜猜恨生，荆棘满怀天未明。",
      "汉成眼瞥飞燕时，可怜班女恩已衰。",
      "未有因由相决绝，犹得半年佯暖热。",
      "转将深意谕旁人，缉缀瑕疵遣潜说。",
      "一朝诏下辞金屋，班姬自痛何仓卒。",
      "呼天抚地将自明，不悟寻时暗销骨。",
      "白首宫人前再拜，愿将日月相辉解。",
      "苦乐相寻昼夜间，灯光那有天明在。",
      "主今被夺心应苦，妾夺深恩初为主。",
      "欲知妾意恨主时，主今为妾思量取。",
      "班姬收泪抱妾身，我曾排摈无限人。"
    ]
  },
  {
    "volume": 418,
    "sequence": 16,
    "title": "出门行",
    "author": "元稹",
    "content": [
      "兄弟同出门，同行不同志。",
      "凄凄分歧路，各各营所为。",
      "兄上荆山巅，翻石辨虹气。",
      "弟沉沧海底，偷珠待龙睡。",
      "出门不数年，同归亦同遂。",
      "俱用私所珍，升沉自兹异。",
      "献珠龙王宫，值龙觅珠次。",
      "但喜复得珠，不求珠所自。",
      "酬客双龙女，授客六龙辔。",
      "遣充行雨神，雨泽随客意。",
      "雩夏钟鼓繁，秋玉帛积□。",
      "彩色画廊庙，奴僮被珠翠。",
      "骥騄千万双，鸳鸯七十二。",
      "言者未摇舌，无人敢轻议。",
      "其兄因献璞，再刖不履地。",
      "门户亲戚疏，匡床妻妾弃。",
      "铭心有所待，视足无所愧。",
      "持璞自枕头，泪痕双血渍。",
      "一朝龙醒寤，本问偷珠事。",
      "因知行雨偏，妻子五刑备。",
      "仁兄捧尸哭，势友掉头讳。",
      "丧车黔首葬，吊客青蝇至。",
      "楚有望气人，王前忽长跪。",
      "贺王得贵宝，不远王所莅。",
      "求之果如言，剖出浮筠腻。",
      "白珩无颜色，垂棘有瑕累。",
      "在楚裂地封，入赵连城贵。",
      "秦遣李斯书，书为传国瑞。",
      "秦亡汉魏传，传者得神器。",
      "卞和名永永，与宝不相坠。",
      "劝尔出门行，行难莫行易。",
      "易得还易失，难同亦难离。",
      "善贾识贪廉，良田无稙穉。",
      "磨剑莫磨锥，磨锥成小利。"
    ]
  },
  {
    "volume": 418,
    "sequence": 17,
    "title": "捉捕歌",
    "author": "元稹",
    "content": [
      "捉捕复捉捕，莫捉狐与兔。",
      "狐兔藏窟穴，豺狼妨道路。",
      "道路非不妨，最忧蝼蚁聚。",
      "豺狼不陷阱，蝼蚁潜幽蠹。",
      "切切主人窗，主人轻细故。",
      "延缘蚀栌□，渐入栋梁柱。",
      "梁栋尽空虚，攻穿痕不露。",
      "主人坦然意，昼夜安寝寤。",
      "网罗布参差，鹰犬走回互。",
      "尽力穷窟穴，无心自还顾。",
      "客来歌捉捕，歌竟泪如雨。",
      "岂是惜狐兔，畏君先后误。",
      "愿君扫梁栋，莫遣蝼蚁附。",
      "次及清道涂，尽灭豺狼步。",
      "主人堂上坐，行客门前度。",
      "然后巡野田，遍张畋猎具。",
      "外无枭獍援，内有熊罴驱。",
      "狡兔掘荒榛，妖狐熏古墓。",
      "用力不足多，得禽自无数。",
      "畏君听未详，听客有明喻。",
      "虮虱谁不轻，鲸鲵谁不恶。",
      "在海尚幽遐，在怀交秽污。",
      "歌此劝主人，主人那不悟。",
      "不悟还更歌，谁能恐违忤。"
    ]
  },
  {
    "volume": 418,
    "sequence": 18,
    "title": "古筑城曲五解",
    "author": "元稹",
    "content": [
      "年年塞下丁，长作出塞兵。",
      "自从冒顿强，官筑遮虏城。",
      "筑城须努力，城高遮得贼。",
      "但恐贼路多，有城遮不得。",
      "丁口传父言，莫问城坚不。",
      "平城被虏围，汉劚城墙走。",
      "因兹请休和，虏往骑来过。",
      "半疑兼半信，筑城犹嵯峨。",
      "筑城安敢烦，愿听丁一言。",
      "请筑鸿胪寺，兼愁虏出关。"
    ]
  },
  {
    "volume": 418,
    "sequence": 19,
    "title": "估客乐",
    "author": "元稹",
    "content": [
      "估客无住著，有利身则行。",
      "出门求火伴，入户辞父兄。",
      "父兄相教示，求利莫求名。",
      "求名有所避，求利无不营。",
      "火伴相勒缚，卖假莫卖诚。",
      "交关但交假，本生得失轻。",
      "自兹相将去，誓死意不更。",
      "亦解市头语，便无邻里情。",
      "鍮石打臂钏，糯米吹项璎。",
      "归来村中卖，敲作金石声。",
      "村中田舍娘，贵贱不敢争。",
      "所费百钱本，已得十倍赢。",
      "颜色转光净，饮食亦甘馨。",
      "子本频蕃息，货贩日兼并。",
      "求珠驾沧海，采玉上荆衡。",
      "北买党项马，西擒吐蕃鹦。",
      "炎洲布火浣，蜀地锦织成。",
      "越婢脂肉滑，奚僮眉眼明。",
      "通算衣食费，不计远近程。",
      "经游天下遍，却到长安城。",
      "城中东西市，闻客次第迎。",
      "迎客兼说客，多财为势倾。",
      "客心本明黠，闻语心已惊。",
      "先问十常侍，次求百公卿。",
      "侯家与主第，点缀无不精。",
      "归来始安坐，富与王者勍。",
      "市卒酒肉臭，县胥家舍成。",
      "岂唯绝言语，奔走极使令。",
      "大儿贩材木，巧识梁栋形。",
      "小儿贩盐卤，不入州县征。",
      "一身偃市利，突若截海鲸。",
      "钩距不敢下，下则牙齿横。",
      "生为估客乐，判尔乐一生。",
      "尔又生两子，钱刀何岁平。"
    ]
  }
]