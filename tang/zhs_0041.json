[
  {
    "volume": 41,
    "sequence": 1,
    "title": "中和乐九章·歌登封第一",
    "author": "卢照邻",
    "content": [
      "炎图丧宝，黄历开璿。",
      "祖武类帝，宗文配天。",
      "玉鸾垂日，翠华陵烟。",
      "东云干吕，南风入弦。",
      "山称万岁，河庆千年。",
      "金绳永结，璧丽长悬。"
    ]
  },
  {
    "volume": 41,
    "sequence": 2,
    "title": "中和乐九章·歌明堂第二",
    "author": "卢照邻",
    "content": [
      "穆穆圣皇，雍雍明堂。",
      "左平右墄，上圆下方。",
      "调均风雨，制度阴阳。",
      "四窗八达，五室九房。",
      "南通夏火，西瞰秋霜。",
      "天子临御，万玉锵锵。"
    ]
  },
  {
    "volume": 41,
    "sequence": 3,
    "title": "中和乐九章·歌东军第三",
    "author": "卢照邻",
    "content": [
      "遐哉庙略，赫矣台臣。",
      "横戈碣石，倚剑浮津。",
      "风丘佛箨，日域清尘。",
      "岛夷复祀，龙伯来宾。",
      "休兵宇县，献馘天闉。",
      "旆海凯入，耀辉震震。"
    ]
  },
  {
    "volume": 41,
    "sequence": 4,
    "title": "中和乐九章·歌南郊第四",
    "author": "卢照邻",
    "content": [
      "虔郊上帝，肃事圆丘。",
      "龙驾四牡，鸾旗九斿。",
      "钟歌晚引，紫炀高浮。",
      "日丽苍璧，云飞鸣球。",
      "皇之庆矣，万寿千秋。"
    ]
  },
  {
    "volume": 41,
    "sequence": 5,
    "title": "中和乐九章·歌中宫第五",
    "author": "卢照邻",
    "content": [
      "祥游沙麓，庆洽瑶衣。",
      "黄云昼聚，白气宵飞。",
      "居中履正，禀和体微。",
      "仪刑赤县，演教椒闱。",
      "陶钧万国，丹青四妃。",
      "河洲在咏，风化攸归。"
    ]
  },
  {
    "volume": 41,
    "sequence": 6,
    "title": "中和乐九章·歌储宫第六",
    "author": "卢照邻",
    "content": [
      "波澄少海，景丽前星。",
      "高谋诞圣，甲观升灵。",
      "承规翠所，问寝瑶庭。",
      "宗儒侧席，问道横经。",
      "山宾皎皎，国胄青青。",
      "黄裳元吉，邦家以宁。"
    ]
  },
  {
    "volume": 41,
    "sequence": 7,
    "title": "中和乐九章·歌诸王第七",
    "author": "卢照邻",
    "content": [
      "星陈帝子，岳列天孙。",
      "义光带砺，象著乾坤。",
      "我有明德，利建攸存。",
      "苴以茅社，锡以牺尊。",
      "藩屏王室，翼亮尧门。",
      "八才两献，夫何足论。"
    ]
  },
  {
    "volume": 41,
    "sequence": 8,
    "title": "中和乐九章·歌公卿第八",
    "author": "卢照邻",
    "content": [
      "蹇蹇三事，师师百僚。",
      "群龙在职，振鹭盈朝。",
      "丰金辉首，珮玉鸣腰。",
      "青蒲翼翼，丹地翘翘。",
      "歌云佐汉，捧日匡尧。",
      "天工人代，邈邈昭昭。"
    ]
  },
  {
    "volume": 41,
    "sequence": 9,
    "title": "中和乐九章·总歌第九",
    "author": "卢照邻",
    "content": [
      "明明天子兮圣德扬，穆穆皇后兮阴化康。",
      "登若木兮坐明堂，池濛汜兮家扶桑。",
      "武化偃兮文化昌，礼乐昭兮股肱良。",
      "君臣已定兮君永无疆，颜子更生兮徒皇皇。",
      "若有人兮天一方，忠为衣兮信为裳。",
      "餐白玉兮饮琼芳，心思荃兮路阻长。"
    ]
  },
  {
    "volume": 41,
    "sequence": 10,
    "title": "关山月",
    "author": "卢照邻",
    "content": [
      "塞坦通碣石，虏障抵祁连。",
      "相思在万里，明月正孤悬。",
      "影移金岫北，光断玉门前。",
      "寄言闺中妇，时看鸿雁天。"
    ]
  },
  {
    "volume": 41,
    "sequence": 11,
    "title": "上之回",
    "author": "卢照邻",
    "content": [
      "回中道路险，萧关烽候多。",
      "五营屯北地，万乘出西河。",
      "单于拜玉玺，天子按雕戈。",
      "振旅汾川曲，秋风横大歌。"
    ]
  },
  {
    "volume": 41,
    "sequence": 12,
    "title": "紫骝马",
    "author": "卢照邻",
    "content": [
      "骝马照金鞍，转战入皋兰。",
      "塞门风稍急，长城水正寒。",
      "雪暗鸣珂重，山长喷玉难。",
      "不辞横绝漠，流血几时干。"
    ]
  },
  {
    "volume": 41,
    "sequence": 13,
    "title": "战城南",
    "author": "卢照邻",
    "content": [
      "将军出紫塞，冒顿在乌贪。",
      "笳喧雁门北，阵翼龙城南。",
      "雕弓夜宛转，铁骑晓参驔。",
      "应须驻白日，为待战方酣。"
    ]
  },
  {
    "volume": 41,
    "sequence": 14,
    "title": "梅花落",
    "author": "卢照邻",
    "content": [
      "梅岭花初发，天山雪未开。",
      "雪处疑花满，花边似雪回。",
      "因风入舞袖，杂粉向妆台。",
      "匈奴几万里，春至不知来。"
    ]
  },
  {
    "volume": 41,
    "sequence": 15,
    "title": "结客少年场行",
    "author": "卢照邻",
    "content": [
      "长安重游侠，洛阳富财雄。",
      "玉剑浮云骑，金鞭明月弓。",
      "斗鸡过渭北，走马向关东。",
      "孙宾遥见待，郭解暗相通。",
      "不受千金爵，谁论万里功。",
      "将军下天上，虏骑入云中。",
      "烽火夜似月，兵气晓成虹。",
      "横行徇知己，负羽远从戎。",
      "龙旌昏朔雾，鸟阵卷胡风。",
      "追奔瀚海咽，战罢阴山空。",
      "归来谢天子，何如马上翁。"
    ]
  },
  {
    "volume": 41,
    "sequence": 16,
    "title": "咏史四首",
    "author": "卢照邻",
    "content": [
      "季生昔未达，身辱功不成。",
      "髡钳为台隶，灌园变姓名。",
      "幸逢滕将军，兼遇曹丘生。",
      "汉祖广招纳，一朝拜公卿。",
      "百金孰云重，一诺良匪轻。",
      "廷议斩樊哙，群公寂无声。",
      "处身孤且直，遭时坦而平。",
      "丈夫当如此，唯唯何足荣。",
      "大汉昔云季，小人道遂振。",
      "玉帛委奄尹，斧锧婴缙绅。",
      "邈哉郭先生，卷舒得其直。",
      "雍容谢朝廷，谈笑奖人伦。",
      "在晦不绝俗，处乱不为亲。",
      "诸侯不得友，天子不得臣。",
      "冲情甄负甑，重价折角巾。",
      "悠悠天下士，相送洛桥津。",
      "谁知仙舟上，寂寂无四邻。",
      "公业负奇志，交结尽才雄。",
      "良田四百顷，所食常不充。",
      "一为侍御史，慷慨说何公。",
      "何公何为败，吾谋适不同。",
      "仲颖恣残忍，废兴良在躬。",
      "死人如乱麻，天子如转蓬。",
      "干戈及黄屋，荆棘生紫宫。",
      "郑生运其谋，将以清国戎。",
      "时来命不遂，脱身归山东。",
      "凛凛千载下，穆然怀清风。",
      "昔有平陵男，姓朱名阿游。",
      "直发上冲冠，壮气横三秋。",
      "愿得斩马剑，先断佞臣头。",
      "天子玉槛折，将军丹血流。",
      "捐生不肯拜，视死其若休。",
      "归来教乡里，童蒙远相求。",
      "弟子数百人，散在十二州。",
      "三公不敢吏，五鹿何能酬。",
      "名与日月悬，义与天壤俦。",
      "何必疲执戟，区区在封侯。",
      "伟哉旷达士，知命固不忧。"
    ]
  },
  {
    "volume": 41,
    "sequence": 17,
    "title": "赠李荣道士",
    "author": "卢照邻",
    "content": [
      "锦节衔天使，琼仙驾羽君。",
      "投金翠山曲，奠璧清江濆。",
      "圆洞开丹鼎，方坛聚绛云。",
      "宝贶幽难识，空歌迥易分。",
      "风摇十洲影，日乱九江文。",
      "敷诚归上帝，应诏在明君。",
      "独有南冠客，耿耿泣离群。",
      "遥看八会所，真气晓氤氲。"
    ]
  },
  {
    "volume": 41,
    "sequence": 18,
    "title": "早度分水岭",
    "author": "卢照邻",
    "content": [
      "丁年游蜀道，班鬓向长安。",
      "徒费周王粟，空弹汉吏冠。",
      "马蹄穿欲尽，貂裘敝转寒。",
      "层冰横九折，积石凌七盘。",
      "重溪既下漱，峻峰亦上干。",
      "陇头闻戍鼓，岭外咽飞湍。",
      "瑟瑟松风急，苍苍山月团。",
      "传语后来者，斯路诚独难。"
    ]
  },
  {
    "volume": 41,
    "sequence": 19,
    "title": "三月曲水宴得尊字",
    "author": "卢照邻",
    "content": [
      "风烟彭泽里，山水仲长园。",
      "由来弃铜墨，本自重琴尊。",
      "高情邈不嗣，雅道今复存。",
      "有美光时彦，养德坐山樊。",
      "门开芳杜径，室距桃花源。",
      "公子黄金勒，仙人紫气轩。",
      "长怀去城市，高咏狎兰荪。",
      "连沙飞白鹭，孤屿啸玄猿。",
      "日影岩前落，云花江上翻。",
      "兴阑车马散，林塘夕鸟喧。"
    ]
  },
  {
    "volume": 41,
    "sequence": 20,
    "title": "奉使益州至长安发钟阳驿",
    "author": "卢照邻",
    "content": [
      "跻险方未夷，乘春聊骋望。",
      "落花赴丹谷，奔流下青嶂。",
      "葳蕤晓树滋，滉漾春江涨。",
      "平川看钓侣，狭径闻樵唱。",
      "蝶戏绿苔前，莺歌白云上。",
      "耳目多异赏，风烟有奇状。",
      "峻阻将长城，高标吞巨舫。",
      "联翩事羁靮，辛苦劳疲恙。",
      "夕济几潺湲，晨登每惆怅。",
      "谁念复刍狗，山河独偏丧。"
    ]
  },
  {
    "volume": 41,
    "sequence": 21,
    "title": "和王奭秋夜有所思",
    "author": "卢照邻",
    "content": [
      "寂寂南轩夜，悠然怀所知。",
      "长河落雁苑，明月下鲸池。",
      "凤台有清曲，此曲何人吹。",
      "丹唇间玉齿，妙响入云涯。",
      "穷巷秋风叶，空庭寒露枝。",
      "劳歌欲有和，星鬓已将垂。"
    ]
  },
  {
    "volume": 41,
    "sequence": 22,
    "title": "望宅中树有所思",
    "author": "卢照邻",
    "content": [
      "我家有庭树，秋叶正离离。",
      "上舞双栖鸟，中秀合欢枝。",
      "劳思复劳望，相见不相知。",
      "何当共攀折，歌笑此堂垂。"
    ]
  },
  {
    "volume": 41,
    "sequence": 23,
    "title": "宿晋安亭",
    "author": "卢照邻",
    "content": [
      "闻有弦歌地，穿凿本多奇。",
      "游人试一览，临玩果忘疲。",
      "窗横暮卷叶，檐卧古生枝。",
      "旧石开红藓，新河覆绿池。",
      "孤猿稍断绝，宿鸟复参差。",
      "泛滟月华晓，裴回星鬓垂。",
      "今日删书客，凄惶君讵知。"
    ]
  },
  {
    "volume": 41,
    "sequence": 24,
    "title": "于时春也，慨然有江湖之思，寄赠柳九陇",
    "author": "卢照邻",
    "content": [
      "提琴一万里，负书三十年。",
      "晨攀偃蹇树，暮宿清泠泉。",
      "翔禽鸣我侧，旅兽过我前。",
      "无人且无事，独酌还独眠。",
      "遥闻彭泽宰，高弄武城弦。",
      "形骸寄文墨，意气托神仙。",
      "我有壶中要，题为物外篇。",
      "将以贻好道，道远莫致旃。",
      "相思劳日夜，相望阻风烟。",
      "坐惜春华晚，徒令客思悬。",
      "水去东南地，气凝西北天。",
      "关山悲蜀道，花鸟忆秦川。",
      "天子何时问，公卿本亦怜。",
      "自哀还自乐，归薮复归田。",
      "海屋银为栋，云车电作鞭。",
      "倘遇鸾将鹤，谁论貂与蝉。",
      "莱洲频度浅，桃实几成圆。",
      "寄言飞凫舄，岁晏同联翩。"
    ]
  },
  {
    "volume": 41,
    "sequence": 25,
    "title": "至望喜瞩目言怀贻剑外知己",
    "author": "卢照邻",
    "content": [
      "圣图夷九折，神化掩三分。",
      "缄愁赴蜀道，题拙奉虞薰。",
      "隐辚度深谷，遥袅上高云。",
      "碧流递萦注，青山互纠纷。",
      "涧松咽风绪，岩花濯露文。",
      "思北常依驭，图南每丧群。",
      "无由召宣室，何以答吾君。"
    ]
  },
  {
    "volume": 41,
    "sequence": 26,
    "title": "赤谷安禅师塔",
    "author": "卢照邻",
    "content": [
      "独坐岩之曲，悠然无俗纷。",
      "酌酒呈丹桂，思诗赠白云。",
      "烟霞朝晚聚，猿鸟岁时闻。",
      "水华竞秋色，山翠含夕曛。",
      "高谈十二部，细核五千文。",
      "如如数冥昧，生生理氛氲。",
      "古人有糟粕，轮扁情未份。",
      "且当事芝朮，从吾所好云。"
    ]
  },
  {
    "volume": 41,
    "sequence": 27,
    "title": "赠益府裴录事",
    "author": "卢照邻",
    "content": [
      "忽忽岁云暮，相望限风烟。",
      "长歌欲对酒，危坐遂停弦。",
      "停弦变霜露，对酒怀朋故。",
      "朝看桂蟾晚，夜闻鸿雁度。",
      "鸿度何时还，桂晚不同攀。",
      "浮云映丹壑，明月满青山。",
      "青山云路深，丹壑月华临。",
      "耿耿离忧积，空令星鬓侵。"
    ]
  },
  {
    "volume": 41,
    "sequence": 28,
    "title": "赠益府群官",
    "author": "卢照邻",
    "content": [
      "一鸟自北燕，飞来向西蜀。",
      "单栖剑门上，独舞岷山足。",
      "昂藏多古貌，哀怨有新曲。",
      "群凤从之游，问之何所欲。",
      "答言寒乡子，飘飖万余里。",
      "不息恶木枝，不饮盗泉水。",
      "常思稻粱遇，愿栖梧桐树。",
      "智者不我邀，愚夫余不顾。",
      "所以成独立，耿耿岁云暮。",
      "日夕苦风霜，思归赴洛阳。",
      "羽翮毛衣短，关山道路长。",
      "明月流客思，白云迷故乡。",
      "谁能借风便，一举凌苍苍。"
    ]
  },
  {
    "volume": 41,
    "sequence": 29,
    "title": "送梓州高参军还京",
    "author": "卢照邻",
    "content": [
      "京洛风尘远，褒斜烟露深。",
      "北游君似智，南飞我异禽。",
      "别路琴声断，秋山猿鸟吟。",
      "一乖青岩酌，空伫白云心。"
    ]
  },
  {
    "volume": 41,
    "sequence": 30,
    "title": "大剑送别刘右史",
    "author": "卢照邻",
    "content": [
      "金碧禺山远，关梁蜀道难。",
      "相逢属晚岁，相送动征鞍。",
      "地咽绵川冷，云凝剑阁寒。",
      "倘遇忠孝所，为道忆长安。"
    ]
  },
  {
    "volume": 41,
    "sequence": 31,
    "title": "同临津纪明府孤雁",
    "author": "卢照邻",
    "content": [
      "三秋违北地，万里向南翔。",
      "河洲花稍白，关塞叶初黄。",
      "避缴风霜劲，怀书道路长。",
      "水流疑箭动，月照似弓伤。",
      "横天无有阵，度海不成行。",
      "会刷能鸣羽，还赴上林乡。"
    ]
  },
  {
    "volume": 41,
    "sequence": 32,
    "title": "失群雁",
    "author": "卢照邻",
    "content": [
      "三秋北地雪皑皑，万里南翔渡海来。",
      "欲随石燕沉湘水，试逐铜乌绕帝台。",
      "帝台银阙距金塘，中间鹓鹭已成行。",
      "先过上苑传书信，暂下中州戏稻粱。",
      "虞人负缴来相及，齐客虚弓忽见伤。",
      "毛翎频顿飞无力，羽翮摧颓君不识。",
      "唯有庄周解爱鸣，复道郊哥重奇色。",
      "惆怅惊思悲未已，裴回自怜中罔极。",
      "传闻有鸟集朝阳，讵胜仙凫迩帝乡。",
      "云间海上应鸣舞，远得鹍弦犹独抚。",
      "金龟全写中牟印，玉鹄当变莱芜釜。",
      "愿君弄影凤凰池，时忆笼中摧折羽。"
    ]
  },
  {
    "volume": 41,
    "sequence": 33,
    "title": "行路难",
    "author": "卢照邻",
    "content": [
      "君不见长安城北渭桥边，枯木横槎卧古田。",
      "昔日含红复含紫，常时留雾亦留烟。",
      "春景春风花似雪，香车玉舆恒阗咽。",
      "若个游人不竞攀，若个娼家不来折。",
      "娼家宝袜蛟龙帔，公子银鞍千万骑。",
      "黄莺一一向花娇，青鸟双双将子戏。",
      "千尺长条百尺枝，月桂星榆相蔽亏。",
      "珊瑚叶上鸳鸯鸟，凤凰巢里雏鹓儿。",
      "巢倾枝折凤归去。",
      "条枯叶落任风吹。",
      "一朝零落无人问，万古摧残君讵知。",
      "人生贵贱无终始，倏忽须臾难久恃。",
      "谁家能驻西山日，谁家能堰东流水。",
      "汉家陵树满秦川，行来行去尽哀怜。",
      "自昔公卿二千石，咸拟荣华一万年。",
      "不见朱唇将白貌，唯闻素棘与黄泉。",
      "金貂有时换美酒，玉麈但摇莫计钱。",
      "寄言坐客神仙署，一生一死交情处。",
      "苍龙阙下君不来，白鹤山前我应去。",
      "云间海上邈难期，赤心会合在何时。",
      "但愿尧年一百万，长作巢由也不辞。"
    ]
  },
  {
    "volume": 41,
    "sequence": 34,
    "title": "长安古意",
    "author": "卢照邻",
    "content": [
      "长安大道连狭斜，青牛白马七香车。",
      "玉辇纵横过主第，金鞭络绎向侯家。",
      "龙衔宝盖承朝日，凤吐流苏带晚霞。",
      "百丈游丝争绕树，一群娇鸟共啼花。",
      "啼花戏蝶千门侧，碧树银台万种色。",
      "复道交窗作合欢，双阙连甍垂凤翼。",
      "梁家画阁天中起，汉帝金茎云外直。",
      "楼前相望不相知，陌上相逢讵相识。",
      "借问吹箫向紫烟，曾经学舞度芳年。",
      "得成比目何辞死，愿作鸳鸯不羡仙。",
      "比目鸳鸯真可羡，双去双来君不见。",
      "生憎帐额绣孤鸾，好取门帘帖双燕。",
      "双燕双飞绕画梁，罗纬翠被郁金香。",
      "片片行云著蝉鬓，纤纤初月上鸦黄。",
      "鸦黄粉白车中出，含娇含态情非一。",
      "妖童宝马铁连钱，娼妇盘龙金屈膝。",
      "御史府中乌夜啼，廷尉门前雀欲栖。",
      "隐隐朱城临玉道，遥遥翠幰没金堤。",
      "挟弹飞鹰杜陵北，探丸借客渭桥西。",
      "俱邀侠客芙蓉剑，共宿娼家桃李蹊。",
      "娼家日暮紫罗裙，清歌一啭口氛氲。",
      "北堂夜夜人如月，南陌朝朝骑似云。",
      "南陌北堂连北里，五剧三条控三市。",
      "弱柳青槐拂地垂，佳气红尘暗天起。",
      "汉代金吾千骑来，翡翠屠苏鹦鹉杯。",
      "罗襦宝带为君解，燕歌赵舞为君开。",
      "别有豪华称将相，转日回天不相让。",
      "意气由来排灌夫，专权判不容萧相。",
      "专权意气本豪雄，青虬紫燕坐春风。",
      "自言歌舞长千载，自谓骄奢凌五公。",
      "节物风光不相待，桑田碧海须臾改。",
      "昔时金阶白玉堂，即今唯见青松在。",
      "寂寂寥寥扬子居，年年岁岁一床书。",
      "独有南山桂花发，飞来飞去袭人裾。"
    ]
  },
  {
    "volume": 41,
    "sequence": 35,
    "title": "明月引",
    "author": "卢照邻",
    "content": [
      "洞庭波起兮鸿雁翔，风瑟瑟兮野苍苍。",
      "浮云卷霭，明月流光。",
      "荆南兮赵北，碣石兮潇湘。",
      "澄清规于万里，照离思于千行。",
      "横桂枝于西第，绕菱花于北堂。",
      "高楼思妇，飞盖君王。",
      "文姬绝域，侍子他乡。",
      "见胡鞍之似练，知汉剑之如霜。",
      "试登高而骋目，莫不变而回肠。"
    ]
  },
  {
    "volume": 41,
    "sequence": 36,
    "title": "狱中学骚体",
    "author": "卢照邻",
    "content": [
      "夫何秋夜之无情兮，皎皛悠悠而太长。",
      "圜户杳其幽邃兮，愁人披此严霜。",
      "见河汉之西落，闻鸿雁之南翔。",
      "山有桂兮桂有芳，心思君兮君不将。",
      "忧与忧兮相积，欢与欢兮两忘。",
      "风袅袅兮木纷纷，凋绿叶兮吹白云。",
      "寸步千里兮不相闻，思公子兮日将曛。",
      "林已暮兮鸟群飞，重门掩兮人径稀。",
      "万族皆有所托兮，蹇独淹留而不归。"
    ]
  },
  {
    "volume": 41,
    "sequence": 37,
    "title": "怀仙引",
    "author": "卢照邻",
    "content": [
      "若有人兮山之曲，驾青虬兮乘白鹿，往从之游愿心足。",
      "披涧户，访岩轩，石濑潺湲横石径，松萝幂苈掩松门。",
      "下空蒙而无鸟，上巉岩而有猿。",
      "怀飞阁，度飞梁。",
      "休余马于幽谷，挂余冠于夕阳。",
      "曲复曲兮烟庄邃，行复行兮天路长。",
      "修途杳其未半，飞雨忽以茫茫。",
      "山坱轧，磴连褰。",
      "攀旧壁而无据，溯泥溪而不前。",
      "向无情之白日，窃有恨于皇天。",
      "回行遵故道，通川遍流潦。",
      "回首望群峰，白云正溶溶。",
      "珠为阙兮玉为楼，青云盖兮紫霜裘。",
      "天长地久时相忆，千龄万代一来游。"
    ]
  },
  {
    "volume": 41,
    "sequence": 38,
    "title": "七日登乐游故墓",
    "author": "卢照邻",
    "content": [
      "四序周缇籥，三正纪璇耀。",
      "绿野变初黄，旸山开晓眺。",
      "中天擢露掌，匝地分星徼。",
      "汉寝眷遗灵，秦江想余吊。",
      "蚁泛青田酌，莺歌紫芝调。",
      "柳色摇岁华，冰文荡春照。",
      "远迹谢群动，高情符众妙。",
      "兰游澹未归，倾光下岩窈。"
    ]
  },
  {
    "volume": 41,
    "sequence": 39,
    "title": "释疾文三歌",
    "author": "卢照邻",
    "content": [
      "岁将暮兮欢不再，时已晚兮忧来多。",
      "东郊绝此麒麟笔，西山秘此凤凰柯。",
      "死去死去今如此，生兮生兮奈汝何。",
      "岁去忧来兮东流水，地久天长兮人共死。",
      "明镜羞窥兮向十年，骏马停驱兮几千里。",
      "麟兮凤兮，自古吞恨无已。",
      "茨山有薇兮颍水有漪，夷为柏兮秋有实。",
      "叔为柳兮春向飞。",
      "倏尔而笑，泛沧浪兮不归。"
    ]
  }
]