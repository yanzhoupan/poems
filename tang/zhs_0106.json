[
  {
    "volume": 106,
    "sequence": 1,
    "title": "侍宴长宁公主东庄应制",
    "author": "郑愔",
    "content": [
      "公门袭汉环，主第称秦玉。",
      "池架祥鳣序，山吹鸣凤曲。",
      "拂席萝薜垂，回舟芰荷触。",
      "平阳妙舞处，日暮清歌续。"
    ]
  },
  {
    "volume": 106,
    "sequence": 2,
    "title": "采莲曲",
    "author": "郑愔",
    "content": [
      "锦楫沙棠舰，罗带石榴裙。",
      "绿潭采荷芰，清江日稍曛。",
      "鱼鸟争唼喋，花叶相芬氲。",
      "不觉芳洲暮，菱歌处处闻。"
    ]
  },
  {
    "volume": 106,
    "sequence": 3,
    "title": "夜游曲",
    "author": "郑愔",
    "content": [
      "汉室欢娱盛，魏国文雅遒。",
      "许史多暮宿，应陈从夜游。",
      "西园宴公子，北里召王侯。",
      "讵似将军猎，空嗟亭尉留。"
    ]
  },
  {
    "volume": 106,
    "sequence": 4,
    "title": "少年行",
    "author": "郑愔",
    "content": [
      "颍川豪横客，咸阳轻薄儿。",
      "田窦方贵幸，赵李新相知。",
      "轩盖终朝集，笙竽此夜吹。",
      "黄金盈箧笥，白日忽西驰。"
    ]
  },
  {
    "volume": 106,
    "sequence": 5,
    "title": "中宗降诞日长宁公主满月侍宴应制",
    "author": "郑愔",
    "content": [
      "春殿猗兰美，仙阶柏树荣。",
      "地逢芳节应，时睹圣人生。",
      "月满增祥荚，天长发瑞灵。",
      "南山遥可献，常愿奉皇明。"
    ]
  },
  {
    "volume": 106,
    "sequence": 6,
    "title": "奉和幸上官昭容院献诗四首",
    "author": "郑愔",
    "content": [
      "地轴楼居远，天台阙路赊。",
      "何如游帝宅，即此对仙家。",
      "座拂金壶电，池摇玉酒霞。",
      "无云秦汉隔，别访武陵花。",
      "尧茨姑射近，汉苑建章连。",
      "十五蓂知月，三千桃纪年。",
      "鸾歌随凤吹，鹤舞向鹍弦。",
      "更觅琼妃伴，来过玉女泉。",
      "宫掖贤才重，山林高尚难。",
      "不言辞辇地，更有结庐欢。",
      "池栋清温燠，岩窗起沍寒。",
      "幽亭有仙桂，圣主万年看。",
      "槎流天上转，茅宇禁中开。",
      "河鹊填桥至，山熊避槛来。",
      "庭花采菉蓐，岩石步莓苔。",
      "愿奉舆图泰，长开锦翰裁。"
    ]
  },
  {
    "volume": 106,
    "sequence": 7,
    "title": "送金城公主适西蕃应制",
    "author": "郑愔",
    "content": [
      "下嫁戎庭远，和亲汉礼优。",
      "笳声出虏塞，箫曲背秦楼。",
      "贵主悲黄鹤，征人怨紫骝。",
      "皇情眷亿兆，割念俯怀柔。"
    ]
  },
  {
    "volume": 106,
    "sequence": 8,
    "title": "奉和幸望春宫送朔方大总管张仁亶",
    "author": "郑愔",
    "content": [
      "御跸下都门，军麾出塞垣。",
      "长杨跨武骑，细柳接戎轩。",
      "睿曲风云动，边威鼓吹喧。",
      "坐帷将阃外，俱是报明恩。"
    ]
  },
  {
    "volume": 106,
    "sequence": 9,
    "title": "奉和九月九日登慈恩寺浮图应制",
    "author": "郑愔",
    "content": [
      "涌霄开宝塔，倒影驻仙舆。",
      "雁子乘堂处，龙王起藏初。",
      "秋风圣主曲，佳气史官书。",
      "愿献重阳寿，承欢万岁馀。"
    ]
  },
  {
    "volume": 106,
    "sequence": 10,
    "title": "铜雀妓",
    "author": "郑愔",
    "content": [
      "日斜漳浦望，风起邺台寒。",
      "玉座平生晚，金尊妓吹阑。",
      "舞馀依帐泣，歌罢向陵看。",
      "萧索松风暮，愁烟入井阑。"
    ]
  },
  {
    "volume": 106,
    "sequence": 11,
    "title": "胡笳曲",
    "author": "郑愔",
    "content": [
      "汉将留边朔，遥遥岁序深。",
      "谁堪牧马思，正是胡笳吟。",
      "曲断关山月，声悲雨雪阴。",
      "传书问苏武，陵也独何心。"
    ]
  },
  {
    "volume": 106,
    "sequence": 12,
    "title": "折杨柳",
    "author": "郑愔",
    "content": [
      "青柳映红颜，黄云蔽紫关。",
      "忽闻边使出，枝叶为君攀。",
      "舞腰愁欲断，春心望不还。",
      "风花滚成雪，罗绮乱斑斑。"
    ]
  },
  {
    "volume": 106,
    "sequence": 13,
    "title": "秋闺",
    "author": "郑愔",
    "content": [
      "征客向轮台，幽闺寂不开。",
      "音书秋雁断，机杼夜蛩催。",
      "虚幌风吹叶，闲阶露湿苔。",
      "自怜愁思影，常共月裴回。"
    ]
  },
  {
    "volume": 106,
    "sequence": 14,
    "title": "人日重宴大明宫恩赐彩缕人胜应制",
    "author": "郑愔",
    "content": [
      "琼殿含光映早轮，玉鸾严跸望初晨。",
      "池开冻水仙宫丽，树发寒花禁苑新。",
      "佳气裴回笼细网，残霙淅沥染轻尘。",
      "良时荷泽皆迎胜，穷谷晞阳犹未春。"
    ]
  },
  {
    "volume": 106,
    "sequence": 15,
    "title": "奉和春日幸望春宫",
    "author": "郑愔",
    "content": [
      "晨跸凌高转翠旌，春楼望远背朱城。",
      "忽排花上游天苑，却坐云边看帝京。",
      "百草香心初罥蝶，千林嫩叶始藏莺。",
      "幸同葵藿倾阳早，愿比盘根应候荣。"
    ]
  },
  {
    "volume": 106,
    "sequence": 16,
    "title": "奉和幸三会寺应制",
    "author": "郑愔",
    "content": [
      "鸟籀遗新阁，龙旂访古台。",
      "造书臣颉往，观迹帝羲来。",
      "睿览山川匝，宸心宇宙该。",
      "梵音随驻辇，天步接乘杯。",
      "旧苑经寒露，残池问劫灰。",
      "散花将捧日，俱喜圣慈开。"
    ]
  },
  {
    "volume": 106,
    "sequence": 17,
    "title": "奉和幸大荐福寺（寺即中宗旧宅）",
    "author": "郑愔",
    "content": [
      "旧邸三乘辟，佳辰万骑留。",
      "兰图奉叶偈，芝盖拂花楼。",
      "国会人王法，宫还天帝游。",
      "紫云成宝界，白水作禅流。",
      "雁塔昌基远，鹦林睿藻抽。",
      "欣风大风曲，窃预小童讴。"
    ]
  },
  {
    "volume": 106,
    "sequence": 18,
    "title": "同韦舍人早朝",
    "author": "郑愔",
    "content": [
      "瑞阙龙居峻，宸庭凤掖深。",
      "才良寄天綍，趋拜侣朝簪。",
      "飞马看来影，喧车识驻音。",
      "重轩轻雾入，洞户落花侵。",
      "闻有题新翰，依然想旧林。",
      "同声惭卞玉，谬此托韦金。"
    ]
  },
  {
    "volume": 106,
    "sequence": 19,
    "title": "塞外三首",
    "author": "郑愔",
    "content": [
      "塞外萧条望，征人此路赊。",
      "边声乱朔马，秋色引胡笳。",
      "遥嶂侵归日，长城带晚霞。",
      "断蓬飞古戍，连雁聚寒沙。",
      "海暗云无叶，山春雪作花。",
      "丈夫期报主，万里独辞家。",
      "荒垒三秋夕，穷郊万里平。",
      "海阴凝独树，日气下连营。",
      "戎旆霜旋重，边裘夜更轻。",
      "将军犹转战，都尉不成名。",
      "折柳悲春曲，吹笳断夜声。",
      "明年汉使返，须筑受降城。",
      "阳鸟南飞夜，阴山北地寒。",
      "汉家征戍客，年岁在楼兰。",
      "玉塞朔风起，金河秋月团。",
      "边声入鼓吹，霜气下旌竿。",
      "海外归书断，天涯旅鬓残。",
      "子卿犹奉使，常向节旄看。"
    ]
  },
  {
    "volume": 106,
    "sequence": 20,
    "title": "春怨",
    "author": "郑愔",
    "content": [
      "春朝物候妍，愁妇镜台前。",
      "风吹数蝶乱，露洗百花鲜。",
      "试出褰罗幌，还来著锦筵。",
      "曲中愁夜夜，楼上别年年。",
      "不及随萧史，高飞向紫烟。"
    ]
  },
  {
    "volume": 106,
    "sequence": 21,
    "title": "贬降至汝州广城驿",
    "author": "郑愔",
    "content": [
      "近郊凭汝海，遐服指江干。",
      "尚忆趋朝贵，方知失路难。",
      "曙宫平乐远，秋泽广城寒。",
      "岸苇新花白，山梨晚叶丹。",
      "乡关千里暮，岁序四时阑。",
      "函塞云间别，旋门雾里看。",
      "夙年追騄骥，暮节仰鹓鸾。",
      "疲驽劳垂耳，骞腾讵矫翰。",
      "将调梅铉实，不正李园冠。",
      "荆玉终无玷，随珠忽已弹。",
      "晓装违巩洛，夕梦在长安。",
      "北上频伤阮，西征未学潘。",
      "倾车无共辙，同派有殊澜。",
      "去去怀知己，何由报一餐。"
    ]
  },
  {
    "volume": 106,
    "sequence": 22,
    "title": "哭郎著作",
    "author": "郑愔",
    "content": [
      "诗礼康成学，文章贾谊才。",
      "巳年人得梦，庚日鸟为灾。",
      "书草藏天阁，琴声入夜台。",
      "荒阶罗驳藓，虚座网浮埃。",
      "白马宾徒散，青乌陇隧开。",
      "空怜门下客，怀旧几迟回。"
    ]
  },
  {
    "volume": 106,
    "sequence": 23,
    "title": "咏黄莺儿",
    "author": "郑愔",
    "content": [
      "欲转声犹涩，将飞羽未调。",
      "高风不借便，何处得迁乔。"
    ]
  },
  {
    "volume": 106,
    "sequence": 24,
    "title": "百舌",
    "author": "郑愔",
    "content": [
      "百舌鸣高树，弄音无常则。",
      "借问声何烦，末俗不尚默。"
    ]
  }
]