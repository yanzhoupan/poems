[
  {
    "volume": 234,
    "sequence": 1,
    "title": "哭长孙侍御（一作杜诵诗·以下为杜甫补遗）",
    "author": "杜甫",
    "content": [
      "道为谋书重，名因赋颂雄。",
      "礼闱曾擢桂，宪府旧乘骢。",
      "流水生涯尽，浮云世事空。",
      "唯馀旧台柏，萧瑟九原中。"
    ]
  },
  {
    "volume": 234,
    "sequence": 2,
    "title": "虢国夫人（一作《张祜集》灵台二首之一）",
    "author": "杜甫",
    "content": [
      "虢国夫人承主恩，平明上马入宫门。",
      "却嫌脂粉涴颜色，澹扫蛾眉朝至尊。"
    ]
  },
  {
    "volume": 234,
    "sequence": 3,
    "title": "军中醉饮寄沈八、刘叟（一作畅当诗）",
    "author": "杜甫",
    "content": [
      "酒渴爱江清，馀甘漱晚汀。",
      "软沙欹坐稳，冷石醉眠醒。",
      "野膳随行帐，华音发从伶。",
      "数杯君不见，醉已遣沉冥。"
    ]
  },
  {
    "volume": 234,
    "sequence": 4,
    "title": "杜鹃行（一作司空曙诗）",
    "author": "杜甫",
    "content": [
      "古时杜宇称望帝，魂作杜鹃何微细。",
      "跳枝窜叶树木中，抢佯瞥捩雌随雄。",
      "毛衣惨黑貌憔悴，众鸟安肯相尊崇。",
      "隳形不敢栖华屋，短翮唯愿巢深丛。",
      "穿皮啄朽觜欲秃，苦饥始得食一虫。",
      "谁言养雏不自哺，此语亦足为愚蒙。",
      "声音咽咽如有谓，号啼略与婴儿同。",
      "口干垂血转迫促，似欲上诉于苍穹。",
      "蜀人闻之皆起立，至今斅学效遗风，乃知变化不可穷。",
      "岂知昔日居深宫，嫔嫱左右如花红。"
    ]
  },
  {
    "volume": 234,
    "sequence": 5,
    "title": "闻惠二过东溪特一送（以下七首，吴若本逸诗）",
    "author": "杜甫",
    "content": [
      "惠子白驹瘦，归溪唯病身。",
      "皇天无老眼，空谷滞斯人。",
      "崖蜜松花熟，山杯竹叶新。",
      "柴门了无事，黄绮未称臣。"
    ]
  },
  {
    "volume": 234,
    "sequence": 6,
    "title": "舟泛洞庭（一作过洞庭湖）",
    "author": "杜甫",
    "content": [
      "蛟室围青草，龙堆拥白沙。",
      "护江盘古木，迎棹舞神鸦。",
      "破浪南风正，收帆畏日斜。",
      "云山千万叠，底处上仙槎。"
    ]
  },
  {
    "volume": 234,
    "sequence": 7,
    "title": "李盐铁二首（一首题作李监宅，已见第九卷中）",
    "author": "杜甫",
    "content": [
      "落叶春风起，高城烟雾开。",
      "杂花分户映，娇燕入檐回。",
      "一见能倾产，虚怀只爱才。",
      "盐官虽绊骥，名是汉庭来。"
    ]
  },
  {
    "volume": 234,
    "sequence": 8,
    "title": "长吟",
    "author": "杜甫",
    "content": [
      "江渚翻鸥戏，官桥带柳阴。",
      "江飞竞渡日，草见蹋春心。",
      "已拨形骸累，真为烂漫深。",
      "赋诗歌句稳，不免自长吟。"
    ]
  },
  {
    "volume": 234,
    "sequence": 9,
    "title": "绝句九首（前六首已见第十三卷中）",
    "author": "杜甫",
    "content": [
      "闻道巴山里，春船正好行。",
      "都将百年兴，一望九江城。",
      "水槛温江口，茅堂石笋西。",
      "移船先主庙，洗药浣沙溪。",
      "设道春来好，狂风大放颠。",
      "吹花随水去，翻却钓鱼船。"
    ]
  },
  {
    "volume": 234,
    "sequence": 10,
    "title": "瞿唐怀古（以下草堂逸诗拾遗）",
    "author": "杜甫",
    "content": [
      "西南万壑注，勍敌两崖开。",
      "地与山根裂，江从月窟来。",
      "削成当白帝，空曲隐阳台。",
      "疏凿功虽美，陶钧力大哉。"
    ]
  },
  {
    "volume": 234,
    "sequence": 11,
    "title": "送司马入京",
    "author": "杜甫",
    "content": [
      "群盗至今日，先朝忝从臣。",
      "叹君能恋主，久客羡归秦。",
      "黄阁长司谏，丹墀有故人。",
      "向来论社稷，为话涕沾巾。"
    ]
  },
  {
    "volume": 234,
    "sequence": 12,
    "title": "惜别行送刘仆射判官（仆射乃其主将刘乃仆射之判官也）",
    "author": "杜甫",
    "content": [
      "闻道南行市骏马，不限匹数军中须。",
      "襄阳幕府天下异，主将俭省忧艰虞。",
      "只收壮健胜铁甲，岂因格斗求龙驹。",
      "而今西北自反胡，骐驎荡尽一匹无。",
      "龙媒真种在帝都，子孙永落西南隅。",
      "向非戎事备征伐，君肯辛苦越江湖。",
      "江湖凡马多憔悴，衣冠往往乘蹇驴。",
      "梁公富贵于身疏，号令明白人安居。",
      "俸钱时散士子尽，府库不为骄豪虚。",
      "以兹报主寸心赤，气却西戎回北狄。",
      "罗网群马籍马多，气在驱驰出金帛。",
      "刘侯奉使光推择，滔滔才略沧溟窄。",
      "杜陵老翁秋系船，扶病相识长沙驿。",
      "强梳白发提胡卢，手把菊花路旁摘。",
      "九州兵革浩茫茫，三叹聚散临重阳。",
      "当杯对客忍流涕，君不觉老夫神内伤。"
    ]
  },
  {
    "volume": 234,
    "sequence": 13,
    "title": "呀鹘行",
    "author": "杜甫",
    "content": [
      "病鹘孤飞俗眼丑，每夜江边宿衰柳。",
      "清秋落日已侧身，过雁归鸦错回首。",
      "紧脑雄姿迷所向，疏翮稀毛不可状。",
      "强神迷复皂雕前，俊才早在苍鹰上。",
      "风涛飒飒寒山阴，熊罴欲蛰龙蛇深。",
      "念尔此时有一掷，失声溅血非其心。"
    ]
  },
  {
    "volume": 234,
    "sequence": 14,
    "title": "狂歌行，赠四兄",
    "author": "杜甫",
    "content": [
      "与兄行年校一岁，贤者是兄愚者弟。",
      "兄将富贵等浮云，弟切功名好权势。",
      "长安秋雨十日泥，我曹鞴马听晨鸡。",
      "公卿朱门未开锁，我曹已到肩相齐。",
      "吾兄睡稳方舒膝，不袜不巾蹋晓日。",
      "男啼女哭莫我知，身上须缯腹中实。",
      "今年思我来嘉州。",
      "嘉州酒重花绕楼。",
      "楼头吃酒楼下卧，长歌短咏还相酬。",
      "四时八节还拘礼，女拜弟妻男拜弟。",
      "幅巾鞶带不挂身，头脂足垢何曾洗。",
      "吾兄吾兄巢许伦，一生喜怒长任真。",
      "日斜枕肘寝已熟，啾啾唧唧为何人。"
    ]
  },
  {
    "volume": 234,
    "sequence": 15,
    "title": "逃难",
    "author": "杜甫",
    "content": [
      "五十头白翁，南北逃世难。",
      "疏布缠枯骨，奔走苦不暖。",
      "已衰病方入，四海一涂炭。",
      "乾坤万里内，莫见容身畔。",
      "妻孥复随我，回首共悲叹。",
      "故国莽丘墟，邻里各分散。",
      "归路从此迷，涕尽湘江岸。"
    ]
  },
  {
    "volume": 234,
    "sequence": 16,
    "title": "寄高適",
    "author": "杜甫",
    "content": [
      "楚隔乾坤远，难招病客魂。",
      "诗名惟我共，世事与谁论。",
      "北阙更新主，南星落故园。",
      "定知相见日，烂漫倒芳尊。"
    ]
  },
  {
    "volume": 234,
    "sequence": 17,
    "title": "送灵州李判官",
    "author": "杜甫",
    "content": [
      "犬戎腥四海，回首一茫茫。",
      "血战乾坤赤，氛迷日月黄。",
      "将军专策略，幕府盛材良。",
      "近贺中兴主，神兵动朔方。"
    ]
  },
  {
    "volume": 234,
    "sequence": 18,
    "title": "与严二郎奉礼别",
    "author": "杜甫",
    "content": [
      "别君谁暖眼，将老病缠身。",
      "出涕同斜日，临风看去尘。",
      "商歌还入夜，巴俗自为邻。",
      "尚愧微躯在，遥闻盛礼新。",
      "山东群盗散，阙下受降频。",
      "诸将归应尽，题书报旅人。"
    ]
  },
  {
    "volume": 234,
    "sequence": 19,
    "title": "巴西驿亭观江涨，呈窦使君二首",
    "author": "杜甫",
    "content": [
      "转惊波作怒，即恐岸随流。",
      "赖有杯中物，还同海上鸥。",
      "关心小剡县，傍眼见扬州。",
      "为接情人饮，朝来减半愁。",
      "向晚波微绿，连空岸脚青。",
      "日兼春有暮，愁与醉无醒。",
      "漂泊犹杯酒，踌躇此驿亭。",
      "相看万里外，同是一浮萍。"
    ]
  },
  {
    "volume": 234,
    "sequence": 20,
    "title": "遣忧",
    "author": "杜甫",
    "content": [
      "乱离知又甚，消息苦难真。",
      "受谏无今日，临危忆古人。",
      "纷纷乘白马，攘攘著黄巾。",
      "隋氏留宫室，焚烧何太频。"
    ]
  },
  {
    "volume": 234,
    "sequence": 21,
    "title": "早花",
    "author": "杜甫",
    "content": [
      "西京安稳未，不见一人来。",
      "腊日巴江曲，山花已自开。",
      "盈盈当雪杏，艳艳待春梅。",
      "直苦风尘暗，谁忧容鬓催。"
    ]
  },
  {
    "volume": 234,
    "sequence": 22,
    "title": "巴山",
    "author": "杜甫",
    "content": [
      "巴山遇中使，云自峡城来。",
      "盗贼还奔突，乘舆恐未回。",
      "天寒邵伯树，地阔望仙台。",
      "狼狈风尘里，群臣安在哉。"
    ]
  },
  {
    "volume": 234,
    "sequence": 23,
    "title": "收京",
    "author": "杜甫",
    "content": [
      "复道收京邑，兼闻杀犬戎。",
      "衣冠却扈从，车驾已还宫。",
      "克复成如此，安危在数公。",
      "莫令回首地，恸哭起悲风。"
    ]
  },
  {
    "volume": 234,
    "sequence": 24,
    "title": "巴西闻收宫阙，送班司马入京",
    "author": "杜甫",
    "content": [
      "闻道收宗庙，鸣銮自陕归。",
      "倾都看黄屋，正殿引朱衣。",
      "剑外春天远，巴西敕使稀。",
      "念君经世乱，匹马向王畿。"
    ]
  },
  {
    "volume": 234,
    "sequence": 25,
    "title": "花底",
    "author": "杜甫",
    "content": [
      "紫萼扶千蕊，黄须照万花。",
      "忽疑行暮雨，何事入朝霞。",
      "恐是潘安县，堪留卫玠车。",
      "深知好颜色，莫作委泥沙。"
    ]
  },
  {
    "volume": 234,
    "sequence": 26,
    "title": "柳边",
    "author": "杜甫",
    "content": [
      "只道梅花发，那知柳亦新。",
      "枝枝总到地，叶叶自开春。",
      "紫燕时翻翼，黄鹂不露身。",
      "汉南应老尽，霸上远愁人。"
    ]
  },
  {
    "volume": 234,
    "sequence": 27,
    "title": "送窦九归成都",
    "author": "杜甫",
    "content": [
      "文章亦不尽，窦子才纵横。",
      "非尔更苦节，何人符大名。",
      "读书云阁观，问绢锦官城。",
      "我有浣花竹，题诗须一行。"
    ]
  },
  {
    "volume": 234,
    "sequence": 28,
    "title": "赠裴南部，闻袁判官自来欲有按问",
    "author": "杜甫",
    "content": [
      "尘满莱芜甑，堂横单父琴。",
      "人皆知饮水，公辈不偷金。",
      "梁狱书因上，秦台镜欲临。",
      "独醒时所嫉，群小谤能深。",
      "即出黄沙在，何须白发侵。",
      "使君传旧德，已见直绳心。"
    ]
  },
  {
    "volume": 234,
    "sequence": 29,
    "title": "奉使崔都水翁下峡",
    "author": "杜甫",
    "content": [
      "无数涪江筏，鸣桡总发时。",
      "别离终不久，宗族忍相遗。",
      "白狗黄牛峡，朝云暮雨祠。",
      "所过频问讯，到日自题诗。"
    ]
  },
  {
    "volume": 234,
    "sequence": 30,
    "title": "题郪县郭三十二明府茅屋壁",
    "author": "杜甫",
    "content": [
      "江头且系船，为尔独相怜。",
      "云散灌坛雨，春青彭泽田。",
      "频惊适小国，一拟问高天。",
      "别后巴东路，逢人问几贤。"
    ]
  },
  {
    "volume": 234,
    "sequence": 31,
    "title": "遣闷戏呈路十九曹长",
    "author": "杜甫",
    "content": [
      "江浦雷声喧昨夜，春城雨色动微寒。",
      "黄鹂并坐交愁湿，白鹭群飞大剧干。",
      "晚节渐于诗律细，谁家数去酒杯宽。",
      "惟吾最爱清狂客，百遍相看意未阑。"
    ]
  },
  {
    "volume": 234,
    "sequence": 32,
    "title": "随章留后新亭会送诸君",
    "author": "杜甫",
    "content": [
      "新亭有高会，行子得良时。",
      "日动映江幕，风鸣排槛旗。",
      "绝荤终不改，劝酒欲无词。",
      "已堕岘山泪，因题零雨诗。"
    ]
  },
  {
    "volume": 234,
    "sequence": 33,
    "title": "东津送韦讽摄阆州录事",
    "author": "杜甫",
    "content": [
      "闻说江山好，怜君吏隐兼。",
      "宠行舟远泛，怯别酒频添。",
      "推荐非承乏，操持必去嫌。",
      "他时如按县，不得慢陶潜。"
    ]
  },
  {
    "volume": 234,
    "sequence": 34,
    "title": "客旧馆",
    "author": "杜甫",
    "content": [
      "陈迹随人事，初秋别此亭。",
      "重来梨叶赤，依旧竹林青。",
      "风幔何时卷，寒砧昨夜声。",
      "无由出江汉，愁绪月冥冥。"
    ]
  },
  {
    "volume": 234,
    "sequence": 35,
    "title": "阆州奉送二十四舅使自京赴任青城",
    "author": "杜甫",
    "content": [
      "闻道王乔舄，名因太史传。",
      "如何碧鸡使，把诏紫微天。",
      "秦岭愁回马，涪江醉泛船。",
      "青城漫污杂，吾舅意凄然。"
    ]
  },
  {
    "volume": 234,
    "sequence": 36,
    "title": "愁坐",
    "author": "杜甫",
    "content": [
      "高斋常见野，愁坐更临门。",
      "十月山寒重，孤城月水昏。",
      "葭萌氐种迥，左担犬戎存。",
      "终日忧奔走，归期未敢论。"
    ]
  },
  {
    "volume": 234,
    "sequence": 37,
    "title": "陪郑公秋晚北池临眺",
    "author": "杜甫",
    "content": [
      "北池云水阔，华馆辟秋风。",
      "独鹤元依渚，衰荷且映空。",
      "采菱寒刺上，蹋藕野泥中。",
      "素楫分曹往，金盘小径通。",
      "萋萋露草碧，片片晚旗红。",
      "杯酒沾津吏，衣裳与钓翁。",
      "异方初艳菊，故里亦高桐。",
      "摇落关山思，淹留战伐功。",
      "严城殊未掩，清宴已知终。",
      "何补参卿事，欢娱到薄躬。"
    ]
  },
  {
    "volume": 234,
    "sequence": 38,
    "title": "去蜀",
    "author": "杜甫",
    "content": [
      "五载客蜀郡，一年居梓州。",
      "如何关塞阻，转作潇湘游。",
      "世事已黄发，残生随白鸥。",
      "安危大臣在，不必泪长流。"
    ]
  },
  {
    "volume": 234,
    "sequence": 39,
    "title": "放船",
    "author": "杜甫",
    "content": [
      "收帆下急水，卷幔逐回滩。",
      "江市戎戎暗，山云淰淰寒。",
      "村荒无径入，独鸟怪人看。",
      "已泊城楼底，何曾夜色阑。"
    ]
  },
  {
    "volume": 234,
    "sequence": 40,
    "title": "哭台州郑司户苏少监",
    "author": "杜甫",
    "content": [
      "故旧谁怜我，平生郑与苏。",
      "存亡不重见，丧乱独前途。",
      "豪俊何人在，文章扫地无。",
      "羁游万里阔，凶问一年俱。",
      "白首中原上，清秋大海隅。",
      "夜台当北斗，泉路著东吴。",
      "得罪台州去，时危弃硕儒。",
      "移官蓬阁后，谷贵没潜夫。",
      "流恸嗟何及，衔冤有是夫。",
      "道消诗兴废，心息酒为徒。",
      "许与才虽薄，追随迹未拘。",
      "班扬名甚盛，嵇阮逸相须。",
      "会取君臣合，宁铨品命殊。",
      "贤良不必展，廊庙偶然趋。",
      "胜决风尘际，功安造化炉。",
      "从容拘旧学，惨澹閟阴符。",
      "摆落嫌疑久，哀伤志力输。",
      "俗依绵谷异，客对雪山孤。",
      "童稚思诸子，交朋列友于。",
      "情乖清酒送，望绝抚坟呼。",
      "疟病餐巴水，疮痍老蜀都。",
      "飘零迷哭处，天地日榛芜。"
    ]
  },
  {
    "volume": 234,
    "sequence": 41,
    "title": "送王侍御往东川，放生池祖席",
    "author": "杜甫",
    "content": [
      "东川诗友合，此赠怯轻为。",
      "况复传宗近，空然惜别离。",
      "梅花交近野，草色向平池。",
      "倘忆江边卧，归期愿早知。"
    ]
  },
  {
    "volume": 234,
    "sequence": 42,
    "title": "惠义寺送王少尹赴成都（得峰字）",
    "author": "杜甫",
    "content": [
      "苒苒谷中寺，娟娟林表峰。",
      "阑干上处远，结构坐来重。",
      "骑马行春径，衣冠起晚钟。",
      "云门青寂寂，此别惜相从。"
    ]
  },
  {
    "volume": 234,
    "sequence": 43,
    "title": "避地",
    "author": "杜甫",
    "content": [
      "避地岁时晚，窜身筋骨劳。",
      "诗书遂墙壁，奴仆且旌旄。",
      "行在仅闻信，此生随所遭。",
      "神尧旧天下，会见出腥臊。"
    ]
  },
  {
    "volume": 234,
    "sequence": 44,
    "title": "惠义寺园送辛员外",
    "author": "杜甫",
    "content": [
      "朱樱此日垂朱实，郭外谁家负郭田。",
      "万里相逢贪握手，高才却望足离筵。"
    ]
  },
  {
    "volume": 234,
    "sequence": 45,
    "title": "又送",
    "author": "杜甫",
    "content": [
      "双峰寂寂对春台，万竹青青照客杯。",
      "细草留连侵坐软，残花怅望近人开。",
      "同舟昨日何由得，并马今朝未拟回。",
      "直到绵州始分首，江边树里共谁来。"
    ]
  },
  {
    "volume": 234,
    "sequence": 46,
    "title": "九日登梓州城",
    "author": "杜甫",
    "content": [
      "客心惊暮序，宾雁下襄州。",
      "共赏重阳节，言寻戏马游。",
      "湖风秋戍柳，江雨暗山楼。",
      "且酌东篱菊，聊祛南国愁。"
    ]
  },
  {
    "volume": 234,
    "sequence": 47,
    "title": "阙题",
    "author": "杜甫",
    "content": [
      "三月雪连夜，未应伤物华。",
      "只缘春欲尽，留著伴梨花。"
    ]
  },
  {
    "volume": 234,
    "sequence": 48,
    "title": "句",
    "author": "杜甫",
    "content": [
      "寒食少天气，东风多柳花。",
      "（见《合璧事类》）小桃知客意，春尽始开花。",
      "（见《合璧事类》）"
    ]
  }
]