[
  {
    "volume": 373,
    "sequence": 1,
    "title": "织妇辞",
    "author": "孟郊",
    "content": [
      "夫是田中郎，妾是田中女。",
      "当年嫁得君，为君秉机杼。",
      "筋力日已疲，不息窗下机。",
      "如何织纨素，自著蓝缕衣。",
      "官家榜村路，更索栽桑树。"
    ]
  },
  {
    "volume": 373,
    "sequence": 2,
    "title": "古意",
    "author": "孟郊",
    "content": [
      "荡子守边戍，佳人莫相从。",
      "去来年月多，苦愁改形容。",
      "上山复下山，踏草成古踪。",
      "徒言采蘼芜，十度一不逢。",
      "鉴独是明月，识志唯寒松。",
      "井桃始开花，一见悲万重。",
      "人颜不再春，桃色有再浓。",
      "捐气入空房，无憀乍从容。",
      "启贴理针线，非独学裁缝。",
      "手持未染彩，绣为白芙蓉。",
      "芙蓉无染污，将以表心素。",
      "欲寄未归人，当春无信去。",
      "无信反增愁，愁心缘陇头。",
      "愿君如陇水，冰镜水还流。",
      "宛宛青丝线，纤纤白玉钩。",
      "玉钩不亏缺，青丝无断绝。",
      "回还胜双手，解尽心中结。"
    ]
  },
  {
    "volume": 373,
    "sequence": 3,
    "title": "折杨柳",
    "author": "孟郊",
    "content": [
      "杨柳多短枝，短枝多别离。",
      "赠远屡攀折，柔条安得垂。",
      "青春有定节，离别无定时。",
      "但恐人别促，不怨来迟迟。",
      "莫言短枝条，中有长相思。",
      "朱颜与绿杨，并在别离期。",
      "楼上春风过，风前杨柳歌。",
      "枝疏缘别苦，曲怨为年多。",
      "花惊燕地云，叶映楚池波。",
      "谁堪别离此，征戍在交河。"
    ]
  },
  {
    "volume": 373,
    "sequence": 4,
    "title": "和丁助教塞上吟",
    "author": "孟郊",
    "content": [
      "哭雪复吟雪，广文丁夫子。",
      "江南万里寒，曾未及如此。",
      "整顿气候谁，言从生灵始。",
      "无令恻隐者，哀哀不能已。"
    ]
  },
  {
    "volume": 373,
    "sequence": 5,
    "title": "古怨别",
    "author": "孟郊",
    "content": [
      "飒飒秋风生，愁人怨离别。",
      "含情两相向，欲语气先咽。",
      "心曲千万端，悲来却难说。",
      "别后唯所思，天涯共明月。"
    ]
  },
  {
    "volume": 373,
    "sequence": 6,
    "title": "古别曲",
    "author": "孟郊",
    "content": [
      "山川古今路，纵横无断绝。",
      "来往天地间，人皆有离别。",
      "行衣未束带，中肠已先结。",
      "不用看镜中，自知生白发。",
      "欲陈去留意，声向言前咽。",
      "愁结填心胸，茫茫若为说。",
      "荒郊烟莽苍，旷野风凄切。",
      "处处得相随，人那不如月。"
    ]
  },
  {
    "volume": 373,
    "sequence": 7,
    "title": "戏赠陆大夫十二丈（一作乐府戏赠陆大夫十二丈）",
    "author": "孟郊",
    "content": [
      "莲子不可得，荷花生水中。",
      "犹胜道傍柳，无事荡春风。",
      "渌萍与荷叶，同此一水中。",
      "风吹荷叶在，渌萍西复东。",
      "莲叶未开时，苦心终日卷。",
      "春水徒荡漾，荷花未开展。"
    ]
  },
  {
    "volume": 373,
    "sequence": 8,
    "title": "劝善吟（醉会中赠郭行馀）",
    "author": "孟郊",
    "content": [
      "瘦郭有志气，相哀老龙钟。",
      "劝我少吟诗，俗窄难尔容。",
      "一口百味别，况在醉会中。",
      "四座正当喧，片言何由通。",
      "顾余昧时调，居止多疏慵。",
      "见书眼始开，闻乐耳不聪。",
      "视听互相隔，一身且莫同。",
      "天疾难自医，诗癖将何攻。",
      "见君如见书，语善千万重。",
      "自悲咄咄感，变作烦恼翁。",
      "烦恼不可欺，古剑涩亦雄。",
      "知君方少年，少年怀古风。",
      "藏书拄屋脊，不惜与凡聋。",
      "我愿拜少年，师之学崇崇。",
      "从他笑为矫，矫善亦可宗。"
    ]
  },
  {
    "volume": 373,
    "sequence": 9,
    "title": "望夫石",
    "author": "孟郊",
    "content": [
      "望夫石，夫不来兮江水碧。",
      "行人悠悠朝与暮，千年万年色如故。"
    ]
  },
  {
    "volume": 373,
    "sequence": 10,
    "title": "寒江吟",
    "author": "孟郊",
    "content": [
      "冬至日光白，始知阴气凝。",
      "寒江波浪冻，千里无平冰。",
      "飞鸟绝高羽，行人皆晏兴。",
      "荻洲素浩渺，碕岸澌崚。",
      "。",
      "烟舟忽自阻，风帆不相乘。",
      "何况异形体，信任为股肱。",
      "涉江莫涉凌，得意须得朋。",
      "结交非贤良，谁免生爱憎。",
      "冻水有再浪，失飞有载腾。",
      "一言纵丑词，万响无善应。",
      "取鉴谅不远，江水千万层。",
      "何当春风吹，利涉吾道弘。"
    ]
  },
  {
    "volume": 373,
    "sequence": 11,
    "title": "审交",
    "author": "孟郊",
    "content": [
      "种树须择地，恶土变木根。",
      "结交若失人，中道生谤言。",
      "君子芳桂性，春荣冬更繁。",
      "小人槿花心，朝在夕不存。",
      "莫蹑冬冰坚，中有潜浪翻。",
      "唯当金石交，可以贤达论。"
    ]
  },
  {
    "volume": 373,
    "sequence": 12,
    "title": "怨别",
    "author": "孟郊",
    "content": [
      "一别一回老，志士白发早。",
      "在富易为容，居贫难自好。",
      "沉忧损性灵，服药亦枯槁。",
      "秋风游子衣，落日行远道。",
      "君问去何之，贱身难自保。"
    ]
  },
  {
    "volume": 373,
    "sequence": 13,
    "title": "百忧",
    "author": "孟郊",
    "content": [
      "萱草女儿花，不解壮士忧。",
      "壮士心是剑，为君射斗牛。",
      "朝思除国雠，暮思除国雠。",
      "计尽山河画，意穷草木筹。",
      "智士日千虑，愚夫唯四愁。",
      "何必在波涛，然后惊沉浮。",
      "伯伦心不醉，四皓迹难留。",
      "出处各有时，众议徒啾啾。"
    ]
  },
  {
    "volume": 373,
    "sequence": 14,
    "title": "路病",
    "author": "孟郊",
    "content": [
      "病客无主人，艰哉求卧难。",
      "飞光赤道路，内火焦肺肝。",
      "欲饮井泉竭，欲医囊用单。",
      "稚颜能几日，壮志忽已残。",
      "人子不言苦，归书但云安。",
      "愁环在我肠，宛转终无端。"
    ]
  },
  {
    "volume": 373,
    "sequence": 15,
    "title": "衰松",
    "author": "孟郊",
    "content": [
      "近世交道衰，青松落颜色。",
      "人心忌孤直，木性随改易。",
      "既摧栖日干，未展擎天力。",
      "终是君子材，还思君子识。"
    ]
  },
  {
    "volume": 373,
    "sequence": 16,
    "title": "遣兴",
    "author": "孟郊",
    "content": [
      "弦贞五条音，松直百尺心。",
      "贞弦含古风，直松凌高岑。",
      "浮声与狂葩，胡为欲相侵。"
    ]
  },
  {
    "volume": 373,
    "sequence": 17,
    "title": "退居（一作退老）",
    "author": "孟郊",
    "content": [
      "退身何所食，败力不能闲。",
      "种稻耕白水，负薪斫青山。",
      "众听喜巴唱，独醒愁楚颜。",
      "日暮静归时，幽幽扣松关。"
    ]
  },
  {
    "volume": 373,
    "sequence": 18,
    "title": "卧病",
    "author": "孟郊",
    "content": [
      "贫病诚可羞，故床无新裘。",
      "春色烧肌肤，时餐苦咽喉。",
      "倦寝意蒙昧，强言声幽柔。",
      "承颜自俯仰，有泪不敢流。",
      "默默寸心中，朝愁续莫愁。"
    ]
  },
  {
    "volume": 373,
    "sequence": 19,
    "title": "隐士",
    "author": "孟郊",
    "content": [
      "本末一相返，漂浮不还真。",
      "山野多馁士，市井无饥人。",
      "虎豹忌当道，糜鹿知藏身。",
      "奈何贪竞者，日与患害亲。",
      "颜貌岁岁改，利心朝朝新。",
      "孰知富生祸，取富不取贫。",
      "宝玉忌出璞，出璞先为尘。",
      "松柏忌出山，出山先为薪。",
      "君子隐石壁，道书为我邻。",
      "寝兴思其义，澹泊味始真。",
      "陶公自放归，尚平去有依。",
      "草木择地生，禽鸟顺性飞。",
      "青青与冥冥，所保各不违。"
    ]
  },
  {
    "volume": 373,
    "sequence": 20,
    "title": "独愁（一作独怨，一作赠韩愈）",
    "author": "孟郊",
    "content": [
      "前日远别离，昨日生白发。",
      "欲知万里情，晓卧半床月。",
      "常恐百虫鸣，使我芳草歇。"
    ]
  },
  {
    "volume": 373,
    "sequence": 21,
    "title": "春日有感",
    "author": "孟郊",
    "content": [
      "雨滴草芽出，一日长一日。",
      "风吹柳线垂，一枝连一枝。",
      "独有愁人颜，经春如等闲。",
      "且持酒满杯，狂歌狂笑来。"
    ]
  },
  {
    "volume": 373,
    "sequence": 22,
    "title": "将见故人",
    "author": "孟郊",
    "content": [
      "故人季夏中，及此百馀日。",
      "无日不相思，明镜改形色。",
      "宁知仲冬时，忽有相逢期。",
      "振衣起踯躅，赪鲤跃天池。"
    ]
  },
  {
    "volume": 373,
    "sequence": 23,
    "title": "伤时",
    "author": "孟郊",
    "content": [
      "常闻贫贱士之常，嗟尔富者莫相笑。",
      "男儿得路即荣名，邂逅失途成不调。",
      "古人结交而重义，今人结交而重利。",
      "劝人一种种桃李，种亦直须遍天地。",
      "一生不爱嘱人事，嘱即直须为生死。",
      "我亦不羡季伦富，我亦不笑原宪贫。",
      "有财有势即相识，无财无势同路人。",
      "因知世事皆如此，却向东溪卧白云。"
    ]
  },
  {
    "volume": 373,
    "sequence": 24,
    "title": "寓言",
    "author": "孟郊",
    "content": [
      "谁言碧山曲，不废青松直。",
      "谁言浊水泥，不污明月色。",
      "我有松月心，俗骋风霜力。",
      "贞明既如此，摧折安可得。"
    ]
  },
  {
    "volume": 373,
    "sequence": 25,
    "title": "偶作",
    "author": "孟郊",
    "content": [
      "利剑不可近，美人不可亲。",
      "利剑近伤手，美人近伤身。",
      "道险不在广，十步能摧轮。",
      "情爱不在多，一夕能伤神。"
    ]
  },
  {
    "volume": 373,
    "sequence": 26,
    "title": "劝学",
    "author": "孟郊",
    "content": [
      "击石乃有火，不击元无烟。",
      "人学始知道，不学非自然。",
      "万事须己运，他得非我贤。",
      "青春须早为，岂能长少年。"
    ]
  },
  {
    "volume": 373,
    "sequence": 27,
    "title": "赠农人",
    "author": "孟郊",
    "content": [
      "劝尔勤耕田，盈尔仓中粟。",
      "劝尔伐桑株，减尔身上服。",
      "清霜一委地，万草色不绿。",
      "狂飙一入林，万叶不著木。",
      "青春如不耕，何以自结束。"
    ]
  },
  {
    "volume": 373,
    "sequence": 28,
    "title": "长安早春",
    "author": "孟郊",
    "content": [
      "旭日朱楼光，东风不惊尘。",
      "公子醉未起，美人争探春。",
      "探春不为桑，探春不为麦。",
      "日日出西园，只望花柳色。",
      "乃知田家春，不入五侯宅。"
    ]
  },
  {
    "volume": 373,
    "sequence": 29,
    "title": "罪松",
    "author": "孟郊",
    "content": [
      "虽为青松姿，霜风何所宜。",
      "二月天下树，绿于青松枝。",
      "勿谓贤者喻，勿谓愚者规。",
      "伊吕代封爵，夷齐终身饥。",
      "彼曲既在斯，我正实在兹。",
      "泾流合渭流，清浊各自持。",
      "天令设四时，荣衰有常期。",
      "荣合随时荣，衰合随时衰。",
      "天令既不从，甚不敬天时。",
      "松乃不臣木，青青独何为。"
    ]
  },
  {
    "volume": 373,
    "sequence": 30,
    "title": "感兴",
    "author": "孟郊",
    "content": [
      "拔心草不死，去根柳亦荣。",
      "独有失意人，恍然无力行。",
      "昔为连理枝，今为断弦声。",
      "连理时所重，断弦今所轻。",
      "吾欲进孤舟，三峡水不平。",
      "吾欲载车马，太行路峥嵘。",
      "万物根一气，如何互相倾。"
    ]
  },
  {
    "volume": 373,
    "sequence": 31,
    "title": "感怀",
    "author": "孟郊",
    "content": [
      "秋气悲万物，惊风振长道。",
      "登高有所思，寒雨伤百草。",
      "平生有亲爱，零落不相保。",
      "五情今已伤，安得自能老。",
      "晨登洛阳坂，目极天茫茫。",
      "群物归大化，六龙颓西荒。",
      "豺狼日已多，草木日已霜。",
      "饥年无遗粟，众鸟去空场。",
      "路傍谁家子，白首离故乡。",
      "含酸望松柏，仰面诉穹苍。",
      "去去勿复道，苦饥形貌伤。",
      "徘徊不能寐，耿耿含酸辛。",
      "中夜登高楼，忆我旧星辰。",
      "四时互迁移，万物何时春。",
      "唯忆首阳路，永谢当时人。",
      "长安佳丽地，宫月生蛾眉。",
      "阴气凝万里，坐看芳草衰。",
      "玉堂有玄鸟，亦以从此辞。",
      "伤哉志士叹，故国多迟迟。",
      "深宫岂无乐，扰扰复何为。",
      "朝见名与利，莫还生是非。",
      "姜牙佐周武，世业永巍巍。",
      "举才天道亲，首阳谁采薇。",
      "去去荒泽远，落日当西归。",
      "羲和驻其轮，四海借馀晖。",
      "极目何萧索，惊风正离披。",
      "鸱鸮鸣高树，众鸟相因依。",
      "东方有一士，岁暮常苦饥。",
      "主人数相问，脉脉今何为。",
      "贫贱亦有乐，且愿掩柴扉。",
      "火云流素月，三五何明明。",
      "光曜侵白日，贤愚迷至精。",
      "四时更变化，天道有亏盈。",
      "常恐今已没，须臾还复生。",
      "河梁暮相遇，草草不复言。",
      "汉家正离乱，王粲别荆蛮。",
      "野泽何萧条，悲风振空山。",
      "举头是星辰，念我何时还。",
      "亲爱久别散，形神各离迁。",
      "未为生死诀，长在心目间。",
      "有鸟东西来，哀鸣过我前。",
      "愿飞浮云外，饮啄见青天。"
    ]
  },
  {
    "volume": 373,
    "sequence": 32,
    "title": "达士",
    "author": "孟郊",
    "content": [
      "四时如逝水，百川皆东波。",
      "青春去不还，白发镊更多。",
      "达人识元化，变愁为高歌。",
      "倾产取一醉，富者奈贫何。",
      "君看土中宅，富贵无偏颇。"
    ]
  },
  {
    "volume": 373,
    "sequence": 33,
    "title": "暮秋感思",
    "author": "孟郊",
    "content": [
      "西风吹垂杨，条条脆如藕。",
      "上有噪日蝉，催人成皓首。",
      "亦恐旅步难，何独朱颜丑。",
      "欲慰一时心，莫如千日酒。",
      "优哉遵渚鸿，自得养身旨。",
      "不啄太仓粟，不饮方塘水。",
      "振羽戛浮云，罝罗任徒尔。"
    ]
  },
  {
    "volume": 373,
    "sequence": 34,
    "title": "古兴",
    "author": "孟郊",
    "content": [
      "楚血未干衣，荆虹尚埋辉。",
      "痛玉不痛身，抱璞求所归。"
    ]
  },
  {
    "volume": 373,
    "sequence": 35,
    "title": "劝友",
    "author": "孟郊",
    "content": [
      "至白涅不缁，至交淡不疑。",
      "人生静躁殊，莫厌相箴规。",
      "胶漆武可接，金兰文可思。",
      "堪嗟无心人，不如松柏枝。"
    ]
  },
  {
    "volume": 373,
    "sequence": 36,
    "title": "夷门雪赠主人（是赠陆长源，陆有答诗）",
    "author": "孟郊",
    "content": [
      "夷门贫士空吟雪，夷门豪士皆饮酒。",
      "酒声欢闲入雪销，雪声激切悲枯朽。",
      "悲欢不同归去来，万里春风动江柳。"
    ]
  },
  {
    "volume": 373,
    "sequence": 37,
    "title": "尧歌（一作舜歌，赏郑氏庄客去妇）",
    "author": "孟郊",
    "content": [
      "尔室何不安，尔孝无与齐。",
      "一言应对姑，一度为出妻。",
      "往辙才晚钟，还辙及晨鸡。",
      "往还迹徒新，很戾竟独迷。",
      "娥女无礼数，污家如粪泥。",
      "父母吞声哭，禽鸟亦为啼。",
      "如何天与恶，不得和鸣栖。",
      "山色挽心肝，将归尽日看。",
      "村肩篮舆子，野坐白发官。",
      "莺弄方短短，花明碎攒攒。",
      "琉璃堆可掬，琴瑟饶多欢。",
      "翠韵仙窈窕，岚漪出无端。",
      "养馆洞庭秋，响答虚吹弹。"
    ]
  }
]