[
  {
    "volume": 131,
    "sequence": 1,
    "title": "古意二首",
    "author": "祖咏",
    "content": [
      "夫差日淫放，举国求妃嫔。",
      "自谓得王宠，代间无美人。",
      "碧罗象天阁，坐辇乘芳春。",
      "宫女数千骑，常游江水滨。",
      "年深玉颜老，时薄花妆新。",
      "拭泪下金殿，娇多不顾身。",
      "生前妒歌舞，死后同灰尘。",
      "冢墓令人哀，哀于铜雀台。",
      "楚王竟何去，独自留巫山。",
      "偏使世人见，迢迢江汉间。",
      "驻舟春谿里，誓愿拜灵颜。",
      "梦寐睹神女，金沙鸣珮环。",
      "闲艳绝世姿，令人气力微。",
      "含笑默不语，化作朝云飞。"
    ]
  },
  {
    "volume": 131,
    "sequence": 2,
    "title": "渡淮河寄平一",
    "author": "祖咏",
    "content": [
      "天色混波涛，岸阴匝村墅。",
      "微微汉祖庙，隐隐江陵渚。",
      "云树森已重，时明郁相拒。"
    ]
  },
  {
    "volume": 131,
    "sequence": 3,
    "title": "归汝坟山庄留别卢象",
    "author": "祖咏",
    "content": [
      "淹留岁将晏，久废南山期。",
      "旧业不见弃，还山从此辞。",
      "沤麻入南涧，刈麦向东菑。",
      "对酒鸡黍熟，闭门风雪时。",
      "非君一延首，谁慰遥相思。"
    ]
  },
  {
    "volume": 131,
    "sequence": 4,
    "title": "夕次圃田店",
    "author": "祖咏",
    "content": [
      "前路入郑郊，尚经百馀里。",
      "马烦时欲歇，客归程未已。",
      "落日桑柘阴，遥村烟火起。",
      "西还不遑宿，中夜渡泾水。"
    ]
  },
  {
    "volume": 131,
    "sequence": 5,
    "title": "田家即事",
    "author": "祖咏",
    "content": [
      "旧居东皋上，左右俯荒村。",
      "樵路前傍岭，田家遥对门。",
      "欢娱始披拂，惬意在郊原。",
      "馀霁荡川雾，新秋仍昼昏。",
      "攀条憩林麓，引水开泉源。",
      "稼穑岂云倦，桑麻今正繁。",
      "方求静者赏，偶与潜夫论。",
      "鸡黍何必具，吾心知道尊。"
    ]
  },
  {
    "volume": 131,
    "sequence": 6,
    "title": "扈从御宿池",
    "author": "祖咏",
    "content": [
      "君王既巡狩，辇道入秦京。",
      "远树低枪垒，孤峰入幔城。",
      "寒疏清禁漏，夜警羽林兵。",
      "谁念迷方客，长怀魏阙情。"
    ]
  },
  {
    "volume": 131,
    "sequence": 7,
    "title": "赠苗发员外（一作李端诗）",
    "author": "祖咏",
    "content": [
      "宿雨朝来歇，空山天气清。",
      "盘云双鹤下，隔水一蝉鸣。",
      "古道黄花落，平芜赤烧生。",
      "茂陵虽有病，犹得伴君行。"
    ]
  },
  {
    "volume": 131,
    "sequence": 8,
    "title": "答王维留宿",
    "author": "祖咏",
    "content": [
      "四年不相见，相见复何为。",
      "握手言未毕，却令伤别离。",
      "升堂还驻马，酌醴便呼儿。",
      "语嘿自相对，安用傍人知。"
    ]
  },
  {
    "volume": 131,
    "sequence": 9,
    "title": "长乐驿留别卢象裴总",
    "author": "祖咏",
    "content": [
      "朝来已握手，宿别更伤心。",
      "灞水行人渡，商山驿路深。",
      "故情君且足，谪宦我难任。",
      "直道皆如此，谁能泪满襟。"
    ]
  },
  {
    "volume": 131,
    "sequence": 10,
    "title": "送刘高邮棁使入都",
    "author": "祖咏",
    "content": [
      "常闻积归思，昨夜又兼秋。",
      "乡路京华远，王程江水流。",
      "吴歌喧两岸，楚客醉孤舟。",
      "渐觉潮初上，凄然多暮愁。"
    ]
  },
  {
    "volume": 131,
    "sequence": 11,
    "title": "宴吴王宅",
    "author": "祖咏",
    "content": [
      "吴王承国宠，列第禁城东。",
      "连夜征词客，当春试舞童。",
      "砌分池水岸，窗度竹林风。",
      "更待西园月，金尊乐未终。"
    ]
  },
  {
    "volume": 131,
    "sequence": 12,
    "title": "观华岳",
    "author": "祖咏",
    "content": [
      "西入秦关口，南瞻驿路连。",
      "彩云生阙下，松树到祠边。",
      "作镇当官道，雄都俯大川。",
      "莲峰径上处，仿佛有神仙。"
    ]
  },
  {
    "volume": 131,
    "sequence": 13,
    "title": "泗上冯使君南楼作",
    "author": "祖咏",
    "content": [
      "井邑连淮泗，南楼向晚过。",
      "望滩沙鹭起，寻岸浴童歌。",
      "近海云偏出，兼秋雨更多。",
      "明晨拟回棹，乡思恨风波。"
    ]
  },
  {
    "volume": 131,
    "sequence": 14,
    "title": "苏氏别业",
    "author": "祖咏",
    "content": [
      "别业居幽处，到来生隐心。",
      "南山当户牖，沣水映园林。",
      "屋覆经冬雪，庭昏未夕阴。",
      "寥寥人境外，闲坐听春禽。"
    ]
  },
  {
    "volume": 131,
    "sequence": 15,
    "title": "汝坟别业",
    "author": "祖咏",
    "content": [
      "失路农为业，移家到汝坟。",
      "独愁常废卷，多病久离群。",
      "鸟雀垂窗柳，虹霓出涧云。",
      "山中无外事，樵唱有时闻。"
    ]
  },
  {
    "volume": 131,
    "sequence": 16,
    "title": "陆浑水亭",
    "author": "祖咏",
    "content": [
      "昼眺伊川曲，岩间霁色明。",
      "浅沙平有路，流水漫无声。",
      "浴鸟沿波聚，潜鱼触钓惊。",
      "更怜春岸绿，幽意满前楹。"
    ]
  },
  {
    "volume": 131,
    "sequence": 17,
    "title": "过郑曲",
    "author": "祖咏",
    "content": [
      "路向荣川谷，晴来望尽通。",
      "细烟生水上，圆月在舟中。",
      "岸势迷行客，秋声乱草虫。",
      "旅怀劳自慰，淅淅有凉风。"
    ]
  },
  {
    "volume": 131,
    "sequence": 18,
    "title": "宿陈留李少府揆厅",
    "author": "祖咏",
    "content": [
      "相知有叔卿，讼简夜弥清。",
      "旅泊倦愁卧，堂空闻曙更。",
      "风帘摇烛影，秋雨带虫声。",
      "归思那堪说，悠悠限洛城。"
    ]
  },
  {
    "volume": 131,
    "sequence": 19,
    "title": "题韩少府水亭",
    "author": "祖咏",
    "content": [
      "梅福幽栖处，佳期不忘还。",
      "鸟吟当户竹，花绕傍池山。",
      "水气侵阶冷，松阴覆座闲。",
      "宁知武陵趣，宛在市朝间。"
    ]
  },
  {
    "volume": 131,
    "sequence": 20,
    "title": "题远公经台",
    "author": "祖咏",
    "content": [
      "兰若无人到，真僧出复稀。",
      "苔侵行道席，云湿坐禅衣。",
      "涧鼠缘香案，山蝉噪竹扉。",
      "世间长不见，宁止暂忘归。"
    ]
  },
  {
    "volume": 131,
    "sequence": 21,
    "title": "中峰居喜见苗发（一作李端诗）",
    "author": "祖咏",
    "content": [
      "自得中峰住，深林亦闭关。",
      "经秋无客到，入夜有僧还。",
      "暗涧泉声小，荒冈树影闲。",
      "高窗不可望，星月满空山。"
    ]
  },
  {
    "volume": 131,
    "sequence": 22,
    "title": "江南旅情",
    "author": "祖咏",
    "content": [
      "楚山不可极，归路但萧条。",
      "海色晴看雨，江声夜听潮。",
      "剑留南斗近，书寄北风遥。",
      "为报空潭橘，无媒寄洛桥。"
    ]
  },
  {
    "volume": 131,
    "sequence": 23,
    "title": "泊扬子津",
    "author": "祖咏",
    "content": [
      "才入维扬郡，乡关此路遥。",
      "林藏初过雨，风退欲归潮。",
      "江火明沙岸，云帆碍浦桥。",
      "客衣今日薄，寒气近来饶。"
    ]
  },
  {
    "volume": 131,
    "sequence": 24,
    "title": "晚泊金陵水亭",
    "author": "祖咏",
    "content": [
      "江亭当废国，秋景倍萧骚。",
      "夕照明残垒，寒潮涨古濠。",
      "就田看鹤大，隔水见僧高。",
      "无限前朝事，醒吟易觉劳。"
    ]
  },
  {
    "volume": 131,
    "sequence": 25,
    "title": "七夕",
    "author": "祖咏",
    "content": [
      "闺女求天女，更阑意未阑。",
      "玉庭开粉席，罗袖捧金盘。",
      "向月穿针易，临风整线难。",
      "不知谁得巧，明旦试相看。"
    ]
  },
  {
    "volume": 131,
    "sequence": 26,
    "title": "望蓟门",
    "author": "祖咏",
    "content": [
      "燕台一望客心惊，箫鼓喧喧汉将营。",
      "万里寒光生积雪，三边曙色动危旌。",
      "沙场烽火连胡月，海畔云山拥蓟城。",
      "少小虽非投笔吏，论功还欲请长缨。"
    ]
  },
  {
    "volume": 131,
    "sequence": 27,
    "title": "家园夜坐寄郭微",
    "author": "祖咏",
    "content": [
      "前阶微雨歇，开户散窥林。",
      "月出夜方浅，水凉池更深。",
      "馀风生竹树，清露薄衣襟。",
      "遇物遂遥叹，怀人滋远心。",
      "依稀成梦想，影响绝徽音。",
      "谁念穷居者，明时嗟陆沉。"
    ]
  },
  {
    "volume": 131,
    "sequence": 28,
    "title": "酬汴州李别驾赠",
    "author": "祖咏",
    "content": [
      "秋风多客思，行旅厌艰辛。",
      "自洛非才子，游梁得主人。",
      "文章参末议，荣贱岂同伦。",
      "叹逝逢三演，怀贤忆四真。",
      "情因恩旧好，契托死生亲。",
      "所愧能投赠，清言益润身。"
    ]
  },
  {
    "volume": 131,
    "sequence": 29,
    "title": "清明宴司勋刘郎中别业",
    "author": "祖咏",
    "content": [
      "田家复近臣，行乐不违亲。",
      "霁日园林好，清明烟火新。",
      "以文长会友，唯德自成邻。",
      "池照窗阴晚，杯香药味春。",
      "檐前花覆地，竹外鸟窥人。",
      "何必桃源里，深居作隐沦。"
    ]
  },
  {
    "volume": 131,
    "sequence": 30,
    "title": "汝坟秋同仙州王长史翰闻百舌鸟",
    "author": "祖咏",
    "content": [
      "秋天闻好鸟，惊起出帘帷。",
      "却念殊方月，能鸣巳后时。",
      "迁乔诚可早，出谷此何迟。",
      "顾影惭无对，怀群空所思。",
      "凄凉岁欲晚，萧索燕将辞。",
      "留听未终曲，弥令心独悲。",
      "高飞凭力致，巧啭任天姿。",
      "返覆知而静，间关断若遗。",
      "花繁上林路，霜落汝川湄。",
      "且长凌风翮，乘春自有期。"
    ]
  },
  {
    "volume": 131,
    "sequence": 31,
    "title": "送丘为下第",
    "author": "祖咏",
    "content": [
      "沧江一身客，献赋空十年。",
      "明主岂能好，今人谁举贤。",
      "国门税征驾，旅食谋归旋。",
      "皦日媚春水，绿蘋香客船。",
      "无媒既不达，予亦思归田。"
    ]
  },
  {
    "volume": 131,
    "sequence": 32,
    "title": "赠苗发员外",
    "author": "祖咏",
    "content": [
      "朱户敞高扉，青槐碍落晖。",
      "八龙乘庆重，三虎递朝归。",
      "坐竹人声绝，横琴鸟语稀。",
      "花惭潘岳貌，年称老莱衣。",
      "叶暗朱樱熟，丝长粉蝶飞。",
      "应怜鲁儒贱，空与故山违。"
    ]
  },
  {
    "volume": 131,
    "sequence": 33,
    "title": "寄王长史",
    "author": "祖咏",
    "content": [
      "汝颍俱宿好，往来托层峦。",
      "终日何寂寞，绕篱生蕙兰。"
    ]
  },
  {
    "volume": 131,
    "sequence": 34,
    "title": "别怨",
    "author": "祖咏",
    "content": [
      "送别到中流，秋船倚渡头。",
      "相看尚不远，未可即回舟。"
    ]
  },
  {
    "volume": 131,
    "sequence": 35,
    "title": "终南望馀雪",
    "author": "祖咏",
    "content": [
      "终南阴岭秀，积雪浮云端。",
      "林表明霁色，城中增暮寒。"
    ]
  },
  {
    "volume": 131,
    "sequence": 36,
    "title": "句",
    "author": "祖咏",
    "content": [
      "不知叠嶂夜来雨，清晓石楠花乱流。"
    ]
  }
]