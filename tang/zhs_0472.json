[
  {
    "volume": 472,
    "sequence": 1,
    "title": "奉陪吕使君楼上夜看花",
    "author": "段弘古",
    "content": [
      "城上芳园花满枝，城头太守夜看时。",
      "为报林中高举烛，感人情思欲题诗。"
    ]
  },
  {
    "volume": 472,
    "sequence": 2,
    "title": "所居寺院凉夜书情，呈上吕和叔温郎中",
    "author": "何元上",
    "content": [
      "庾公念病宜清暑，遣向僧家占上方。",
      "月光似水衣裳湿，松气如秋枕簟凉。",
      "幸以薄才当客次，无因弱羽逐鸾翔。",
      "何由一示云霄路，肠断星星两鬓霜。"
    ]
  },
  {
    "volume": 472,
    "sequence": 3,
    "title": "塞上闻笛（一作和王七度玉门关上吹笛）",
    "author": "宋济",
    "content": [
      "胡儿吹笛戍楼间，楼上萧条海月闲。",
      "借问梅花何处落，风吹一夜满关山。"
    ]
  },
  {
    "volume": 472,
    "sequence": 4,
    "title": "东邻美人歌",
    "author": "宋济",
    "content": [
      "花暖江城斜日阴，莺啼绣户晓云深。",
      "春风不道珠帘隔，传得歌声与客心。"
    ]
  },
  {
    "volume": 472,
    "sequence": 5,
    "title": "题李八百洞",
    "author": "符载",
    "content": [
      "太极之年混沌坼，此山亦是神仙宅。",
      "后世何人来飞升，紫阳真人李八百。"
    ]
  },
  {
    "volume": 472,
    "sequence": 6,
    "title": "甘州歌",
    "author": "符载",
    "content": [
      "月里嫦娥不画眉，只将云雾作罗衣。",
      "不知梦逐青鸾去，犹把花枝盖面归。"
    ]
  },
  {
    "volume": 472,
    "sequence": 7,
    "title": "句",
    "author": "符载",
    "content": [
      "绿迸穿篱笋，红飘隔户花。"
    ]
  },
  {
    "volume": 472,
    "sequence": 8,
    "title": "贞元八年十二月谒先主庙绝句三首",
    "author": "张俨",
    "content": [
      "仗顺继皇业，并吞势由己。",
      "天命屈雄图，谁歌大风起。",
      "得股肱贤明，能以奇用兵。",
      "何事伤客情，何人归帝京。",
      "雄名垂竹帛，荒陵压阡陌。",
      "终古更何闻，悲风入松柏。"
    ]
  },
  {
    "volume": 472,
    "sequence": 9,
    "title": "题安乐山（合江青溪上六七里，隋刘珍登真之地，有祠）",
    "author": "先汪",
    "content": [
      "碧峰横倚白云端，隋氏真人化迹残。",
      "翠柏不凋龙骨瘦，石泉犹在镜光寒。"
    ]
  },
  {
    "volume": 472,
    "sequence": 10,
    "title": "姑熟杂咏（一作李白诗）·姑熟溪",
    "author": "李赤",
    "content": [
      "爱此溪水闲，乘流兴无极。",
      "击楫怕鸥惊，垂竿待鱼食。",
      "波翻晓霞影，岸叠春山色。",
      "何处浣纱人，红颜未相识。"
    ]
  },
  {
    "volume": 472,
    "sequence": 11,
    "title": "姑熟杂咏·丹阳湖",
    "author": "李赤",
    "content": [
      "湖与元气通，风波浩难止。",
      "天外贾客归，云间片帆起。",
      "龟游莲叶上，鸟宿芦花里。",
      "少女棹舟归，歌声逐流水。"
    ]
  },
  {
    "volume": 472,
    "sequence": 12,
    "title": "姑熟杂咏·谢公宅",
    "author": "李赤",
    "content": [
      "青山日将暝，寂寞谢公宅。",
      "竹里无人声，池中虚月白。",
      "荒庭衰草遍，废井苍苔积。",
      "唯有清风闻，时时起泉石。"
    ]
  },
  {
    "volume": 472,
    "sequence": 13,
    "title": "姑熟杂咏·凌歊台",
    "author": "李赤",
    "content": [
      "旷望登古台，台高极人目。",
      "叠嶂列远空，闲花杂平陆。",
      "白云入窗牖，野翠生松竹。",
      "欲览碑上文，苔侵岂堪读。"
    ]
  },
  {
    "volume": 472,
    "sequence": 14,
    "title": "姑熟杂咏·桓公井",
    "author": "李赤",
    "content": [
      "桓公名已古，废井曾未竭。",
      "石甃冷苍苔，寒泉湛孤月。",
      "秋来桐暂落，春至桃还发。",
      "路远人罕窥，谁能见清澈。"
    ]
  },
  {
    "volume": 472,
    "sequence": 15,
    "title": "姑熟杂咏·慈姥竹",
    "author": "李赤",
    "content": [
      "野竹攒石生，含烟映江岛。",
      "翠色落波深，虚声带寒早。",
      "龙吟曾未听，凤曲吹应好。",
      "不学蒲柳凋，贞心常自保。"
    ]
  },
  {
    "volume": 472,
    "sequence": 16,
    "title": "姑熟杂咏·望夫山",
    "author": "李赤",
    "content": [
      "颙望临碧空，怨情感离别。",
      "芳草不知愁，岩花但争发。",
      "云山万重隔，音信千里绝。",
      "春去秋复来，相思几时歇。"
    ]
  },
  {
    "volume": 472,
    "sequence": 17,
    "title": "姑熟杂咏·牛渚矶",
    "author": "李赤",
    "content": [
      "绝壁临巨川，连峰势相向。",
      "乱石流洑间，回波自成浪。",
      "但惊群木秀，莫测精灵状。",
      "更听猿夜啼，忧心醉江上。"
    ]
  },
  {
    "volume": 472,
    "sequence": 18,
    "title": "姑熟杂咏·灵墟山",
    "author": "李赤",
    "content": [
      "丁令辞世人，拂衣向仙路。",
      "伏炼九丹成，方随五云去。",
      "松萝蔽幽洞，桃杏深隐处。",
      "不知曾化鹤，辽海归几度。"
    ]
  },
  {
    "volume": 472,
    "sequence": 19,
    "title": "姑熟杂咏·天门山",
    "author": "李赤",
    "content": [
      "迥出江水上，双峰自相对。",
      "岸映松色寒，石分浪花碎。",
      "参差远天际，缥缈晴霞外。",
      "落日舟去遥，回首沈青霭。"
    ]
  },
  {
    "volume": 472,
    "sequence": 20,
    "title": "敕赠康尚书美人",
    "author": "薛zm",
    "content": [
      "纡天门喜气晓氛氲，圣主临轩召冠军。",
      "欲令从此行霖雨，先赐巫山一片云。"
    ]
  },
  {
    "volume": 472,
    "sequence": 21,
    "title": "将赴东都上李相国",
    "author": "孙叔向",
    "content": [
      "四海兵初偃，平津阁正开。",
      "谁知大炉火，还有不然灰。"
    ]
  },
  {
    "volume": 472,
    "sequence": 22,
    "title": "题昭应温泉",
    "author": "孙叔向",
    "content": [
      "一道温泉绕御楼，先皇曾向此中游。",
      "虽然水是无情物，也到宫前咽不流。"
    ]
  },
  {
    "volume": 472,
    "sequence": 23,
    "title": "送咸安公主",
    "author": "孙叔向",
    "content": [
      "卤簿迟迟出国门，汉家公主嫁乌孙。",
      "玉颜便向穹庐去，卫霍空承明主恩。"
    ]
  },
  {
    "volume": 472,
    "sequence": 24,
    "title": "边城柳",
    "author": "刘皂",
    "content": [
      "一株新柳色，十里断孤城。",
      "为近东西路，长悬离别情。"
    ]
  },
  {
    "volume": 472,
    "sequence": 25,
    "title": "长门怨三首",
    "author": "刘皂",
    "content": [
      "雨滴长门秋夜长，愁心和雨到昭阳。",
      "泪痕不学君恩断，拭却千行更万行。",
      "宫殿沈沈月欲分，昭阳更漏不堪闻。",
      "珊瑚枕上千行泪，不是思君是恨君。",
      "蝉鬓慵梳倚帐门，蛾眉不扫惯承恩。",
      "旁人未必知心事，一面残妆空泪痕。"
    ]
  },
  {
    "volume": 472,
    "sequence": 26,
    "title": "旅次朔方（一作贾岛诗）",
    "author": "刘皂",
    "content": [
      "客舍并州数十霜，归心日夜忆咸阳。",
      "无端又渡桑干水，却望并州似故乡。"
    ]
  },
  {
    "volume": 472,
    "sequence": 27,
    "title": "早起",
    "author": "杨厚",
    "content": [
      "星汉转寒更，伊余索寞情。",
      "钟催归梦断，雁引远愁生。",
      "危壁兰光暗，疏帘露气清。",
      "闲庭聊一望，海日未分明。"
    ]
  },
  {
    "volume": 472,
    "sequence": 28,
    "title": "长门怨",
    "author": "裴交泰",
    "content": [
      "自闭长门经几秋，罗衣湿尽泪还流。",
      "一种蛾眉明月夜，南宫歌管北宫愁。"
    ]
  },
  {
    "volume": 472,
    "sequence": 29,
    "title": "禁中送任山人",
    "author": "李秘",
    "content": [
      "子去非长往，君恩取大还。",
      "补天留彩石，缩地入青山。",
      "献寿千春外，来朝数月间。",
      "莫抛残药物，窃取驻童颜。"
    ]
  },
  {
    "volume": 472,
    "sequence": 30,
    "title": "府试中元观道流步虚（一作殷尧藩诗）",
    "author": "殷尧恭",
    "content": [
      "玄都开秘箓，白石礼先生。",
      "上界秋光静，中元夜景清。",
      "星辰朝帝处，鸾鹤步虚声。",
      "玉洞花长发，珠宫月最明。",
      "扫坛天地肃，投简鬼神惊。",
      "倘赐刀圭药，还成不死名。"
    ]
  },
  {
    "volume": 472,
    "sequence": 31,
    "title": "王仙坛",
    "author": "林杰",
    "content": [
      "羽客已登仙路去，丹炉草木尽凋残。",
      "不知千载归何日，空使时人扫旧坛。"
    ]
  },
  {
    "volume": 472,
    "sequence": 32,
    "title": "乞巧",
    "author": "林杰",
    "content": [
      "七夕今宵看碧霄，牵牛织女渡河桥。",
      "家家乞巧望秋月，穿尽红丝几万条。"
    ]
  },
  {
    "volume": 472,
    "sequence": 33,
    "title": "句",
    "author": "林杰",
    "content": [
      "金盘摘下挂朱颗，红壳开时饮玉浆。"
    ]
  },
  {
    "volume": 472,
    "sequence": 34,
    "title": "哭林杰",
    "author": "郑立之",
    "content": [
      "才高未及贾生年，何事孤魂逐逝川。",
      "萤聚帐中人已去，鹤离台上月空圆。"
    ]
  },
  {
    "volume": 472,
    "sequence": 35,
    "title": "咏和亲",
    "author": "苏郁",
    "content": [
      "关月夜悬青冢镜，寒云秋薄汉宫罗。",
      "君王莫信和亲策，生得胡雏虏更多。"
    ]
  },
  {
    "volume": 472,
    "sequence": 36,
    "title": "鹦鹉词",
    "author": "苏郁",
    "content": [
      "莫把金笼闭鹦鹉，个个分明解人语。",
      "忽然更向君前言，三十六宫愁几许。"
    ]
  },
  {
    "volume": 472,
    "sequence": 37,
    "title": "步虚词",
    "author": "苏郁",
    "content": [
      "十二楼藏玉堞中，凤凰双宿碧芙蓉。",
      "流霞浅酌谁同醉，今夜笙歌第几重。"
    ]
  },
  {
    "volume": 472,
    "sequence": 38,
    "title": "句",
    "author": "苏郁",
    "content": [
      "吟倚雨残树，月收山下村。"
    ]
  },
  {
    "volume": 472,
    "sequence": 39,
    "title": "赋得琢玉成器",
    "author": "浩虚舟",
    "content": [
      "已沐识坚贞，应怜器未成。",
      "辉山方可重，散璞乍堪惊。",
      "玷灭随心正，瑕消夺眼明。",
      "琢磨虹气在，拂拭水容生。",
      "赏玩冰光冷，提携月魄轻。",
      "伫当亲捧握，瑚琏幸齐名。"
    ]
  },
  {
    "volume": 472,
    "sequence": 40,
    "title": "责商山四皓",
    "author": "蔡京",
    "content": [
      "秦末家家思逐鹿，商山四皓独忘机。",
      "如何鬓发霜相似，更出深山定是非。"
    ]
  },
  {
    "volume": 472,
    "sequence": 41,
    "title": "假节邕交道由吴溪",
    "author": "蔡京",
    "content": [
      "停桡横水中，举目孤烟外。",
      "借问吴溪人，谁家有山卖。"
    ]
  },
  {
    "volume": 472,
    "sequence": 42,
    "title": "咏子规",
    "author": "蔡京",
    "content": [
      "千年冤魄化为禽，永逐悲风叫远林。",
      "愁血滴花春艳死，月明飘浪冷光沉。",
      "凝成紫塞风前泪，惊破红楼梦里心。",
      "肠断楚词归不得，剑门迢递蜀江深。"
    ]
  },
  {
    "volume": 472,
    "sequence": 43,
    "title": "献蔡京",
    "author": "张顶",
    "content": [
      "抛却长竿卷却丝，手持蓑笠献新诗。",
      "临川太守清如镜，不是渔人下钓时。"
    ]
  }
]