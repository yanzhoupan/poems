[
  {
    "volume": 248,
    "sequence": 1,
    "title": "题刘相公三湘图",
    "author": "郎士元",
    "content": [
      "昔别醉衡霍，迩来忆南州。",
      "今朝平津邸，兼得潇湘游。",
      "稍辨郢门树，依然芳杜洲。",
      "微明三巴峡，咫尺万里流。",
      "飞鸟不知倦，远帆生暮愁。",
      "涔阳指天末，北渚空悠悠。",
      "枕上见渔父，坐中常狎鸥。",
      "谁言魏阙下，自有东山幽。"
    ]
  },
  {
    "volume": 248,
    "sequence": 2,
    "title": "长安逢故人",
    "author": "郎士元",
    "content": [
      "数年音信断，不意在长安。",
      "马上相逢久，人中欲认难。",
      "一官今懒道，双鬓竟羞看。",
      "莫问生涯事，只应持钓竿。"
    ]
  },
  {
    "volume": 248,
    "sequence": 3,
    "title": "送韦湛判官",
    "author": "郎士元",
    "content": [
      "高阁晴江上，重阳古戍间。",
      "聊因送归客，更此望乡山。",
      "惜别心能醉，经秋鬓自斑。",
      "临流兴不尽，惆怅水云间。"
    ]
  },
  {
    "volume": 248,
    "sequence": 4,
    "title": "送长沙韦明府",
    "author": "郎士元",
    "content": [
      "秋入长沙县，萧条旅宦心。",
      "烟波连桂水，官舍映枫林。",
      "云日楚天暮，沙汀白露深。",
      "遥知讼堂里，佳政在鸣琴。"
    ]
  },
  {
    "volume": 248,
    "sequence": 5,
    "title": "送孙愿",
    "author": "郎士元",
    "content": [
      "悠然富春客，忆与暮潮归。",
      "擢第人多羡，如君独步稀。",
      "乱流江渡浅，远色海山微。",
      "若访新安路，严陵有钓矶。"
    ]
  },
  {
    "volume": 248,
    "sequence": 6,
    "title": "送林宗配雷州（一作送王棼流雷州）",
    "author": "郎士元",
    "content": [
      "昨日三峰尉，今朝万里人。",
      "平生任孤直，岂是不防身。",
      "海雾多为瘴，山雷乍作邻。",
      "遥怜北户月，与子独相亲。"
    ]
  },
  {
    "volume": 248,
    "sequence": 7,
    "title": "送洪州李别驾之任",
    "author": "郎士元",
    "content": [
      "南去秋江远，孤舟兴自多。",
      "能将流水引，更入洞庭波。",
      "夏口帆初上，浔阳雁正过。",
      "知音在霄汉，佐郡岂蹉跎。"
    ]
  },
  {
    "volume": 248,
    "sequence": 8,
    "title": "送杨中丞和蕃",
    "author": "郎士元",
    "content": [
      "锦车登陇日，边草正萋萋。",
      "旧好寻君长，新愁听鼓鼙。",
      "河源飞鸟外，雪岭大荒西。",
      "汉垒今犹在，遥知路不迷。"
    ]
  },
  {
    "volume": 248,
    "sequence": 9,
    "title": "送李将军赴定州（一作送彭将军）",
    "author": "郎士元",
    "content": [
      "双旌汉飞将，万里授横戈。",
      "春色临边尽，黄云出塞多。",
      "鼓鼙悲绝漠，烽戍隔长河。",
      "莫断阴山路，天骄已请和。"
    ]
  },
  {
    "volume": 248,
    "sequence": 10,
    "title": "关羽祠送高员外还荆州",
    "author": "郎士元",
    "content": [
      "将军禀天姿，义勇冠今昔。",
      "走马百战场，一剑万人敌。",
      "虽为感恩者，竟是思归客。",
      "流落荆巫间，裴回故乡隔。",
      "离筵对祠宇，洒酒暮天碧。",
      "去去勿复言，衔悲向陈迹。"
    ]
  },
  {
    "volume": 248,
    "sequence": 11,
    "title": "送张南史（一作寄李纾）",
    "author": "郎士元",
    "content": [
      "雨馀深巷静，独酌送残春。",
      "车马虽嫌僻，莺花不弃贫。",
      "虫丝粘户网，鼠迹印床尘。",
      "借问山阳会，如今有几人。"
    ]
  },
  {
    "volume": 248,
    "sequence": 12,
    "title": "送奚贾归吴",
    "author": "郎士元",
    "content": [
      "东南富春渚，曾是谢公游。",
      "今日奚生去，新安江正秋。",
      "水清迎过客，霜叶落行舟。",
      "遥想赤亭下，闻猿应夜愁。"
    ]
  },
  {
    "volume": 248,
    "sequence": 13,
    "title": "送陆员外赴潮州",
    "author": "郎士元",
    "content": [
      "含香台上客，剖竹海边州。",
      "楚地多归信，闽溪足乱流。",
      "今朝永嘉兴，重见谢公游。"
    ]
  },
  {
    "volume": 248,
    "sequence": 14,
    "title": "送裴补阙入河南幕",
    "author": "郎士元",
    "content": [
      "皎然青琐客，何事动行轩。",
      "苦节酬知己，清吟去掖垣。",
      "秋城临海树，寒月上营门。",
      "邹鲁诗书国，应无鼙鼓喧。"
    ]
  },
  {
    "volume": 248,
    "sequence": 15,
    "title": "送韩司直路出延陵（一作刘长卿诗）",
    "author": "郎士元",
    "content": [
      "游吴还适越，来往任风波。",
      "复送王孙去，其如春草何。",
      "岸明残雪在，潮满夕阳多。",
      "季子留遗庙，停舟试一过。"
    ]
  },
  {
    "volume": 248,
    "sequence": 16,
    "title": "盩厔县郑礒宅送钱大（一作送别钱起，又作送友人别）",
    "author": "郎士元",
    "content": [
      "暮蝉不可听，落叶岂堪闻。",
      "共是悲秋客，那知此路分。",
      "荒城背流水，远雁入寒云。",
      "陶令门前菊，馀花可赠君。"
    ]
  },
  {
    "volume": 248,
    "sequence": 17,
    "title": "送元诜还丹阳别业",
    "author": "郎士元",
    "content": [
      "已知成傲吏，复见解朝衣。",
      "应向丹阳郭，秋山独掩扉。",
      "草堂连古寺，江日动晴晖。",
      "一别沧洲远，兰桡几岁归。"
    ]
  },
  {
    "volume": 248,
    "sequence": 18,
    "title": "送崔侍御往容州宣慰",
    "author": "郎士元",
    "content": [
      "秦原独立望湘川，击隼南飞向楚天。",
      "奉诏不言空问俗，清时因得访遗贤。",
      "荆门晓色兼梅雨，桂水春风过客船。",
      "畴昔常闻陆贾说，故人今日岂徒然。"
    ]
  },
  {
    "volume": 248,
    "sequence": 19,
    "title": "朱方南郭留别皇甫冉（一作皇甫冉诗：\\n润州南郭留别）",
    "author": "郎士元",
    "content": [
      "萦回枫叶岸，留滞木兰桡。",
      "吴岫新经雨，江天正落潮。",
      "故人劳见爱，行客自无憀。",
      "若问前程事，孤云入剡遥。"
    ]
  },
  {
    "volume": 248,
    "sequence": 20,
    "title": "赠张五諲归濠州别业",
    "author": "郎士元",
    "content": [
      "常知罢官意，果与世人疏。",
      "复此凉风起，仍闻濠上居。",
      "故山期采菊，秋水忆观鱼。",
      "一去蓬蒿径，羡君闲有馀。"
    ]
  },
  {
    "volume": 248,
    "sequence": 21,
    "title": "送王司马赴润州",
    "author": "郎士元",
    "content": [
      "暂屈文为吏，聊将禄代耕。",
      "金陵且不远，山水复多名。",
      "楚塞因高出，寒潮入夜生。",
      "离心逐春草，直到建康城。"
    ]
  },
  {
    "volume": 248,
    "sequence": 22,
    "title": "留卢秦卿（一作司空曙诗）",
    "author": "郎士元",
    "content": [
      "知有前期在，欢如此夜中。",
      "无将故人酒，不及古淳风。"
    ]
  },
  {
    "volume": 248,
    "sequence": 23,
    "title": "赠强山人",
    "author": "郎士元",
    "content": [
      "或掉轻舟或杖藜，寻常适意钓前溪。",
      "草堂竹径在何处，落日孤烟寒渚西。"
    ]
  },
  {
    "volume": 248,
    "sequence": 24,
    "title": "赠韦司直",
    "author": "郎士元",
    "content": [
      "闻君感叹二毛初，旧友相依万里馀。",
      "烽火有时惊暂定，甲兵无处可安居。",
      "客来吴地星霜久，家在平陵音信疏。",
      "昨日风光还入户，登山临水意何如。"
    ]
  },
  {
    "volume": 248,
    "sequence": 25,
    "title": "石城馆酬王将军",
    "author": "郎士元",
    "content": [
      "谁能绣衣客，肯驻木兰舟。",
      "连雁沙边至，孤城江上秋。",
      "归帆背南浦，楚塞入西楼。",
      "何处看离思，沧波日夜流。"
    ]
  },
  {
    "volume": 248,
    "sequence": 26,
    "title": "酬王季友题半日村别业兼呈李明府",
    "author": "郎士元",
    "content": [
      "村映寒原日已斜，烟生密竹早归鸦。",
      "长溪南路当群岫，半景东邻照数家。",
      "门通小径连芳草，马饮春泉踏浅沙。",
      "欲待主人林上月，还思潘岳县中花。"
    ]
  },
  {
    "volume": 248,
    "sequence": 27,
    "title": "酬二十八秀才见寄",
    "author": "郎士元",
    "content": [
      "昨夜山月好，故人果相思。",
      "清光到枕上，袅袅凉风时。",
      "永意能在我，惜无携手期。"
    ]
  },
  {
    "volume": 248,
    "sequence": 28,
    "title": "冬夕寄青龙寺源公",
    "author": "郎士元",
    "content": [
      "敛屦入寒竹，安禅过漏声。",
      "高松残子落，深井冻痕生。",
      "罢磬风枝动，悬灯雪屋明。",
      "何当招我宿，乘月上方行。"
    ]
  },
  {
    "volume": 248,
    "sequence": 29,
    "title": "塞下曲",
    "author": "郎士元",
    "content": [
      "宝刀塞下儿，身经百战曾百胜，壮心竟未嫖姚知。",
      "白草山头日初没，黄沙戍下悲歌发。",
      "萧条夜静边风吹，独倚营门望秋月。"
    ]
  },
  {
    "volume": 248,
    "sequence": 30,
    "title": "柏林寺南望",
    "author": "郎士元",
    "content": [
      "溪上遥闻精舍钟，泊舟微径度深松。",
      "青山霁后云犹在，画出东南四五峰。"
    ]
  },
  {
    "volume": 248,
    "sequence": 31,
    "title": "宿杜判官江楼",
    "author": "郎士元",
    "content": [
      "适楚岂吾愿，思归秋向深。",
      "故人江楼月，永夜千里心。",
      "叶落觉乡梦，鸟啼惊越吟。",
      "寥寥更何有，断续空城砧。"
    ]
  },
  {
    "volume": 248,
    "sequence": 32,
    "title": "春宴王补阙城东别业",
    "author": "郎士元",
    "content": [
      "柳陌乍随州势转，花源忽傍竹阴开。",
      "能将瀑水清人境，直取流莺送酒杯。",
      "山下古松当绮席，檐前片雨滴春苔。",
      "地主同声复同舍，留欢不畏夕阳催。"
    ]
  },
  {
    "volume": 248,
    "sequence": 33,
    "title": "郢城西楼吟（一作张继诗）",
    "author": "郎士元",
    "content": [
      "连山尽处水萦回，山上戍门临水开。",
      "朱栏直下一百丈，日暖游鳞自相向。",
      "昔人爱险闭层城，今日爱闲江复清。",
      "沙洲枫岸无来客，草绿花红山鸟鸣。"
    ]
  },
  {
    "volume": 248,
    "sequence": 34,
    "title": "听邻家吹笙",
    "author": "郎士元",
    "content": [
      "凤吹声如隔彩霞，不知墙外是谁家。",
      "重门深锁无寻处，疑有碧桃千树花。"
    ]
  },
  {
    "volume": 248,
    "sequence": 35,
    "title": "登丹阳北楼（一作张继诗）",
    "author": "郎士元",
    "content": [
      "寒皋那可望，旅望又初还。",
      "迢递高楼上，萧条旷野闲。",
      "暮晴依远水，秋兴属连山。",
      "浮客时相见，霜凋动翠颜。"
    ]
  },
  {
    "volume": 248,
    "sequence": 36,
    "title": "题精舍寺（一作酬王季友秋夜宿露台寺见寄）",
    "author": "郎士元",
    "content": [
      "石林精舍武溪东，夜扣禅关谒远公。",
      "月在上方诸品静，僧持半偈万缘空。",
      "秋山竟日闻猿啸，落木寒泉听不穷。",
      "惟有双峰最高顶，此心期与故人同。"
    ]
  },
  {
    "volume": 248,
    "sequence": 37,
    "title": "双林寺谒傅大士",
    "author": "郎士元",
    "content": [
      "草露经前代，津梁及后人。",
      "此方今示灭，何国更分身。",
      "月色空知夜，松阴不记春。",
      "犹怜下生日，应在一微尘。"
    ]
  },
  {
    "volume": 248,
    "sequence": 38,
    "title": "题尹真人祠",
    "author": "郎士元",
    "content": [
      "窅窅云旗去不还，阴阴祠宇闭空山。",
      "我来始悟丹青妙，稽首如逢冰雪颜。"
    ]
  },
  {
    "volume": 248,
    "sequence": 39,
    "title": "山中即事",
    "author": "郎士元",
    "content": [
      "入谷多春兴，乘舟棹碧浔。",
      "山云昨夜雨，溪水晓来深。"
    ]
  },
  {
    "volume": 248,
    "sequence": 40,
    "title": "湘夫人二首（乐府诗作一首）",
    "author": "郎士元",
    "content": [
      "蛾眉对湘水，遥哭苍梧山。",
      "万乘既已殁，孤舟谁忍还。",
      "至今楚竹上，犹有泪痕斑。",
      "南有涔阳路，渺渺多新愁。",
      "桂酒神降时，回风江上秋。",
      "彩云忽无处，碧水空安流。"
    ]
  },
  {
    "volume": 248,
    "sequence": 41,
    "title": "盖少府新除江南尉问风俗",
    "author": "郎士元",
    "content": [
      "闻君作尉向江潭，吴越风烟到自谙。",
      "客路寻常随竹影，人家大底傍山岚。",
      "缘溪花木偏宜远，避地衣冠尽向南。",
      "惟有夜猿啼海树，思乡望国意难堪。"
    ]
  },
  {
    "volume": 248,
    "sequence": 42,
    "title": "春宴张舍人宅",
    "author": "郎士元",
    "content": [
      "懒寻芳草径，来接侍臣筵。",
      "山色知残雨，墙阴觉暮天。",
      "莺啼汉宫柳，花隔杜陵烟。",
      "地与东城接，春光醉目前。"
    ]
  },
  {
    "volume": 248,
    "sequence": 43,
    "title": "寄李袁州桑落酒",
    "author": "郎士元",
    "content": [
      "色比琼浆犹嫩，香同甘露仍春。",
      "十千提携一斗，远送潇湘故人。"
    ]
  },
  {
    "volume": 248,
    "sequence": 44,
    "title": "赠万生下第还吴）",
    "author": "郎士元",
    "content": [
      "直道多不偶，美才应息机。",
      "灞陵春欲暮，云海独言归。",
      "为客成白首，入门嗟布衣。",
      "莼羹若可忆，惭出掩柴扉。"
    ]
  },
  {
    "volume": 248,
    "sequence": 45,
    "title": "送大德讲时河东徐明府招",
    "author": "郎士元",
    "content": [
      "远近作人天，王城指日边。",
      "宰君迎说法，童子伴随缘。",
      "到处花为雨，行时杖出泉。",
      "今宵松月下，开阁想安禅。"
    ]
  },
  {
    "volume": 248,
    "sequence": 46,
    "title": "赴无锡别灵一上人（一作刘长卿诗，一作皇甫冉诗）",
    "author": "郎士元",
    "content": [
      "高僧本姓竺，开士旧名林。",
      "一入春山里，千峰不可寻。",
      "新年芳草遍，度日白云深。",
      "欲问微官去，悬知讶此心。"
    ]
  },
  {
    "volume": 248,
    "sequence": 47,
    "title": "送粲上人兼寄梁镇员外",
    "author": "郎士元",
    "content": [
      "季月还乡独未能，林行溪宿厌层冰。",
      "尺素欲传三署客，雪山愁送五天僧。",
      "连空朔气横秦苑。",
      "满目寒云隔灞陵。",
      "借问从来香积寺，何时携手更同登。"
    ]
  },
  {
    "volume": 248,
    "sequence": 48,
    "title": "送韦逸人归钟山（一作皇甫冉诗）",
    "author": "郎士元",
    "content": [
      "逸人归路远，弟子出山迎。",
      "服药颜犹驻，耽书癖已成。",
      "柴扉多岁月，藜杖见公卿。",
      "更作儒林传，应须载姓名。"
    ]
  },
  {
    "volume": 248,
    "sequence": 49,
    "title": "登无锡北楼（一作皇甫冉诗）",
    "author": "郎士元",
    "content": [
      "秋兴因危堞，归心过远山。",
      "风霜征雁早，江海旅人还。",
      "驿树寒仍密，渔舟晚更闲。",
      "仲宣何所赋，只欲滞柴关。"
    ]
  },
  {
    "volume": 248,
    "sequence": 50,
    "title": "和王相公题中书丛竹寄上元相公",
    "author": "郎士元",
    "content": [
      "多时仙掖里，色并翠琅玕。",
      "幽意含烟月，清阴庇蕙兰。",
      "枝繁宜露重，叶老爱天寒。",
      "竟日双鸾止，孤吟为一看。"
    ]
  },
  {
    "volume": 248,
    "sequence": 51,
    "title": "酬萧二十七侍御初秋言怀",
    "author": "郎士元",
    "content": [
      "楚客秋多兴，江林月渐生。",
      "细枝凉叶动，极浦早鸿声。",
      "胜赏睽前夕，新诗报远情。",
      "曲高惭和者，惆怅闭寒城。"
    ]
  },
  {
    "volume": 248,
    "sequence": 52,
    "title": "奉和杜相公益昌路作",
    "author": "郎士元",
    "content": [
      "春半梁山正落花，台衡受律向天涯。",
      "南去猿声傍双节，西来江色绕千家。",
      "风吹画角孤城晓，林映蛾眉片月斜。",
      "已见庙谟能喻蜀，新文更喜报金华。"
    ]
  },
  {
    "volume": 248,
    "sequence": 53,
    "title": "赋得长洲苑送李惠",
    "author": "郎士元",
    "content": [
      "草深那可访，地久阻相传。",
      "散漫三秋雨，疏芜万里烟。",
      "都迷采兰处，强记馆娃年。",
      "客有游吴者，临风思眇然。"
    ]
  },
  {
    "volume": 248,
    "sequence": 54,
    "title": "别房士清",
    "author": "郎士元",
    "content": [
      "世路还相见，偏堪泪满衣。",
      "那能郢门别，独向邺城归。",
      "平楚看蓬转，连山望鸟飞。",
      "苍苍岁阴暮，况复惜驰晖。"
    ]
  },
  {
    "volume": 248,
    "sequence": 55,
    "title": "送彭偃房由赴朝因寄钱大郎中李十七舍人",
    "author": "郎士元",
    "content": [
      "衰病已经年，西峰望楚天。",
      "风光欺鬓发，秋色换山川。",
      "寂寞浮云外，支离汉水边。",
      "平生故人远，君去话潸然。"
    ]
  },
  {
    "volume": 248,
    "sequence": 56,
    "title": "送李遂之越",
    "author": "郎士元",
    "content": [
      "未习风波事，初为东越游。",
      "露沾湖草晚，月照海山秋。",
      "梅市门何处，兰亭水向流。",
      "西兴待潮信，落日满孤舟。"
    ]
  },
  {
    "volume": 248,
    "sequence": 57,
    "title": "送郑正则徐州行营（一作皇甫冉诗）",
    "author": "郎士元",
    "content": [
      "从军非陇头，师在古徐州。",
      "气劲三河卒，功全万户侯。",
      "元戎阃外略，才子握中筹。",
      "莫听关山曲，还生塞上愁。"
    ]
  },
  {
    "volume": 248,
    "sequence": 58,
    "title": "送钱拾遗归兼寄刘校书",
    "author": "郎士元",
    "content": [
      "墟落岁阴暮，桑榆烟景昏。",
      "蝉声静空馆，雨色隔秋原。",
      "归客不可望，悠然林外村。",
      "终当报芸阁，携手醉柴门。"
    ]
  },
  {
    "volume": 248,
    "sequence": 59,
    "title": "送郴县裴明府之任兼充宣慰",
    "author": "郎士元",
    "content": [
      "白蘋楚水三湘远，芳草秦城二月初。",
      "连雁北飞看欲尽，孤舟南去意何如。",
      "渡江野老思求瘼，候馆郴人忆下车。",
      "别后天涯何所寄，故交惟有袖中书。"
    ]
  },
  {
    "volume": 248,
    "sequence": 60,
    "title": "送李敖湖南书记",
    "author": "郎士元",
    "content": [
      "怜君才与阮家同，掌记能资亚相雄。",
      "入楚岂忘看泪竹，泊舟应自爱江枫。",
      "诚知客梦烟波里，肯厌猿鸣夜雨中。",
      "莫信衡湘书不到，年年秋雁过巴东。"
    ]
  },
  {
    "volume": 248,
    "sequence": 61,
    "title": "送麹司直",
    "author": "郎士元",
    "content": [
      "曙雪苍苍兼曙云，朔风烟雁不堪闻。",
      "贫交此别无他赠，唯有青山远送君。"
    ]
  },
  {
    "volume": 248,
    "sequence": 62,
    "title": "送别",
    "author": "郎士元",
    "content": [
      "穆陵关上秋云起，安陆城边远行子。",
      "薄暮寒蝉三两声，回头故乡千万里。"
    ]
  },
  {
    "volume": 248,
    "sequence": 63,
    "title": "咸阳西楼别窦审",
    "author": "郎士元",
    "content": [
      "西楼迥起寒原上，霁日遥分万井间。",
      "小苑城隅连渭水，离宫曙色近京关。",
      "亭皋寂寞伤孤客，云雪萧条满众山。",
      "时命如今犹未偶，辞君拟欲拂衣还。"
    ]
  },
  {
    "volume": 248,
    "sequence": 64,
    "title": "闻蝉寄友人（一作李端诗）",
    "author": "郎士元",
    "content": [
      "昨日始闻莺，今朝蝉又鸣。",
      "朱颜向华发，定是几年程。",
      "故国白云远，闲居青草生。",
      "因垂数行泪，书寄十年兄。"
    ]
  },
  {
    "volume": 248,
    "sequence": 65,
    "title": "送李骑曹之灵武宁侍",
    "author": "郎士元",
    "content": [
      "一岁一归宁，凉天数骑行。",
      "河来当塞曲，山远与沙平。",
      "纵猎旗风卷，听笳帐月生。",
      "新鸿引寒色，回日满京城。"
    ]
  },
  {
    "volume": 248,
    "sequence": 66,
    "title": "冯翊西楼（一作张继诗）",
    "author": "郎士元",
    "content": [
      "城上西楼倚暮天，楼中归望正凄然。",
      "近郭乱山横古渡，野庄乔木带新烟。",
      "北风吹雁声能苦，远客辞家月再圆。",
      "陶令好文常对酒，相招一和白云篇。"
    ]
  },
  {
    "volume": 248,
    "sequence": 67,
    "title": "郢城秋望",
    "author": "郎士元",
    "content": [
      "白首思归归不得，空山闻雁雁声哀。",
      "高城落日望西北，又见秋风逐水来。"
    ]
  },
  {
    "volume": 248,
    "sequence": 68,
    "title": "夜泊湘江",
    "author": "郎士元",
    "content": [
      "湘山木落洞庭波，湘水连云秋雁多。",
      "寂寞舟中谁借问，月明只自听渔歌。"
    ]
  },
  {
    "volume": 248,
    "sequence": 69,
    "title": "留别常著",
    "author": "郎士元",
    "content": [
      "岁晏苍郊蓬转时，游人相见说归期。",
      "宓君堂上能留客，明日还家应未迟。"
    ]
  },
  {
    "volume": 248,
    "sequence": 70,
    "title": "送张光归吴",
    "author": "郎士元",
    "content": [
      "看取庭芜白露新，劝君不用久风尘。",
      "秋来多见长安客，解爱鲈鱼能几人。"
    ]
  },
  {
    "volume": 248,
    "sequence": 71,
    "title": "闻吹杨叶者二首",
    "author": "郎士元",
    "content": [
      "妙吹杨叶动悲笳，胡马迎风起恨赊。",
      "若是雁门寒月夜，此时应卷尽惊沙。",
      "天生一艺更无伦，寥亮幽音妙入神。",
      "吹向别离攀折处，当应合有断肠人。"
    ]
  }
]