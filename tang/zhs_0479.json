[
  {
    "volume": 479,
    "sequence": 1,
    "title": "应制贺边军支春衣",
    "author": "柳公权",
    "content": [
      "去岁虽无战，今年未得归。",
      "皇恩何以报，春日得春衣。",
      "挟纩非真纩，分衣是假衣。",
      "从今貔武士，不惮戍金微。"
    ]
  },
  {
    "volume": 479,
    "sequence": 2,
    "title": "应制为宫嫔咏",
    "author": "柳公权",
    "content": [
      "不分前时忤主恩，已甘寂寞守长门。",
      "今朝却得君王顾，重入椒房拭泪痕。"
    ]
  },
  {
    "volume": 479,
    "sequence": 3,
    "title": "题朱审寺壁山水画",
    "author": "柳公权",
    "content": [
      "朱审偏能视夕岚，洞边深墨写秋潭。",
      "与君一顾西墙画，从此看山不向南。"
    ]
  },
  {
    "volume": 479,
    "sequence": 4,
    "title": "阊门即事",
    "author": "柳公权",
    "content": [
      "耕夫占募逐楼船，春草青青万顷田。",
      "试上吴门看郡郭，清明几处有新烟。"
    ]
  },
  {
    "volume": 479,
    "sequence": 5,
    "title": "贡院楼北新栽小松",
    "author": "吴武陵",
    "content": [
      "拂槛爱贞容，移根自远峰。",
      "已曾经草没，终不任苔封。",
      "叶少初陵雪，鳞生欲化龙。",
      "乘春濯雨露，得地近垣墉。",
      "逐吹香微动，含烟色渐浓。",
      "时回日月照，为谢小山松。"
    ]
  },
  {
    "volume": 479,
    "sequence": 6,
    "title": "题路左佛堂",
    "author": "吴武陵",
    "content": [
      "雀儿来逐飏风高，下视鹰鹯意气豪。",
      "自谓能生千里翼，黄昏依旧委蓬蒿。"
    ]
  },
  {
    "volume": 479,
    "sequence": 7,
    "title": "盛山十二诗·隐月岫",
    "author": "韦处厚",
    "content": [
      "初映钩如线，终衔镜似钩。",
      "远澄秋水色，高倚晓河流。"
    ]
  },
  {
    "volume": 479,
    "sequence": 8,
    "title": "盛山十二诗·流杯渠",
    "author": "韦处厚",
    "content": [
      "激曲萦飞箭，浮沟泛满卮。",
      "将来山太守，早向习家池。"
    ]
  },
  {
    "volume": 479,
    "sequence": 9,
    "title": "盛山十二诗·竹岩",
    "author": "韦处厚",
    "content": [
      "不资冬日秀，为作暑天寒。",
      "先植诚非凤，来翔定是鸾。"
    ]
  },
  {
    "volume": 479,
    "sequence": 10,
    "title": "盛山十二诗·绣衣石榻（为温侍御置）",
    "author": "韦处厚",
    "content": [
      "巉巉雪中峤，磊磊标方峭。",
      "勿为枕苍山，还当础清庙。"
    ]
  },
  {
    "volume": 479,
    "sequence": 11,
    "title": "盛山十二诗·宿云亭",
    "author": "韦处厚",
    "content": [
      "雨合飞危砌，天开卷晓窗。",
      "齐平联郭柳，带绕抱城江。"
    ]
  },
  {
    "volume": 479,
    "sequence": 12,
    "title": "盛山十二诗·梅谿",
    "author": "韦处厚",
    "content": [
      "夹岸凝清素，交枝漾浅沦。",
      "味调方荐实，腊近又先春。"
    ]
  },
  {
    "volume": 479,
    "sequence": 13,
    "title": "盛山十二诗·桃坞",
    "author": "韦处厚",
    "content": [
      "喷日舒红景，通蹊茂绿阴。",
      "终期王母摘，不羡武陵深。"
    ]
  },
  {
    "volume": 479,
    "sequence": 14,
    "title": "盛山十二诗·胡卢沼",
    "author": "韦处厚",
    "content": [
      "疏凿徒为巧，圆洼自可澄。",
      "倒花纷错秀，鉴月静涵冰。"
    ]
  },
  {
    "volume": 479,
    "sequence": 15,
    "title": "盛山十二诗·茶岭",
    "author": "韦处厚",
    "content": [
      "顾渚吴商绝，蒙山蜀信稀。",
      "千丛因此始，含露紫英肥。"
    ]
  },
  {
    "volume": 479,
    "sequence": 16,
    "title": "盛山十二诗·盘石磴",
    "author": "韦处厚",
    "content": [
      "缭绕缘云上，璘玢甃玉联。",
      "高高曾几折，极目瞰秋鸢。"
    ]
  },
  {
    "volume": 479,
    "sequence": 17,
    "title": "盛山十二诗·琵琶台",
    "author": "韦处厚",
    "content": [
      "褊地难层土，因厓遂削成。",
      "浅深岚嶂色，尽向此中呈。"
    ]
  },
  {
    "volume": 479,
    "sequence": 18,
    "title": "盛山十二诗·上士瓶泉（为柳律师置）",
    "author": "韦处厚",
    "content": [
      "绠汲岂无井，颠崖贵非浚。",
      "愿洒尘垢馀，一雨根茎润。"
    ]
  },
  {
    "volume": 479,
    "sequence": 19,
    "title": "客思吟",
    "author": "杨敬之",
    "content": [
      "禾黍正离离，南园剪白芝。",
      "细腰沈赵女，高髻唱蛮姬。",
      "路愧前冈月，梳惭一颔丝。",
      "乡人不可语，独念畏人知。"
    ]
  },
  {
    "volume": 479,
    "sequence": 20,
    "title": "赠项斯",
    "author": "杨敬之",
    "content": [
      "几度见诗诗总好，及观标格过于诗。",
      "平生不解藏人善，到处逢人说项斯。"
    ]
  },
  {
    "volume": 479,
    "sequence": 21,
    "title": "句",
    "author": "杨敬之",
    "content": [
      "霜树鸟栖夜，空街雀报明。",
      "碧山相倚暮，归雁一行斜。"
    ]
  },
  {
    "volume": 479,
    "sequence": 22,
    "title": "初日照凤楼",
    "author": "李虞仲",
    "content": [
      "旭日烟云殿，朝阳烛帝居。",
      "断霞生峻宇，通阁丽晴虚。",
      "流彩连朱槛，腾辉照绮疏。",
      "曈曨晨景里，明灭晓光初。",
      "户牖仙山近，轩楹凤翼舒。",
      "还如王母过，遥度五云车。"
    ]
  },
  {
    "volume": 479,
    "sequence": 23,
    "title": "郡斋三月下旬作（以下三首一作崔护诗）",
    "author": "张又新",
    "content": [
      "春事日已歇，池塘旷幽寻。",
      "残红披独坠，初绿间浅深。",
      "偃仰倦芳褥，顾步爱新阴。",
      "谋春未及竟，夏初遽见侵。"
    ]
  },
  {
    "volume": 479,
    "sequence": 24,
    "title": "五月水边柳",
    "author": "张又新",
    "content": [
      "结根挺涯涘，垂影覆清浅。",
      "睡脸寒未开，懒腰晴更软。",
      "摇空条已重，拂水带方展。",
      "似醉烟景凝，如愁月露泫。",
      "丝长鱼误恐，枝弱禽惊践。",
      "怅别几多情，含春任攀搴。"
    ]
  },
  {
    "volume": 479,
    "sequence": 25,
    "title": "三月五日陪大夫泛长沙东湖（一作李群玉诗）",
    "author": "张又新",
    "content": [
      "上巳余风景，芳辰集远坰。",
      "彩舟浮泛荡，绣毂下娉婷。",
      "栖树回葱蒨，笙歌转杳冥。",
      "湖光迷翡翠，草色醉蜻蜓。",
      "鸟弄桐花日，鱼翻谷雨萍。",
      "从今留胜会，谁看画兰亭。"
    ]
  },
  {
    "volume": 479,
    "sequence": 26,
    "title": "赠广陵妓",
    "author": "张又新",
    "content": [
      "云雨分飞二十年，当时求梦不曾眠。",
      "今来头白重相见，还上襄王玳瑁筵。"
    ]
  },
  {
    "volume": 479,
    "sequence": 27,
    "title": "牡丹",
    "author": "张又新",
    "content": [
      "牡丹一朵值千金，将谓从来色最深。",
      "今日满栏开似雪，一生辜负看花心。"
    ]
  },
  {
    "volume": 479,
    "sequence": 28,
    "title": "游白鹤山",
    "author": "张又新",
    "content": [
      "白鹤山边秋复春，张文宅畔少风尘。",
      "欲驱五马寻真隐，谁是当初□竹人。"
    ]
  },
  {
    "volume": 479,
    "sequence": 29,
    "title": "行田诗（一作白石岩）",
    "author": "张又新",
    "content": [
      "白石岩前湖水春，湖边旧境有清尘。",
      "欲追谢守行田意，今古同忧是长人。"
    ]
  },
  {
    "volume": 479,
    "sequence": 30,
    "title": "罗浮山",
    "author": "张又新",
    "content": [
      "江北重峦积翠浓，绮霞遥映碧芙蓉。",
      "不知末后沧溟上，减却瀛洲第几峰。"
    ]
  },
  {
    "volume": 479,
    "sequence": 31,
    "title": "青障山（一作慈湖山）",
    "author": "张又新",
    "content": [
      "一派远光澄碧月，万株耸翠猎金飙。",
      "陶仙谩学长生术，暑往寒来更寂寥。"
    ]
  },
  {
    "volume": 479,
    "sequence": 32,
    "title": "中界山",
    "author": "张又新",
    "content": [
      "瑟瑟峰头玉水流，晋时遗迹更堪愁。",
      "愁人到此劳长望，何处烟波是祖州。"
    ]
  },
  {
    "volume": 479,
    "sequence": 33,
    "title": "帆游山",
    "author": "张又新",
    "content": [
      "涨海尝从此地流，千帆飞过碧山头。",
      "君看深谷为陵后，翻覆人间未肯休。"
    ]
  },
  {
    "volume": 479,
    "sequence": 34,
    "title": "谢池",
    "author": "张又新",
    "content": [
      "郡郭东南积谷山，谢公曾是此跻攀。",
      "今来惟有灵池月，犹是婵娟一水间。"
    ]
  },
  {
    "volume": 479,
    "sequence": 35,
    "title": "华盖山",
    "author": "张又新",
    "content": [
      "一岫坡陀凝绿草，千重虚翠透红霞。",
      "愁来始上消归思，见尽江城数百家。"
    ]
  },
  {
    "volume": 479,
    "sequence": 36,
    "title": "吹台山",
    "author": "张又新",
    "content": [
      "吹台山上彩烟凝，日落云收叠翠屏。",
      "应谓焦桐堪采斫，不知谁是柳吴兴。"
    ]
  },
  {
    "volume": 479,
    "sequence": 37,
    "title": "青岙山",
    "author": "张又新",
    "content": [
      "灵海泓澄匝翠峰，昔贤心赏已成空。",
      "今朝亭馆无遗制，积水沧浪一望中。"
    ]
  },
  {
    "volume": 479,
    "sequence": 38,
    "title": "孤屿",
    "author": "张又新",
    "content": [
      "碧水逶迤浮翠巘，绿萝蒙密媚晴江。",
      "不知谁与名孤屿，其实中川是一双。"
    ]
  },
  {
    "volume": 479,
    "sequence": 39,
    "title": "春草池",
    "author": "张又新",
    "content": [
      "谢公梦草一差微，谪宦当时道不机。",
      "且谓飞霞游赏地，池塘烟柳亦依依。"
    ]
  },
  {
    "volume": 479,
    "sequence": 40,
    "title": "春色满皇州",
    "author": "封敖",
    "content": [
      "帝里春光正，葱茏喜气浮。",
      "锦铺仙禁侧，镜写曲江头。",
      "红萼开萧阁，黄丝拂御楼。",
      "千门歌吹动，九陌绮罗游。",
      "日近风先满，仁深泽共流。",
      "应非憔悴质，辛苦在神州。"
    ]
  },
  {
    "volume": 479,
    "sequence": 41,
    "title": "题西隐寺",
    "author": "封敖",
    "content": [
      "三年未到九华山，终日披图一室间。",
      "秋寺喜因晴后赏，灵峰看待足时还。",
      "猿从有性留僧坐，云霭无心伴客闲。",
      "胜事倘能销岁月，已弢名利不相关。"
    ]
  },
  {
    "volume": 479,
    "sequence": 42,
    "title": "奉和白敏中圣道和平致兹休运岁终功就合咏盛明呈上",
    "author": "马植",
    "content": [
      "舜德尧仁化犬戎，许提河陇款皇风。",
      "指挥貙武皆神算，恢拓乾坤是圣功。",
      "四帅有征无汗马，七关虽戍已弢弓。",
      "天留此事还英主，不在他年在大中。"
    ]
  },
  {
    "volume": 479,
    "sequence": 43,
    "title": "夏日途中",
    "author": "李廓",
    "content": [
      "树夹炎风路，行人正午稀。",
      "初蝉数声起，戏蝶一团飞。",
      "日色欺清镜，槐膏点白衣。",
      "无成归故里，自觉少光辉。"
    ]
  },
  {
    "volume": 479,
    "sequence": 44,
    "title": "长安少年行",
    "author": "李廓",
    "content": [
      "金紫少年郎，绕街鞍马光。",
      "身从左中尉，官属右春坊。",
      "刬戴扬州帽，重薰异国香。",
      "垂鞭踏青草，来去杏园芳。",
      "追逐轻薄伴，闲游不著绯。",
      "长拢出猎马，数换打球衣。",
      "晓日寻花去，春风带酒归。",
      "青楼无昼夜，歌舞歇时稀。",
      "日高春睡足，帖马赏年华。",
      "倒插银鱼袋，行随金犊车。",
      "还携新市酒，远醉曲江花。",
      "几度归侵黑，金吾送到家。",
      "好胜耽长夜，天明烛满楼。",
      "留人看独脚，赌马换偏头。",
      "乐奏曾无歇，杯巡不暂休。",
      "时时遥冷笑，怪客有春愁。",
      "遨游携艳妓，装束似男儿。",
      "杯酒逢花住，笙歌簇马吹。",
      "莺声催曲急，春色送归迟。",
      "不以闻街鼓，华筵待月移。",
      "赏春惟逐胜，大宅可曾归。",
      "不乐还逃席，多狂惯衩衣。",
      "歌人踏日起，语燕卷帘飞。",
      "妇好唯相妒，倡楼不醉稀。",
      "戟门连日闭，苦饮惜残春。",
      "开锁通新客，教姬屈醉人。",
      "倩歌牵白马，自舞踏红茵。",
      "时辈皆相许，平生不负身。",
      "新年高殿上，始见有光辉。",
      "玉雁排方带，金鹅立仗衣。",
      "酒深和碗赐，马疾打珂飞。",
      "朝下人争看，香街意气归。",
      "游市慵骑马，随姬入坐车。",
      "楼边听歌吹，帘外见莺花。",
      "乐眼从人闹，归心畏日斜。",
      "苍头来去报，饮伴到倡家。",
      "小妇教鹦鹉，头边唤醉醒。",
      "犬娇眠玉簟，鹰掣撼金铃。",
      "碧地攒花障，红泥待客亭。",
      "虽然长按曲，不饮不曾听。"
    ]
  },
  {
    "volume": 479,
    "sequence": 45,
    "title": "鸡鸣曲",
    "author": "李廓",
    "content": [
      "星稀月没入五更，胶胶角角鸡初鸣。",
      "征人牵马出门立，辞妾欲向安西行。",
      "再鸣引颈檐头下，楼中角声催上马。",
      "才分曙色第二鸣，旌旆红尘已出城。",
      "妇人上城乱招手，夫婿不闻遥哭声。",
      "长恨鸡鸣别时苦，不遣鸡栖近窗户。"
    ]
  },
  {
    "volume": 479,
    "sequence": 46,
    "title": "镜听词（古之镜听，犹今之瓢卦也）",
    "author": "李廓",
    "content": [
      "匣中取镜辞灶王，罗衣掩尽明月光。",
      "昔时长著照容色，今夜潜将听消息。",
      "门前地黑人来稀，无人错道朝夕归。",
      "更深弱体冷如铁，绣带菱花怀里热。",
      "铜片铜片如有灵，愿照得见行人千里形。"
    ]
  },
  {
    "volume": 479,
    "sequence": 47,
    "title": "猛士行",
    "author": "李廓",
    "content": [
      "战鼓惊沙恶天色，猛士虬髯眼前黑。",
      "单于衣锦日行兵，阵头走马生擒得。",
      "幽并少年不敢轻，虎狼窟里空手行。"
    ]
  },
  {
    "volume": 479,
    "sequence": 48,
    "title": "送振武将军",
    "author": "李廓",
    "content": [
      "叶叶归边骑，风头万里干。",
      "金装腰带重，铁缝耳衣寒。",
      "芦酒烧蓬暖，霜鸿捻箭看。",
      "黄河古戍道，秋雪白漫漫。"
    ]
  },
  {
    "volume": 479,
    "sequence": 49,
    "title": "落第",
    "author": "李廓",
    "content": [
      "榜前潜制泪，众里自嫌身。",
      "气味如中酒，情怀似别人。",
      "暖风张乐席，晴日看花尘。",
      "尽是添愁处，深居乞过春。"
    ]
  },
  {
    "volume": 479,
    "sequence": 50,
    "title": "赠商山东于岭僧",
    "author": "李廓",
    "content": [
      "商岭东西路欲分，两间茅屋一溪云。",
      "师言耳重知师意，人是人非不欲闻。"
    ]
  },
  {
    "volume": 479,
    "sequence": 51,
    "title": "上令狐舍人",
    "author": "李廓",
    "content": [
      "名利生愁地，贫居岁月移。",
      "买书添架上，断酒过花时。",
      "宿客嫌吟苦，乖童恨睡迟。",
      "近来唯俭静，持此答深知。"
    ]
  }
]