[
  {
    "volume": 780,
    "sequence": 1,
    "title": "春台晴望",
    "author": "郑蕡",
    "content": [
      "追赏层台迥，登临四望频。",
      "熙熙山雨霁，处处柳条新。",
      "草长秦城夕，花明汉苑春。",
      "晴林翻去鸟，紫陌阅行人。",
      "旅客风尘厌，山家梦寐亲。",
      "迁莺思出谷，鶱翥待芳辰。"
    ]
  },
  {
    "volume": 780,
    "sequence": 2,
    "title": "天骥呈材",
    "author": "郑蕡",
    "content": [
      "毛骨合天经，拳奇步骤轻。",
      "曾邀于阗驾，新出贰师营。",
      "喷勒金铃响，追风汗血生。",
      "酒亭留去迹，吴坂认嘶声。",
      "力可通衢试，材堪圣代呈。",
      "王良如顾盻，垂耳欲长鸣。"
    ]
  },
  {
    "volume": 780,
    "sequence": 3,
    "title": "律中应钟（一作裴次元诗）",
    "author": "裴元",
    "content": [
      "律穷方数寸，室暗在三重。",
      "伶管灰先动，秦正节已逢。",
      "商声辞玉笛，羽调入金钟。",
      "密叶翻霜彩，轻冰敛水容。",
      "望鸿南去绝，迎气北来浓。",
      "愿托无凋性，寒林自比松。"
    ]
  },
  {
    "volume": 780,
    "sequence": 4,
    "title": "闰月定四时",
    "author": "杜周士",
    "content": [
      "得闰因贞岁，吾君敬授时。",
      "体元承夏道，推历法尧咨。",
      "直取归余改，非如再失欺。",
      "葭灰初变律，斗柄正当离。",
      "寒暑功前定，春秋气可推。",
      "更怜幽谷羽，鸣跃尚须期。"
    ]
  },
  {
    "volume": 780,
    "sequence": 5,
    "title": "闰月定四时",
    "author": "乐伸",
    "content": [
      "圣代承尧历，恒将闰正时。",
      "六旬余可借，四序应如期。",
      "分至宁愆素，盈虚信不欺。",
      "斗杓重指甲，灰琯再推离。",
      "羲氏兼和氏，行之又则之。",
      "愿言符大化，永永作元龟。"
    ]
  },
  {
    "volume": 780,
    "sequence": 6,
    "title": "闰月定四时",
    "author": "徐至",
    "content": [
      "积数归成闰，羲和职旧司。",
      "分铢标斗建，盈缩正人时。",
      "节候潜相应，星辰自合期。",
      "寸阴宁越度，长历信无欺。",
      "定向铜壶辨，还从玉律推。",
      "高明终不谬，委鉴本无私。"
    ]
  },
  {
    "volume": 780,
    "sequence": 7,
    "title": "新阳改故阴",
    "author": "纥干讽",
    "content": [
      "律管才推候，寒郊忽变阴。",
      "微和方应节，积惨已辞林。",
      "暗觉余澌断，潜惊丽景侵。",
      "禁城佳气换，北陆翠烟深。",
      "有截知遐布，无私荷照临。",
      "韶光如可及，莺谷免幽沈。"
    ]
  },
  {
    "volume": 780,
    "sequence": 8,
    "title": "春水绿波",
    "author": "朱休",
    "content": [
      "芳时淑气和，春水澹烟波。",
      "滉漾滋兰杜，沦涟长芰荷。",
      "晚光扶翠潋，潭影写青莎。",
      "归雁追飞尽，纤鳞游泳多。",
      "朝宗终到海，润下每盈科。",
      "愿假中流便，从兹发棹歌。"
    ]
  },
  {
    "volume": 780,
    "sequence": 9,
    "title": "海水不扬波",
    "author": "李沛",
    "content": [
      "明朝崇大道，寰海免波扬。",
      "既合千年圣，能安百谷王。",
      "天心随泽广，水德共灵长。",
      "不挠鱼弥乐，无澜苇可航。",
      "化流沾率土，恩浸及殊方。",
      "岂只朝宗国，惟闻有越裳。"
    ]
  },
  {
    "volume": 780,
    "sequence": 10,
    "title": "四水合流",
    "author": "李沛",
    "content": [
      "禹凿山川地，因通四水流。",
      "萦回过凤阙，会合出皇州。",
      "天影长波里，寒声古度头。",
      "入河无昼夜，归海有谦柔。",
      "顺物宜投石，逢时可载舟。",
      "羡鱼犹未已，临水欲垂钩。"
    ]
  },
  {
    "volume": 780,
    "sequence": 11,
    "title": "登圣善寺阁望龙门",
    "author": "成崿",
    "content": [
      "高阁聊登望，遥分禹凿门。",
      "刹连多宝塔，树满给孤园。",
      "香境超三界，清流振陆浑。",
      "报慈弘孝理，行道得真源。",
      "空净祥烟霁，时光受日温。",
      "愿从初地起，长奉下生尊。"
    ]
  },
  {
    "volume": 780,
    "sequence": 12,
    "title": "秋霁望庐山瀑布",
    "author": "夏侯楚",
    "content": [
      "常思瀑布幽，晴晀喜逢秋。",
      "一带连青嶂，千寻倒碧流。",
      "湿云应误鹤，翻浪定惊鸥。",
      "星浦虹初下，炉峰烟未收。",
      "岩高时褭褭，天净起悠悠。",
      "傥见朝宗日，还须济巨舟。"
    ]
  },
  {
    "volume": 780,
    "sequence": 13,
    "title": "济川用舟楫",
    "author": "胡权",
    "content": [
      "渺渺水连天，归程想几千。",
      "孤舟辞曲岸，轻楫济长川。",
      "迥指波涛雪，回瞻岛屿烟。",
      "心迷沧海上，目断白云边。",
      "泛滥虽无定，维持且自专。",
      "还如圣明代，理国用英贤。"
    ]
  },
  {
    "volume": 780,
    "sequence": 14,
    "title": "洛出书",
    "author": "郭邕",
    "content": [
      "德合天贶呈，龙飞圣人作。",
      "光宅被寰区，图书荐河洛。",
      "象登四气顺，文辟九畴错。",
      "氤氲瑞彩浮，左右灵仪廓。",
      "微造功不宰，神行利攸博。",
      "一见皇家庆，方知禹功薄。"
    ]
  },
  {
    "volume": 780,
    "sequence": 15,
    "title": "洛出书",
    "author": "张钦敬",
    "content": [
      "浮空九洛水，瑞圣千年质。",
      "奇象八卦分，图书九畴出。",
      "含微卜筮远，抱数阴阳密。",
      "中得天地心，傍探鬼神吉。",
      "昔闻夏禹代，今献唐尧日。",
      "谬此叙彝伦，寰宇贺清谧。"
    ]
  },
  {
    "volume": 780,
    "sequence": 16,
    "title": "洛出书",
    "author": "叔孙玄观",
    "content": [
      "清洛含温溜，玄龟荐宝书。",
      "波开绿字出，瑞应紫宸居。",
      "物著群灵首，文成列卦初。",
      "美珍翔阁凤，庆迈跃舟鱼。",
      "俾姒惟何远，休皇复在诸。",
      "东都主人意，歌颂望乘舆。"
    ]
  },
  {
    "volume": 780,
    "sequence": 17,
    "title": "玉壶冰",
    "author": "王季友2",
    "content": [
      "玉壶知素结，止水复中澄。",
      "坚白能虚受，清寒得自凝。",
      "分形同晓镜，照物掩宵灯。",
      "璧映圆光入，人惊爽气凌。",
      "金罍何足贵，瑶席几回升。",
      "正值求珪瓒，提携共饮冰。"
    ]
  },
  {
    "volume": 780,
    "sequence": 18,
    "title": "美玉",
    "author": "南巨川",
    "content": [
      "抱玉将何适，良工正在斯。",
      "有瑕宁自掩，匪石幸君知。",
      "雕琢嗟成器，缁磷志不移。",
      "饰樽光宴赏，入珮奉威仪。",
      "象德曾留记，如虹窃可奇。",
      "终希逢善价，还得桂林枝。"
    ]
  },
  {
    "volume": 780,
    "sequence": 19,
    "title": "琢玉",
    "author": "丁居晦",
    "content": [
      "卞玉何时献，初疑尚在荆。",
      "琢来闻制器，价衒胜连城。",
      "虹气冲天白，云浮入信贞。",
      "珮为廉节德，杯作侈奢名。",
      "露璞方期辨，雕文幸既成。",
      "他山岂无石，宁及此时呈。"
    ]
  },
  {
    "volume": 780,
    "sequence": 20,
    "title": "白珪无玷",
    "author": "辛宏",
    "content": [
      "片玉表坚贞，逢时宝自呈。",
      "色鲜同雪白，光润夺冰清。",
      "皎皎无瑕玷，锵锵有珮声。",
      "昆山标重价，垂棘振香名。",
      "抱璞心常苦，全真道未行。",
      "琢磨忻大匠，还冀动连城。"
    ]
  },
  {
    "volume": 780,
    "sequence": 21,
    "title": "鲛人潜织",
    "author": "康翊仁",
    "content": [
      "珠馆冯夷室，灵鲛信所潜。",
      "幽闲云碧牖，滉漾水精帘。",
      "机动龙梭跃，丝萦藕淬添。",
      "七襄牛女恨，三日大人嫌。",
      "透手击吴练，凝冰笑越缣。",
      "无因听札札，空想濯纤纤。"
    ]
  },
  {
    "volume": 780,
    "sequence": 22,
    "title": "瑕瑜不相掩",
    "author": "陈中师",
    "content": [
      "出石温然玉，瑕瑜素在中。",
      "妍媸因异彩，音韵信殊风。",
      "让美心方并，求疵意本同。",
      "光华开缜密，清润仰磨砻。",
      "秀质非攘善，贞姿肯废忠。",
      "今来傥成器，分别在良工。"
    ]
  },
  {
    "volume": 780,
    "sequence": 23,
    "title": "戛玉有馀声",
    "author": "管雄甫",
    "content": [
      "戛玉音难尽，凝人思转清。",
      "依稀流户牖，仿佛在檐楹。",
      "更逐松风起，还将涧水并。",
      "乐中和旧曲，天际转余声。",
      "漂渺浮烟远，温柔入耳轻。",
      "想如君子佩，时得上堂鸣。"
    ]
  },
  {
    "volume": 780,
    "sequence": 24,
    "title": "珠还合浦",
    "author": "邓陟",
    "content": [
      "至宝含冲粹，清虚映浦湾。",
      "素辉明荡漾，圆彩色玢王扁。",
      "昔逐诸侯去，今随太守还。",
      "影摇波里月，光动水中山。",
      "鱼目徒相比，骊龙乍可攀。",
      "愿将车饰用，长得耀君颜。"
    ]
  },
  {
    "volume": 780,
    "sequence": 25,
    "title": "浊水求珠",
    "author": "吕价",
    "content": [
      "至宝诚难得，潜光在浊流。",
      "深沈当处晦，皎洁庶来求。",
      "缀履将还用，褰裳必更收。",
      "蚌胎应自别，鱼目岂能俦。",
      "日彩逢高鉴，星光讵暗投。",
      "不因今日取，泥滓出无由。"
    ]
  },
  {
    "volume": 780,
    "sequence": 26,
    "title": "暗投明珠",
    "author": "苑gT",
    "content": [
      "至宝欣怀日，良兹岂可俦。",
      "神光非易鉴，夜色信难投。",
      "错落珍寰宇，圆明隔浅流。",
      "精灵辞合浦，素彩耀神州。",
      "抱影希人识，承时望帝求。",
      "谁言按剑者，猜忌却生雠。"
    ]
  },
  {
    "volume": 780,
    "sequence": 27,
    "title": "暗投明珠",
    "author": "罗泰",
    "content": [
      "媚川时未识，在掌共传名。",
      "报德能欺暗，投人自欲明。",
      "月临幽室朗，星没晓河倾。",
      "的皪骊龙颔，荧煌彩凤呈。",
      "守恩辞合浦，擅美掩连城。",
      "鱼目应难近，谁知按剑情。"
    ]
  },
  {
    "volume": 780,
    "sequence": 28,
    "title": "暗投明珠",
    "author": "崔藩",
    "content": [
      "至宝看怀袖，明珠出后收。",
      "向人光不定，离掌势难留。",
      "皎澈虚临夜，孤圆冷莹秋。",
      "乍来惊月落，疾转怕星流。",
      "有泪甘瑕弃，无媒自暗投。",
      "今朝感恩处，将欲报隋侯。"
    ]
  },
  {
    "volume": 780,
    "sequence": 29,
    "title": "泗滨得石磬",
    "author": "李勋",
    "content": [
      "浮磬潜清深，依依呈碧浔。",
      "出水见贞质，在悬含玉音。",
      "对此喜还叹，几秋还到今。",
      "器古契良觌，韵和谐宿心。",
      "何为值明鉴，适得离幽沈。",
      "自兹入清庙，无复泥沙侵。"
    ]
  }
]