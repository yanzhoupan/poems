[
  {
    "volume": 62,
    "sequence": 1,
    "title": "南海乱石山作",
    "author": "杜审言",
    "content": [
      "涨海积稽天，群山高嶪地。",
      "相传称乱石，图典失其事。",
      "悬危悉可惊，大小都不类。",
      "乍将云岛极，还与星河次。",
      "上耸忽如飞，下临仍欲坠。",
      "朝暾赩丹紫，夜魄炯青翠。",
      "穹崇雾雨蓄，幽隐灵仙閟。",
      "万寻挂鹤巢，千丈垂猿臂。",
      "昔去景风涉，今来姑洗至。",
      "观此得咏歌，长时想精异。"
    ]
  },
  {
    "volume": 62,
    "sequence": 2,
    "title": "送和西蕃使",
    "author": "杜审言",
    "content": [
      "使出凤凰池，京师阳春晚。",
      "圣朝尚边策，诏谕兵戈偃。",
      "拜手明光殿，摇心上林苑。",
      "种落逾青羌，关山度赤坂。",
      "疆场及无事，雅歌而餐饭。",
      "宁独锡和戎，更当封定远。"
    ]
  },
  {
    "volume": 62,
    "sequence": 3,
    "title": "蓬莱三殿侍宴奉敕咏终南山应制",
    "author": "杜审言",
    "content": [
      "北斗挂城边，南山倚殿前。",
      "云标金阙迥，树杪玉堂悬。",
      "半岭通佳气，中峰绕瑞烟。",
      "小臣持献寿，长此戴尧天。"
    ]
  },
  {
    "volume": 62,
    "sequence": 4,
    "title": "望春亭侍游应诏",
    "author": "杜审言",
    "content": [
      "帝出明光殿，天临太液池。",
      "尧樽随步辇，舜乐绕行麾。",
      "万寿祯祥献，三春景物滋。",
      "小臣同酌海，歌颂答无为。"
    ]
  },
  {
    "volume": 62,
    "sequence": 5,
    "title": "宿羽亭侍宴应制",
    "author": "杜审言",
    "content": [
      "步辇千门出，离宫二月开。",
      "风光新柳报，宴赏落花催。",
      "碧水摇空阁，青山绕吹台。",
      "圣情留晚兴，歌管送馀怀。"
    ]
  },
  {
    "volume": 62,
    "sequence": 6,
    "title": "岁夜安乐公主满月侍宴应制",
    "author": "杜审言",
    "content": [
      "戚里生昌胤，天杯宴重臣。",
      "画楼初满月，香殿早迎春。",
      "睿作尧君宝，孙谋梁国珍。",
      "明朝元会日，万寿乐章陈。"
    ]
  },
  {
    "volume": 62,
    "sequence": 7,
    "title": "奉和七夕侍宴两仪殿应制",
    "author": "杜审言",
    "content": [
      "一年衔别怨，七夕始言归。",
      "敛泪开星靥，微步动云衣。",
      "天回兔欲落，河旷鹊停飞。",
      "那堪尽此夜，复往弄残机。"
    ]
  },
  {
    "volume": 62,
    "sequence": 8,
    "title": "大酺（永昌元年）",
    "author": "杜审言",
    "content": [
      "圣后乘乾日，皇明御历辰。",
      "紫宫初启坐，苍璧正临春。",
      "雷雨垂膏泽，金钱赠下人。",
      "诏酺欢赏遍，交泰睹惟新。"
    ]
  },
  {
    "volume": 62,
    "sequence": 9,
    "title": "赋得妾薄命",
    "author": "杜审言",
    "content": [
      "草绿长门掩，苔青永巷幽。",
      "宠移新爱夺，泪落故情留。",
      "啼鸟惊残梦，飞花搅独愁。",
      "自怜春色罢，团扇复迎秋。"
    ]
  },
  {
    "volume": 62,
    "sequence": 10,
    "title": "和韦承庆过义阳公主山池五首",
    "author": "杜审言",
    "content": [
      "野兴城中发，朝英物外求。",
      "情悬朱绂望，契动赤泉游。",
      "海燕巢书阁，山鸡舞画楼。",
      "雨馀清晚夏，共坐北岩幽。",
      "径转危峰逼，桥回缺岸妨。",
      "玉泉移酒味，石髓换粳香。",
      "绾雾青丝弱，牵风紫蔓长。",
      "犹言宴乐少，别向后池塘。",
      "携琴绕碧沙，摇笔弄青霞。",
      "杜若幽庭草，芙蓉曲沼花。",
      "宴游成野客，形胜得仙家。",
      "往往留仙步，登攀日易斜。",
      "攒石当轩倚，悬泉度牖飞。",
      "鹿麛冲妓席，鹤子曳童衣。",
      "园果尝难遍，池莲摘未稀。",
      "卷帘唯待月，应在醉中归。",
      "赏玩期他日，高深爱此时。",
      "池分八水背，峰作九山疑。",
      "地静鱼偏逸，人闲鸟欲欺。",
      "青溪留别兴，更与白云期。"
    ]
  },
  {
    "volume": 62,
    "sequence": 11,
    "title": "和晋陵陆丞早春游望（一作韦应物诗）",
    "author": "杜审言",
    "content": [
      "独有宦游人，偏惊物候新。",
      "云霞出海曙，梅柳渡江春。",
      "淑气催黄鸟，晴光转绿蘋。",
      "忽闻歌古调，归思欲沾巾。"
    ]
  },
  {
    "volume": 62,
    "sequence": 12,
    "title": "秋夜宴临津郑明府宅",
    "author": "杜审言",
    "content": [
      "行止皆无地，招寻独有君。",
      "酒中堪累月，身外即浮云。",
      "露白宵钟彻，风清晓漏闻。",
      "坐携馀兴往，还似未离群。"
    ]
  },
  {
    "volume": 62,
    "sequence": 13,
    "title": "和康五庭芝望月有怀",
    "author": "杜审言",
    "content": [
      "明月高秋迥，愁人独夜看。",
      "暂将弓并曲，翻与扇俱团。",
      "雾濯清辉苦，风飘素影寒。",
      "罗衣一此鉴，顿使别离难。"
    ]
  },
  {
    "volume": 62,
    "sequence": 14,
    "title": "登襄阳城",
    "author": "杜审言",
    "content": [
      "旅客三秋至，层城四望开。",
      "楚山横地出，汉水接天回。",
      "冠盖非新里，章华即旧台。",
      "习池风景异，归路满尘埃。"
    ]
  },
  {
    "volume": 62,
    "sequence": 15,
    "title": "旅寓安南",
    "author": "杜审言",
    "content": [
      "交趾殊风候，寒迟暖复催。",
      "仲冬山果熟，正月野花开。",
      "积雨生昏雾，轻霜下震雷。",
      "故乡逾万里，客思倍从来。"
    ]
  },
  {
    "volume": 62,
    "sequence": 16,
    "title": "春日怀归",
    "author": "杜审言",
    "content": [
      "心是伤归望，春归异往年。",
      "河山鉴魏阙，桑梓忆秦川。",
      "花杂芳园鸟，风和绿野烟。",
      "更怀欢赏地，车马洛桥边。"
    ]
  },
  {
    "volume": 62,
    "sequence": 17,
    "title": "代张侍御伤美人",
    "author": "杜审言",
    "content": [
      "二八泉扉掩，帷屏宠爱空。",
      "泪痕消夜烛，愁绪乱春风。",
      "巧笑人疑在，新妆曲未终。",
      "应怜脂粉气，留著舞衣中。"
    ]
  },
  {
    "volume": 62,
    "sequence": 18,
    "title": "送高郎中北使",
    "author": "杜审言",
    "content": [
      "北狄愿和亲，东京发使臣。",
      "马衔边地雪，衣染异方尘。",
      "岁月催行旅，恩荣变苦辛。",
      "歌钟期重锡，拜手落花春。"
    ]
  },
  {
    "volume": 62,
    "sequence": 19,
    "title": "都尉山亭",
    "author": "杜审言",
    "content": [
      "紫藤萦葛藟，绿刺罥蔷薇。",
      "下钓看鱼跃，探巢畏鸟飞。",
      "叶疏荷已晚，枝亚果新肥。",
      "胜迹都无限，只应伴月归。"
    ]
  },
  {
    "volume": 62,
    "sequence": 20,
    "title": "夏日过郑七山斋",
    "author": "杜审言",
    "content": [
      "共有樽中好，言寻谷口来。",
      "薜萝山径入，荷芰水亭开。",
      "日气含残雨，云阴送晚雷。",
      "洛阳钟鼓至，车马系迟回。"
    ]
  },
  {
    "volume": 62,
    "sequence": 21,
    "title": "送崔融",
    "author": "杜审言",
    "content": [
      "君王行出将，书记远从征。",
      "祖帐连河阙，军麾动洛城。",
      "旌旃朝朔气，茄吹夜边声。",
      "坐觉烟尘扫，秋风古北平。"
    ]
  },
  {
    "volume": 62,
    "sequence": 22,
    "title": "经行岚州",
    "author": "杜审言",
    "content": [
      "北地春光晚，边城气候寒。",
      "往来花不发，新旧雪仍残。",
      "水作琴中听，山疑画里看。",
      "自惊牵远役，艰难促征鞍。"
    ]
  },
  {
    "volume": 62,
    "sequence": 23,
    "title": "重九日宴江阴",
    "author": "杜审言",
    "content": [
      "蟋蟀期归晚，茱萸节候新。",
      "降霜青女月，送酒白衣人。",
      "高兴要长寿，卑栖隔近臣。",
      "龙沙即此地，旧俗坐为邻。"
    ]
  },
  {
    "volume": 62,
    "sequence": 24,
    "title": "除夜有怀",
    "author": "杜审言",
    "content": [
      "故节当歌守，新年把烛迎。",
      "冬氛恋虬箭，春色候鸡鸣。",
      "兴尽闻壶覆，宵阑见斗横。",
      "还将万亿寿，更谒九重城。"
    ]
  },
  {
    "volume": 62,
    "sequence": 25,
    "title": "晦日宴游",
    "author": "杜审言",
    "content": [
      "日晦随蓂荚，春情著杏花。",
      "解绅宜就水，张幕会连沙。",
      "歌管风轻度，池台日半斜。",
      "更看金谷骑，争向石崇家。"
    ]
  },
  {
    "volume": 62,
    "sequence": 26,
    "title": "七夕",
    "author": "杜审言",
    "content": [
      "白露含明月，青霞断绛河。",
      "天街七襄转，阁道二神过。",
      "袨服锵环珮，香筵拂绮罗。",
      "年年今夜尽，机杼别情多。"
    ]
  },
  {
    "volume": 62,
    "sequence": 27,
    "title": "守岁侍宴应制",
    "author": "杜审言",
    "content": [
      "季冬除夜接新年，帝子王孙捧御筵。",
      "宫阙星河低拂树，殿廷灯烛上薰天。",
      "弹弦奏节梅风入，对局探钩柏酒传。",
      "欲向正元歌万寿，暂留欢赏寄春前。"
    ]
  },
  {
    "volume": 62,
    "sequence": 28,
    "title": "大酺",
    "author": "杜审言",
    "content": [
      "昆陵震泽九州通，士女欢娱万国同。",
      "伐鼓撞钟惊海上，新妆袨服照江东。",
      "梅花落处疑残雪，柳叶开时任好风。",
      "火德云官逢道泰，天长地久属年丰。"
    ]
  },
  {
    "volume": 62,
    "sequence": 29,
    "title": "春日京中有怀",
    "author": "杜审言",
    "content": [
      "今年游寓独游秦，愁思看春不当春。",
      "上林苑里花徒发，细柳营前叶漫新。",
      "公子南桥应尽兴，将军西第几留宾。",
      "寄语洛城风日道，明年春色倍还人。"
    ]
  },
  {
    "volume": 62,
    "sequence": 30,
    "title": "扈从出长安应制",
    "author": "杜审言",
    "content": [
      "分野都畿列，时乘六御均。",
      "京师旧西幸，洛道此东巡。",
      "文物驱三统，声名走百神。",
      "龙旗萦漏夕，凤辇拂钩陈。",
      "抚迹地灵台，游情皇鉴新。",
      "山追散马日，水忆钓鱼人。",
      "禹食传中使，尧樽遍下臣。",
      "省方称国阜，问道识风淳。",
      "岁晚天行吉，年丰景从亲。",
      "欢娱包历代，宇宙忽疑春。"
    ]
  },
  {
    "volume": 62,
    "sequence": 31,
    "title": "春日江津游望",
    "author": "杜审言",
    "content": [
      "旅客摇边思，春江弄晚晴。",
      "烟销垂柳弱，雾卷落花轻。",
      "飞棹乘空下，回流向日平。",
      "鸟啼移几处，蝶舞乱相迎。",
      "忽叹人皆浊，堤防水至清。",
      "谷王常不让，深可戒中盈。"
    ]
  },
  {
    "volume": 62,
    "sequence": 32,
    "title": "泛舟送郑卿入京",
    "author": "杜审言",
    "content": [
      "帝坐蓬莱殿，恩追社稷臣。",
      "长安遥向日，宗伯正乘春。",
      "相宅开基地，倾都送别人。",
      "行舟萦渌水，列戟满红尘。",
      "酒助欢娱洽，风催景气新。",
      "此时光乃命，谁为惜无津。"
    ]
  },
  {
    "volume": 62,
    "sequence": 33,
    "title": "度石门山",
    "author": "杜审言",
    "content": [
      "石门千仞断，迸水落遥空。",
      "道束悬崖半，桥欹绝涧中。",
      "仰攀人屡息，直下骑才通。",
      "泥拥奔蛇径，云埋伏兽丛。",
      "星躔牛斗北，地脉象牙东。",
      "开塞随行变，高深触望同。",
      "江声连骤雨，日气抱残虹。",
      "未改朱明律，先含白露风。",
      "坚贞深不惮，险涩谅难穷。",
      "有异登临赏，徒为造化功。"
    ]
  },
  {
    "volume": 62,
    "sequence": 34,
    "title": "赠崔融二十韵",
    "author": "杜审言",
    "content": [
      "十年俱薄宦，万里各他方。",
      "云天断书札，风土异炎凉。",
      "太息幽兰紫，劳歌奇树黄。",
      "日疑怀叔度，夜似忆真长。",
      "北使从江表，东归在洛阳。",
      "相逢慰畴昔，相对叙存亡。",
      "草深穷巷毁，竹尽故园荒。",
      "雅节君弥固，衰颜余自伤。",
      "人事盈虚改，交游宠辱妨。",
      "雀罗争去翟，鹤氅竞寻王。",
      "思极欢娱至，朋情讵可忘。",
      "琴樽横宴席，岩谷卧词场。",
      "连骑追佳赏，城中及路傍。",
      "三川宿雨霁，四月晚花芳。",
      "复此开悬榻，宁唯入后堂。",
      "兴酣鸲鹆舞，言洽凤凰翔。",
      "高选俄迁职，严程已饬装。",
      "抚躬衔道义，携手恋辉光。",
      "玉振先推美，金铭旧所防。",
      "忽嗟离别易，行役共时康。"
    ]
  },
  {
    "volume": 62,
    "sequence": 35,
    "title": "赠苏味道",
    "author": "杜审言",
    "content": [
      "北地寒应苦，南庭戍未归。",
      "边声乱羌笛，朔气卷戎衣。",
      "雨雪关山暗，风霜草木稀。",
      "胡兵战欲尽，虏骑猎犹肥。",
      "雁塞何时入，龙城几度围。",
      "据鞍雄剑动，插笔羽书飞。",
      "舆驾还京邑，朋游满帝畿。",
      "方期来献凯，歌舞共春辉。"
    ]
  },
  {
    "volume": 62,
    "sequence": 36,
    "title": "和李大夫嗣真奉使存抚河东",
    "author": "杜审言",
    "content": [
      "六位乾坤动，三微历数迁。",
      "讴歌移火德，图谶在金天。",
      "子月开阶统，房星受命年。",
      "祯符龙马出，宝箓凤凰传。",
      "地即交风雨，都仍卜涧瀍。",
      "明堂唯御极，清庙乃尊先。",
      "不宰神功运，无为大象悬。",
      "八荒平物土，四海接人烟。",
      "已属群生泰，犹言至道偏。",
      "玺书傍问俗，旌节近推贤。",
      "秩比司空位，官临御史员。",
      "雄词执刀笔，直谏罢楼船。",
      "国有大臣器，朝加小会筵。",
      "将行备礼乐，送别仰神仙。",
      "城阙周京转，关河陕服连。",
      "稍观汾水曲，俄指绛台前。",
      "姑射聊长望，平阳遂宛然。",
      "舜耕馀草木，禹凿旧山川。",
      "昔出诸侯上，无何霸业全。",
      "中军归战敌，外府绝兵权。",
      "隐隐帝乡远，瞻瞻肃命虔。",
      "西河偃风俗，东壁挂星躔。",
      "井邑枌榆社，陵园松柏田。",
      "荣光晴掩代，佳气晓侵燕。",
      "雨霈鸿私涤，风行睿旨宣。",
      "茕嫠访疾苦，屠钓采贞坚。",
      "人乐逢刑措，时康洽赏延。",
      "赐逾秦氏级，恩倍汉家钱。",
      "拥传咸翘首，称觞竞比肩。",
      "拜迎弥道路，舞咏溢郊鄽。",
      "杀气西衡白，穷阴北暝玄。",
      "飞霜遥渡海，残月迥临边。",
      "缅邈朝廷问，周流朔塞旋。",
      "兴来探马策，俊发抱龙泉。",
      "学总八千卷，文倾三百篇。",
      "澄清得使者，作颂有人焉。",
      "莫以崇班阂，而云胜托捐。",
      "伟材何磊落，陋质几翩翾。",
      "江海宁为让，巴渝转自牵。",
      "一闻歌圣道，助曲荷陶甄。"
    ]
  },
  {
    "volume": 62,
    "sequence": 37,
    "title": "赠苏绾书记",
    "author": "杜审言",
    "content": [
      "知君书记本翩翩，为许从戎赴朔边。",
      "红粉楼中应计日，燕支山下莫经年。"
    ]
  },
  {
    "volume": 62,
    "sequence": 38,
    "title": "渡湘江",
    "author": "杜审言",
    "content": [
      "迟日园林悲昔游，今春花鸟作边愁。",
      "独怜京国人南窜，不似湘江水北流。"
    ]
  },
  {
    "volume": 62,
    "sequence": 39,
    "title": "戏赠赵使君美人",
    "author": "杜审言",
    "content": [
      "红粉青娥映楚云，桃花马上石榴裙。",
      "罗敷独向东方去，谩学他家作使君。"
    ]
  }
]