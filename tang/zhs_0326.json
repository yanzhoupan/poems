[
  {
    "volume": 326,
    "sequence": 1,
    "title": "奉和韦谏议奉送水部家兄上后书情…呈两省阁老院长",
    "author": "权德舆",
    "content": [
      "驷牡龙旂庆至今，一门儒服耀华簪。",
      "人望皆同照乘宝，家风不重满籝金。",
      "护衣直夜南宫静，焚草清时左掖深。",
      "何幸末班陪两地，阳春欲和意难任。"
    ]
  },
  {
    "volume": 326,
    "sequence": 2,
    "title": "奉和史馆张阁老以许陈二阁长…南北省会于左掖因而有咏",
    "author": "权德舆",
    "content": [
      "伯仲尽时贤，平舆与颍川。",
      "桂枝尝遍折，棣萼更相鲜。",
      "丹地晨趋并，黄扉夕拜联。",
      "岂如分侍从，来就凤池边。"
    ]
  },
  {
    "volume": 326,
    "sequence": 3,
    "title": "韦宾客宅与诸博士宴集",
    "author": "权德舆",
    "content": [
      "累抗气身章，湛恩比上庠。",
      "宾筵征稷嗣，家法自扶阳。",
      "簪组欢言久，琴壶雅兴长。",
      "阴岚冒苔石，轻籁韵风篁。",
      "佩玉三朝贵，挥金百虑忘。",
      "因知卧商洛，岂胜白云乡。"
    ]
  },
  {
    "volume": 326,
    "sequence": 4,
    "title": "酬张秘监阁老喜太常中书二阁老与德舆同日迁官…之作",
    "author": "权德舆",
    "content": [
      "珠树共飞栖，分封受紫泥。",
      "正名推五字，贵仕仰三珪。",
      "继组心知忝，腰章事颇齐。",
      "蓬山有佳句，喜气在新题。"
    ]
  },
  {
    "volume": 326,
    "sequence": 5,
    "title": "国子柳博士兼领太常博士，辄申贺赠",
    "author": "权德舆",
    "content": [
      "博士本秦官，求才帖职难。",
      "临风曲台净，对月璧池寒。",
      "讲学分阴重，斋祠晓漏残。",
      "朝衣辨色处，双绶更宜看。"
    ]
  },
  {
    "volume": 326,
    "sequence": 6,
    "title": "过隐者湖上所居",
    "author": "权德舆",
    "content": [
      "蜗舍映平湖，皤然一鲁儒。",
      "唯将酒作圣，不厌谷名愚。",
      "兵法窥黄石，天官辨白榆。",
      "行看软轮起，未可号潜夫。"
    ]
  },
  {
    "volume": 326,
    "sequence": 7,
    "title": "从叔将军宅蔷薇花开太府韦卿有题壁长句因以和作",
    "author": "权德舆",
    "content": [
      "环列从容蹀躞归，光风骀荡发红薇。",
      "莺藏密叶宜新霁，蹀绕低枝爱晚晖。",
      "艳色当轩迷舞袖，繁香满径拂朝衣。",
      "名卿洞壑仍相近，佳句新成和者稀。"
    ]
  },
  {
    "volume": 326,
    "sequence": 8,
    "title": "奉和许阁老霁后慈恩寺杏园看花同用花字口号",
    "author": "权德舆",
    "content": [
      "杏林微雨霁，灼灼满瑶华。",
      "左掖期先至，中园景未斜。",
      "含毫歌白雪，藉草醉流霞。",
      "独限金闺籍，支颐啜茗花。"
    ]
  },
  {
    "volume": 326,
    "sequence": 9,
    "title": "奉和陈阁老寒食初假当直从东省往集贤…寄张蒋二阁老",
    "author": "权德舆",
    "content": [
      "繁花满树似留客，应为主人休浣归。"
    ]
  },
  {
    "volume": 326,
    "sequence": 10,
    "title": "晚秋陪崔阁老、张秘监阁老、苗…斐然酬和有愧芜音",
    "author": "权德舆",
    "content": [
      "方驾游何许，仙源去似归。",
      "萦回留胜赏，萧洒出尘机。",
      "泛菊贤人至，烧丹姹女飞。",
      "步虚清晓籁，隐几吸晨晖。",
      "竹径琅玕合，芝田沆瀣晞。",
      "银钩三洞字，瑶笥七铢衣。",
      "丽句翻红药，佳期限紫微。",
      "徒然一相望，郢曲和应稀。"
    ]
  },
  {
    "volume": 326,
    "sequence": 11,
    "title": "春日同诸公过兵部王尚书林园",
    "author": "权德舆",
    "content": [
      "休沐君相近，时容曳履过。",
      "花间留客久，台上见春多。",
      "松色明金艾，莺声杂玉珂。",
      "更逢新酒熟，相与藉庭莎。"
    ]
  },
  {
    "volume": 326,
    "sequence": 12,
    "title": "与沈十九拾遗同游栖霞寺上方于亮上人院会宿二首",
    "author": "权德舆",
    "content": [
      "摄山标胜绝，暇日谐想瞩。",
      "萦纡松路深，缭绕云岩曲。",
      "重楼回树杪，古像凿山腹。",
      "人远水木清，地深兰桂馥。",
      "层台耸金碧，绝顶摩净绿。",
      "下界诚可悲，南朝纷在目。",
      "焚香入古殿，待月出深竹。",
      "稍觉天籁清，自伤人世促。",
      "宗雷此相遇，偃放从所欲。",
      "清论松枝低，闲吟茗花熟。",
      "一生如土梗，万虑相桎梏。",
      "永愿事潜师，穷年此栖宿。",
      "偶来人境外，心赏幸随君。",
      "古殿烟霞夕，深山松桂薰。",
      "岩花点寒溜，石磴扫春云。",
      "清净诸天近，喧尘下界分。",
      "名僧康宝月，上客沈休文。",
      "共宿东林夜，清猿彻曙闻。"
    ]
  },
  {
    "volume": 326,
    "sequence": 13,
    "title": "题崔山人草堂",
    "author": "权德舆",
    "content": [
      "竹径茆堂接洞天，闲时廛尾濑春泉。",
      "世人车马不知处，时有归云到枕边。"
    ]
  },
  {
    "volume": 326,
    "sequence": 14,
    "title": "徐孺亭马上口号",
    "author": "权德舆",
    "content": [
      "湖上荒亭临水开，龟文篆字积莓苔。",
      "曲江北海今何处，尽逐东流去不回。"
    ]
  },
  {
    "volume": 326,
    "sequence": 15,
    "title": "哭刘四尚书（勒于碑阴）",
    "author": "权德舆",
    "content": [
      "士友惜贤人，天朝丧守臣。",
      "才华推独步，声气幸相亲。",
      "理析寰中妙，儒为席上珍。",
      "笑言成月旦，风韵挹天真。",
      "丹地膺推择，青油寄抚循。",
      "岂言朝象魏，翻是卧漳滨。",
      "命赐龙泉重，追荣密印陈。",
      "撤弦惊物故，庀具见家贫。",
      "牢落风悲笛，汍澜涕泣巾。",
      "只嗟蒿里月，非复柳营春。",
      "黄绢碑文在，青松隧路新。",
      "音容无处所，归作北邙尘。"
    ]
  },
  {
    "volume": 326,
    "sequence": 16,
    "title": "张工部至薄寒山下有书无由驰报輤车之至倍切悲怀",
    "author": "权德舆",
    "content": [
      "书来远自薄寒山，缭绕洮河出古关。",
      "今日难裁秣陵报，薤歌寥落柳车边。"
    ]
  },
  {
    "volume": 326,
    "sequence": 17,
    "title": "工部发引日属伤足卧疾不遂执绋",
    "author": "权德舆",
    "content": [
      "子春伤足日，况有寝门哀。",
      "元伯归全去，无由白马来。",
      "笳箫里巷咽，龟筮墓田开。",
      "片石潺湲泪，含悲叙史才。"
    ]
  },
  {
    "volume": 326,
    "sequence": 18,
    "title": "从事淮南府过亡友杨校书旧厅感念愀然",
    "author": "权德舆",
    "content": [
      "故人随化往，倏忽今七霜。",
      "及我就拘限，清风留此堂。",
      "松竹逾映蔚，芝兰自销亡。",
      "绝弦罢流水，闻笛同山阳。",
      "炯如冰玉姿，粲若鸾凤章。",
      "欲翥摧劲翮，先秋落贞芳。",
      "正平赋鹦鹉，文考颂灵光。",
      "二子古不吊，夫君今何伤。",
      "黄墟既杳杳，玄化亦茫茫。",
      "岂必限宿草，含凄洒衣裳。"
    ]
  },
  {
    "volume": 326,
    "sequence": 19,
    "title": "哭李晦群崔季文二处士",
    "author": "权德舆",
    "content": [
      "华封西祝尧，贵寿多男子。",
      "二贤无主后，贫贱大壮齿。",
      "未成鸿鹄姿，遽顿骅骝趾。",
      "子渊将叔度，自古不得已。"
    ]
  },
  {
    "volume": 326,
    "sequence": 20,
    "title": "观葬者",
    "author": "权德舆",
    "content": [
      "涂刍随昼哭，数里至松门。",
      "贵尽人间礼，宁知逝者魂。",
      "笳箫出古陌，烟雨闭寒原。",
      "万古皆如此，伤心反不言。"
    ]
  },
  {
    "volume": 326,
    "sequence": 21,
    "title": "成南阳墓",
    "author": "权德舆",
    "content": [
      "枯荄没古基，驳藓蔽丰碑。",
      "向晚微风起，如闻坐啸时。"
    ]
  },
  {
    "volume": 326,
    "sequence": 22,
    "title": "周平西墓",
    "author": "权德舆",
    "content": [
      "英威今寂寞，陈迹对崇丘。",
      "壮志清风在，荒坟白日愁。",
      "穷泉那复晓，乔木不知秋。",
      "岁岁寒塘侧，无人水自流。"
    ]
  },
  {
    "volume": 326,
    "sequence": 23,
    "title": "苏小小墓",
    "author": "权德舆",
    "content": [
      "万古荒坟在，悠然我独寻。",
      "寂寥红粉尽，冥寞黄泉深。",
      "蔓草映寒水，空郊暧夕阴。",
      "风流有佳句，吟眺一伤心。"
    ]
  },
  {
    "volume": 326,
    "sequence": 24,
    "title": "题柳郎中茅山故居（一作柳谷汧故居）",
    "author": "权德舆",
    "content": [
      "下马荒阶日欲曛，潺潺石溜静中闻。",
      "鸟啼花落人声绝，寂寞山窗掩白云。"
    ]
  },
  {
    "volume": 326,
    "sequence": 25,
    "title": "哭张十八校书（数日前辱书，未及还答，俄承凶讣）",
    "author": "权德舆",
    "content": [
      "芸阁为郎一命初，桐州寄傲十年馀。",
      "魂随逝水归何处，名在新诗众不如。",
      "蹉跎江浦生华发，牢落寒原会素车。",
      "更忆八行前日到，含凄为报秣陵书。"
    ]
  },
  {
    "volume": 326,
    "sequence": 26,
    "title": "题亡友江畔旧居",
    "author": "权德舆",
    "content": [
      "寥落留三径，柴扉对楚江。",
      "蟏蛸集暗壁，蜥蝎走寒窗。",
      "松盖欹书幌，苔衣上酒缸。",
      "平生断金契，到此泪成双。"
    ]
  }
]