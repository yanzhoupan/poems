[
  {
    "volume": 412,
    "sequence": 1,
    "title": "雪后宿同轨店，上法护寺钟楼望月",
    "author": "元稹",
    "content": [
      "满山残雪满山风，野寺无门院院空。",
      "烟火渐稀孤店静，月明深夜古楼中。"
    ]
  },
  {
    "volume": 412,
    "sequence": 2,
    "title": "陪韦尚书丈归履信宅，因赠韦氏兄弟",
    "author": "元稹",
    "content": [
      "紫垣驺骑入华居，公子文衣护锦舆。",
      "眠阁书生复何事，也骑羸马从尚书。"
    ]
  },
  {
    "volume": 412,
    "sequence": 3,
    "title": "永贞二年正月二日上御丹凤楼赦天下…不及盛观",
    "author": "元稹",
    "content": [
      "春来饶梦慵朝起，不看千官拥御楼。",
      "却著闲行是忙事，数人同傍曲江头。"
    ]
  },
  {
    "volume": 412,
    "sequence": 4,
    "title": "韦居守晚岁常言退休之志因署其居曰大隐洞…因赠绝句",
    "author": "元稹",
    "content": [
      "谢公潜有东山意，已向朱门启洞门。",
      "大隐犹疑恋朝市，不知名作罢归园。"
    ]
  },
  {
    "volume": 412,
    "sequence": 5,
    "title": "赠李十二牡丹花片，因以饯行",
    "author": "元稹",
    "content": [
      "莺涩余声絮堕风，牡丹花尽叶成丛。",
      "可怜颜色经年别，收取朱阑一片红。"
    ]
  },
  {
    "volume": 412,
    "sequence": 6,
    "title": "题李十一修行里居壁",
    "author": "元稹",
    "content": [
      "云阙朝回尘骑合，杏花春尽曲江闲。",
      "怜君虽在城中住，不隔人家便是山。"
    ]
  },
  {
    "volume": 412,
    "sequence": 7,
    "title": "靖安穷居",
    "author": "元稹",
    "content": [
      "喧静不由居远近，大都车马就权门。",
      "野人住处无名利，草满空阶树满园。"
    ]
  },
  {
    "volume": 412,
    "sequence": 8,
    "title": "赠乐天",
    "author": "元稹",
    "content": [
      "等闲相见销长日，也有闲时更学琴。",
      "不是眼前无外物，不关心事不经心。"
    ]
  },
  {
    "volume": 412,
    "sequence": 9,
    "title": "使东川·骆口驿二首",
    "author": "元稹",
    "content": [
      "邮亭壁上数行字，崔李题名王白诗。",
      "尽日无人共言语，不离墙下至行时。",
      "二星徼外通蛮服，五夜灯前草御文。",
      "我到东川恰相半，向南看月北看云。"
    ]
  },
  {
    "volume": 412,
    "sequence": 10,
    "title": "使东川·清明日",
    "author": "元稹",
    "content": [
      "常年寒食好风轻，触处相随取次行。",
      "今日清明汉江上，一身骑马县官迎。"
    ]
  },
  {
    "volume": 412,
    "sequence": 11,
    "title": "使东川·亚枝红",
    "author": "元稹",
    "content": [
      "平阳池上亚枝红，怅望山邮事事同。",
      "还向万竿深竹里，一枝浑卧碧流中。"
    ]
  },
  {
    "volume": 412,
    "sequence": 12,
    "title": "使东川·梁州梦",
    "author": "元稹",
    "content": [
      "梦君同绕曲江头，也向慈恩院院游。",
      "亭吏呼人排去马，所惊身在古梁州。"
    ]
  },
  {
    "volume": 412,
    "sequence": 13,
    "title": "使东川·南秦雪",
    "author": "元稹",
    "content": [
      "帝城寒尽临寒食，骆谷春深未有春。",
      "才见岭头云似盖，已惊岩下雪如尘。",
      "千峰笋石千株玉，万树松萝万朵银。",
      "飞鸟不飞猿不动，青骢御史上南秦。"
    ]
  },
  {
    "volume": 412,
    "sequence": 14,
    "title": "使东川·江楼月",
    "author": "元稹",
    "content": [
      "嘉陵江岸驿楼中，江在楼前月在空。",
      "月色满床兼满地，江声如鼓复如风。",
      "诚知远近皆三五，但恐阴晴有异同。",
      "万一帝乡还洁白，几人潜傍杏园东。"
    ]
  },
  {
    "volume": 412,
    "sequence": 15,
    "title": "使东川·惭问囚",
    "author": "元稹",
    "content": [
      "司马子微坛上头，与君深结白云俦。",
      "尚平村落拟连买，王屋山泉为别游。",
      "各待陆浑求一尉，共资三径便同休。",
      "那知今日蜀门路，带月夜行缘问囚。"
    ]
  },
  {
    "volume": 412,
    "sequence": 16,
    "title": "使东川·江上行",
    "author": "元稹",
    "content": [
      "闷见汉江流不息，悠悠漫漫竟何成。",
      "江流不语意相问，何事远来江上行。"
    ]
  },
  {
    "volume": 412,
    "sequence": 17,
    "title": "使东川·汉江上笛",
    "author": "元稹",
    "content": [
      "小年为写游梁赋，最说汉江闻笛愁。",
      "今夜听时在何处，月明西县驿南楼。"
    ]
  },
  {
    "volume": 412,
    "sequence": 18,
    "title": "使东川·邮亭月",
    "author": "元稹",
    "content": [
      "君多务实我多情，大抵偏嗔步月明。",
      "今夜山邮与蛮嶂，君应坚卧我还行。"
    ]
  },
  {
    "volume": 412,
    "sequence": 19,
    "title": "使东川·嘉陵驿二首（篇末有怀）",
    "author": "元稹",
    "content": [
      "嘉陵驿上空床客，一夜嘉陵江水声。",
      "仍对墙南满山树，野花撩乱月胧明。",
      "墙外花枝压短墙，月明还照半张床。",
      "无人会得此时意，一夜独眠西畔廊。"
    ]
  },
  {
    "volume": 412,
    "sequence": 20,
    "title": "使东川·百牢关（奉使推小吏任敬仲）",
    "author": "元稹",
    "content": [
      "嘉陵江上万重山，何事临江一破颜。",
      "自笑只缘任敬仲，等闲身度百牢关。"
    ]
  },
  {
    "volume": 412,
    "sequence": 21,
    "title": "使东川·江花落",
    "author": "元稹",
    "content": [
      "日暮嘉陵江水东，梨花万片逐江风。",
      "江花何处最肠断，半落江流半在空。"
    ]
  },
  {
    "volume": 412,
    "sequence": 22,
    "title": "使东川·嘉陵江二首",
    "author": "元稹",
    "content": [
      "秦人惟识秦中水，长想吴江与蜀江。",
      "今日嘉川驿楼下，可怜如练绕明窗。",
      "千里嘉陵江水声，何年重绕此江行。",
      "只应添得清宵梦，时见满江流月明。"
    ]
  },
  {
    "volume": 412,
    "sequence": 23,
    "title": "使东川·西县驿",
    "author": "元稹",
    "content": [
      "去时楼上清明夜，月照楼前撩乱花。",
      "今日成阴复成子，可怜春尽未还家。"
    ]
  },
  {
    "volume": 412,
    "sequence": 24,
    "title": "使东川·望喜驿",
    "author": "元稹",
    "content": [
      "满眼文书堆案边，眼昏偷得暂时眠。",
      "子规惊觉灯又灭，一道月光横枕前。"
    ]
  },
  {
    "volume": 412,
    "sequence": 25,
    "title": "使东川·好时节",
    "author": "元稹",
    "content": [
      "身骑骢马峨眉下，面带霜威卓氏前。",
      "虚度东川好时节，酒楼元被蜀儿眠。"
    ]
  },
  {
    "volume": 412,
    "sequence": 26,
    "title": "使东川·夜深行",
    "author": "元稹",
    "content": [
      "夜深犹自绕江行，震地江声似鼓声。",
      "渐见戍楼疑近驿，百牢关吏火前迎。"
    ]
  },
  {
    "volume": 412,
    "sequence": 27,
    "title": "使东川·望驿台（三月尽）",
    "author": "元稹",
    "content": [
      "可怜三月三旬足，怅望江边望驿台。",
      "料得孟光今日语，不曾春尽不归来。"
    ]
  },
  {
    "volume": 412,
    "sequence": 28,
    "title": "赠咸阳少府萧郎",
    "author": "元稹",
    "content": [
      "莫怪逢君泪每盈，仲由多感有深情。",
      "陆家幼女托良婿，阮氏诸房无外生。",
      "顾我自伤为弟拙，念渠能继事姑名。",
      "别时何处最肠断，日暮渭阳驱马行。"
    ]
  },
  {
    "volume": 412,
    "sequence": 29,
    "title": "赠吕三校书",
    "author": "元稹",
    "content": [
      "同年同拜校书郎，触处潜行烂熳狂。",
      "共占花园争赵辟，竞添钱贯定秋娘。",
      "七年浮世皆经眼，八月闲宵忽并床。",
      "语到欲明欢又泣，傍人相笑两相伤。"
    ]
  },
  {
    "volume": 412,
    "sequence": 30,
    "title": "封书",
    "author": "元稹",
    "content": [
      "鹤台南望白云关，城市犹存暂一还。",
      "书出步虚三百韵，蕊珠文字在人间。"
    ]
  },
  {
    "volume": 412,
    "sequence": 31,
    "title": "仁风李著作园醉后寄李十",
    "author": "元稹",
    "content": [
      "胧明春月照花枝，花下音声是管儿。",
      "却笑西京李员外，五更骑马趁朝时。"
    ]
  },
  {
    "volume": 412,
    "sequence": 32,
    "title": "灯影",
    "author": "元稹",
    "content": [
      "洛阳昼夜无车马，漫挂红纱满树头。",
      "见说平时灯影里，玄宗潜伴太真游。"
    ]
  },
  {
    "volume": 412,
    "sequence": 33,
    "title": "贬江陵途中寄乐天、杓直杓直…铁乐天以拾遗在翰林",
    "author": "元稹",
    "content": [
      "想到江陵无一事，酒杯书卷缀新文。",
      "紫芽嫩茗和枝采，朱橘香苞数瓣分。",
      "暇日上山狂逐鹿，凌晨过寺饱看云。",
      "算缗草诏终须解，不敢将心远羡君。"
    ]
  },
  {
    "volume": 412,
    "sequence": 34,
    "title": "渡汉江（去年春，奉使东川，经嶓冢山下）",
    "author": "元稹",
    "content": [
      "。",
      "冢去年寻漾水，襄阳今日渡江濆。",
      "山遥远树才成点，浦静沉碑欲辨文。",
      "万里朝宗诚可羡，百川流入渺难分。",
      "鲵鲸归穴东溟溢，又作波涛随伍员。"
    ]
  },
  {
    "volume": 412,
    "sequence": 35,
    "title": "哀病骢呈致用",
    "author": "元稹",
    "content": [
      "枥上病骢啼褭褭，江边废宅路迢迢。",
      "自经梅雨长垂耳，乍食菰蒋欲折腰。",
      "金络头衔光未灭，玉花衫色瘦来燋。",
      "曾听禁漏惊衙鼓，惯蹋康衢怕小桥。",
      "半夜雄嘶心不死，日高饥卧尾还摇。",
      "龙媒薄地天池远，何事牵牛在碧霄。"
    ]
  },
  {
    "volume": 412,
    "sequence": 36,
    "title": "送岭南崔侍御",
    "author": "元稹",
    "content": [
      "我是北人长北望，每嗟南雁更南飞。",
      "君今又作岭南别，南雁北归君未归。",
      "洞主参承惊豸角，岛夷安集慕霜威。",
      "黄家贼用镩刀利，白水郎行旱地稀。",
      "蜃吐朝光楼隐隐，鳌吹细浪雨霏霏。",
      "毒龙蜕骨轰雷鼓，野象埋牙劚石矶。",
      "火布垢尘须火浣，木绵温软当绵衣。",
      "桄榔面碜槟榔涩，海气常昏海日微。",
      "蛟老变为妖妇女，舶来多卖假珠玑。",
      "此中无限相忧事，请为殷勤事事依。"
    ]
  },
  {
    "volume": 412,
    "sequence": 37,
    "title": "酬乐天八月十五夜禁中独直玩月见寄",
    "author": "元稹",
    "content": [
      "一年秋半月偏深，况就烟霄极赏心。",
      "金凤台前波漾漾，玉钩帘下影沉沉。",
      "宴移明处清兰路，歌待新词促翰林。",
      "何意枚皋正承诏，瞥然尘念到江阴。"
    ]
  },
  {
    "volume": 412,
    "sequence": 38,
    "title": "予病瘴，乐天寄通中散、碧腴垂云膏…因有酬答",
    "author": "元稹",
    "content": [
      "紫河变炼红霞散，翠液煎研碧玉英。",
      "金籍真人天上合，盐车病骥轭前惊。",
      "愁肠欲转蛟龙吼，醉眼初开日月明。",
      "唯有思君治不得，膏销雪尽意还生。"
    ]
  }
]