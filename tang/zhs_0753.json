[
  {
    "volume": 753,
    "sequence": 1,
    "title": "赠维扬故人",
    "author": "徐铉",
    "content": [
      "东京少长认维桑，书剑谁教入帝乡。",
      "一事无成空放逐，故人相见重凄凉。",
      "楼台寂寞官河晚，人物稀疏驿路长。",
      "莫怪临风惆怅久，十年春色忆维扬。"
    ]
  },
  {
    "volume": 753,
    "sequence": 2,
    "title": "泰州道中却寄东京故人",
    "author": "徐铉",
    "content": [
      "风紧雨凄凄，川回岸渐低。",
      "吴州林外近，隋苑雾中迷。",
      "聚散纷如此，悲欢岂易齐。",
      "料君残酒醒，还听子规啼。"
    ]
  },
  {
    "volume": 753,
    "sequence": 3,
    "title": "得浙西郝判官书未及报闻燕王移镇京口…田书记消息",
    "author": "徐铉",
    "content": [
      "秋风海上久离居，曾得刘公一纸书。",
      "淡水心情长若此，银钩踪迹更无如。",
      "尝忧座侧飞鸮鸟，未暇江中觅鲤鱼。",
      "今日京吴建朱邸，问君谁共曳长裾。"
    ]
  },
  {
    "volume": 753,
    "sequence": 4,
    "title": "赠陶使君求梨",
    "author": "徐铉",
    "content": [
      "昨宵宴罢醉如泥，惟忆张公大谷梨。",
      "白玉花繁曾缀处，黄金色嫩乍成时。",
      "冷侵肺腑醒偏早，香惹衣襟歇倍迟。",
      "今旦中山方酒渴，唯应此物最相宜。"
    ]
  },
  {
    "volume": 753,
    "sequence": 5,
    "title": "陈觉放还至泰州，以诗见寄，作此答之",
    "author": "徐铉",
    "content": [
      "朱云曾为汉家忧，不怕交亲作世仇。",
      "壮气未平空咄咄，狂言无验信悠悠。",
      "今朝我作伤弓鸟，却羡君为不系舟。",
      "劳寄新诗平宿憾，此生心气贯清秋。"
    ]
  },
  {
    "volume": 753,
    "sequence": 6,
    "title": "王三十七自京垂访，作此送之",
    "author": "徐铉",
    "content": [
      "失乡迁客在天涯，门掩苔垣向水斜。",
      "只就鳞鸿求远信，敢言车马访贫家。",
      "烟生柳岸将垂缕，雪压梅园半是花。",
      "惆怅明朝尊酒散，梦魂相送到京华。"
    ]
  },
  {
    "volume": 753,
    "sequence": 7,
    "title": "陶使君挽歌二首",
    "author": "徐铉",
    "content": [
      "太守今何在，行春去不归。",
      "筵空收管吹，郊迥俨骖騑。",
      "营外星才落，园中露已稀。",
      "伤心梁上燕，犹解向人飞。",
      "始忆花前宴，笙歌醉夕阳。",
      "那堪城外送，哀挽逐归艎。",
      "铃阁朝犹闭，风亭日已荒。",
      "唯余迁客泪，沾洒后池傍。"
    ]
  },
  {
    "volume": 753,
    "sequence": 8,
    "title": "雪中作",
    "author": "徐铉",
    "content": [
      "赋分多情客，经年去国心。",
      "疏钟寒郭晚，密雪水亭深。",
      "影迥鸿投渚，声愁雀噪林。",
      "他乡一尊酒，独坐不成斟。"
    ]
  },
  {
    "volume": 753,
    "sequence": 9,
    "title": "赋得风光草际浮",
    "author": "徐铉",
    "content": [
      "宿露依芳草，春郊古陌旁。",
      "风轻不尽偃，日早未晞阳。",
      "耿耿依平远，离离入望长。",
      "映空无定彩，飘径有余光。",
      "飐若荷珠乱，纷如爝火扬。",
      "诗人多感物，凝思绕池塘。"
    ]
  },
  {
    "volume": 753,
    "sequence": 10,
    "title": "寒食成判官垂访因赠",
    "author": "徐铉",
    "content": [
      "常年寒食在京华，今岁清明在海涯。",
      "远巷蹋歌深夜月，隔墙吹管数枝花。",
      "鸳鸾得路音尘阔，鸿雁分飞道里赊。",
      "不是多情成二十，断无人解访贫家。"
    ]
  },
  {
    "volume": 753,
    "sequence": 11,
    "title": "送客至城西，望图山，因寄浙西府中",
    "author": "徐铉",
    "content": [
      "牧叟邹生笑语同，莫嗟江上听秋风。",
      "君看逐客思乡处，犹在图山更向东。"
    ]
  },
  {
    "volume": 753,
    "sequence": 12,
    "title": "送写真成处士入京",
    "author": "徐铉",
    "content": [
      "传神踪迹本来高，泽畔形容愧彩毫。",
      "京邑功臣多伫望，凌烟阁上莫辞劳。"
    ]
  },
  {
    "volume": 753,
    "sequence": 13,
    "title": "九日雨中",
    "author": "徐铉",
    "content": [
      "茱萸房重雨霏微，去国逢秋此恨稀。",
      "目极暂登台上望，心遥长向梦中归。",
      "荃蘪路远愁霜早，兄弟乡遥羡雁飞。",
      "唯有多情一枝菊，满杯颜色自依依。"
    ]
  },
  {
    "volume": 753,
    "sequence": 14,
    "title": "寄外甥苗武仲",
    "author": "徐铉",
    "content": [
      "放逐今来涨海边，亲情多在凤台前。",
      "且将聚散为闲事，须信华枯是偶然。",
      "蝉噪疏林村倚郭，鸟飞残照水连天。",
      "此中唯欠韩康伯，共对秋风咏数篇。"
    ]
  },
  {
    "volume": 753,
    "sequence": 15,
    "title": "寄从兄宪兼示二弟",
    "author": "徐铉",
    "content": [
      "别路吴将楚，离忧弟与兄。",
      "断云惊晚吹，秋色满孤城。",
      "信远鸿初下，乡遥月共明。",
      "一枝栖未稳，回首望三京。"
    ]
  },
  {
    "volume": 753,
    "sequence": 16,
    "title": "附书与钟郎中因寄京妓越宾",
    "author": "徐铉",
    "content": [
      "暮春桥下手封书，寄向江南问越姑。",
      "不道诸郎少欢笑，经年相别忆侬无？"
    ]
  },
  {
    "volume": 753,
    "sequence": 17,
    "title": "代钟答",
    "author": "徐铉",
    "content": [
      "一幅轻绡寄海滨，越姑长感昔时恩。",
      "欲知别后情多少，点点凭君看泪痕。"
    ]
  },
  {
    "volume": 753,
    "sequence": 18,
    "title": "亚元舍人不替深知猥贻佳作三篇清绝不敢轻…庶资一笑耳",
    "author": "徐铉",
    "content": [
      "海陵城里春正月，海畔朝阳照残雪。",
      "城中有客独登楼，遥望天边白银阙。",
      "白银阙下何英英，雕鞍绣毂趋承明。",
      "阊门晓辟旌旗影，玉墀风细佩环声。",
      "此处追飞皆俊彦，当年何事容疵贱。",
      "怀铅昼坐紫微宫，焚香夜直明光殿。",
      "王言简静官司闲，朋好殷勤多往还。",
      "新亭风景如东洛，邙岭林泉似北山。",
      "光阴暗度杯盂里，职业未妨谈笑间。",
      "有时邀宾复携妓，造门不问都非是。",
      "酣歌叫笑惊四邻，赋笔纵横动千字。",
      "任他银箭转更筹，不怕金吾司夜吏。",
      "可怜诸贵贤且才，时情物望两无猜。",
      "伊余独禀狂狷性，褊量多言仍薄命。",
      "吞舟可漏岂无恩，负乘自贻非不幸。",
      "一朝削迹为迁客，旦暮青云千里隔。",
      "离鸿别雁各分飞，折柳攀花两无色。",
      "卢龙渡口问迷津，瓜步山前送暮春。",
      "白沙江上曾行路，青林花落何纷纷。",
      "汉皇昔幸回中道，极目牛羊卧芳草。",
      "旧宅重游尽隙荒，故人相见多衰老。",
      "禅智寺，山光桥，风瑟瑟兮雨萧萧。",
      "行杯已醒残梦断，征途未极离魂消。",
      "海陵郡中陶太守，相逢本是随行旧。",
      "乍申拜起已开眉，却问辛勤还执手。",
      "精庐水榭最清幽，一税征车聊驻留。",
      "闭门思过谢来客，知恩省分宽离忧。",
      "郡斋胜境有后池，山亭菌阁互参差。",
      "有时虚左来相召，举白飞觞任所为。",
      "多才太守能挝鼓，醉送金船间歌舞。",
      "酒酣耳热眼生花，暂似京华欢会处。",
      "归来旅馆还端居，清风朗月夜窗虚。",
      "駸駸流景岁云暮，天涯望断故人书。",
      "春来凭槛方叹息，仰头忽见南来翼。",
      "足系红笺堕我前，引颈长鸣如有言。",
      "开缄试读相思字，乃是多情乔亚元。",
      "短韵三篇皆丽绝，小梅寄意情偏切。",
      "金兰投分一何坚，银钩置袖终难灭。",
      "醉后狂言何足奇，感君知己不相遗。",
      "长卿曾作美人赋，玄成今有责躬诗。",
      "报章欲托还京信，笔拙纸穷情未尽。",
      "珍重芸香陈子乔，亦解贻书远相问。",
      "宁须买药疗羁愁，只恨无书消鄙吝。",
      "游处当时靡不同，欢娱今日两成空。",
      "天子尚应怜贾谊，时人未要嘲扬雄。",
      "曲终笔阁缄封已，翩翩驿骑行尘起。",
      "寄向中朝谢故人，为说相思意如此。"
    ]
  },
  {
    "volume": 753,
    "sequence": 19,
    "title": "送蒯司录归京（亮）",
    "author": "徐铉",
    "content": [
      "早年闻有蒯先生，二十余年道不行。",
      "抵掌曾论天下事，折腰犹悟俗人情。",
      "老还上国欢娱少，贫聚归资结束轻。",
      "迁客临流倍惆怅，冷风黄叶满山城。"
    ]
  },
  {
    "volume": 753,
    "sequence": 20,
    "title": "闻查建州陷贼寄钟郎中（谟即查从事也）",
    "author": "徐铉",
    "content": [
      "闻道将军轻壮图，螺江城下委犀渠。",
      "旌旗零落沉荒服，簪履萧条返故居。",
      "皓首应全苏武节，故人谁得李陵书。",
      "自怜放逐无长策，空使卢谌泪满裾。"
    ]
  },
  {
    "volume": 753,
    "sequence": 21,
    "title": "还过东都，留守周公筵上赠座客",
    "author": "徐铉",
    "content": [
      "贾生三载在长沙，故友相思道路赊。",
      "已分终年甘寂寞，岂知今日返京华。",
      "麟符上相恩偏厚，隋苑留欢日欲斜。",
      "明旦江头倍惆怅，远山芳草映残霞。"
    ]
  },
  {
    "volume": 753,
    "sequence": 22,
    "title": "送杨郎中唐员外奉使湖南",
    "author": "徐铉",
    "content": [
      "江边微雨柳条新，握节含香二使臣。",
      "两绶对悬云梦日，方舟齐泛洞庭春。",
      "今朝草木逢新律，昨日山川满战尘。",
      "同是多情怀古客，不妨为赋吊灵均。"
    ]
  },
  {
    "volume": 753,
    "sequence": 23,
    "title": "表弟包颖见寄（此子侍亲在饶州，累年卧疾）",
    "author": "徐铉",
    "content": [
      "常思帝里奉交亲，别后光阴屈指频。",
      "兰佩却归纶阁下，荆枝犹寄楚江滨。",
      "十程山水劳幽梦，满院烟花醉别人。",
      "料得此生强健在，会须重赏昔年春。"
    ]
  },
  {
    "volume": 753,
    "sequence": 24,
    "title": "寄萧给事（萧江西致仕）",
    "author": "徐铉",
    "content": [
      "危言危行古时人，归向西山卧白云。",
      "买宅尚寻徐处士，餐霞终访许真君。",
      "容颜别后应如故，诗咏年来更不闻。",
      "今日城中春又至，落梅愁绪共纷纷。"
    ]
  },
  {
    "volume": 753,
    "sequence": 25,
    "title": "赋石奉送钟德林少尹员外",
    "author": "徐铉",
    "content": [
      "我爱他山石，中含绝代珍。",
      "烟披寒落落，沙浅静磷磷。",
      "翠色辞文陛，清声出泗滨。",
      "扁舟载归去，知是泛槎人。"
    ]
  }
]