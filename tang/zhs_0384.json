[
  {
    "volume": 384,
    "sequence": 1,
    "title": "蓟北旅思（一作送远人）",
    "author": "张籍",
    "content": [
      "日日望乡国，空歌白苎词。",
      "长因送人处，忆得别家时。",
      "失意还独语，多愁只自知。",
      "客亭门外柳，折尽向南枝。"
    ]
  },
  {
    "volume": 384,
    "sequence": 2,
    "title": "江南春",
    "author": "张籍",
    "content": [
      "江南杨柳春，日暖地无尘。",
      "渡口过新雨，夜来生白蘋。",
      "晴沙鸣乳燕，芳树醉游人。",
      "向晚青山下，谁家祭水神。"
    ]
  },
  {
    "volume": 384,
    "sequence": 3,
    "title": "西楼望月",
    "author": "张籍",
    "content": [
      "城西楼上月，复是雪晴时。",
      "寒夜共来望，思乡独下迟。",
      "幽光落水堑，净色在霜枝。",
      "明日千里去，此中还别离。"
    ]
  },
  {
    "volume": 384,
    "sequence": 4,
    "title": "别鹤",
    "author": "张籍",
    "content": [
      "双鹤出云谿，分飞各自迷。",
      "空巢在松顶，折羽落红泥。",
      "寻水终不饮，逢林亦未栖。",
      "别离应易老，万里雨凄凄。"
    ]
  },
  {
    "volume": 384,
    "sequence": 5,
    "title": "江陵孝女",
    "author": "张籍",
    "content": [
      "孝女独垂发，少年唯一身。",
      "无家空托墓，主祭不从人。",
      "相吊有行客，起庐无旧邻。",
      "江头闻哭处，寂寂楚花春。"
    ]
  },
  {
    "volume": 384,
    "sequence": 6,
    "title": "山中古祠",
    "author": "张籍",
    "content": [
      "春草空祠墓，荒林唯鸟飞。",
      "记年碑石在，经乱祭人稀。",
      "野鼠缘朱帐，阴尘盖画衣。",
      "近门潭水黑，时见宿龙归。"
    ]
  },
  {
    "volume": 384,
    "sequence": 7,
    "title": "渔阳将",
    "author": "张籍",
    "content": [
      "塞深沙草白，都护领燕兵。",
      "放火烧奚帐，分旗筑汉城。",
      "下营看岭势，寻雪觉人行。",
      "更向桑干北，擒生问碛名。"
    ]
  },
  {
    "volume": 384,
    "sequence": 8,
    "title": "听夜泉",
    "author": "张籍",
    "content": [
      "细泉深处落，夜久渐闻声。",
      "独起出门听，欲寻当涧行。",
      "还疑隔林远，复畏有风生。",
      "月下长来此，无人亦到明。"
    ]
  },
  {
    "volume": 384,
    "sequence": 9,
    "title": "送南迁客",
    "author": "张籍",
    "content": [
      "去去远迁客，瘴中衰病身。",
      "青山无限路，白首不归人。",
      "海国战骑象，蛮州市用银。",
      "一家分几处，谁见日南春。"
    ]
  },
  {
    "volume": 384,
    "sequence": 10,
    "title": "蓟北春怀",
    "author": "张籍",
    "content": [
      "渺渺水云外，别来音信稀。",
      "因逢过江使，却寄在家衣。",
      "问路更愁远，逢人空说归。",
      "今朝蓟城北，又见塞鸿飞。"
    ]
  },
  {
    "volume": 384,
    "sequence": 11,
    "title": "思远人（一作寄远客）",
    "author": "张籍",
    "content": [
      "野桥春水清，桥上送君行。",
      "去去人应老，年年草自生。",
      "出门看远道，无信向边城。",
      "杨柳别离处，秋蝉今复鸣。"
    ]
  },
  {
    "volume": 384,
    "sequence": 12,
    "title": "赠同溪客",
    "author": "张籍",
    "content": [
      "幽居得相近，烟景每寥寥。",
      "共伐临谿树，因为过水桥。",
      "自教青鹤舞，分采紫芝苗。",
      "更爱南峰住，寻君路恐遥。"
    ]
  },
  {
    "volume": 384,
    "sequence": 13,
    "title": "望行人（一作秋闺）",
    "author": "张籍",
    "content": [
      "秋风窗下起，旅雁向南飞。",
      "日日出门望，家家行客归。",
      "无因见边使，空待寄寒衣。",
      "独倚青楼暮，烟深鸟雀稀。"
    ]
  },
  {
    "volume": 384,
    "sequence": 14,
    "title": "送宫人入道",
    "author": "张籍",
    "content": [
      "旧宠昭阳里，寻仙此最稀。",
      "名初出宫籍，身未称霞衣。",
      "已别歌舞贵，长随鸾鹤飞。",
      "中官看入洞，空驾玉轮归。"
    ]
  },
  {
    "volume": 384,
    "sequence": 15,
    "title": "送越客",
    "author": "张籍",
    "content": [
      "见说孤帆去，东南到会稽。",
      "春云剡溪口，残月镜湖西。",
      "水鹤沙边立，山鼯竹里啼。",
      "谢家曾住处，烟洞入应迷。"
    ]
  },
  {
    "volume": 384,
    "sequence": 16,
    "title": "赠辟谷者",
    "author": "张籍",
    "content": [
      "学得餐霞法，逢人与小还。",
      "身轻曾试鹤，力弱未离山。",
      "无食犬犹在，不耕牛自闲。",
      "朝朝空漱水，叩齿草堂间。"
    ]
  },
  {
    "volume": 384,
    "sequence": 17,
    "title": "思江南旧游",
    "author": "张籍",
    "content": [
      "江皋三月时，花发石楠枝。",
      "归客应无数，春山自不知。",
      "独行愁道远，回信畏家移。",
      "杨柳东西渡，茫茫欲问谁。"
    ]
  },
  {
    "volume": 384,
    "sequence": 18,
    "title": "夜到渔家（一作宿渔家）",
    "author": "张籍",
    "content": [
      "渔家在江口，潮水入柴扉。",
      "行客欲投宿，主人犹未归。",
      "竹深村路远，月出钓船稀。",
      "遥见寻沙岸，春风动草衣。"
    ]
  },
  {
    "volume": 384,
    "sequence": 19,
    "title": "送远使",
    "author": "张籍",
    "content": [
      "扬旌过陇头，陇水向西流。",
      "塞路依山远，戍城逢笛秋。",
      "寒沙阴漫漫，疲马去悠悠。",
      "为问征行将，谁封定远侯。"
    ]
  },
  {
    "volume": 384,
    "sequence": 20,
    "title": "不食姑（一作赠山中女道士）",
    "author": "张籍",
    "content": [
      "几年山里住，已作绿毛身。",
      "护气常稀语，存思自见神。",
      "养龟同不食，留药任生尘。",
      "要问西王母，仙中第几人。"
    ]
  },
  {
    "volume": 384,
    "sequence": 21,
    "title": "古苑杏花",
    "author": "张籍",
    "content": [
      "废苑杏花在，行人愁到时。",
      "独开新堑底，半露旧烧枝。",
      "晚色连荒辙，低阴覆折碑。",
      "茫茫古陵下，春尽又谁知。"
    ]
  },
  {
    "volume": 384,
    "sequence": 22,
    "title": "送流人",
    "author": "张籍",
    "content": [
      "独向长城北，黄云暗塞天。",
      "流名属边将，旧业作公田。",
      "拥雪添军垒，收冰当井泉。",
      "知君住应老，须记别乡年。"
    ]
  },
  {
    "volume": 384,
    "sequence": 23,
    "title": "宿临江驿（一作宿江上，一作宿溪中驿）",
    "author": "张籍",
    "content": [
      "楚驿南渡口，夜深来客稀。",
      "月明见潮上，江静觉鸥飞。",
      "旅宿今已远，此行殊未归。",
      "离家久无信，又听捣寒衣。"
    ]
  },
  {
    "volume": 384,
    "sequence": 24,
    "title": "送蛮客",
    "author": "张籍",
    "content": [
      "借问炎州客，天南几日行。",
      "江连恶谿路，山绕夜郎城。",
      "柳叶瘴云湿，桂丛蛮鸟声。",
      "知君却回日，记得海花名。"
    ]
  },
  {
    "volume": 384,
    "sequence": 25,
    "title": "襄国别友",
    "author": "张籍",
    "content": [
      "晓色荒城下，相看秋草时。",
      "独游无定计，不欲道来期。",
      "别处去家远，愁中驱马迟。",
      "归人渡烟水，遥映野棠枝。"
    ]
  },
  {
    "volume": 384,
    "sequence": 26,
    "title": "送远客",
    "author": "张籍",
    "content": [
      "南原相送处，秋水草还生。",
      "同作忆乡客，如今分路行。",
      "因谁寄归信，渐远问前程。",
      "明日重阳节，无人上古城。"
    ]
  },
  {
    "volume": 384,
    "sequence": 27,
    "title": "山中赠日南僧",
    "author": "张籍",
    "content": [
      "独向双峰老，松门闭两崖。",
      "翻经上蕉叶，挂衲落藤花。",
      "甃石新开井，穿林自种茶。",
      "时逢海南客，蛮语问谁家。"
    ]
  },
  {
    "volume": 384,
    "sequence": 28,
    "title": "征西将",
    "author": "张籍",
    "content": [
      "黄沙北风起，半夜又翻营。",
      "战马雪中宿，探人冰上行。",
      "深山旗未展，阴碛鼓无声。",
      "几道征西将，同收碎叶城。"
    ]
  },
  {
    "volume": 384,
    "sequence": 29,
    "title": "寄友人",
    "author": "张籍",
    "content": [
      "忆在江南日，同游三月时。",
      "采茶寻远涧，斗鸭向春池。",
      "送客沙头宿，招僧竹里棋。",
      "如今各千里，无计得相随。"
    ]
  },
  {
    "volume": 384,
    "sequence": 30,
    "title": "送防秋将",
    "author": "张籍",
    "content": [
      "白首征西将，犹能射戟支。",
      "元戎选部曲，军吏换旌旗。",
      "逐虏招降远，开边旧垒移。",
      "重收陇外地，应似汉家时。"
    ]
  },
  {
    "volume": 384,
    "sequence": 31,
    "title": "律僧",
    "author": "张籍",
    "content": [
      "苦行长不出，清羸最少年。",
      "持斋唯一食，讲律岂曾眠。",
      "避草每移径，滤虫还入泉。",
      "从来天竺法，到此几人传。"
    ]
  },
  {
    "volume": 384,
    "sequence": 32,
    "title": "山中秋夜",
    "author": "张籍",
    "content": [
      "寂寂山景静，幽人归去迟。",
      "横琴当月下，压酒及花时。",
      "冷露湿茆屋，暗泉冲竹篱。",
      "西峰采药伴，此夕恨无期。"
    ]
  },
  {
    "volume": 384,
    "sequence": 33,
    "title": "送南客",
    "author": "张籍",
    "content": [
      "行路雨修修，青山尽海头。",
      "天涯人去远，岭北水空流。",
      "夜市连铜柱，巢居属象州。",
      "来时旧相识，谁向日南游。"
    ]
  },
  {
    "volume": 384,
    "sequence": 34,
    "title": "宿江店",
    "author": "张籍",
    "content": [
      "野店临西浦，门前有橘花。",
      "停灯待贾客，卖酒与渔家。",
      "夜静江水白，路回山月斜。",
      "闲寻泊船处，潮落见平沙。"
    ]
  },
  {
    "volume": 384,
    "sequence": 35,
    "title": "岭表逢故人",
    "author": "张籍",
    "content": [
      "过岭万馀里，旅游经此稀。",
      "相逢去家远，共说几时归。",
      "海上见花发，瘴中唯鸟飞。",
      "炎州望乡伴，自识北人衣。"
    ]
  },
  {
    "volume": 384,
    "sequence": 36,
    "title": "出塞（一作塞上曲）",
    "author": "张籍",
    "content": [
      "秋塞雪初下，将军远出师。",
      "分营长记火，放马不收旗。",
      "月冷边帐湿，沙昏夜探迟。",
      "征人皆白首，谁见灭胡时。"
    ]
  },
  {
    "volume": 384,
    "sequence": 37,
    "title": "寄紫阁隐者",
    "author": "张籍",
    "content": [
      "紫阁气沉沉，先生住处深。",
      "有人时得见，无路可相寻。",
      "夜鹿伴茅屋，秋猿守栗林。",
      "唯应采灵药，更不别营心。"
    ]
  },
  {
    "volume": 384,
    "sequence": 38,
    "title": "夜宿黑灶溪",
    "author": "张籍",
    "content": [
      "夜到碧溪里，无人秋月明。",
      "逢幽更移宿，取伴亦探行。",
      "花下红泉色，云西乳鹤声。",
      "明朝记归处，石上自书名。"
    ]
  },
  {
    "volume": 384,
    "sequence": 39,
    "title": "古树",
    "author": "张籍",
    "content": [
      "古树枝柯少，枯来复几春。",
      "露根堪系马，空腹定藏人。",
      "蠹节莓苔老，烧痕霹雳新。",
      "若当江浦上，行客祭为神。"
    ]
  },
  {
    "volume": 384,
    "sequence": 40,
    "title": "送徐先生归蜀",
    "author": "张籍",
    "content": [
      "日暮远归处，云间仙观钟。",
      "唯持青玉牒，独立碧鸡峰。",
      "阴涧长收乳，寒泉旧养龙。",
      "几时因卖药，得向海边逢。"
    ]
  },
  {
    "volume": 384,
    "sequence": 41,
    "title": "隐者",
    "author": "张籍",
    "content": [
      "先生已得道，市井亦容身。",
      "救病自行药，得钱多与人。",
      "问年长不定，传法又非真。",
      "每见邻家说，时闻使鬼神。"
    ]
  },
  {
    "volume": 384,
    "sequence": 42,
    "title": "送友人归山",
    "author": "张籍",
    "content": [
      "出山成北首，重去结茅庐。",
      "移石修废井，扫龛盛旧书。",
      "开田留杏树，分洞与僧居。",
      "长在幽峰里，樵人见亦疏。"
    ]
  },
  {
    "volume": 384,
    "sequence": 43,
    "title": "霅溪西亭晚望（一作霅溪远望）",
    "author": "张籍",
    "content": [
      "霅水碧悠悠，西亭柳岸头。",
      "夕阴生远岫，斜照逐回流。",
      "此地动归思，逢人方倦游。",
      "吴兴耆旧尽，空见白蘋洲。"
    ]
  },
  {
    "volume": 384,
    "sequence": 44,
    "title": "哭山中友人",
    "author": "张籍",
    "content": [
      "入云遥便哭，山友隔今生。",
      "绕墓招魂魄，镌岩记姓名。",
      "犬因无主善，鹤为见人鸣。",
      "长说能尸解，多应别路行。"
    ]
  },
  {
    "volume": 384,
    "sequence": 45,
    "title": "答僧拄杖",
    "author": "张籍",
    "content": [
      "灵藤为拄杖，白净色如银。",
      "得自高僧手，将扶病客身。",
      "春游不骑马，夜会亦呈人。",
      "持此归山去，深宜戴角巾。"
    ]
  },
  {
    "volume": 384,
    "sequence": 46,
    "title": "灵都观李道士",
    "author": "张籍",
    "content": [
      "仙观雨来静，绕房琼草春。",
      "素书天上字，花洞古时人。",
      "泥灶煮灵液，扫坛朝玉真。",
      "几回游阆苑，青节亦随身。"
    ]
  },
  {
    "volume": 384,
    "sequence": 47,
    "title": "送韦评事归华阴",
    "author": "张籍",
    "content": [
      "三峰西面住，出见世人稀。",
      "老大谁相识，恓惶又独归。",
      "扫窗秋菌落，开箧夜蛾飞。",
      "若向云中伴，还应着褐衣。"
    ]
  },
  {
    "volume": 384,
    "sequence": 48,
    "title": "送闽僧",
    "author": "张籍",
    "content": [
      "几夏京城住，今朝独远归。",
      "修行四分律，护净七条衣。",
      "谿寺黄橙熟，沙田紫芋肥。",
      "九龙潭上路，同去客应稀。"
    ]
  },
  {
    "volume": 384,
    "sequence": 49,
    "title": "送海南客归旧岛",
    "author": "张籍",
    "content": [
      "海上去应远，蛮家云岛孤。",
      "竹船来桂浦，山市卖鱼须。",
      "入国自献宝，逢人多赠珠。",
      "却归春洞口，斩象祭天吴。"
    ]
  },
  {
    "volume": 384,
    "sequence": 50,
    "title": "登咸阳北寺楼（一作登感化寺楼）",
    "author": "张籍",
    "content": [
      "高秋原上寺，下马一登临。",
      "渭水西来直，秦山南向深。",
      "旧宫人不住，荒碣路难寻。",
      "日暮凉风起，萧条多远心。"
    ]
  },
  {
    "volume": 384,
    "sequence": 51,
    "title": "送新罗使",
    "author": "张籍",
    "content": [
      "万里为朝使，离家今几年。",
      "应知旧行路，却上远归船。",
      "夜泊避蛟窟，朝炊求岛泉。",
      "悠悠到乡国，远望海西天。"
    ]
  },
  {
    "volume": 384,
    "sequence": 52,
    "title": "宿广德寺寄从舅",
    "author": "张籍",
    "content": [
      "古寺客堂空，开帘四面风。",
      "移床动栖鹤，停烛聚飞虫。",
      "闲卧逐凉处，远愁生静中。",
      "林西微月色，思与宁家同。"
    ]
  },
  {
    "volume": 384,
    "sequence": 53,
    "title": "宿邯郸馆寄马磁州（一作宿邯郸寄磁州友人）",
    "author": "张籍",
    "content": [
      "孤客到空馆，夜寒愁卧迟。",
      "虽沽主人酒，不似在家时。",
      "几宿得欢笑，如今成别离。",
      "明朝行更远，回望隔山陂。"
    ]
  },
  {
    "volume": 384,
    "sequence": 54,
    "title": "舟行寄李湖州",
    "author": "张籍",
    "content": [
      "客愁无次第，川路重辛勤。",
      "藻密行舟涩，湾多转楫频。",
      "薄游空感惠，失计自怜贫。",
      "赖有汀洲句，时时慰远人。"
    ]
  },
  {
    "volume": 384,
    "sequence": 55,
    "title": "送闲师归江南",
    "author": "张籍",
    "content": [
      "遍住江南寺，随缘到上京。",
      "多生修律业，外学得诗名。",
      "讲殿偏追入，斋家别请行。",
      "青枫乡路远，几日尽归程。"
    ]
  },
  {
    "volume": 384,
    "sequence": 56,
    "title": "游襄阳山寺",
    "author": "张籍",
    "content": [
      "秋色江边路，烟霞若有期。",
      "寺贫无利施，僧老足慈悲。",
      "薜荔侵禅窟，虾蟆占浴池。",
      "闲游殊未遍，即是下山时。"
    ]
  },
  {
    "volume": 384,
    "sequence": 57,
    "title": "登城寄王秘书建",
    "author": "张籍",
    "content": [
      "闻君鹤岭住，西望日依依。",
      "远客偏相忆，登城独不归。",
      "十年为道侣，几处共柴扉。",
      "今日烟霞外，人间得见稀。"
    ]
  },
  {
    "volume": 384,
    "sequence": 58,
    "title": "送从弟戴玄往苏州",
    "author": "张籍",
    "content": [
      "杨柳阊门路，悠悠水岸斜。",
      "乘舟向山寺，着屐到渔家。",
      "夜月红柑树，秋风白藕花。",
      "江天诗景好，回日莫令赊。"
    ]
  },
  {
    "volume": 384,
    "sequence": 59,
    "title": "送朱庆馀及第归越",
    "author": "张籍",
    "content": [
      "东南归路远，几日到乡中。",
      "有寺山皆遍，无家水不通。",
      "湖声莲叶雨，野气稻花风。",
      "州县知名久，争邀与客同。"
    ]
  },
  {
    "volume": 384,
    "sequence": 60,
    "title": "过贾岛野居",
    "author": "张籍",
    "content": [
      "青门坊外住，行坐见南山。",
      "此地去人远，知君终日闲。",
      "蛙声篱落下，草色户庭间。",
      "好是经过处，唯愁暮独还。"
    ]
  },
  {
    "volume": 384,
    "sequence": 61,
    "title": "酬韩庶子",
    "author": "张籍",
    "content": [
      "西街幽僻处，正与懒相宜。",
      "寻寺独行远，借书常送迟。",
      "家贫无易事，身病足闲时。",
      "寂寞谁相问，只应君自知。"
    ]
  },
  {
    "volume": 384,
    "sequence": 62,
    "title": "赠姚合少府",
    "author": "张籍",
    "content": [
      "病来辞赤县，案上有丹经。",
      "为客烧茶灶，教儿扫竹亭。",
      "诗成添旧卷，酒尽卧空瓶。",
      "阙下今遗逸，谁瞻隐士星。"
    ]
  },
  {
    "volume": 384,
    "sequence": 63,
    "title": "送僧游五台兼谒李司空（作送颢法师往太原兼谒李司空）",
    "author": "张籍",
    "content": [
      "远去见双节，因行上五台。",
      "化楼侵晓出，雪路向春开。",
      "边寺连峰去，胡儿听法来。",
      "定知巡礼后，解夏始应回。"
    ]
  },
  {
    "volume": 384,
    "sequence": 64,
    "title": "送郑秀才归宁",
    "author": "张籍",
    "content": [
      "桂楫彩为衣，行当令节归。",
      "夕潮迷浦远，昼雨见人稀。",
      "野芰到时熟，江鸥泊处飞。",
      "离琴一奏罢，山雨霭余晖。"
    ]
  },
  {
    "volume": 384,
    "sequence": 65,
    "title": "送李评事游越",
    "author": "张籍",
    "content": [
      "未习风尘事，初为吴越游。",
      "露沾湖草晚，日照海山秋。",
      "梅市门何在，兰亭水尚流。",
      "西陵待潮处，知汝不胜愁。"
    ]
  },
  {
    "volume": 384,
    "sequence": 66,
    "title": "夏日闲居",
    "author": "张籍",
    "content": [
      "无事门多闭，偏知夏日长。",
      "早蝉声寂寞，新竹气清凉。",
      "闲对临书案，看移晒药床。",
      "自怜归未得，犹寄在班行。"
    ]
  },
  {
    "volume": 384,
    "sequence": 67,
    "title": "闲居",
    "author": "张籍",
    "content": [
      "东城南陌尘，紫幰与朱轮。",
      "尽说无多事，能闲有几人。",
      "唯教推甲子，不信守庚申。",
      "谁见衡门里，终朝自在贫。"
    ]
  },
  {
    "volume": 384,
    "sequence": 68,
    "title": "寄昭应王中丞",
    "author": "张籍",
    "content": [
      "借得街西宅，开门渭水头。",
      "长贫唯要健，渐老不禁愁。",
      "独凭藤书案，空悬竹酒钩。",
      "春风石瓮寺，作意共君游。"
    ]
  },
  {
    "volume": 384,
    "sequence": 69,
    "title": "酬孙洛阳",
    "author": "张籍",
    "content": [
      "家贫相远住，斋馆入时稀。",
      "独坐看书卷，闲行著褐衣。",
      "早蝉庭笋老，新雨径莎肥。",
      "各离争名地，无人见是非。"
    ]
  },
  {
    "volume": 384,
    "sequence": 70,
    "title": "送人任济阴（一作送人往济南）",
    "author": "张籍",
    "content": [
      "黄绶在腰下，知君非旅行。",
      "将书报旧里，留褐与诸生。",
      "赠别尽沽酒，惜欢多出城。",
      "春风济水上，候吏听车声。"
    ]
  },
  {
    "volume": 384,
    "sequence": 71,
    "title": "晚春过崔驸马东园",
    "author": "张籍",
    "content": [
      "闲园多好风，不意在街东。",
      "早早诗名远，长长酒性同。",
      "竹香新雨后，莺语落花中。",
      "莫遣经过少，年光渐觉空。"
    ]
  },
  {
    "volume": 384,
    "sequence": 72,
    "title": "夏日闲居",
    "author": "张籍",
    "content": [
      "多病逢迎少，闲居又一年。",
      "药看辰日合，茶过卯时煎。",
      "草长晴来地，虫飞晚后天。",
      "此时幽梦远，不觉到山边。"
    ]
  },
  {
    "volume": 384,
    "sequence": 73,
    "title": "晚秋闲居",
    "author": "张籍",
    "content": [
      "独坐高秋晚，萧条足远思。",
      "家贫常畏客，身老转怜儿。",
      "万种尽闲事，一生能几时。",
      "从来疏懒性，应只有僧知。"
    ]
  },
  {
    "volume": 384,
    "sequence": 74,
    "title": "和陆司业习静寄所知",
    "author": "张籍",
    "content": [
      "幽室独焚香，清晨下未央。",
      "山开登竹阁，僧到出茶床。",
      "收拾新琴谱，封题旧药方。",
      "逍遥无别事，不似在班行。"
    ]
  },
  {
    "volume": 384,
    "sequence": 75,
    "title": "酬韩祭酒雨中见寄",
    "author": "张籍",
    "content": [
      "雨中愁不出，阴黑尽连宵。",
      "屋湿唯添漏，泥深未放朝。",
      "无刍怜马瘦，少食信儿娇。",
      "闻道韩夫子，还同此寂寥。"
    ]
  },
  {
    "volume": 384,
    "sequence": 76,
    "title": "和裴仆射移官言志（一作和裴仆射寄韩侍郎）",
    "author": "张籍",
    "content": [
      "身在勤劳地，常思放旷时。",
      "功成归圣主，位重委群司。",
      "看垒台边石，闲吟箧里诗。",
      "苍生正瞻望，难与故山期。"
    ]
  },
  {
    "volume": 384,
    "sequence": 77,
    "title": "酬白二十二舍人早春曲江见招",
    "author": "张籍",
    "content": [
      "曲江冰欲尽，风日已恬和。",
      "柳色看犹浅，泉声觉渐多。",
      "紫蒲生湿岸，青鸭戏新波。",
      "仙掖高情客，相招共一过。"
    ]
  },
  {
    "volume": 384,
    "sequence": 78,
    "title": "和裴仆射朝回寄韩吏部",
    "author": "张籍",
    "content": [
      "独爱南关里，山晴竹杪风。",
      "从容朝早退，萧洒客常通。",
      "案曲新亭上，移花远寺中。",
      "唯应有吏部，诗酒每相同。"
    ]
  },
  {
    "volume": 384,
    "sequence": 79,
    "title": "春日李舍人宅见两省诸公唱和，因书情即事",
    "author": "张籍",
    "content": [
      "又见帝城里，东风天气和。",
      "官闲人事少，年长道情多。",
      "紫掖发章句，青闱更咏歌。",
      "谁知余寂寞，终日断经过。"
    ]
  },
  {
    "volume": 384,
    "sequence": 80,
    "title": "和李仆射秋日病中作",
    "author": "张籍",
    "content": [
      "由来病根浅，易见药功成。",
      "晓日杵臼静，凉风衣服轻。",
      "犹疑少气力，渐觉有心情。",
      "独倚红藤杖，时时阶上行。"
    ]
  },
  {
    "volume": 384,
    "sequence": 81,
    "title": "早春病中",
    "author": "张籍",
    "content": [
      "羸病及年初，心情不自如。",
      "多申请假牒，只送贺官书。",
      "幽径独行步，白头长懒梳。",
      "更怜晴日色，渐渐暖贫居。"
    ]
  },
  {
    "volume": 384,
    "sequence": 82,
    "title": "送严大夫之桂州",
    "author": "张籍",
    "content": [
      "旌旆过湘潭，幽奇得遍探。",
      "莎城百越北，行路九疑南。",
      "有地多生桂，无时不养蚕。",
      "听歌疑似曲，风俗自相谙。"
    ]
  },
  {
    "volume": 384,
    "sequence": 83,
    "title": "咏怀",
    "author": "张籍",
    "content": [
      "老去多悲事，非唯见二毛。",
      "眼昏书字大，耳重觉声高。",
      "望月偏增思，寻山易发劳。",
      "都无作官意，赖得在闲曹。"
    ]
  },
  {
    "volume": 384,
    "sequence": 84,
    "title": "使至蓝谿驿，寄太常王丞",
    "author": "张籍",
    "content": [
      "独上七盘去，峰峦转转稠。",
      "云中迷象鼻，雨里下筝头。",
      "水没荒桥路，鸦啼古驿楼。",
      "君今在城阙，肯见此中愁。"
    ]
  },
  {
    "volume": 384,
    "sequence": 85,
    "title": "留别江陵王少府",
    "author": "张籍",
    "content": [
      "迢迢山上路，病客独行迟。",
      "况此分手处，当君失意时。",
      "寒林远路驿，晚烧过荒陂。",
      "别后空回首，相逢未有期。"
    ]
  },
  {
    "volume": 384,
    "sequence": 86,
    "title": "赠海东僧",
    "author": "张籍",
    "content": [
      "别家行万里，自说过扶余。",
      "学得中州语，能为外国书。",
      "与医收海藻，持咒取龙鱼。",
      "更问同来伴，天台几处居。"
    ]
  },
  {
    "volume": 384,
    "sequence": 87,
    "title": "寄汉阳故人",
    "author": "张籍",
    "content": [
      "知君汉阳住，烟树远重重。",
      "归使雨中发，寄书灯下封。",
      "同时买江坞，今日别云松。",
      "欲问新移处，青萝最北峰。"
    ]
  },
  {
    "volume": 384,
    "sequence": 88,
    "title": "送安西将",
    "author": "张籍",
    "content": [
      "万里海西路，茫茫边草秋。",
      "计程沙塞口，望伴驿峰头。",
      "雪暗非时宿，沙深独去愁。",
      "塞乡人易老，莫住近蕃州。"
    ]
  },
  {
    "volume": 384,
    "sequence": 89,
    "title": "题李山人幽居",
    "author": "张籍",
    "content": [
      "襄阳南郭外，茅屋一书生。",
      "无事焚香坐，有时寻竹行。",
      "画苔藤杖细，踏石笋鞋轻。",
      "应笑风尘客，区区逐世名。"
    ]
  },
  {
    "volume": 384,
    "sequence": 90,
    "title": "早春闲游",
    "author": "张籍",
    "content": [
      "年长身多病，独宜作冷官。",
      "从来闲坐惯，渐觉出门难。",
      "树影新犹薄，池光晚尚寒。",
      "遥闻有花发，骑马暂行看。"
    ]
  },
  {
    "volume": 384,
    "sequence": 91,
    "title": "赠太常王建藤杖笋鞋",
    "author": "张籍",
    "content": [
      "蛮藤剪为杖，楚笋结成鞋。",
      "称与诗人用，堪随礼寺斋。",
      "寻花入幽径，步日下寒阶。",
      "以此持相赠，君应惬素怀。"
    ]
  },
  {
    "volume": 384,
    "sequence": 92,
    "title": "和周赞善闻子规",
    "author": "张籍",
    "content": [
      "秦城啼楚鸟，远思更纷纷。",
      "况是街西夜，偏当雨里闻。",
      "应投最高树，似隔数重云。",
      "此处谁能听，遥知独有君。"
    ]
  },
  {
    "volume": 384,
    "sequence": 93,
    "title": "送李骑曹灵州归觐",
    "author": "张籍",
    "content": [
      "翩翩出上京，几日到边城。",
      "渐觉风沙起，还将弓箭行。",
      "席箕侵路暗，野马见人惊。",
      "军府知归庆，应教数骑迎。"
    ]
  },
  {
    "volume": 384,
    "sequence": 94,
    "title": "寒食夜寄姚侍郎",
    "author": "张籍",
    "content": [
      "贫官多寂寞，不异野人居。",
      "作酒和山药，教儿写道书。",
      "五湖归去远，百事病来疏。",
      "况忆同怀者，寒庭月上初。"
    ]
  },
  {
    "volume": 384,
    "sequence": 95,
    "title": "题清彻上人院",
    "author": "张籍",
    "content": [
      "古寺临坛久，松间别起堂。",
      "看添浴佛水，自合读经香。",
      "爱养无家客，多传得效方。",
      "过斋长不出，坐卧一绳床。"
    ]
  },
  {
    "volume": 384,
    "sequence": 96,
    "title": "寄灵一上人初归云门寺",
    "author": "张籍",
    "content": [
      "寒山白云里，法侣自招携。",
      "竹径通城下，松门隔水西。",
      "方同沃洲去，不作武陵迷。",
      "仿佛遥看处，秋风是会稽。"
    ]
  },
  {
    "volume": 384,
    "sequence": 97,
    "title": "和裴司空即事通简旧僚",
    "author": "张籍",
    "content": [
      "肃肃上台坐，四方皆仰风。",
      "当朝奉明政，早日立元功。",
      "独对赤墀下，密宣黄阁中。",
      "犹闻动高韵，思与旧僚同。"
    ]
  },
  {
    "volume": 384,
    "sequence": 98,
    "title": "使回留别襄阳李司空",
    "author": "张籍",
    "content": [
      "江亭寒日晚，弦管有离声。",
      "从此一筵别，独为千里行。",
      "迟迟恋恩德，役役限公程。",
      "回首吟新句，霜云满楚城。"
    ]
  },
  {
    "volume": 384,
    "sequence": 99,
    "title": "和户部令狐尚书喜裴司空见招看雪",
    "author": "张籍",
    "content": [
      "南园新覆雪，上宰晓来看。",
      "谁共登春榭，唯闻有地官。",
      "色连山远静，气与竹偏寒。",
      "高韵更相应，宁同歌吹欢。"
    ]
  },
  {
    "volume": 384,
    "sequence": 100,
    "title": "和裴司空以诗请刑部白侍郎双鹤",
    "author": "张籍",
    "content": [
      "皎皎仙家鹤，远留闲宅中。",
      "徘徊幽树月，嘹唳小亭风。",
      "丞相西园好，池塘野水通。",
      "欲将来放此，赏望与宾同。"
    ]
  },
  {
    "volume": 384,
    "sequence": 101,
    "title": "同锦州胡郎中清明日对雨西亭宴",
    "author": "张籍",
    "content": [
      "郡内开新火，高斋雨气清。",
      "惜花邀客赏，劝酒促歌声。",
      "共醉移芳席，留欢闭暮城。",
      "政闲方宴语，琴筑任遥情。"
    ]
  },
  {
    "volume": 384,
    "sequence": 102,
    "title": "庄陵挽歌词三首",
    "author": "张籍",
    "content": [
      "白日已昭昭，干戈亦渐消。",
      "迎师亲出道，从谏早临朝。",
      "佞幸威权薄，忠良宠锡饶。",
      "丘陵今一变，无复白云谣。",
      "观风欲巡洛，习战亦开池。",
      "始改三年政，旋闻七月期。",
      "陵分内外使，官具吉凶仪。",
      "渭北新园路，箫笳远更悲。",
      "晓日龙车动，秋风阊阖开。",
      "行帷六宫出，执绋万方来。",
      "惨惨郊原暮，迟迟挽唱哀。",
      "空山烟雨夕，新陌绕陵台。"
    ]
  },
  {
    "volume": 384,
    "sequence": 103,
    "title": "和左司元郎中秋居十首",
    "author": "张籍",
    "content": [
      "选得闲坊住，秋来草树肥。",
      "风前卷筒簟，雨里脱荷衣。",
      "野客留方去，山童取药归。",
      "非因入朝省，过此出门稀。",
      "有地唯栽竹，无池亦养鹅。",
      "学书求墨迹，酿酒爱朝和。",
      "古镜铭文浅，神方谜语多。",
      "居贫闲自乐，豪客莫相过。",
      "闲来松菊地，未省有埃尘。",
      "直去多将药，朝回不访人。",
      "见僧收酒器，迎客换纱巾。",
      "更恐登清要，难成自在身。",
      "自知清静好，不要问时豪。",
      "就石安琴枕，穿松压酒槽。",
      "山晴因月甚，诗语入秋高。",
      "身外无余事，唯应笔砚劳。",
      "闲堂新扫洒，称是早秋天。",
      "书客多呈帖，琴僧与合弦。",
      "莎台乘晚上，竹院就凉眠。",
      "终日无忙事，还应似得仙。",
      "醉倚斑藤杖，闲眠瘿木床。",
      "案头行气诀，炉里降真香。",
      "尚俭经营少，居闲意思长。",
      "秋茶莫夜饮，新自作松浆。",
      "每忆旧山居，新教上墨图。",
      "晚花回地种，好酒问人沽。",
      "夜后开朝簿，申前发省符。",
      "为郎凡几岁，已见白髭须。",
      "菊地才通履，茶房不垒阶。",
      "凭医看蜀药，寄信觅吴鞋。",
      "尽得仙家法，多随道客斋。",
      "本无荣辱意，不是学安排。",
      "林下无拘束，闲行放性灵。",
      "好时开药灶，高处置琴亭。",
      "更撰居山记，唯寻相鹤经。",
      "初当授衣假，无吏挽门铃。",
      "客散高斋晚，东园景象偏。",
      "晴明犹有蝶，凉冷渐无蝉。",
      "藤折霜来子，蜗行雨后涎。",
      "新诗才上卷，已得满城传。"
    ]
  },
  {
    "volume": 384,
    "sequence": 104,
    "title": "经王处士原居",
    "author": "张籍",
    "content": [
      "旧宅谁相近，唯僧近竹关。",
      "庭闲云满井，窗晓雪通山。",
      "来客半留宿，借书多寄还。",
      "明时未中岁，莫便一生闲。"
    ]
  },
  {
    "volume": 384,
    "sequence": 105,
    "title": "不食仙姑山房",
    "author": "张籍",
    "content": [
      "寂寂花枝里，草堂唯素琴。",
      "因山曾改眼，见客不言心。",
      "月出溪路静，鹤鸣云树深。",
      "丹砂如可学，便欲住幽林。"
    ]
  },
  {
    "volume": 384,
    "sequence": 106,
    "title": "江头",
    "author": "张籍",
    "content": [
      "晚步随江远，来帆过眼频。",
      "试寻新住客，少见故乡人。",
      "回首怜归翼，长吟任此身。",
      "应同南浦雁，更见岭头春。"
    ]
  },
  {
    "volume": 384,
    "sequence": 107,
    "title": "寄孙冲主簿",
    "author": "张籍",
    "content": [
      "低折沧洲簿，无书整两春。",
      "马从同事借，妻怕罢官贫。",
      "道僻收闲药，诗高笑故人。",
      "仍闻长吏奏，表乞锁厅频。"
    ]
  },
  {
    "volume": 384,
    "sequence": 108,
    "title": "赠任懒",
    "author": "张籍",
    "content": [
      "未肯求科第，深坊且隐居。",
      "胜游寻野客，高卧看兵书。",
      "点药医闲马，分泉灌远蔬。",
      "汉庭无得意，谁拟荐相如。"
    ]
  },
  {
    "volume": 384,
    "sequence": 109,
    "title": "旧宫人",
    "author": "张籍",
    "content": [
      "歌舞梁州女，归时白发生。",
      "全家没蕃地，无处问乡程。",
      "宫锦不传样，御香空记名。",
      "一身难自说，愁逐路人行。"
    ]
  },
  {
    "volume": 384,
    "sequence": 110,
    "title": "春日留别（一作惜别）",
    "author": "张籍",
    "content": [
      "游人欲别离，半醉对花枝。",
      "看著春又晚，莫轻少年时。",
      "临行记分处，回首是相思。",
      "各向天涯去，重来未可期。"
    ]
  },
  {
    "volume": 384,
    "sequence": 111,
    "title": "没蕃故人",
    "author": "张籍",
    "content": [
      "前年伐月支，城上没全师。",
      "蕃汉断消息，死生长别离。",
      "无人收废帐，归马识残旗。",
      "欲祭疑君在，天涯哭此时。"
    ]
  },
  {
    "volume": 384,
    "sequence": 112,
    "title": "赠箕山僧",
    "author": "张籍",
    "content": [
      "久住空林下，长斋耳目清。",
      "蒲团借客坐，石磹甃人行。",
      "似鹤难知性，因山强号名。",
      "时闻衣袖里，暗掐念珠声。"
    ]
  },
  {
    "volume": 384,
    "sequence": 113,
    "title": "冬夕",
    "author": "张籍",
    "content": [
      "寒蛩独罢织，湘雁犹能鸣。",
      "月色当窗入，乡心半夜生。",
      "不成高枕梦，复作绕阶行。",
      "回首嗟淹泊，城头北斗横。"
    ]
  },
  {
    "volume": 384,
    "sequence": 114,
    "title": "奉和陕州十四翁中丞寄雷州二十二翁司户之作",
    "author": "张籍",
    "content": [
      "联飞独不前，迥落海南天。",
      "贾傅竟行矣，邵公惟泫然。",
      "瘴开山更远，路极水无边。",
      "沉劣本多感，况闻原上篇。"
    ]
  },
  {
    "volume": 384,
    "sequence": 115,
    "title": "老将",
    "author": "张籍",
    "content": [
      "鬓衰头似雪，行步急如风。",
      "不怕骑生马，犹能挽硬弓。",
      "兵书封锦字，手诏满香筒。",
      "今日身憔悴，犹夸定远功。"
    ]
  },
  {
    "volume": 384,
    "sequence": 116,
    "title": "送友生游峡中",
    "author": "张籍",
    "content": [
      "风静杨柳垂，看花又别离。",
      "几年同在此，今日各驱驰。",
      "峡里闻猿叫，山头见月时。",
      "殷勤一杯酒，珍重岁寒姿。"
    ]
  },
  {
    "volume": 384,
    "sequence": 117,
    "title": "送安法师",
    "author": "张籍",
    "content": [
      "出郭见落日，别君临古津。",
      "远程无野寺，宿处问何人。",
      "原色不分路，锡声遥隔尘。",
      "山阴到家节，犹及蕙兰春。"
    ]
  },
  {
    "volume": 384,
    "sequence": 118,
    "title": "水",
    "author": "张籍",
    "content": [
      "荡漾空沙际，虚明入远天。",
      "秋光照不极，鸟色去无边。",
      "势引长云阔，波轻片雪连。",
      "汀洲杳难测，万古覆苍烟。"
    ]
  },
  {
    "volume": 384,
    "sequence": 119,
    "title": "岳州晚景",
    "author": "张籍",
    "content": [
      "晚景寒鸦集，秋声旅雁归。",
      "水光浮日去，霞彩映江飞。",
      "洲白芦花吐，园红柿叶稀。",
      "长沙卑湿地，九月未成衣。"
    ]
  },
  {
    "volume": 384,
    "sequence": 120,
    "title": "寒食后（一作王建诗）",
    "author": "张籍",
    "content": [
      "田舍清明日，家家出火迟。",
      "白衫眠古巷，红索搭高枝。",
      "纱带生难结，铜钗重易垂。",
      "斩新衣著尽，还似去年时。"
    ]
  },
  {
    "volume": 384,
    "sequence": 121,
    "title": "寒食书事二首",
    "author": "张籍",
    "content": [
      "今朝一百五，出户雨初晴。",
      "舞爱双飞蝶，歌闻数里莺。",
      "江深青草岸，花满白云城。",
      "为政多孱懦，应无酷吏名。",
      "出城烟火少，况复是今朝。",
      "闲坐将谁语，临觞只自谣。",
      "阶前春藓遍，衣上落花飘。",
      "妓乐州人戏，使君心寂寥。"
    ]
  },
  {
    "volume": 384,
    "sequence": 122,
    "title": "和李仆射雨中寄卢、严二给事",
    "author": "张籍",
    "content": [
      "郊原飞雨至，城阙湿云埋。",
      "迸点时穿牖，浮沤欲上阶。",
      "偏滋解箨竹，并洒落花槐。",
      "晚润生琴匣，新凉满药斋。",
      "从容朝务退，放旷掖曹乖。",
      "尽日无来客，闲吟感此怀。"
    ]
  },
  {
    "volume": 384,
    "sequence": 123,
    "title": "酬李仆射晚春见寄",
    "author": "张籍",
    "content": [
      "戟户洞初晨，莺声雨后频。",
      "虚庭清气在，众药湿光新。",
      "鱼动芳池面，苔侵老竹身。",
      "教铺尝酒处，自问探花人。",
      "独此长多病，幽居欲过春。",
      "今朝听高韵，忽觉离埃尘。"
    ]
  },
  {
    "volume": 384,
    "sequence": 124,
    "title": "和卢常侍寄华山郑隐者",
    "author": "张籍",
    "content": [
      "独住三峰下，年深学炼丹。",
      "一间松叶屋，数片石花冠。",
      "酒待山中饮，琴将洞口弹。",
      "开门移远竹，剪草出幽兰。",
      "荒壁通泉架，晴崖晒药坛。",
      "寄知骑省客，长向白云闲。"
    ]
  },
  {
    "volume": 384,
    "sequence": 125,
    "title": "和令狐尚书平泉东庄近居李仆射有寄十韵",
    "author": "张籍",
    "content": [
      "平地有清泉，伊南古寺边。",
      "涨池闲绕屋，出野遍浇田。",
      "旧隐离多日，新邻得几年。",
      "探幽皆一绝，选胜又双全。",
      "门静山光别，园深竹影连。",
      "斜分采药径，直过钓鱼船。",
      "鸡犬还应识，云霞顿觉鲜。",
      "追思应不远，赏爱谅难偏。",
      "此处堪长往，游人早共传。",
      "各当恩寄重，归卧恐无缘。"
    ]
  },
  {
    "volume": 384,
    "sequence": 126,
    "title": "送郑尚书出镇南海（各用来字）",
    "author": "张籍",
    "content": [
      "远镇承新命，王程不假催。",
      "班行争路送，恩赐并时来。",
      "牙旆从城展，兵符到府开。",
      "蛮声喧夜市，海色浸潮台。",
      "画角天边月，寒关岭上梅。",
      "共知公望重，多是隔年回。"
    ]
  },
  {
    "volume": 384,
    "sequence": 127,
    "title": "徐州试反舌无声",
    "author": "张籍",
    "content": [
      "夏木多好鸟，偏知反舌名。",
      "林幽仍共宿，时过即无声。",
      "竹外天空晓，谿头雨自晴。",
      "居人宜寂寞，深院益凄清。",
      "入雾暗相失，当风闲易惊。",
      "来年上林苑，知尔最先鸣。"
    ]
  },
  {
    "volume": 384,
    "sequence": 128,
    "title": "省试行不由径",
    "author": "张籍",
    "content": [
      "田里有微径，贤人不复行。",
      "孰知求捷步，又恐异端成。",
      "从易众所欲，安邪患亦生。",
      "谁能达天道，共此竞前程。",
      "子羽有遗迹，孔门传旧声。",
      "今逢大君子，士节自光明。"
    ]
  },
  {
    "volume": 384,
    "sequence": 129,
    "title": "新城甲仗楼",
    "author": "张籍",
    "content": [
      "谢氏起新楼，西临城角头。",
      "图功百尺丽，藏器五兵修。",
      "结缔榱甍固，虚明户槛幽。",
      "鱼龙卷旗帜，霜雪积戈矛。",
      "暑雨熇烝隔，凉风宴位留。",
      "地高形出没，山静气清优。",
      "睥睨斜光彻，阑干宿霭浮。",
      "芊芊粳稻色，脉脉苑谿流。",
      "郡化黄丞相，诗成沉隐侯。",
      "居兹良得景，殊胜岘山游。"
    ]
  },
  {
    "volume": 384,
    "sequence": 130,
    "title": "赠殷山人",
    "author": "张籍",
    "content": [
      "郁郁山中客，知名四十年。",
      "恓惶身独隐，寂寞性应便。",
      "世业公侯籍，生涯黍稷田。",
      "藤悬读书帐，竹系网鱼船。",
      "已种千头橘，新开数脉泉。",
      "闲游摧酒远，幽语向僧偏。",
      "入洞题松过，看花选石眠。",
      "避喧长汩没，逢胜即留连。",
      "自古多高迹，如君少比肩。",
      "耕耘此辛苦，章句已流传。",
      "昔日交游盛，当时省阁贤。",
      "同袍还共弊。",
      "连辔每推先。",
      "讲序居重席，群儒愿执鞭。",
      "满堂虚左侍，众目望乔迁。",
      "才异时难用，情高道自全。",
      "畏人颜惨澹，疏物势迍邅。",
      "贤者闻知命，吾生复礼玄。",
      "深藏报恩剑。",
      "久缉养生篇。",
      "憔悴众夫笑，经过郡守怜。",
      "夕阳悲病鹤。",
      "霜气动饥鹯。",
      "处士谁能荐，穷途世所捐。",
      "伯鸾甘寄食，元淑苦无钱。",
      "策蹇秋尘里，吟诗黄叶前。",
      "故裘余白领，废瑟断朱弦。",
      "志气终犹在，逍遥任自然。",
      "家贫念婚嫁，身老恋云烟。",
      "放逸栖岩鹿，清虚饮露蝉。",
      "郑逃秦谷口，严爱越溪边。",
      "霄汉予犹阻，荣枯子不牵。",
      "山城一相遇，感激意难宣。"
    ]
  },
  {
    "volume": 384,
    "sequence": 131,
    "title": "夏日可畏（一作丘为诗）",
    "author": "张籍",
    "content": [
      "赫赫温风扇，炎炎夏日徂。",
      "火威驰迥野，畏景铄遥途。",
      "势矫翔阳翰，功分造化炉。",
      "禁城千品烛，黄道一轮孤。",
      "落照频空簟，余晖卷夕梧。",
      "如何倦游子，中路独踟蹰。"
    ]
  },
  {
    "volume": 384,
    "sequence": 132,
    "title": "罔象得玄珠",
    "author": "张籍",
    "content": [
      "赤水今何处，遗珠已渺然。",
      "离娄徒肆目，罔象乃通玄。",
      "皎洁因成性，圆明不在泉。",
      "暗中看夜色，尘外照晴田。",
      "无胫真难掬，怀疑实易迁。",
      "今朝搜择得，应免媚晴川。"
    ]
  },
  {
    "volume": 384,
    "sequence": 133,
    "title": "和李仆射西园",
    "author": "张籍",
    "content": [
      "遇午归闲处，西庭敞四檐。",
      "高眠著琴枕，散帖检书签。",
      "印在休通客，山晴好卷帘。",
      "竹凉蝇少到，藤暗蝶争潜。",
      "晓鹊频惊喜，疏蝉不许拈。",
      "石苔生紫点，栏药吐红尖。",
      "虚坐诗情远，幽探道侣兼。",
      "所营尚胜地，虽俭复谁嫌。"
    ]
  }
]