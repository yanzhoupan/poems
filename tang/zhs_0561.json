[
  {
    "volume": 561,
    "sequence": 1,
    "title": "荔枝诗",
    "author": "薛能",
    "content": [
      "颗如松子色如樱，未识蹉跎欲半生。",
      "岁杪监州曾见树，时新入座久闻名。"
    ]
  },
  {
    "volume": 561,
    "sequence": 2,
    "title": "丁巳上元日放三雉",
    "author": "薛能",
    "content": [
      "婴网虽皆困，褰笼喜共归。",
      "无心期尔报，相见莫惊飞。"
    ]
  },
  {
    "volume": 561,
    "sequence": 3,
    "title": "寓题（一作边城寓题）",
    "author": "薛能",
    "content": [
      "王泽犹来雅在新，尚词微事可愁人。",
      "淫哇满眼关雎弱，犹贺清朝有此身。"
    ]
  },
  {
    "volume": 561,
    "sequence": 4,
    "title": "望蜀亭",
    "author": "薛能",
    "content": [
      "树簇烟迷蜀国深，岭头分界恋登临。",
      "前轩一望无他处，从此西川只在心。"
    ]
  },
  {
    "volume": 561,
    "sequence": 5,
    "title": "游嘉州后溪（开元观闲游，因及后溪，偶成二韵）",
    "author": "薛能",
    "content": [
      "山屐经过满径踪，隔溪遥见夕阳舂。",
      "当时诸葛成何事，只合终身作卧龙。"
    ]
  },
  {
    "volume": 561,
    "sequence": 6,
    "title": "自讽",
    "author": "薛能",
    "content": [
      "千题万咏过三旬，忘食贪魔作瘦人。",
      "行处便吟君莫笑，就中诗病不任春。"
    ]
  },
  {
    "volume": 561,
    "sequence": 7,
    "title": "乞假归题候馆",
    "author": "薛能",
    "content": [
      "仆带雕弓马似飞，老莱衣上著戎衣。",
      "邮亭不暇吟山水，塞外经年皆未归。"
    ]
  },
  {
    "volume": 561,
    "sequence": 8,
    "title": "监郡犍为将归使府登楼寓题",
    "author": "薛能",
    "content": [
      "几日监临向蜀春，错抛歌酒强忧人。",
      "江楼一望西归去，不负嘉州只负身。"
    ]
  },
  {
    "volume": 561,
    "sequence": 9,
    "title": "过象耳山二首",
    "author": "薛能",
    "content": [
      "一色青松几万栽，异香薰路带花开。",
      "山门欲别心潜愿，更到蜀中还到来。",
      "到处逢山便欲登，自疑身作住来僧。",
      "徒行至此三千里，不是有缘应不能。"
    ]
  },
  {
    "volume": 561,
    "sequence": 10,
    "title": "圣灯",
    "author": "薛能",
    "content": [
      "莽莽空中稍稍灯，坐看迷浊变清澄。",
      "须知火尽烟无益，一夜栏边说向僧。"
    ]
  },
  {
    "volume": 561,
    "sequence": 11,
    "title": "过昌利观有怀",
    "author": "薛能",
    "content": [
      "万仞云峰八石泉，李君仙后更谁仙。",
      "我来驻马人何问，老柏无多不种田。"
    ]
  },
  {
    "volume": 561,
    "sequence": 12,
    "title": "蜀路",
    "author": "薛能",
    "content": [
      "剑阁缘云拂斗魁，疾风生树过龙媒。",
      "前程憩罢知无益，但是驽蹄亦到来。"
    ]
  },
  {
    "volume": 561,
    "sequence": 13,
    "title": "山下偶作",
    "author": "薛能",
    "content": [
      "零雨沾山百草香，树梢高顶尽斜阳。",
      "横流巨石皆堪住，何事无僧有石房。"
    ]
  },
  {
    "volume": 561,
    "sequence": 14,
    "title": "伏牛山",
    "author": "薛能",
    "content": [
      "虎蹲峰状屈名牛，落日连村好望秋。",
      "不为时危耕不得，一黎风雨便归休。"
    ]
  },
  {
    "volume": 561,
    "sequence": 15,
    "title": "老圃堂（一作曹邺诗）",
    "author": "薛能",
    "content": [
      "邵平瓜地接吾庐，谷雨乾时偶自锄。",
      "昨日春风欺不在，就床吹落读残书。"
    ]
  },
  {
    "volume": 561,
    "sequence": 16,
    "title": "春题",
    "author": "薛能",
    "content": [
      "柳莫摇摇花莫开，此心因病亦成灰。",
      "人生只有家园乐，及取春农归去来。"
    ]
  },
  {
    "volume": 561,
    "sequence": 17,
    "title": "并州寓怀",
    "author": "薛能",
    "content": [
      "人多知遇独难求，人负知音独爱酬。",
      "常恐此心无乐处，枉称年少在并州。"
    ]
  },
  {
    "volume": 561,
    "sequence": 18,
    "title": "中秋旅舍（一作中秋旅舍书怀）",
    "author": "薛能",
    "content": [
      "云卷庭虚月逗空，一方秋草尽鸣虫。",
      "是时兄弟正南北，黄叶满阶来去风。"
    ]
  },
  {
    "volume": 561,
    "sequence": 19,
    "title": "符亭二首",
    "author": "薛能",
    "content": [
      "符亭之地雅离群，万古悬泉一旦新。",
      "若念农桑也如此，县人应得似行人。",
      "山如巫峡烟云好，路似嘉祥水木清。",
      "大抵游人总应爱，就中难说是诗情。"
    ]
  },
  {
    "volume": 561,
    "sequence": 20,
    "title": "秋夜听任郎中琴",
    "author": "薛能",
    "content": [
      "十指宫商膝上秋，七条丝动雨修修。",
      "空堂半夜孤灯冷，弹著乡心欲白头。"
    ]
  },
  {
    "volume": 561,
    "sequence": 21,
    "title": "留别关东旧游",
    "author": "薛能",
    "content": [
      "我去君留十载中，未曾相见及花红。",
      "他时住得君应老，长短看花心不同。"
    ]
  },
  {
    "volume": 561,
    "sequence": 22,
    "title": "赠出塞客",
    "author": "薛能",
    "content": [
      "出郊征骑逐飞埃，此别惟愁春未回。",
      "寒叶夕阳投宿意，芦关门向远河开。"
    ]
  },
  {
    "volume": 561,
    "sequence": 23,
    "title": "秋溪独坐",
    "author": "薛能",
    "content": [
      "黄叶分飞砧上下，白云零落马东西。",
      "人生万意此端坐，日暮水深流出溪。"
    ]
  },
  {
    "volume": 561,
    "sequence": 24,
    "title": "蒲中霁后晚望",
    "author": "薛能",
    "content": [
      "河边霁色无人见，身带春风立岸头。",
      "浊水茫茫有何意，日斜还向古蒲州。"
    ]
  },
  {
    "volume": 561,
    "sequence": 25,
    "title": "宋氏林亭",
    "author": "薛能",
    "content": [
      "地湿莎青雨后天，桃花红近竹林边。",
      "行人本是农桑客，记得春深欲种田。"
    ]
  },
  {
    "volume": 561,
    "sequence": 26,
    "title": "云花寺寓居赠海岸上人",
    "author": "薛能",
    "content": [
      "暂寄空门未是归，上方林榭独儒衣。",
      "吾师不语应相怪，频惹街尘入寺飞。"
    ]
  },
  {
    "volume": 561,
    "sequence": 27,
    "title": "关中秋夕",
    "author": "薛能",
    "content": [
      "簟湿秋庭岳在烟，露光明滑竹苍然。",
      "何人意绪还相似，鹤宿松枝月半天。"
    ]
  },
  {
    "volume": 561,
    "sequence": 28,
    "title": "西县道中有短亭，岩穴飞泉隔江洒至，因成二首",
    "author": "薛能",
    "content": [
      "风凉津湿共微微，隔岸泉冲石窍飞。",
      "争得巨灵从野性，旧乡无此擘将归。",
      "一瀑三峰赤日天，路人才见便翛然。",
      "谁能夜向山根宿，凉月初生的有仙。"
    ]
  },
  {
    "volume": 561,
    "sequence": 29,
    "title": "省试夜（一作韦承贻诗）",
    "author": "薛能",
    "content": [
      "白莲千朵照廊明，一片承平雅颂声。",
      "更报第三条烛尽，文昌风景画难成。"
    ]
  },
  {
    "volume": 561,
    "sequence": 30,
    "title": "过骊山",
    "author": "薛能",
    "content": [
      "丹雘苍苍簇背山，路尘应满旧帘间。",
      "玄宗不是偏行乐，只为当时四海闲。"
    ]
  },
  {
    "volume": 561,
    "sequence": 31,
    "title": "曲江醉题",
    "author": "薛能",
    "content": [
      "闲身行止属年华，马上怀中尽落花。",
      "狂遍曲江还醉卧，觉来人静日西斜。"
    ]
  },
  {
    "volume": 561,
    "sequence": 32,
    "title": "参军厅新池",
    "author": "薛能",
    "content": [
      "帘外无尘胜物外，墙根有竹似山根。",
      "流泉不至客来久，坐见新池落旧痕。"
    ]
  },
  {
    "volume": 561,
    "sequence": 33,
    "title": "太原使院晚出",
    "author": "薛能",
    "content": [
      "青门无路入清朝，滥作将军最下僚。",
      "同舍尽归身独在，晚风开印叶萧萧。"
    ]
  },
  {
    "volume": 561,
    "sequence": 34,
    "title": "寒食日曲江",
    "author": "薛能",
    "content": [
      "曲水池边青草岸，春风林下落花杯。",
      "都门此日是寒食，人去看多身独来。"
    ]
  },
  {
    "volume": 561,
    "sequence": 35,
    "title": "盩厔官舍新竹",
    "author": "薛能",
    "content": [
      "心觉清凉体似吹，满风轻撼叶垂垂。",
      "无端种在幽闲地，众鸟嫌寒凤未知。"
    ]
  },
  {
    "volume": 561,
    "sequence": 36,
    "title": "京中客舍闻筝",
    "author": "薛能",
    "content": [
      "十二三弦共五音，每声如截远人心。",
      "当时向秀闻邻笛，不是离家岁月深。"
    ]
  },
  {
    "volume": 561,
    "sequence": 37,
    "title": "铜雀台",
    "author": "薛能",
    "content": [
      "魏帝当时铜雀台，黄花深映棘丛开。",
      "人生富贵须回首，此地岂无歌舞来。"
    ]
  },
  {
    "volume": 561,
    "sequence": 38,
    "title": "寿安水馆",
    "author": "薛能",
    "content": [
      "地接山林兼有石，天悬星月更无云。",
      "惊鸥上树满池水，瀺灂一声中夜闻。"
    ]
  },
  {
    "volume": 561,
    "sequence": 39,
    "title": "雨后早发永宁",
    "author": "薛能",
    "content": [
      "春霖朝罢客西东，雨足泥声路未通。",
      "独爱千峰最高处，一峰初日白云中。"
    ]
  },
  {
    "volume": 561,
    "sequence": 40,
    "title": "宿仙游寺望月生峰",
    "author": "薛能",
    "content": [
      "公门身入洞门行，出阱离笼似有情。",
      "僧语夜凉云树黑，月生峰上月初生。"
    ]
  },
  {
    "volume": 561,
    "sequence": 41,
    "title": "秋题",
    "author": "薛能",
    "content": [
      "独坐东南见晓星，白云微透泬寥清。",
      "磷磷甃石堪僧坐，一叶梧桐落半庭。"
    ]
  },
  {
    "volume": 561,
    "sequence": 42,
    "title": "和友人寄怀",
    "author": "薛能",
    "content": [
      "从来行乐近来希，蘧瑗知言与我违。",
      "自是衰心不如旧，非关四十九年非。"
    ]
  },
  {
    "volume": 561,
    "sequence": 43,
    "title": "子夜",
    "author": "薛能",
    "content": [
      "嫖姚家宴敌吴王，子夜歌声满画堂。",
      "此日相逢眉翠尽，女真行李乞斋粮。"
    ]
  },
  {
    "volume": 561,
    "sequence": 44,
    "title": "雁和韦侍御",
    "author": "薛能",
    "content": [
      "肃肃雍雍义有余，九天莺凤莫相疏。",
      "唯应静向山窗过，激发英雄夜读书。"
    ]
  },
  {
    "volume": 561,
    "sequence": 45,
    "title": "和府帅相公",
    "author": "薛能",
    "content": [
      "竹映高墙似傍山，邹阳归后令威还。",
      "君看将相才多少，两首诗成七步间。"
    ]
  },
  {
    "volume": 561,
    "sequence": 46,
    "title": "又和留山鸡",
    "author": "薛能",
    "content": [
      "五色文胜百鸟王，相思兼绝寄芸香。",
      "由来不是池中物，鸡树归时即取将。"
    ]
  },
  {
    "volume": 561,
    "sequence": 47,
    "title": "舟中酬杨中丞春早见寄",
    "author": "薛能",
    "content": [
      "锦楼春望忆丹楹，更遇高情说早莺。",
      "江上境寒吟不得，湿风梅雨满船轻。"
    ]
  },
  {
    "volume": 561,
    "sequence": 48,
    "title": "寒食日题",
    "author": "薛能",
    "content": [
      "美人寒食事春风，折尽青青赏尽红。",
      "夜半无灯还有睡，秋千悬在月明中。"
    ]
  },
  {
    "volume": 561,
    "sequence": 49,
    "title": "杏花",
    "author": "薛能",
    "content": [
      "活色生香第一流，手中移得近青楼。",
      "谁知艳性终相负，乱向春风笑不休。"
    ]
  },
  {
    "volume": 561,
    "sequence": 50,
    "title": "黄蜀葵",
    "author": "薛能",
    "content": [
      "娇黄新嫩欲题诗，尽日含毫有所思。",
      "记得玉人初病起，道家妆束厌禳时。"
    ]
  },
  {
    "volume": 561,
    "sequence": 51,
    "title": "春咏",
    "author": "薛能",
    "content": [
      "春来还似去年时，手把花枝唱竹枝。",
      "狂瘦未曾餐有味，不缘中酒却缘诗。"
    ]
  },
  {
    "volume": 561,
    "sequence": 52,
    "title": "赠欢娘（八岁善吹笙）",
    "author": "薛能",
    "content": [
      "一束龙吟细竹枝，青娥擎在手中吹。",
      "当时纵使双成在，不得如伊是小时。"
    ]
  },
  {
    "volume": 561,
    "sequence": 53,
    "title": "戏瞻相",
    "author": "薛能",
    "content": [
      "失意蹉跎到旧游，见吹杨柳便遮羞。",
      "瞻相赵女休相拽，不及人前诈摆头。"
    ]
  },
  {
    "volume": 561,
    "sequence": 54,
    "title": "赠解诗歌人",
    "author": "薛能",
    "content": [
      "同有诗情自合亲，不须歌调更含嚬。",
      "朝天御史非韩寿，莫窃香来带累人。"
    ]
  },
  {
    "volume": 561,
    "sequence": 55,
    "title": "赠韦氏歌人二首",
    "author": "薛能",
    "content": [
      "弦管声凝发唱高，几人心地暗伤刀。",
      "思量更有何堪比，王母新开一树桃。",
      "一曲新声惨画堂，可能心事忆周郎。",
      "朝来为客频开口，绽尽桃花几许香。"
    ]
  },
  {
    "volume": 561,
    "sequence": 56,
    "title": "加阶",
    "author": "薛能",
    "content": [
      "二年中散似稽康，此日无功换宠光。",
      "唯有一般酬圣主，胜于东晋是文章。"
    ]
  },
  {
    "volume": 561,
    "sequence": 57,
    "title": "野园",
    "author": "薛能",
    "content": [
      "野园无鼓又无旗，鞍马传杯用柳枝。",
      "娇养翠娥无怕惧，插人头上任风吹。"
    ]
  },
  {
    "volume": 561,
    "sequence": 58,
    "title": "郊亭",
    "author": "薛能",
    "content": [
      "郊亭宴罢欲回车，满郭传呼调角初。",
      "尚拥笙歌归未得，笑娥扶著醉尚书。"
    ]
  },
  {
    "volume": 561,
    "sequence": 59,
    "title": "老僧",
    "author": "薛能",
    "content": [
      "清瘦形容八十余，匏悬篱落似村居。",
      "劝师莫羡人间有，幸是元无免破除。"
    ]
  },
  {
    "volume": 561,
    "sequence": 60,
    "title": "僧窗",
    "author": "薛能",
    "content": [
      "不悟时机滞有余，近来为事更乖疏。",
      "朱轮皂盖蹉跎尽，犹爱明窗好读书。"
    ]
  },
  {
    "volume": 561,
    "sequence": 61,
    "title": "题平等院",
    "author": "薛能",
    "content": [
      "十里城中一院僧，各持巾钵事南能。",
      "还应笑我功名客，未解嫌官学大乘。"
    ]
  },
  {
    "volume": 561,
    "sequence": 62,
    "title": "影灯夜二首（一作上元诗）",
    "author": "薛能",
    "content": [
      "偃王灯塔古徐州，二十年来乐事休。",
      "此日将军心似海，四更身领万人游。",
      "十万军城百万灯，酥油香暖夜如烝。",
      "红妆满地烟光好，只恐笙歌引上升。"
    ]
  },
  {
    "volume": 561,
    "sequence": 63,
    "title": "许州旌节到作",
    "author": "薛能",
    "content": [
      "两地旌旗拥一身，半缘伤旧半荣新。",
      "州人若忆将军面，写取雕堂报国真。"
    ]
  },
  {
    "volume": 561,
    "sequence": 64,
    "title": "重游通波亭",
    "author": "薛能",
    "content": [
      "十年抛掷故园花，最忆红桃竹外斜。",
      "此日郊亭心乍喜，败榆芳草似还家。"
    ]
  },
  {
    "volume": 561,
    "sequence": 65,
    "title": "戏舸",
    "author": "薛能",
    "content": [
      "远舸冲开一路萍，岸傍偷上小茅亭。",
      "游人莫觅杯盘分，此地才应聚德星。"
    ]
  },
  {
    "volume": 561,
    "sequence": 66,
    "title": "偶题",
    "author": "薛能",
    "content": [
      "到处吟兼上马吟，总无愁恨自伤心。",
      "无端梦得钧天乐，尽觉宫商不是音。"
    ]
  },
  {
    "volume": 561,
    "sequence": 67,
    "title": "折杨柳十首",
    "author": "薛能",
    "content": [
      "华清高树出离宫，南陌柔条带暖风。",
      "谁见轻阴是良夜，瀑泉声畔月明中。",
      "洛桥晴影覆江船，羌笛秋声湿塞烟。",
      "闲想习池公宴罢，水蒲风絮夕阳天。",
      "嫩绿轻悬似缀旒，路人遥见隔宫楼。",
      "谁能更近丹墀种，解播皇风入九州。",
      "暖风晴日断浮埃，废路新条发钓台。",
      "处处轻阴可惆怅，后人攀处古人栽。",
      "潭上江边袅袅垂，日高风静絮相随。",
      "青楼一树无人见，正是女郎眠觉时。",
      "汴水高悬百万条，风清两岸一时摇。",
      "隋家力尽虚栽得，无限春风属圣朝。",
      "和风烟树九重城，夹路春阴十万营。",
      "唯向边头不堪望，一株憔悴少人行。",
      "窗外齐垂旭日初，楼边轻暖好风徐。",
      "游人莫道栽无益，桃李清阴却不如。",
      "众木犹寒独早青，御沟桥畔曲江亭。",
      "陶家旧日应如此，一院春条绿绕厅。",
      "帐偃缨垂细复繁，令人心想石家园。",
      "风条月影皆堪重，何事侯门爱树萱。"
    ]
  },
  {
    "volume": 561,
    "sequence": 68,
    "title": "柳枝四首",
    "author": "薛能",
    "content": [
      "数首新诗带恨成，柳丝牵我我伤情。",
      "柔娥幸有腰支稳，试踏吹声作唱声。",
      "高出军营远映桥，贼兵曾斫火曾烧。",
      "风流性在终难改，依旧春来万万条。",
      "县依陶令想嫌迂，营畔将军即大粗。",
      "此日与君除万恨，数篇风调更应无。",
      "狂似纤腰嫩胜绵，自多情态竟谁怜。",
      "游人不折还堪恨，抛向桥边与路边。"
    ]
  },
  {
    "volume": 561,
    "sequence": 69,
    "title": "柳枝词五首",
    "author": "薛能",
    "content": [
      "朝阳晴照绿杨烟，一别通波十七年。",
      "应有旧枝无处觅，万株风里卓旌旃。",
      "晴垂芳态吐牙新，雨摆轻条湿面春。",
      "别有出墙高数尺，不知摇动是何人。",
      "暖梳簪朵事登楼，因挂垂杨立地愁。",
      "牵断绿丝攀不得，半空悬着玉搔头。",
      "西园高树后庭根，处处寻芳有折痕。",
      "终忆旧游桃叶舍，一株斜映竹篱门。",
      "刘白苏台总近时，当初章句是谁推。",
      "纤腰舞尽春杨柳，未有侬家一首诗。"
    ]
  },
  {
    "volume": 561,
    "sequence": 70,
    "title": "吴姬十首",
    "author": "薛能",
    "content": [
      "夜锁重门昼亦监，眼波娇利瘦岩岩。",
      "偏怜不怕傍人笑，自把春罗等舞衫。",
      "龙麝薰多骨亦香，因经寒食好风光。",
      "何人画得天生态，枕破施朱隔宿妆。",
      "滴滴春霖透荔枝，笔题笺动手中垂。",
      "天阴不得君王召，嚬著青蛾作小诗。",
      "钿合重盛绣结深，昭阳初幸赐同心。",
      "君知一夜恩多少，明日宣教放德音。",
      "退红香汗湿轻纱，高卷蚊厨独卧斜。",
      "娇泪半垂珠不破，恨君瞋折后庭花。",
      "取次衣裳尽带珠，别添龙脑裛罗襦。",
      "年来寄与乡中伴，杀尽春蚕税亦无。",
      "画烛烧兰暖复迷，殿帏深密下银泥。",
      "开门欲作侵晨散，已是明朝日向西。",
      "楼台重叠满天云，殷殷鸣鼍世上闻。",
      "此日杨花初似雪，女儿弦管弄参军。",
      "冠剪黄绡帔紫罗，薄施铅粉画青娥。",
      "因将素手夸纤巧，从此椒房宠更多。",
      "身是三千第一名，内家丛里独分明。",
      "芙蓉殿上中元日，水拍银台弄化生。"
    ]
  },
  {
    "volume": 561,
    "sequence": 71,
    "title": "题于公花园",
    "author": "薛能",
    "content": [
      "含桃庄主后园深，繁实初成静扫阴。",
      "若使明年花可待，应须恼破事花心。"
    ]
  },
  {
    "volume": 561,
    "sequence": 72,
    "title": "登城",
    "author": "薛能",
    "content": [
      "偶作闲身上古城，路人遥望不相惊。",
      "无端将吏逡巡至，又作都头一队行。"
    ]
  },
  {
    "volume": 561,
    "sequence": 73,
    "title": "好客",
    "author": "薛能",
    "content": [
      "好客连宵在醉乡，蜡烟红暖胜春光。",
      "谁人肯信山僧语，寒雨唯煎治气汤。"
    ]
  },
  {
    "volume": 561,
    "sequence": 74,
    "title": "赠普恭禅师",
    "author": "薛能",
    "content": [
      "一日迢迢每一餐，我心难伏我无难。",
      "南檐十月绳床暖，背卷真经向日看。"
    ]
  },
  {
    "volume": 561,
    "sequence": 75,
    "title": "赠无表禅师",
    "author": "薛能",
    "content": [
      "笠戴圆阴楚地棕，磬敲清乡蜀山铜。",
      "秋来说偈寅朝殿，爽爽杨枝满手风。"
    ]
  },
  {
    "volume": 561,
    "sequence": 76,
    "title": "彭门偶题",
    "author": "薛能",
    "content": [
      "淮王西舍固非夫，柳恽偏州未是都。",
      "直到春秋诸列国，拥旄才子也应无。"
    ]
  },
  {
    "volume": 561,
    "sequence": 77,
    "title": "嘲赵璘",
    "author": "薛能",
    "content": [
      "巡关每傍摴蒲局，望月还登乞巧楼。",
      "第一莫教娇太过，缘人衣带上人头。"
    ]
  },
  {
    "volume": 561,
    "sequence": 78,
    "title": "句",
    "author": "薛能",
    "content": [
      "百首如一首，卷初如卷终。",
      "坐久仆头出，语多僧齿寒。",
      "西塞长云尽，南湖片月斜。",
      "李白终无取，陶潜固不刊。",
      "我身若在开元日，争遣名为李翰林。"
    ]
  }
]