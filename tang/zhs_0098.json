[
  {
    "volume": 98,
    "sequence": 1,
    "title": "陪张燕公登南楼",
    "author": "赵冬曦",
    "content": [
      "抑郁何以欢，阴氛亦登望。",
      "孤岛轻雾里，行舟白波上。",
      "目劳西北云，心醉东南嶂。",
      "昔日青溪子，胡然此无状。"
    ]
  },
  {
    "volume": 98,
    "sequence": 2,
    "title": "酬燕公出湖见寄",
    "author": "赵冬曦",
    "content": [
      "纶綍有成命，旌麾不可攀。",
      "湘川朝目断，荆阙夕波还。",
      "果枉东瞻唱，兴言夕放闲。",
      "携琴仙洞中，置酒灉湖上。",
      "芳景恣行乐，谪居忽如忘。",
      "聚散本相因，离情自悲怅。",
      "鸾翮非常戢，鹏天会昭旷。",
      "永怀宛洛游，曾是弹冠望。"
    ]
  },
  {
    "volume": 98,
    "sequence": 3,
    "title": "奉和张燕公早霁南楼",
    "author": "赵冬曦",
    "content": [
      "方曙跻南楼，凭轩肆遐瞩。",
      "物华荡暄气，春景媚晴旭。",
      "川霁湘山孤，林芳楚郊缛。",
      "列岩重叠翠，远岸逶迤绿。",
      "风帆摩天垠，鱼艇散弯曲。",
      "鸿归鹤舞送，猿叫莺声续。",
      "群动皆熙熙，噫予独羁束。",
      "常钦才子意，忌鵩伤踡跼。",
      "雅尚骚人文，怀沙何迫促。",
      "未知二贤意，去矣从所欲。"
    ]
  },
  {
    "volume": 98,
    "sequence": 4,
    "title": "灉湖作",
    "author": "赵冬曦",
    "content": [
      "三湖返入两山间，畜作灉湖弯复弯。",
      "暑雨奔流潭正满，微霜及潦水初还。",
      "水还波卷溪潭涸，绿草芊芊岸崭岝。",
      "适来飞棹共回旋，已复扬鞭恣行乐。",
      "道旁耆老步跹跹，楚言兹事不知年。",
      "试就湖边披草径，莫疑东海变桑田。",
      "君讶今时尽陵陆，我看明岁更沦涟。",
      "来今自昔无终始，人事回环常若是。",
      "应思阙下声华日，谁谓江潭旅游子。",
      "初贞正喜固当然，往蹇来誉宜可俟。",
      "盈虚用舍轮舆旋，勿学灵均远问天。"
    ]
  },
  {
    "volume": 98,
    "sequence": 5,
    "title": "和燕公岳州山城",
    "author": "赵冬曦",
    "content": [
      "为吏恩犹旧，投沙惠此蒙。",
      "江边悠尔处，泗上宛然同。",
      "访道精言合，论经大义通。",
      "鸣琴有真气，况已沐清风。"
    ]
  },
  {
    "volume": 98,
    "sequence": 6,
    "title": "和尹懋秋夜游灉湖二首",
    "author": "赵冬曦",
    "content": [
      "政理常多暇，方舟此溯洄。",
      "吹笙虚洞答，举楫便风催。",
      "山暗云犹辨，潭幽月稍来。",
      "清溪无数曲，未尽莫先回。",
      "烟霭夕微蒙，幽湾赏未穷。",
      "舣舟待初月，褰幌招远风。",
      "鹤声聒前浦，渔火明暗丛。",
      "东山云壑意，不谓尔来同。"
    ]
  },
  {
    "volume": 98,
    "sequence": 7,
    "title": "陪燕公游灉湖上寺",
    "author": "赵冬曦",
    "content": [
      "江外多山水，招要步马来。",
      "琴将天籁合，酒共鸟声催。",
      "岩坐攀红药，溪行爱绿苔。",
      "所怀非此地，游望亦裴回。"
    ]
  },
  {
    "volume": 98,
    "sequence": 8,
    "title": "答张燕公翻著葛巾见呈之作",
    "author": "赵冬曦",
    "content": [
      "美酒值芳春，醒馀气益真。",
      "降欢时倒履，乘兴偶翻巾。",
      "徐榻思方建，左车理自均。",
      "傲然歌一曲，一醉濯缨人。"
    ]
  },
  {
    "volume": 98,
    "sequence": 9,
    "title": "奉答燕公",
    "author": "赵冬曦",
    "content": [
      "语别意凄凄，零陵湘水西。",
      "佳人金谷返，爱子洞庭迷。",
      "旧馆逢花发，他山值鸟啼。",
      "江天千里望，谁见绿蘋齐。"
    ]
  },
  {
    "volume": 98,
    "sequence": 10,
    "title": "奉和圣制同二相已下群官乐游园宴",
    "author": "赵冬曦",
    "content": [
      "爽垲三秦地，芳华二月初。",
      "酺承奠璧罢，宴是合钱馀。",
      "柳翠垂堪结，桃红卷欲舒。",
      "从容会鹓鹭，延曼戏龙鱼。",
      "喜气流云物，欢声浃里闾。",
      "圣恩将报厚，请述记言书。"
    ]
  },
  {
    "volume": 98,
    "sequence": 11,
    "title": "奉和圣制答张说扈从南出雀鼠谷",
    "author": "赵冬曦",
    "content": [
      "轩辕应顺动，力牧正趋陪。",
      "道合殷为砺，时行楚有材。",
      "省方西礼设，振旅北京回。",
      "地理分中壤，天文照上台。",
      "寒依汾谷去，春入晋郊来。",
      "窃比康衢者，长歌仰大哉。"
    ]
  },
  {
    "volume": 98,
    "sequence": 12,
    "title": "奉和圣制送张说上集贤学士赐宴赋得莲字",
    "author": "赵冬曦",
    "content": [
      "浅术方观海，深恩忽见天。",
      "学开丹殿籍，名与石渠贤。",
      "良辅膺休命，微生谬采甄。",
      "春馀仍哢鸟，夏近未舒莲。",
      "笺札来宸禁，衣冠集诏筵。",
      "史臣知醉德，欲记升中年。"
    ]
  },
  {
    "volume": 98,
    "sequence": 13,
    "title": "奉答燕公",
    "author": "赵冬曦",
    "content": [
      "谁道零陵守，东过此地游。",
      "友僚同省阁，昆弟接荆州。",
      "我逐江潭雁，君随海上鸥。",
      "屡伤神气阻，久别鬓毛秋。",
      "疑岭春应遍，阳台雨欲收。",
      "主人情未尽，高驾少淹留。"
    ]
  },
  {
    "volume": 98,
    "sequence": 14,
    "title": "陪张燕公行郡竹篱",
    "author": "赵冬曦",
    "content": [
      "良臣乃国宝，麾守去承明。",
      "外户人无闭，浮江兽已行。",
      "随来晋盗逸，民化蜀风清。",
      "郛郭从彝典，州闾荷德声。",
      "小人投天涯，流落巴丘城。",
      "所赖中和作，优游凿与耕。"
    ]
  },
  {
    "volume": 98,
    "sequence": 15,
    "title": "和燕公别灉湖",
    "author": "赵冬曦",
    "content": [
      "南湖美泉石，君子玩幽奇。",
      "湾澳陪临泛，岩峿共践窥。",
      "秋风赪桂竦，春景绿杨垂。",
      "郢路委分竹，湘滨拥去麾。",
      "枉帆怀胜赏，留景惜差池。",
      "水木且不弃，情由良可知。"
    ]
  },
  {
    "volume": 98,
    "sequence": 16,
    "title": "奉酬燕公见归田赋垂赠之作",
    "author": "赵冬曦",
    "content": [
      "穷鸟婴笼缀，孤飞任播迁。",
      "鹪鹩王佐用，复此挫冲天。",
      "楚云何掩郁，湘水亦回邅。",
      "怀哉愧木雁，忽尔枉兰荃。",
      "愈疾同枚叔，销忧比仲宣。",
      "归途书可畏，弱操石犹坚。",
      "覆载虽云广，涔阳直块然。"
    ]
  },
  {
    "volume": 98,
    "sequence": 17,
    "title": "和张燕公耗磨日饮（一作张说诗）",
    "author": "赵冬曦",
    "content": [
      "上月今朝减，流传耗磨辰。",
      "还将不事事，同醉俗中人。",
      "春来半月度，俗忌一朝闲。",
      "不酌他乡酒，无堪对楚山。"
    ]
  },
  {
    "volume": 98,
    "sequence": 18,
    "title": "奉陪张燕公登南楼",
    "author": "尹懋",
    "content": [
      "君子每垂眷，江山共流眄。",
      "水远林外明，岩近雾中见。",
      "终日西北望，何处是京县。",
      "屡登高春台，徒使泪如霰。"
    ]
  },
  {
    "volume": 98,
    "sequence": 19,
    "title": "秋夜陪张丞相赵侍御游灉湖二首",
    "author": "尹懋",
    "content": [
      "熊轼巴陵地，鹢舟湘水浔。",
      "江山与势远，泉石自幽深。",
      "杳霭入天壑，冥茫见道心。",
      "超然无俗事，清宴有空林。",
      "江上饶奇山，巑罗云水间。",
      "风和树色杂，苔古石文斑。",
      "巴俗将千溠，灉湖凡几湾。",
      "嬉游竟不尽，乘月泛舟还。"
    ]
  },
  {
    "volume": 98,
    "sequence": 20,
    "title": "同燕公泛洞庭",
    "author": "尹懋",
    "content": [
      "风光淅淅草中飘，日彩荧荧水上摇。",
      "幸奏潇湘云壑意，山旁容与动仙桡。"
    ]
  },
  {
    "volume": 98,
    "sequence": 21,
    "title": "奉答燕公",
    "author": "王琚",
    "content": [
      "郡远途且艰，宜悲良自得。",
      "胡为心独尔，惠好在南国。",
      "亦既清颜披，冏然良愿克。",
      "与君兰时会，群物如藻饰。",
      "烟景惜欢赏，云山起翰墨。",
      "接艺奇思微，偶谈玄言直。",
      "永日不知倦，逾旬犹谓亟。",
      "如何酌离尊，移棹巴城侧。",
      "浦口劳长望，舟中独太息。",
      "疾风吹飞帆，倏忽南与北。",
      "目尽不复见，怀哉无终极。",
      "唯当衡峰上，遥辨湖水色。"
    ]
  },
  {
    "volume": 98,
    "sequence": 22,
    "title": "美女篇",
    "author": "王琚",
    "content": [
      "东邻美女实名倡，绝代容华无比方。",
      "浓纤得中非短长，红素天生谁饰妆。",
      "桂楼椒阁木兰堂，绣户雕轩文杏梁。",
      "屈曲屏风绕象床，萎蕤翠帐缀香囊。",
      "玉台龙镜洞彻光，金炉沉烟酷烈芳。",
      "遥闻行佩音锵锵，含娇欲笑出洞房。",
      "二八三五闺心切，褰帘卷幔迎春节。",
      "清歌始发词怨咽，鸣琴一弄心断绝。",
      "借问哀怨何所为，盛年情多心自悲。",
      "须臾破颜倏敛态，一悲一喜并相宜。",
      "何能见此不注心，惜无媒氏为传音。",
      "可怜盈盈直千金，谁家君子为藁砧。"
    ]
  },
  {
    "volume": 98,
    "sequence": 23,
    "title": "自荆湖入朝至岳阳奉别张燕公",
    "author": "王琚",
    "content": [
      "五载朝天子，三湘逢旧僚。",
      "扁舟方辍棹，清论遂终朝。",
      "远树烟间没，长江地际摇。",
      "帝城驰梦想，归帆满风飙。"
    ]
  },
  {
    "volume": 98,
    "sequence": 24,
    "title": "游灉湖上寺",
    "author": "王琚",
    "content": [
      "春山临远壑，水木自幽清。",
      "夙昔怀微尚，兹焉一放情。",
      "云间听弄鸟，烟上摘初英。",
      "地僻方无闷，逾知道思精。"
    ]
  },
  {
    "volume": 98,
    "sequence": 25,
    "title": "和张燕公湘中九日登高",
    "author": "阴行先",
    "content": [
      "重阳初启节，无射正飞灰。",
      "寂寞风蝉至，连翩霜雁来。",
      "山棠红叶下，岸菊紫花开。",
      "今日桓公座，多愧孟嘉才。"
    ]
  },
  {
    "volume": 98,
    "sequence": 26,
    "title": "奉别张岳州说二首（一作答张燕公岳州宴别）",
    "author": "王熊",
    "content": [
      "长沙辞旧国，洞庭逢故人。",
      "薰兰敦久要，披雾转相亲。",
      "岁月空嗟老，江山不惜春。",
      "忽闻黄鹤曲，更作白头新。",
      "平生共风月，倏忽间山川。",
      "不期交淡水，暂得款忘年。",
      "兴逸方罢钓，帆开欲解船。",
      "离心若危旆，朝夕为君悬。"
    ]
  },
  {
    "volume": 98,
    "sequence": 27,
    "title": "入朝别张燕公",
    "author": "梁知微",
    "content": [
      "华容佳山水，之子厌承明。",
      "符竹纡小郡，江湖被德声。",
      "三年计吏入，路指巴丘城。",
      "凫舟才结缆，驺驾已相迎。",
      "别离他乡酒，委曲故人情。",
      "孤屿早烟薄，长波晚气清。",
      "辛勤方远骛，胜赏屡难并。",
      "回瞻洞庭浦，日暮愁云生。"
    ]
  },
  {
    "volume": 98,
    "sequence": 28,
    "title": "桐竹赠张燕公",
    "author": "李伯鱼",
    "content": [
      "北竹青桐北，南桐绿竹南。",
      "竹林君早爱，桐树我初贪。",
      "凤栖桐不愧，凤食竹何惭。",
      "栖食更如此，馀非凤所堪。"
    ]
  },
  {
    "volume": 98,
    "sequence": 29,
    "title": "正朝上左相张燕公",
    "author": "杨重玄",
    "content": [
      "岁去愁终在，春还命不来。",
      "长吁问丞相，东阁几时开。"
    ]
  },
  {
    "volume": 98,
    "sequence": 30,
    "title": "道峡似巫山",
    "author": "朱使欣",
    "content": [
      "江如晓天静，石似暮云张。",
      "征帆一流览，宛若巫山阳。",
      "楚客思归路，秦人谪异乡。",
      "猿鸣孤月夜，再使泪沾裳。"
    ]
  }
]