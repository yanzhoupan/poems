[
  {
    "volume": 55,
    "sequence": 1,
    "title": "倬彼我系",
    "author": "王勃",
    "content": [
      "倬彼我系，出自有周。",
      "分疆锡社，派别支流。",
      "居卫仕宋，臣嬴相刘。",
      "乃武乃文，或公或侯。",
      "晋历崩坼，衣冠扰弊。",
      "粤自太原，播徂江澨。",
      "礼丧贤隐，时屯道闭。",
      "王室如毁，生人多殪。",
      "伊我有器，思逢其主。",
      "自东施西，择木开宇。",
      "田彼河曲，家乎汾浦。",
      "天未厌乱，吾将谁辅。",
      "伊我祖德，思济九埏。",
      "不常厥所，于兹五迁。",
      "欲及时也，夫岂愿焉。",
      "其位虽屈，其言则传。",
      "爰述帝制，大搜王道。",
      "曰天曰人，是祖是考。",
      "礼乐咸苦，诗书具草。",
      "贻厥孙谋，永为家宝。",
      "伊余小子，信惭明哲。",
      "彼网有条，彼车有辙。",
      "思屏人事，克终前烈。",
      "于嗟代网，卒余来绁。",
      "来绁伊何，谓余曰仕。",
      "我瞻先达，三十方起。",
      "夫岂不怀，高山仰止。",
      "愿言毓德，啜菽饮水。",
      "有鸟反哺，其声嗷嗷。",
      "言念旧德，忧心忉忉。",
      "今我不养，岁月其滔。",
      "黾俯从役，岂敢告劳。",
      "从役伊何，薄求卑位。",
      "告劳伊何，来参卿事。",
      "名存实爽，负信愆义。",
      "静言遐思，中心是愧。"
    ]
  },
  {
    "volume": 55,
    "sequence": 2,
    "title": "上巳浮江宴韵得址字",
    "author": "王勃",
    "content": [
      "披观玉京路，驻赏金台址。",
      "逸兴怀九仙，良辰倾四美。",
      "松吟白云际，桂馥青溪里。",
      "别有江海心，日暮情何已。"
    ]
  },
  {
    "volume": 55,
    "sequence": 3,
    "title": "春日宴乐游园赋韵得接字",
    "author": "王勃",
    "content": [
      "帝里寒光尽，神皋春望浃。",
      "梅郊落晚英，柳甸惊初叶。",
      "流水抽奇弄，崩云洒芳牒。",
      "清尊湛不空，暂喜平生接。"
    ]
  },
  {
    "volume": 55,
    "sequence": 4,
    "title": "山亭夜宴",
    "author": "王勃",
    "content": [
      "桂宇幽襟积，山亭凉夜永。",
      "森沉野径寒，肃穆岩扉静。",
      "竹晦南汀色，荷翻北潭影。",
      "清兴殊示阑，林端照初景。"
    ]
  },
  {
    "volume": 55,
    "sequence": 5,
    "title": "咏风",
    "author": "王勃",
    "content": [
      "肃肃凉景生，加我林壑清。",
      "驱烟寻涧户，卷雾出山楹。",
      "去来固无迹，动息如有情。",
      "日落山水静，为君起松声。"
    ]
  },
  {
    "volume": 55,
    "sequence": 6,
    "title": "怀仙",
    "author": "王勃",
    "content": [
      "鹤岑有奇径，麟洲富仙家。",
      "紫泉漱珠液，玄岩列丹葩。",
      "常希披尘网，眇然登云车。",
      "鸾情极霄汉，凤想疲烟霞。",
      "道存蓬瀛近，意惬朝市赊。",
      "无为坐惆怅，虚此江上华。"
    ]
  },
  {
    "volume": 55,
    "sequence": 7,
    "title": "忽梦游仙",
    "author": "王勃",
    "content": [
      "仆本江上客，牵迹在方内。",
      "寤寐霄汉间，居然有灵对。",
      "翕尔登霞首，依然蹑云背。",
      "电策驱龙光，烟途俨鸾态。",
      "乘月披金帔，连星解琼珮。",
      "浮识俄易归，真游邈难再。",
      "寥廓沉遐想，周遑奉遗诲。",
      "流俗非我乡，何当释尘昧。"
    ]
  },
  {
    "volume": 55,
    "sequence": 8,
    "title": "杂曲",
    "author": "王勃",
    "content": [
      "智琼神女，来访文君。",
      "蛾眉始约，罗袖初薰。",
      "歌齐曲韵，舞乱行纷。",
      "若向阳台荐枕，何啻得胜朝云。"
    ]
  },
  {
    "volume": 55,
    "sequence": 9,
    "title": "秋夜长",
    "author": "王勃",
    "content": [
      "秋夜长，殊未央，月明白露澄清光，层城绮阁遥相望。",
      "遥相望，川无梁，北风受节南雁翔，崇兰委质时菊芳。",
      "鸣环曳履出长廊，为君秋夜捣衣裳。",
      "纤罗对凤凰，丹绮双鸳鸯，调砧乱杵思自伤。",
      "思自伤，征夫万里戍他乡。",
      "鹤关音信断，龙门道路长。",
      "君在天一方，寒衣徒自香。"
    ]
  },
  {
    "volume": 55,
    "sequence": 10,
    "title": "采莲曲（乐府作采莲归）",
    "author": "王勃",
    "content": [
      "采莲归，绿水芙蓉衣。",
      "秋风起浪凫雁飞。",
      "桂棹兰桡下长浦，罗裙玉腕轻摇橹。",
      "叶屿花潭极望平，江讴越吹相思苦。",
      "相思苦，佳期不可驻。",
      "塞外征夫犹未还，江南采莲今已暮。",
      "今已暮，采莲花。",
      "渠今那必尽娼家。",
      "官道城南把桑叶，何如江上采莲花。",
      "莲花复莲花，花叶何稠叠。",
      "叶翠本羞眉，花红强如颊。",
      "佳人不在兹，怅望别离时。",
      "牵花怜共蒂，折藕爱连丝。",
      "故情无处所，新物从华滋。",
      "不惜西津交佩解，还羞北海雁书迟。",
      "采莲歌有节，采莲夜未歇。",
      "正逢浩荡江上风，又值裴回江上月。",
      "裴回莲浦夜相逢，吴姬越女何丰茸。",
      "共问寒江千里外，征客关山路几重。"
    ]
  },
  {
    "volume": 55,
    "sequence": 11,
    "title": "临高台",
    "author": "王勃",
    "content": [
      "临高台，高台迢递绝浮埃。",
      "瑶轩绮构何崔嵬，鸾歌凤吹清且哀。",
      "俯瞰长安道，萋萋御沟草。",
      "斜对甘泉路，苍苍茂陵树。",
      "高台四望同，帝乡佳气郁葱葱。",
      "紫阁丹楼纷照耀，璧房锦殿相玲珑。",
      "东弥长乐观，西指未央宫。",
      "赤城映朝日，绿树摇春风。",
      "旗亭百隧开新市，甲第千甍分戚里。",
      "朱轮翠盖不胜春，叠榭层楹相对起。",
      "复有青楼大道中，绣户文窗雕绮栊。",
      "锦衾夜不襞，罗帷昼未空。",
      "歌屏朝掩翠，妆镜晚窥红。",
      "为君安宝髻，蛾眉罢花丛。",
      "尘间狭路黯将暮，云间月色明如素。",
      "鸳鸯池上两两飞，凤凰楼下双双度。",
      "物色正如此，佳期那不顾。",
      "银鞍绣毂盛繁华，可怜今夜宿娼家。",
      "娼家少妇不须颦，东园桃李片时春。",
      "君看旧日高台处，柏梁铜雀生黄尘。"
    ]
  },
  {
    "volume": 55,
    "sequence": 12,
    "title": "滕王阁",
    "author": "王勃",
    "content": [
      "滕王高阁临江渚，珮玉鸣鸾罢歌舞。",
      "书栋朝飞南浦云，珠帘暮卷西山雨。",
      "闲云潭影日悠悠，物换星移几度秋。",
      "阁中帝子今何在，槛外长江空自流。"
    ]
  },
  {
    "volume": 55,
    "sequence": 13,
    "title": "江南弄",
    "author": "王勃",
    "content": [
      "江南弄，巫山连楚梦，行雨行云几相送。",
      "瑶轩金谷上春时，玉童仙女无见期。",
      "紫露香烟渺难托，清风明月遥相思。",
      "遥相思，草徒绿，为听双飞凤凰曲。"
    ]
  }
]