[
  {
    "volume": 870,
    "sequence": 1,
    "title": "讥元载诗",
    "author": "高亭",
    "content": [
      "上元官吏务剥削，江淮之人皆白著。"
    ]
  },
  {
    "volume": 870,
    "sequence": 2,
    "title": "嘲赵谦光",
    "author": "贺遂涉",
    "content": [
      "员外由来美，郎中望亦优。",
      "宁知粉署里，翻作土山头。"
    ]
  },
  {
    "volume": 870,
    "sequence": 3,
    "title": "答贺遂涉（时遂涉为户部员外，谦光答此）",
    "author": "赵谦光",
    "content": [
      "锦帐随情设，金炉任意熏。",
      "唯愁员外置，不应列星文。"
    ]
  },
  {
    "volume": 870,
    "sequence": 4,
    "title": "上浙东孟尚书",
    "author": "孔颙",
    "content": [
      "有个将军不得名，唯教健卒喝书生。",
      "尚书近日清如镜，天子官街不许行。"
    ]
  },
  {
    "volume": 870,
    "sequence": 5,
    "title": "嘲柳州柳子厚",
    "author": "吕温",
    "content": [
      "柳州柳刺史，种柳柳江边。",
      "柳管依然在，千秋柳拂天。"
    ]
  },
  {
    "volume": 870,
    "sequence": 6,
    "title": "嘲黔南观察南卓（一云卓故人效吕温作）",
    "author": "吕温",
    "content": [
      "终南南太守，南郡在云南。",
      "闲向南亭醉，南风变俗谈。"
    ]
  },
  {
    "volume": 870,
    "sequence": 7,
    "title": "戏简朱坛诗",
    "author": "张祜",
    "content": [
      "昔人有玉碗，击之千里鸣。",
      "今日睹斯文，碗有当时声。"
    ]
  },
  {
    "volume": 870,
    "sequence": 8,
    "title": "戏颜郎官骑猎诗",
    "author": "张祜",
    "content": [
      "忽闻射猎出军城，人著戎衣马带缨。",
      "倒把角弓呈一箭，满山狐兔当头行。"
    ]
  },
  {
    "volume": 870,
    "sequence": 9,
    "title": "嘲张祜",
    "author": "朱冲和",
    "content": [
      "白在东都元已薨，兰台凤阁少人登。",
      "冬瓜堰下逢张祜，牛屎堆边说我能。"
    ]
  },
  {
    "volume": 870,
    "sequence": 10,
    "title": "嘲妓",
    "author": "崔涯",
    "content": [
      "虽得苏方木，犹贪玳瑁皮。",
      "怀胎十个月，生下昆仑儿。",
      "布袍披袄火烧毡，纸补箜篌麻接弦。",
      "更著一双皮屐子，纥梯纥榻出门前。"
    ]
  },
  {
    "volume": 870,
    "sequence": 11,
    "title": "嘲李端端",
    "author": "崔涯",
    "content": [
      "黄昏不语不知行，鼻似烟窗耳似铛。",
      "独把象牙梳插鬓，昆仑山上月初明。",
      "觅得黄骝鞁绣鞍，善和坊里取端端。",
      "扬州近日浑成差，一朵能行白牡丹。"
    ]
  },
  {
    "volume": 870,
    "sequence": 12,
    "title": "咏崔云娘",
    "author": "李宣古",
    "content": [
      "何事最堪悲，云娘只首奇。",
      "瘦拳抛令急，长啸出歌迟。",
      "只见肩侵鬓，唯忧骨透皮。",
      "不须当户立，头上有钟道。"
    ]
  },
  {
    "volume": 870,
    "sequence": 13,
    "title": "嘲妓（牧罢宣州幕，经陕，有酒纠妓肥硕，牧赠此诗）",
    "author": "杜牧",
    "content": [
      "盘古当时有远孙，尚令今日逞家门。",
      "一车白土将泥项，十幅红旗补破裈。",
      "瓦官寺里逢行迹，华岳山前见掌痕。",
      "不须惆怅忧难嫁，待与将书问乐坤。"
    ]
  },
  {
    "volume": 870,
    "sequence": 14,
    "title": "嘲游使君",
    "author": "卢肇",
    "content": [
      "白帝城头二月时，忍教清醒看花枝。",
      "莫言世上无袁许，客子由来是相师。"
    ]
  },
  {
    "volume": 870,
    "sequence": 15,
    "title": "嘲李玚题名",
    "author": "韦蟾",
    "content": [
      "渭水秦山照眼明，希仁何事寡诗情。",
      "只因学得虞姬婿，书字才能记姓名。"
    ]
  },
  {
    "volume": 870,
    "sequence": 16,
    "title": "闻鹿鸣互谑",
    "author": "严震",
    "content": [
      "釜戴山中鹿又鸣，__中表此际多应到表兄。",
      "__严震表兄不是严家子，合是三兄与四兄。",
      "__中表"
    ]
  },
  {
    "volume": 870,
    "sequence": 17,
    "title": "及第后寄李绅",
    "author": "章孝标",
    "content": [
      "及第全胜十政官，金鞍镀了出长安。",
      "马头渐入扬州郭，为报时人洗眼看。"
    ]
  },
  {
    "volume": 870,
    "sequence": 18,
    "title": "答章孝标",
    "author": "李绅",
    "content": [
      "假金只用真金镀，若是真金不镀金。",
      "十载长安得一第，何须空腹用高心。"
    ]
  },
  {
    "volume": 870,
    "sequence": 19,
    "title": "戏柳棠",
    "author": "杨汝士",
    "content": [
      "文章漫道能吞凤，杯酒何曾解吃鱼。",
      "今日梓州张社会，应须遭这老尚书。"
    ]
  },
  {
    "volume": 870,
    "sequence": 20,
    "title": "答杨尚书",
    "author": "柳棠",
    "content": [
      "未向燕台逢厚礼，幸因社会接余欢。",
      "一鱼吃了终无愧，鲲化为鹏也不难。"
    ]
  },
  {
    "volume": 870,
    "sequence": 21,
    "title": "又忤杨尚书诗",
    "author": "柳棠",
    "content": [
      "莫言名位未相俦，风月何曾阻献酬。",
      "前辈不须轻后辈，靖安今日在衡州。"
    ]
  },
  {
    "volume": 870,
    "sequence": 22,
    "title": "嘲郭凝素",
    "author": "朱泽",
    "content": [
      "三春桃李本无言，苦被残阳鸟雀喧。",
      "借问东邻效西子，何如郭素拟王轩。"
    ]
  },
  {
    "volume": 870,
    "sequence": 23,
    "title": "纪中表试案",
    "author": "郑光业",
    "content": [
      "新糊案子，其白如银。",
      "入试出试，千春万春。"
    ]
  },
  {
    "volume": 870,
    "sequence": 24,
    "title": "醉题广州使院",
    "author": "郑愚",
    "content": [
      "数年百姓受饥荒，太守贪残似虎狼。",
      "今日海隅鱼米贱，大须惭愧石榴黄。"
    ]
  },
  {
    "volume": 870,
    "sequence": 25,
    "title": "拟权龙褒体赠鄠县李令及寄朝右（李令因之休官）",
    "author": "郑愚",
    "content": [
      "鄠县李长官，横琴膝上弄。",
      "不闻有政声，但见手子动。"
    ]
  },
  {
    "volume": 870,
    "sequence": 26,
    "title": "题沧浪峡榜",
    "author": "郑仁表",
    "content": [
      "分峡东西路正长，行人名利火然汤。",
      "路傍著板沧浪峡，真是将闲搅撩忙。"
    ]
  },
  {
    "volume": 870,
    "sequence": 27,
    "title": "戏妻族语不正",
    "author": "胡曾",
    "content": [
      "呼十却为石，唤针将作真。",
      "忽然云雨至，总道是天因。"
    ]
  },
  {
    "volume": 870,
    "sequence": 28,
    "title": "婢仆诗",
    "author": "李昌符",
    "content": [
      "春娘爱上酒家楼，不怕归迟总不忧。",
      "推道那家娘子卧，且留教住待梳头。",
      "不论秋菊与春花，个个能噇空腹茶。",
      "无事莫教频入库，一名闲物要些些。"
    ]
  },
  {
    "volume": 870,
    "sequence": 29,
    "title": "嘲郑傪妓",
    "author": "孙子多",
    "content": [
      "相公经文复经武，常侍好今兼好古。",
      "昔人曾闻阿武婆，今日亲见阿婆舞。"
    ]
  },
  {
    "volume": 870,
    "sequence": 30,
    "title": "嘲赵璘",
    "author": "薛能",
    "content": [
      "巡关每傍摴蒲局，望月还登乞巧楼。",
      "第一莫教娇太过，缘人衣带上人头。",
      "不知原在鞍轿里，将谓空驮席帽归。",
      "火炉床上平身立，便与夫人作镜台。"
    ]
  },
  {
    "volume": 870,
    "sequence": 31,
    "title": "口号",
    "author": "薛能",
    "content": [
      "素脊鸣秋杖，乌靴响暮厅。",
      "__薛能刃飞三尺雪，白日落文星。",
      "__秦宗权"
    ]
  },
  {
    "volume": 870,
    "sequence": 32,
    "title": "嘲归仁绍龟诗",
    "author": "皮日休",
    "content": [
      "硬骨残形知几秋，尸骸终是不风流。",
      "顽皮死后钻须遍，都为平生不出头。"
    ]
  },
  {
    "volume": 870,
    "sequence": 33,
    "title": "咏螃蟹呈浙西从事",
    "author": "皮日休",
    "content": [
      "未游沧海早知名，有骨还从肉上生。",
      "莫道无心畏雷电，海龙王处也横行。"
    ]
  },
  {
    "volume": 870,
    "sequence": 34,
    "title": "题中书壁",
    "author": "郑綮",
    "content": [
      "侧坡蛆蜫蜦，蚁子竞来拖。",
      "一朝白雨中，无钝无喽罗。"
    ]
  },
  {
    "volume": 870,
    "sequence": 35,
    "title": "别庐州郡人",
    "author": "郑綮",
    "content": [
      "唯有两行公廨泪，一时洒向渡头风。"
    ]
  },
  {
    "volume": 870,
    "sequence": 36,
    "title": "戏答成汭",
    "author": "徐彦若",
    "content": [
      "南海黄茅瘴，不死成和尚。"
    ]
  },
  {
    "volume": 870,
    "sequence": 37,
    "title": "醉中谑浙江廉使",
    "author": "崔立言",
    "content": [
      "山夫留意向丹梯，连帅邀来出药畦。",
      "常见浙东夸镜水，镜湖元在浙江西。"
    ]
  },
  {
    "volume": 870,
    "sequence": 38,
    "title": "戏题盱眙邵明府壁",
    "author": "韦鹏翼",
    "content": [
      "岂肯闲寻竹径行，却嫌丝管好蛙声。",
      "自从煮鹤烧琴后，背却青山卧月明。"
    ]
  },
  {
    "volume": 870,
    "sequence": 39,
    "title": "题大梁临汴驿",
    "author": "姚嵘",
    "content": [
      "近日侯门不重才，莫将文艺拟为媒。",
      "相逢若要如胶漆，不是红妆即拨灰。"
    ]
  },
  {
    "volume": 870,
    "sequence": 40,
    "title": "题仙娥驿",
    "author": "李日新",
    "content": [
      "商山食店大悠悠，陈鹖饣追锣古飠念头。",
      "更有台中牛肉炙，尚盘数脔紫光球。"
    ]
  },
  {
    "volume": 870,
    "sequence": 41,
    "title": "嘲染家",
    "author": "柳逢",
    "content": [
      "紫绿终朝染，因何不识非。",
      "莆田竹木贵，背负十柴归。"
    ]
  },
  {
    "volume": 870,
    "sequence": 42,
    "title": "赠漳州崔使君乡饮翻韵诗",
    "author": "黎瓘",
    "content": [
      "惯向溪边折柳杨，因循行客到州漳。",
      "无端触忤王衙押，不得今朝看饮乡。"
    ]
  },
  {
    "volume": 870,
    "sequence": 43,
    "title": "示妓榜子",
    "author": "张保胤",
    "content": [
      "绿罗裙下标三棒，红粉腮边泪两行。",
      "叉手向前咨大使，这回不敢恼儿郎。"
    ]
  },
  {
    "volume": 870,
    "sequence": 44,
    "title": "又留别同院",
    "author": "张保胤",
    "content": [
      "忆昔当年富贵时，如今头脑尚依稀。",
      "布袍破后思宫内，锦袴穿时忆御衣。",
      "鹘子背钻高力士，婵娟翻画太真妃。",
      "如今憔悴离南海，恰似当时幸蜀时。"
    ]
  },
  {
    "volume": 870,
    "sequence": 45,
    "title": "桂州筵上赠胡予女",
    "author": "陆岩梦",
    "content": [
      "自道风流不可攀，却堪蹙额更颓颜。",
      "眼睛深却湘江水，鼻孔高于华岳山。",
      "舞态固难居掌上，歌声应不绕梁间。",
      "孟阳死后欲千载，犹在佳人觅往还。"
    ]
  },
  {
    "volume": 870,
    "sequence": 46,
    "title": "戏答朝士",
    "author": "李都",
    "content": [
      "华缄千里到荆门，章草纵横任意论。",
      "应笑钟张虚用力，却教羲献枉劳魂。",
      "惟堪爱惜为珍宝，不敢传留误子孙。",
      "深荷故人相厚处，天行时气许教吞。"
    ]
  },
  {
    "volume": 870,
    "sequence": 47,
    "title": "嘲僧惟恭",
    "author": "荆人",
    "content": [
      "灵岿作尽业，惟恭继其迹。",
      "地狱千万重，莫厌排头入。"
    ]
  },
  {
    "volume": 870,
    "sequence": 48,
    "title": "题酒户修孔庙状",
    "author": "冯道幕客",
    "content": [
      "槐影参差覆杏坛，儒门子弟尽高官。",
      "却教酒户重修庙，觅我惭惶也不难。"
    ]
  },
  {
    "volume": 870,
    "sequence": 49,
    "title": "孔庙口号",
    "author": "李花开",
    "content": [
      "破落三间屋，萧条一旅人。",
      "不知负何事，生死厄于陈。"
    ]
  },
  {
    "volume": 870,
    "sequence": 50,
    "title": "答妻",
    "author": "冯晖",
    "content": [
      "休说办不办，且看瓮里飞出雁。"
    ]
  },
  {
    "volume": 870,
    "sequence": 51,
    "title": "题僧院",
    "author": "李涛",
    "content": [
      "走却坐禅客，移将不动尊。",
      "世间颠倒事，八万四千门。"
    ]
  },
  {
    "volume": 870,
    "sequence": 52,
    "title": "咏垂丝蜘蛛嘲云辨僧",
    "author": "杨苎萝",
    "content": [
      "吃得肚婴撑，寻思绕寺行。",
      "空中设罗网，只待杀众生。"
    ]
  },
  {
    "volume": 870,
    "sequence": 53,
    "title": "自嘲绝句",
    "author": "冯涓",
    "content": [
      "取水郎中何日了，破柴员外几时休。",
      "早知蜀地区娵与，悔不长安大比丘。"
    ]
  },
  {
    "volume": 870,
    "sequence": 54,
    "title": "哭亡将诗",
    "author": "卢延让",
    "content": [
      "自是硇砂发，非干骇石伤。",
      "牒高身上职，碗大背边创。"
    ]
  },
  {
    "volume": 870,
    "sequence": 55,
    "title": "咏王给事",
    "author": "蒋贻恭",
    "content": [
      "厥父元非道郡奴，允光何事太侏儒。",
      "可中与个皮裈著，擎得天王左脚无。"
    ]
  },
  {
    "volume": 870,
    "sequence": 56,
    "title": "咏金刚",
    "author": "蒋贻恭",
    "content": [
      "扬眉斗目恶精神，捏合将来恰似真。",
      "刚被时流借拳势，不知身自是泥人。"
    ]
  },
  {
    "volume": 870,
    "sequence": 57,
    "title": "咏伛背子",
    "author": "蒋贻恭",
    "content": [
      "出得门来背拄天，同行难可与差肩。",
      "若教倚向闲窗下，恰似箜篌不著弦。"
    ]
  },
  {
    "volume": 870,
    "sequence": 58,
    "title": "咏安仁宰捣蒜",
    "author": "蒋贻恭",
    "content": [
      "安仁县令好诛求，百姓脂膏满面流。",
      "半破磁缸成醋酒，死牛肠肚作馒头。",
      "帐生岁取餐三顿，乡老盘庚犯五瓯。",
      "半醉半醒齐出县，共伤涂炭不胜愁。"
    ]
  },
  {
    "volume": 870,
    "sequence": 59,
    "title": "五门街望有题",
    "author": "蒋贻恭",
    "content": [
      "我皇开国十余年，一辈超升炙手欢。",
      "闲向五门楼下望，衙官骑马使衙官。"
    ]
  },
  {
    "volume": 870,
    "sequence": 60,
    "title": "谢郎中惠茶",
    "author": "蒋贻恭",
    "content": [
      "三斤绿茗赐贻恭，一种颁沾事不同。",
      "想料肠怀无答处，披毛戴角谢郎中。"
    ]
  },
  {
    "volume": 870,
    "sequence": 61,
    "title": "咏虾蟆",
    "author": "蒋贻恭",
    "content": [
      "坐卧兼行总一般，向人努眼太无端。",
      "欲知自己形骸小，试就蹄涔照影看。"
    ]
  },
  {
    "volume": 870,
    "sequence": 62,
    "title": "住名山日陈情上府主高太保",
    "author": "蒋贻恭",
    "content": [
      "名山主簿实堪愁，难咬他家大骨头。",
      "米纳功南钱纳府，只看江面水东流。"
    ]
  },
  {
    "volume": 870,
    "sequence": 63,
    "title": "咏刺猬",
    "author": "李贞白",
    "content": [
      "行似针毡动，卧若栗球圆。",
      "莫欺如此大，谁敢便行拳。"
    ]
  },
  {
    "volume": 870,
    "sequence": 64,
    "title": "谒贵公子，不礼，书格子屏风",
    "author": "李贞白",
    "content": [
      "道格何曾格，言糊又不糊。",
      "浑身总是眼，还解识人无。"
    ]
  },
  {
    "volume": 870,
    "sequence": 65,
    "title": "咏月",
    "author": "李贞白",
    "content": [
      "当途当途见，芜湖芜湖见。",
      "八月十五夜，一似没柄扇。"
    ]
  },
  {
    "volume": 870,
    "sequence": 66,
    "title": "咏狗蚤",
    "author": "李贞白",
    "content": [
      "与虱都来不较多，扌暴挑筋斗太喽罗。",
      "忽然管著一篮子，有甚心情那你何。"
    ]
  },
  {
    "volume": 870,
    "sequence": 67,
    "title": "咏罂粟子",
    "author": "李贞白",
    "content": [
      "倒排双陆子，希插碧牙筹。",
      "既似牺牛乳，又如铃马兜。",
      "鼓捶并瀑箭，直是有来由。"
    ]
  },
  {
    "volume": 870,
    "sequence": 68,
    "title": "咏蟹",
    "author": "李贞白",
    "content": [
      "蝉眼龟形脚似蛛，未曾正面向人趋。",
      "如今饤在盘筵上，得似江湖乱走无。"
    ]
  },
  {
    "volume": 870,
    "sequence": 69,
    "title": "示女诗",
    "author": "郫城令",
    "content": [
      "深宫富贵事风流，莫忘生身老骨头。",
      "因与太师欢笑处，为吾方便觅彭州。"
    ]
  },
  {
    "volume": 870,
    "sequence": 70,
    "title": "寄女",
    "author": "李令",
    "content": [
      "有人教我向衡阳，一度思归欲断肠。",
      "为报艳妻兼少女，与吾觅取朗州场。"
    ]
  },
  {
    "volume": 870,
    "sequence": 71,
    "title": "讽刘炎索贿诗",
    "author": "太守",
    "content": [
      "未到桃源时，长忆出家景。",
      "及到桃源了，还似鉴中影。"
    ]
  },
  {
    "volume": 870,
    "sequence": 72,
    "title": "被按自悔诗",
    "author": "刘炎",
    "content": [
      "早知太守如狼虎，猎取膏粱以啖之。"
    ]
  }
]