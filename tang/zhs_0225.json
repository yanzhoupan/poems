[
  {
    "volume": 225,
    "sequence": 1,
    "title": "喜达行在所三首（原注：\\n自京窜至凤翔）",
    "author": "杜甫",
    "content": [
      "西忆岐阳信，无人遂却回。",
      "眼穿当落日，心死著寒灰。",
      "雾树行相引，莲峰望忽开。",
      "所亲惊老瘦，辛苦贼中来。",
      "愁思胡笳夕，凄凉汉苑春。",
      "生还今日事，间道暂时人。",
      "司隶章初睹，南阳气已新。",
      "喜心翻倒极，呜咽泪沾巾。",
      "死去凭谁报，归来始自怜。",
      "犹瞻太白雪，喜遇武功天。",
      "影静千官里，心苏七校前。",
      "今朝汉社稷，新数中兴年。"
    ]
  },
  {
    "volume": 225,
    "sequence": 2,
    "title": "得家书",
    "author": "杜甫",
    "content": [
      "去凭游客寄，来为附家书。",
      "今日知消息，他乡且旧居。",
      "熊儿幸无恙，骥子最怜渠。",
      "临老羁孤极，伤时会合疏。",
      "二毛趋帐殿，一命侍鸾舆。",
      "北阙妖氛满，西郊白露初。",
      "凉风新过雁，秋雨欲生鱼。",
      "农事空山里，眷言终荷锄。"
    ]
  },
  {
    "volume": 225,
    "sequence": 3,
    "title": "奉赠严八阁老",
    "author": "杜甫",
    "content": [
      "扈圣登黄阁，明公独妙年。",
      "蛟龙得云雨，雕鹗在秋天。",
      "客礼容疏放，官曹可接联。",
      "新诗句句好，应任老夫传。"
    ]
  },
  {
    "volume": 225,
    "sequence": 4,
    "title": "奉送郭中丞兼太仆卿充陇右节度使三十韵（郭英乂）",
    "author": "杜甫",
    "content": [
      "诏发西山将，秋屯陇右兵。",
      "凄凉馀部曲，燀赫旧家声。",
      "雕鹗乘时去，骅骝顾主鸣。",
      "艰难须上策，容易即前程。",
      "斜日当轩盖，高风卷旆旌。",
      "松悲天水冷，沙乱雪山清。",
      "和虏犹怀惠，防边不敢惊。",
      "古来于异域，镇静示专征。",
      "燕蓟奔封豕，周秦触骇鲸。",
      "中原何惨黩，馀孽尚纵横。",
      "箭入昭阳殿，笳吟细柳营。",
      "内人红袖泣，王子白衣行。",
      "宸极祅星动，园陵杀气平。",
      "空馀金碗出，无复穗帷轻。",
      "毁庙天飞雨，焚宫火彻明。",
      "罘罳朝共落，棆桷夜同倾。",
      "三月师逾整，群胡势就烹。",
      "疮痍亲接战，勇决冠垂成。",
      "妙誉期元宰，殊恩且列卿。",
      "几时回节钺，戮力扫欃枪。",
      "圭窦三千士，云梯七十城。",
      "耻非齐说客，只似鲁诸生。",
      "通籍微班忝，周行独坐荣。",
      "随肩趋漏刻，短发寄簪缨。",
      "径欲依刘表，还疑厌祢衡。",
      "渐衰那此别，忍泪独含情。",
      "废邑狐狸语，空村虎豹争。",
      "人频坠涂炭，公岂忘精诚。",
      "元帅调新律，前军压旧京。",
      "安边仍扈从，莫作后功名。"
    ]
  },
  {
    "volume": 225,
    "sequence": 5,
    "title": "送杨六判官使西蕃",
    "author": "杜甫",
    "content": [
      "送远秋风落，西征海气寒。",
      "帝京氛祲满，人世别离难。",
      "绝域遥怀怒，和亲愿结欢。",
      "敕书怜赞普，兵甲望长安。",
      "宣命前程急，惟良待士宽。",
      "子云清自守，今日起为官。",
      "垂泪方投笔，伤时即据鞍。",
      "儒衣山鸟怪，汉节野童看。",
      "边酒排金醆，夷歌捧玉盘。",
      "草轻蕃马健，雪重拂庐干。",
      "慎尔参筹画，从兹正羽翰。",
      "归来权可取，九万一朝抟。"
    ]
  },
  {
    "volume": 225,
    "sequence": 6,
    "title": "月",
    "author": "杜甫",
    "content": [
      "天上秋期近，人间月影清。",
      "入河蟾不没，捣药兔长生。",
      "只益丹心苦，能添白发明。",
      "干戈知满地，休照国西营。"
    ]
  },
  {
    "volume": 225,
    "sequence": 7,
    "title": "留别贾严二阁老两院补阙（得云字）",
    "author": "杜甫",
    "content": [
      "田园须暂往，戎马惜离群。",
      "去远留诗别，愁多任酒醺。",
      "一秋常苦雨，今日始无云。",
      "山路时吹角，那堪处处闻。"
    ]
  },
  {
    "volume": 225,
    "sequence": 8,
    "title": "晚行口号",
    "author": "杜甫",
    "content": [
      "三川不可到，归路晚山稠。",
      "落雁浮寒水，饥乌集戍楼。",
      "市朝今日异，丧乱几时休。",
      "远愧梁江总，还家尚黑头。"
    ]
  },
  {
    "volume": 225,
    "sequence": 9,
    "title": "独酌成诗",
    "author": "杜甫",
    "content": [
      "灯花何太喜，酒绿正相亲。",
      "醉里从为客，诗成觉有神。",
      "兵戈犹在眼，儒术岂谋身。",
      "共被微官缚，低头愧野人。"
    ]
  },
  {
    "volume": 225,
    "sequence": 10,
    "title": "行次昭陵",
    "author": "杜甫",
    "content": [
      "旧俗疲庸主，群雄问独夫。",
      "谶归龙凤质，威定虎狼都。",
      "天属尊尧典，神功协禹谟。",
      "风云随绝足，日月继高衢。",
      "文物多师古，朝廷半老儒。",
      "直词宁戮辱，贤路不崎岖。",
      "往者灾犹降，苍生喘未苏。",
      "指麾安率土，荡涤抚洪炉。",
      "壮士悲陵邑，幽人拜鼎湖。",
      "玉衣晨自举，铁马汗常趋。",
      "松柏瞻虚殿，尘沙立暝途。",
      "寂寥开国日，流恨满山隅。"
    ]
  },
  {
    "volume": 225,
    "sequence": 11,
    "title": "重经昭陵",
    "author": "杜甫",
    "content": [
      "草昧英雄起，讴歌历数归。",
      "风尘三尺剑，社稷一戎衣。",
      "翼亮贞文德，丕承戢武威。",
      "圣图天广大，宗祀日光辉。",
      "陵寝盘空曲，熊罴守翠微。",
      "再窥松柏路，还见五云飞。"
    ]
  },
  {
    "volume": 225,
    "sequence": 12,
    "title": "喜闻官军已临贼境二十韵",
    "author": "杜甫",
    "content": [
      "胡虏潜京县，官军拥贼壕。",
      "鼎鱼犹假息，穴蚁欲何逃。",
      "帐殿罗玄冕，辕门照白袍。",
      "秦山当警跸，汉苑入旌旄。",
      "路失羊肠险，云横雉尾高。",
      "五原空壁垒，八水散风涛。",
      "今日看天意，游魂贷尔曹。",
      "乞降那更得，尚诈莫徒劳。",
      "元帅归龙种，司空握豹韬。",
      "前军苏武节，左将吕虔刀。",
      "兵气回飞鸟，威声没巨鳌。",
      "戈鋋开雪色，弓矢尚秋毫。",
      "天步艰方尽，时和运更遭。",
      "谁云遗毒螫，已是沃腥臊。",
      "睿想丹墀近，神行羽卫牢。",
      "花门腾绝漠，拓羯渡临洮。",
      "此辈感恩至，羸俘何足操。",
      "锋先衣染血，骑突剑吹毛。",
      "喜觉都城动，悲怜子女号。",
      "家家卖钗钏，只待献春醪。"
    ]
  },
  {
    "volume": 225,
    "sequence": 13,
    "title": "收京三首",
    "author": "杜甫",
    "content": [
      "仙仗离丹极，妖星照玉除。",
      "须为下殿走，不可好楼居。",
      "暂屈汾阳驾，聊飞燕将书。",
      "依然七庙略，更与万方初。",
      "生意甘衰白，天涯正寂寥。",
      "忽闻哀痛诏，又下圣明朝。",
      "羽翼怀商老，文思忆帝尧。",
      "叨逢罪己日，沾洒望青霄。",
      "汗马收宫阙，春城铲贼壕。",
      "赏应歌杕杜，归及荐樱桃。",
      "杂虏横戈数，功臣甲第高。",
      "万方频送喜，无乃圣躬劳。"
    ]
  },
  {
    "volume": 225,
    "sequence": 14,
    "title": "腊日",
    "author": "杜甫",
    "content": [
      "腊日常年暖尚遥，今年腊日冻全消。",
      "侵陵雪色还萱草，漏泄春光有柳条。",
      "纵酒欲谋良夜醉，还家初散紫宸朝。",
      "口脂面药随恩泽，翠管银罂下九霄。"
    ]
  },
  {
    "volume": 225,
    "sequence": 15,
    "title": "紫宸殿退朝口号",
    "author": "杜甫",
    "content": [
      "户外昭容紫袖垂，双瞻御座引朝仪。",
      "香飘合殿春风转，花覆千官淑景移。",
      "昼漏希闻高阁报，天颜有喜近臣知。",
      "宫中每出归东省，会送夔龙集凤池。"
    ]
  },
  {
    "volume": 225,
    "sequence": 16,
    "title": "曲江二首",
    "author": "杜甫",
    "content": [
      "一片花飞减却春，风飘万点正愁人。",
      "且看欲尽花经眼，莫厌伤多酒入唇。",
      "江上小堂巢翡翠，花边高冢卧麒麟。",
      "细推物理须行乐，何用浮名绊此身。",
      "朝回日日典春衣，每日江头尽醉归。",
      "酒债寻常行处有，人生七十古来稀。",
      "穿花蛱蝶深深见，点水蜻蜓款款飞。",
      "传语风光共流转，暂时相赏莫相违。"
    ]
  },
  {
    "volume": 225,
    "sequence": 17,
    "title": "曲江对酒",
    "author": "杜甫",
    "content": [
      "苑外江头坐不归，水精春殿转霏微。",
      "桃花细逐杨花落，黄鸟时兼白鸟飞。",
      "纵饮久判人共弃，懒朝真与世相违。",
      "吏情更觉沧洲远，老大悲伤未拂衣。"
    ]
  },
  {
    "volume": 225,
    "sequence": 18,
    "title": "曲江对雨",
    "author": "杜甫",
    "content": [
      "城上春云覆苑墙，江亭晚色静年芳。",
      "林花著雨燕脂落，水荇牵风翠带长。",
      "龙武新军深驻辇，芙蓉别殿谩焚香。",
      "何时诏此金钱会，暂醉佳人锦瑟旁。"
    ]
  },
  {
    "volume": 225,
    "sequence": 19,
    "title": "奉和贾至舍人早朝大明宫",
    "author": "杜甫",
    "content": [
      "五夜漏声催晓箭，九重春色醉仙桃。",
      "旌旗日暖龙蛇动，宫殿风微燕雀高。",
      "朝罢香烟携满袖，诗成珠玉在挥毫。",
      "欲知世掌丝纶美，池上于今有凤毛。"
    ]
  },
  {
    "volume": 225,
    "sequence": 20,
    "title": "宣政殿退朝晚出左掖（掖门在两旁如人之臂掖）",
    "author": "杜甫",
    "content": [
      "天门日射黄金榜，春殿晴曛赤羽旗。",
      "宫草微微承委佩，炉烟细细驻游丝。",
      "云近蓬莱常好色，雪残鳷鹊亦多时。",
      "侍臣缓步归青琐，退食从容出每迟。"
    ]
  },
  {
    "volume": 225,
    "sequence": 21,
    "title": "题省中院壁",
    "author": "杜甫",
    "content": [
      "掖垣竹埤梧十寻，洞门对霤常阴阴。",
      "落花游丝白日静，鸣鸠乳燕青春深。",
      "腐儒衰晚谬通籍，退食迟回违寸心。",
      "衮职曾无一字补，许身愧比双南金。"
    ]
  },
  {
    "volume": 225,
    "sequence": 22,
    "title": "春宿左省",
    "author": "杜甫",
    "content": [
      "花隐掖垣暮，啾啾栖鸟过。",
      "星临万户动，月傍九霄多。",
      "不寝听金钥，因风想玉珂。",
      "明朝有封事，数问夜如何。"
    ]
  },
  {
    "volume": 225,
    "sequence": 23,
    "title": "送翰林张司马南海勒碑（相国制文）",
    "author": "杜甫",
    "content": [
      "冠冕通南极，文章落上台。",
      "诏从三殿去，碑到百蛮开。",
      "野馆浓花发，春帆细雨来。",
      "不知沧海上，天遣几时回。"
    ]
  },
  {
    "volume": 225,
    "sequence": 24,
    "title": "晚出左掖",
    "author": "杜甫",
    "content": [
      "昼刻传呼浅，春旗簇仗齐。",
      "退朝花底散，归院柳边迷。",
      "楼雪融城湿，宫云去殿低。",
      "避人焚谏草，骑马欲鸡栖。"
    ]
  },
  {
    "volume": 225,
    "sequence": 25,
    "title": "曲江陪郑八丈南史饮",
    "author": "杜甫",
    "content": [
      "雀啄江头黄柳花，䴔䴖鸂鶒满晴沙。",
      "自知白发非春事，且尽芳尊恋物华。",
      "近侍即今难浪迹，此身那得更无家。",
      "丈人文力犹强健，岂傍青门学种瓜。"
    ]
  },
  {
    "volume": 225,
    "sequence": 26,
    "title": "送贾阁老出汝州",
    "author": "杜甫",
    "content": [
      "西掖梧桐树，空留一院阴。",
      "艰难归故里，去住损春心。",
      "宫殿青门隔，云山紫逻深。",
      "人生五马贵，莫受二毛侵。"
    ]
  },
  {
    "volume": 225,
    "sequence": 27,
    "title": "郑驸马池台喜遇郑广文同饮",
    "author": "杜甫",
    "content": [
      "不谓生戎马，何知共酒杯。",
      "然脐郿坞败，握节汉臣回。",
      "白发千茎雪，丹心一寸灰。",
      "别离经死地，披写忽登台。",
      "重对秦箫发，俱过阮宅来。",
      "留连春夜舞，泪落强裴回。"
    ]
  },
  {
    "volume": 225,
    "sequence": 28,
    "title": "送郑十八虔贬台州司户伤其临老陷贼之故阙…别情见于诗",
    "author": "杜甫",
    "content": [
      "郑公樗散鬓成丝，酒后常称老画师。",
      "万里伤心严谴日，百年垂死中兴时。",
      "苍惶已就长途往，邂逅无端出饯迟。",
      "便与先生应永诀，九重泉路尽交期。"
    ]
  },
  {
    "volume": 225,
    "sequence": 29,
    "title": "题郑十八著作虔",
    "author": "杜甫",
    "content": [
      "台州地阔海冥冥，云水长和岛屿青。",
      "乱后故人双别泪，春深逐客一浮萍。",
      "酒酣懒舞谁相拽，诗罢能吟不复听。",
      "第五桥东流恨水，皇陂岸北结愁亭。",
      "贾生对鵩伤王傅，苏武看羊陷贼庭。",
      "可念此翁怀直道，也沾新国用轻刑。",
      "祢衡实恐遭江夏，方朔虚传是岁星。",
      "穷巷悄然车马绝，案头干死读书萤。"
    ]
  },
  {
    "volume": 225,
    "sequence": 30,
    "title": "端午日赐衣",
    "author": "杜甫",
    "content": [
      "宫衣亦有名，端午被恩荣。",
      "细葛含风软，香罗叠雪轻。",
      "自天题处湿，当暑著来清。",
      "意内称长短，终身荷圣情。"
    ]
  },
  {
    "volume": 225,
    "sequence": 31,
    "title": "赠毕四（曜）",
    "author": "杜甫",
    "content": [
      "才大今诗伯，家贫苦宦卑。",
      "饥寒奴仆贱，颜状老翁为。",
      "同调嗟谁惜，论文笑自知。",
      "流传江鲍体，相顾免无儿。"
    ]
  },
  {
    "volume": 225,
    "sequence": 32,
    "title": "酬孟云卿",
    "author": "杜甫",
    "content": [
      "乐极伤头白，更长爱烛红。",
      "相逢难衮衮，告别莫匆匆。",
      "但恐天河落，宁辞酒盏空。",
      "明朝牵世务，挥泪各西东。"
    ]
  },
  {
    "volume": 225,
    "sequence": 33,
    "title": "奉赠王中允（维）",
    "author": "杜甫",
    "content": [
      "中允声名久，如今契阔深。",
      "共传收庾信，不比得陈琳。",
      "一病缘明主，三年独此心。",
      "穷愁应有作，试诵白头吟。"
    ]
  },
  {
    "volume": 225,
    "sequence": 34,
    "title": "奉陪郑驸马韦曲二首",
    "author": "杜甫",
    "content": [
      "韦曲花无赖，家家恼杀人。",
      "绿尊虽尽日，白发好禁春。",
      "石角钩衣破，藤枝刺眼新。",
      "何时占丛竹，头戴小乌巾。",
      "野寺垂杨里，春畦乱水间。",
      "美花多映竹，好鸟不归山。",
      "城郭终何事，风尘岂驻颜。",
      "谁能共公子，薄暮欲俱还。"
    ]
  },
  {
    "volume": 225,
    "sequence": 35,
    "title": "奉答岑参补阙见赠",
    "author": "杜甫",
    "content": [
      "窈窕清禁闼，罢朝归不同。",
      "君随丞相后，我往日华东。",
      "冉冉柳枝碧，娟娟花蕊红。",
      "故人得佳句，独赠白头翁。"
    ]
  },
  {
    "volume": 225,
    "sequence": 36,
    "title": "送许八拾遗归江宁觐省甫昔时尝客游此县…图样志诸篇末",
    "author": "杜甫",
    "content": [
      "诏许辞中禁，慈颜赴北堂。",
      "圣朝新孝理，祖席倍辉光。",
      "内帛擎偏重，宫衣著更香。",
      "淮阴清夜驿，京口渡江航。",
      "春隔鸡人昼，秋期燕子凉。",
      "赐书夸父老，寿酒乐城隍。",
      "看画曾饥渴，追踪恨淼茫。",
      "虎头金粟影，神妙独难忘。"
    ]
  },
  {
    "volume": 225,
    "sequence": 37,
    "title": "因许八奉寄江宁旻上人",
    "author": "杜甫",
    "content": [
      "不见旻公三十年，封书寄与泪潺湲。",
      "旧来好事今能否，老去新诗谁与传。",
      "棋局动随寻涧竹，袈裟忆上泛湖船。",
      "闻君话我为官在，头白昏昏只醉眠。"
    ]
  },
  {
    "volume": 225,
    "sequence": 38,
    "title": "至德二载甫自京金光门出问道归凤翔乾元初…有悲往事",
    "author": "杜甫",
    "content": [
      "此道昔归顺，西郊胡正繁。",
      "至今残破胆，应有未招魂。",
      "近得归京邑，移官岂至尊。",
      "无才日衰老，驻马望千门。"
    ]
  },
  {
    "volume": 225,
    "sequence": 39,
    "title": "寄高三十五詹事",
    "author": "杜甫",
    "content": [
      "安稳高詹事，兵戈久索居。",
      "时来如宦达，岁晚莫情疏。",
      "天上多鸿雁，池中足鲤鱼。",
      "相看过半百，不寄一行书。"
    ]
  },
  {
    "volume": 225,
    "sequence": 40,
    "title": "路逢襄阳杨少府入城，戏呈杨员外绾",
    "author": "杜甫",
    "content": [
      "寄语杨员外，山寒少茯苓。",
      "归来稍暄暖，当为劚青冥。",
      "翻动神仙窟，封题鸟兽形。",
      "兼将老藤杖，扶汝醉初醒。"
    ]
  },
  {
    "volume": 225,
    "sequence": 41,
    "title": "题郑县亭子（郑县游春亭在西溪上一名西溪亭）",
    "author": "杜甫",
    "content": [
      "郑县亭子涧之滨，户牖凭高发兴新。",
      "云断岳莲临大路，天晴宫柳暗长春。",
      "巢边野雀群欺燕，花底山蜂远趁人。",
      "更欲题诗满青竹，晚来幽独恐伤神。"
    ]
  },
  {
    "volume": 225,
    "sequence": 42,
    "title": "早秋苦热，堆案相仍（时任华州司功）",
    "author": "杜甫",
    "content": [
      "七月六日苦炎热，对食暂餐还不能。",
      "每愁夜中自足蝎，况乃秋后转多蝇。",
      "束带发狂欲大叫，簿书何急来相仍。",
      "南望青松架短壑，安得赤脚蹋层冰。"
    ]
  },
  {
    "volume": 225,
    "sequence": 43,
    "title": "望岳",
    "author": "杜甫",
    "content": [
      "西岳崚。",
      "竦处尊，诸峰罗立如儿孙。",
      "安得仙人九节杖，拄到玉女洗头盆。",
      "车箱入谷无归路，箭栝通天有一门。",
      "稍待西风凉冷后，高寻白帝问真源。"
    ]
  },
  {
    "volume": 225,
    "sequence": 44,
    "title": "至日遣兴，奉寄北省旧阁老两院故人二首",
    "author": "杜甫",
    "content": [
      "去岁兹辰捧御床，五更三点入鹓行。",
      "欲知趋走伤心地，正想氛氲满眼香。",
      "无路从容陪语笑，有时颠倒著衣裳。",
      "何人错忆穷愁日，愁日愁随一线长。",
      "忆昨逍遥供奉班，去年今日侍龙颜。",
      "麒麟不动炉烟上，孔雀徐开扇影还。",
      "玉几由来天北极，朱衣只在殿中间。",
      "孤城此日堪肠断，愁对寒云雪满山。"
    ]
  },
  {
    "volume": 225,
    "sequence": 45,
    "title": "得弟消息二首",
    "author": "杜甫",
    "content": [
      "近有平阴信，遥怜舍弟存。",
      "侧身千里道，寄食一家村。",
      "烽举新酣战，啼垂旧血痕。",
      "不知临老日，招得几人魂。",
      "汝懦归无计，吾衰往未期。",
      "浪传乌鹊喜，深负鶺鴒诗。",
      "生理何颜面，忧端且岁时。",
      "两京三十口，虽在命如丝。"
    ]
  },
  {
    "volume": 225,
    "sequence": 46,
    "title": "忆弟二首（时归在南陆浑庄）",
    "author": "杜甫",
    "content": [
      "丧乱闻吾弟，饥寒傍济州。",
      "人稀吾不到，兵在见何由。",
      "忆昨狂催走，无时病去忧。",
      "即今千种恨，惟共水东流。",
      "且喜河南定，不问邺城围。",
      "百战今谁在，三年望汝归。",
      "故园花自发，春日鸟还飞。",
      "断绝人烟久，东西消息稀。"
    ]
  },
  {
    "volume": 225,
    "sequence": 47,
    "title": "得舍弟消息",
    "author": "杜甫",
    "content": [
      "乱后谁归得，他乡胜故乡。",
      "直为心厄苦，久念与存亡。",
      "汝书犹在壁，汝妾已辞房。",
      "旧犬知愁恨，垂头傍我床。"
    ]
  },
  {
    "volume": 225,
    "sequence": 48,
    "title": "秦州杂诗二十首",
    "author": "杜甫",
    "content": [
      "满目悲生事，因人作远游。",
      "迟回度陇怯，浩荡及关愁。",
      "水落鱼龙夜，山空鸟鼠秋。",
      "西征问烽火，心折此淹留。",
      "秦州山北寺，胜迹隗嚣宫。",
      "苔藓山门古，丹青野殿空。",
      "月明垂叶露，云逐渡溪风。",
      "清渭无情极，愁时独向东。",
      "州图领同谷，驿道出流沙。",
      "降虏兼千帐，居人有万家。",
      "马骄珠汗落，胡舞白蹄斜。",
      "年少临洮子，西来亦自夸。",
      "鼓角缘边郡，川原欲夜时。",
      "秋听殷地发，风散入云悲。",
      "抱叶寒蝉静，归来独鸟迟。",
      "万方声一概，吾道竟何之。",
      "南使宜天马，由来万匹强。",
      "浮云连阵没，秋草遍山长。",
      "闻说真龙种，仍残老骕骦。",
      "哀鸣思战斗，迥立向苍苍。",
      "城上胡笳奏，山边汉节归。",
      "防河赴沧海，奉诏发金微。",
      "士苦形骸黑，旌疏鸟兽稀。",
      "那闻往来戍，恨解邺城围。",
      "莽莽万重山，孤城山谷间。",
      "无风云出塞，不夜月临关。",
      "属国归何晚，楼兰斩未还。",
      "烟尘独长望，衰飒正摧颜。",
      "闻道寻源使，从天此路回。",
      "牵牛去几许，宛马至今来。",
      "一望幽燕隔，何时郡国开。",
      "东征健儿尽，羌笛暮吹哀。",
      "今日明人眼，临池好驿亭。",
      "丛篁低地碧，高柳半天青。",
      "稠叠多幽事，喧呼阅使星。",
      "老夫如有此，不异在郊坰。",
      "云气接昆仑，涔涔塞雨繁。",
      "羌童看渭水，使客向河源。",
      "烟火军中幕，牛羊岭上村。",
      "所居秋草净，正闭小蓬门。",
      "萧萧古塞冷，漠漠秋云低。",
      "黄鹄翅垂雨，苍鹰饥啄泥。",
      "蓟门谁自北，汉将独征西。",
      "不意书生耳，临衰厌鼓鼙。",
      "山头南郭寺，水号北流泉。",
      "老树空庭得，清渠一邑传。",
      "秋花危石底，晚景卧钟边。",
      "俯仰悲身世，溪风为飒然。",
      "传道东柯谷，深藏数十家。",
      "对门藤盖瓦，映竹水穿沙。",
      "瘦地翻宜粟，阳坡可种瓜。",
      "船人近相报，但恐失桃花。",
      "万古仇池穴，潜通小有天。",
      "神鱼人不见，福地语真传。",
      "近接西南境，长怀十九泉。",
      "何时一茅屋，送老白云边。",
      "未暇泛沧海，悠悠兵马间。",
      "塞门风落木，客舍雨连山。",
      "阮籍行多兴，庞公隐不还。",
      "东柯遂疏懒，休镊鬓毛斑。",
      "东柯好崖谷，不与众峰群。",
      "落日邀双鸟，晴天养片云。",
      "野人矜险绝，水竹会平分。",
      "采药吾将老，儿童未遣闻。",
      "边秋阴易久，不复辨晨光。",
      "檐雨乱淋幔，山云低度墙。",
      "鸬鹚窥浅井，蚯蚓上深堂。",
      "车马何萧索，门前百草长。",
      "地僻秋将尽，山高客未归。",
      "塞云多断续，边日少光辉。",
      "警急烽常报，传闻檄屡飞。",
      "西戎外甥国，何得迕天威。",
      "凤林戈未息，鱼海路常难。",
      "候火云烽峻，悬军幕井干。",
      "风连西极动，月过北庭寒。",
      "故老思飞将，何时议筑坛。",
      "唐尧真自圣，野老复何知。",
      "晒药能无妇，应门幸有儿。",
      "藏书闻禹穴，读记忆仇池。",
      "为报鸳行旧，鹪鹩在一枝。"
    ]
  },
  {
    "volume": 225,
    "sequence": 49,
    "title": "月夜忆舍弟",
    "author": "杜甫",
    "content": [
      "戍鼓断人行，秋边一雁声。",
      "露从今夜白，月是故乡明。",
      "有弟皆分散，无家问死生。",
      "寄书长不避，况乃未休兵。"
    ]
  },
  {
    "volume": 225,
    "sequence": 50,
    "title": "宿赞公房（京中大云寺主谪此安置）",
    "author": "杜甫",
    "content": [
      "杖锡何来此，秋风已飒然。",
      "雨荒深院菊，霜倒半池莲。",
      "放逐宁违性，虚空不离禅。",
      "相逢成夜宿，陇月向人圆。"
    ]
  },
  {
    "volume": 225,
    "sequence": 51,
    "title": "东楼",
    "author": "杜甫",
    "content": [
      "万里流沙道，西征过北门。",
      "但添新战骨，不返旧征魂。",
      "楼角临风迥，城阴带水昏。",
      "传声看驿使，送节向河源。"
    ]
  },
  {
    "volume": 225,
    "sequence": 52,
    "title": "雨晴（一作秋霁）",
    "author": "杜甫",
    "content": [
      "天水秋云薄，从西万里风。",
      "今朝好晴景，久雨不妨农。",
      "塞柳行疏翠，山梨结小红。",
      "胡笳楼上发，一雁入高空。"
    ]
  },
  {
    "volume": 225,
    "sequence": 53,
    "title": "寓目",
    "author": "杜甫",
    "content": [
      "一县蒲萄熟，秋山苜蓿多。",
      "关云常带雨，塞水不成河。",
      "羌女轻烽燧，胡儿制骆驼。",
      "自伤迟暮眼，丧乱饱经过。"
    ]
  },
  {
    "volume": 225,
    "sequence": 54,
    "title": "山寺",
    "author": "杜甫",
    "content": [
      "野寺残僧少，山园细路高。",
      "麝香眠石竹，鹦鹉啄金桃。",
      "乱石通人过，悬崖置屋牢。",
      "上方重阁晚，百里见秋毫。"
    ]
  },
  {
    "volume": 225,
    "sequence": 55,
    "title": "即事",
    "author": "杜甫",
    "content": [
      "闻道花门破，和亲事却非。",
      "人怜汉公主，生得渡河归。",
      "秋思抛云髻，腰支胜宝衣。",
      "群凶犹索战，回首意多违。"
    ]
  },
  {
    "volume": 225,
    "sequence": 56,
    "title": "遣怀",
    "author": "杜甫",
    "content": [
      "愁眼看霜露，寒城菊自花。",
      "天风随断柳，客泪堕清笳。",
      "水净楼阴直，山昏塞日斜。",
      "夜来归鸟尽，啼杀后栖鸦。"
    ]
  },
  {
    "volume": 225,
    "sequence": 57,
    "title": "天河",
    "author": "杜甫",
    "content": [
      "常时任显晦，秋至辄分明。",
      "纵被微云掩，终能永夜清。",
      "含星动双阙，伴月照边城。",
      "牛女年年渡，何曾风浪生。"
    ]
  },
  {
    "volume": 225,
    "sequence": 58,
    "title": "初月",
    "author": "杜甫",
    "content": [
      "光细弦岂上，影斜轮未安。",
      "微升古塞外，已隐暮云端。",
      "河汉不改色，关山空自寒。",
      "庭前有白露，暗满菊花团。"
    ]
  },
  {
    "volume": 225,
    "sequence": 59,
    "title": "归燕",
    "author": "杜甫",
    "content": [
      "不独避霜雪，其如俦侣稀。",
      "四时无失序，八月自知归。",
      "春色岂相访，众雏还识机。",
      "故巢傥未毁，会傍主人飞。"
    ]
  },
  {
    "volume": 225,
    "sequence": 60,
    "title": "捣衣",
    "author": "杜甫",
    "content": [
      "亦知戍不返，秋至拭清砧。",
      "已近苦寒月，况经长别心。",
      "宁辞捣熨倦，一寄塞垣深。",
      "用尽闺中力，君听空外音。"
    ]
  },
  {
    "volume": 225,
    "sequence": 61,
    "title": "促织",
    "author": "杜甫",
    "content": [
      "促织甚微细，哀音何动人。",
      "草根吟不稳，床下夜相亲。",
      "久客得无泪，放妻难及晨。",
      "悲丝与急管，感激异天真。"
    ]
  },
  {
    "volume": 225,
    "sequence": 62,
    "title": "萤火",
    "author": "杜甫",
    "content": [
      "幸因腐草出，敢近太阳飞。",
      "未足临书卷，时能点客衣。",
      "随风隔幔小，带雨傍林微。",
      "十月清霜重，飘零何处归。"
    ]
  },
  {
    "volume": 225,
    "sequence": 63,
    "title": "蒹葭",
    "author": "杜甫",
    "content": [
      "摧折不自守，秋风吹若何。",
      "暂时花戴雪，几处叶沉波。",
      "体弱春风早，丛长夜露多。",
      "江湖后摇落，亦恐岁蹉跎。"
    ]
  },
  {
    "volume": 225,
    "sequence": 64,
    "title": "苦竹",
    "author": "杜甫",
    "content": [
      "青冥亦自守，软弱强扶持。",
      "味苦夏虫避，丛卑春鸟疑。",
      "轩墀曾不重，翦伐欲无辞。",
      "幸近幽人屋，霜根结在兹。"
    ]
  },
  {
    "volume": 225,
    "sequence": 65,
    "title": "除架",
    "author": "杜甫",
    "content": [
      "束薪已零落，瓠叶转萧疏。",
      "幸结白花了，宁辞青蔓除。",
      "秋虫声不去，暮雀意何如。",
      "寒事今牢落，人生亦有初。"
    ]
  },
  {
    "volume": 225,
    "sequence": 66,
    "title": "废畦",
    "author": "杜甫",
    "content": [
      "秋蔬拥霜露，岂敢惜凋残。",
      "暮景数枝叶，天风吹汝寒。",
      "绿沾泥滓尽，香与岁时阑。",
      "生意春如昨，悲君白玉盘。"
    ]
  },
  {
    "volume": 225,
    "sequence": 67,
    "title": "夕烽",
    "author": "杜甫",
    "content": [
      "夕烽来不近，每日报平安。",
      "塞上传光小，云边落点残。",
      "照秦通警急，过陇自艰难。",
      "闻道蓬莱殿，千门立马看。"
    ]
  },
  {
    "volume": 225,
    "sequence": 68,
    "title": "秋笛",
    "author": "杜甫",
    "content": [
      "清商欲尽奏，奏苦血沾衣。",
      "他日伤心极，征人白骨归。",
      "相逢恐恨过，故作发声微。",
      "不见秋云动，悲风稍稍飞。"
    ]
  },
  {
    "volume": 225,
    "sequence": 69,
    "title": "送远",
    "author": "杜甫",
    "content": [
      "带甲满天地，胡为君远行。",
      "亲朋尽一哭，鞍马去孤城。",
      "草木岁月晚，关河霜雪清。",
      "别离已昨日，因见古人情。"
    ]
  },
  {
    "volume": 225,
    "sequence": 70,
    "title": "观兵",
    "author": "杜甫",
    "content": [
      "北庭送壮士，貔虎数尤多。",
      "精锐旧无敌，边隅今若何。",
      "妖氛拥白马，元帅待雕戈。",
      "莫守邺城下，斩鲸辽海波。"
    ]
  },
  {
    "volume": 225,
    "sequence": 71,
    "title": "不归",
    "author": "杜甫",
    "content": [
      "河间尚征伐，汝骨在空城。",
      "从弟人皆有，终身恨不平。",
      "数金怜俊迈，总角爱聪明。",
      "面上三年土，春风草又生。"
    ]
  },
  {
    "volume": 225,
    "sequence": 72,
    "title": "天末怀李白",
    "author": "杜甫",
    "content": [
      "凉风起天末，君子意如何。",
      "鸿雁几时到，江湖秋水多。",
      "文章憎命达，魑魅喜人过。",
      "应共冤魂语，投诗赠汨罗。"
    ]
  },
  {
    "volume": 225,
    "sequence": 73,
    "title": "独立",
    "author": "杜甫",
    "content": [
      "空外一鸷鸟，河间双白鸥。",
      "飘飖搏击便，容易往来游。",
      "草露亦多湿，蛛丝仍未收。",
      "天机近人事，独立万端忧。"
    ]
  },
  {
    "volume": 225,
    "sequence": 74,
    "title": "日暮",
    "author": "杜甫",
    "content": [
      "日落风亦起，城头鸟尾讹。",
      "黄云高未动，白水已扬波。",
      "羌妇语还哭，胡儿行且歌。",
      "将军别换马，夜出拥雕戈。"
    ]
  },
  {
    "volume": 225,
    "sequence": 75,
    "title": "空囊",
    "author": "杜甫",
    "content": [
      "翠柏苦犹食，晨霞高可餐。",
      "世人共卤莽，吾道属艰难。",
      "不爨井晨冻，无衣床夜寒。",
      "囊空恐羞涩，留得一钱看。"
    ]
  },
  {
    "volume": 225,
    "sequence": 76,
    "title": "病马",
    "author": "杜甫",
    "content": [
      "乘尔亦已久，天寒关塞深。",
      "尘中老尽力，岁晚病伤心。",
      "毛骨岂殊众，驯良犹至今。",
      "物微意不浅，感动一沉吟。"
    ]
  },
  {
    "volume": 225,
    "sequence": 77,
    "title": "蕃剑",
    "author": "杜甫",
    "content": [
      "致此自僻远，又非珠玉装。",
      "如何有奇怪，每夜吐光芒。",
      "虎气必腾踔，龙身宁久藏。",
      "风尘苦未息，持汝奉明王。"
    ]
  },
  {
    "volume": 225,
    "sequence": 78,
    "title": "铜瓶",
    "author": "杜甫",
    "content": [
      "乱后碧井废，时清瑶殿深。",
      "铜瓶未失水，百丈有哀音。",
      "侧想美人意，应非寒甃沉。",
      "蛟龙半缺落，犹得折黄金。"
    ]
  },
  {
    "volume": 225,
    "sequence": 79,
    "title": "观安西兵过赴关中待命二首",
    "author": "杜甫",
    "content": [
      "四镇富精锐，摧锋皆绝伦。",
      "还闻献士卒，足以静风尘。",
      "老马夜知道，苍鹰饥著人。",
      "临危经久战，用急始如神。",
      "奇兵不在众，万马救中原。",
      "谈笑无河北，心肝奉至尊。",
      "孤云随杀气，飞鸟避辕门。",
      "竟日留欢乐，城池未觉喧。"
    ]
  },
  {
    "volume": 225,
    "sequence": 80,
    "title": "送人从军",
    "author": "杜甫",
    "content": [
      "弱水应无地，阳关已近天。",
      "今君渡沙碛，累月断人烟。",
      "好武宁论命，封侯不计年。",
      "马寒防失道，雪没锦鞍鞯。"
    ]
  },
  {
    "volume": 225,
    "sequence": 81,
    "title": "野望",
    "author": "杜甫",
    "content": [
      "清秋望不极，迢递起曾阴。",
      "远水兼天净，孤城隐雾深。",
      "叶稀风更落，山迥日初沈。",
      "独鹤归何晚，昏鸦已满林。"
    ]
  },
  {
    "volume": 225,
    "sequence": 82,
    "title": "示侄佐（佐草堂在东柯谷）",
    "author": "杜甫",
    "content": [
      "多病秋风落，君来慰眼前。",
      "自闻茅屋趣，只想竹林眠。",
      "满谷山云起，侵篱涧水悬。",
      "嗣宗诸子侄，早觉仲容贤。"
    ]
  },
  {
    "volume": 225,
    "sequence": 83,
    "title": "佐还山后寄三首",
    "author": "杜甫",
    "content": [
      "山晚浮云合，归时恐路迷。",
      "涧寒人欲到，村黑鸟应栖。",
      "野客茅茨小，田家树木低。",
      "旧谙疏懒叔，须汝故相携。",
      "白露黄粱熟，分张素有期。",
      "已应舂得细，颇觉寄来迟。",
      "味岂同金菊，香宜配绿葵。",
      "老人他日爱，正想滑流匙。",
      "几道泉浇圃，交横落慢坡。",
      "葳蕤秋叶少，隐映野云多。",
      "隔沼连香芰，通林带女萝。",
      "甚闻霜薤白，重惠意如何。"
    ]
  },
  {
    "volume": 225,
    "sequence": 84,
    "title": "从人觅小胡孙许寄",
    "author": "杜甫",
    "content": [
      "人说南州路，山猿树树悬。",
      "举家闻若骇，为寄小如拳。",
      "预哂愁胡面，初调见马鞭。",
      "许求聪慧者，童稚捧应癫。"
    ]
  },
  {
    "volume": 225,
    "sequence": 85,
    "title": "秋日阮隐居致薤三十束",
    "author": "杜甫",
    "content": [
      "隐者柴门内，畦蔬绕舍秋。",
      "盈筐承露薤，不待致书求。",
      "束比青刍色，圆齐玉箸头。",
      "衰年关鬲冷，味暖并无忧。"
    ]
  },
  {
    "volume": 225,
    "sequence": 86,
    "title": "秦州见敕目薛三璩授司议郎毕四曜除监察与二…凡三十韵",
    "author": "杜甫",
    "content": [
      "大雅何寥阔，斯人尚典刑。",
      "交期余潦倒，材力尔精灵。",
      "二子声同日，诸生困一经。",
      "文章开穾奥，迁擢润朝廷。",
      "旧好何由展，新诗更忆听。",
      "别来头并白，相见眼终青。",
      "伊昔贫皆甚，同忧心不宁。",
      "栖遑分半菽，浩荡逐流萍。",
      "俗态犹猜忌，妖氛忽杳冥。",
      "独惭投汉阁，俱议哭秦庭。",
      "还蜀只无补，囚梁亦固扃。",
      "华夷相混合，宇宙一膻腥。",
      "帝力收三统，天威总四溟。",
      "旧都俄望幸，清庙肃惟馨。",
      "杂种虽高垒，长驱甚建瓴。",
      "焚香淑景殿，涨水望云亭。",
      "法驾初还日，群公若会星。",
      "宫臣仍点染，柱史正零丁。",
      "官忝趋栖凤，朝回叹聚萤。",
      "唤人看騕褭，不嫁惜娉婷。",
      "掘剑知埋狱，提刀见发硎。",
      "侏儒应共饱，渔父忌偏醒。",
      "旅泊穷清渭，长吟望浊泾。",
      "羽书还似急，烽火未全停。",
      "师老资残寇，戎生及近坰。",
      "忠臣辞愤激，烈士涕飘零。",
      "上将盈边鄙，元勋溢鼎铭。",
      "仰思调玉烛，谁定握青萍。",
      "陇俗轻鹦鹉，原情类鶺鴒。",
      "秋风动关塞，高卧想仪形。"
    ]
  },
  {
    "volume": 225,
    "sequence": 87,
    "title": "寄彭州高三十五使君適、虢州岑二十七长史参三十韵",
    "author": "杜甫",
    "content": [
      "故人何寂寞，今我独凄凉。",
      "老去才难尽，秋来兴甚长。",
      "物情尤可见，辞客未能忘。",
      "海内知名士，云端各异方。",
      "高岑殊缓步，沈鲍得同行。",
      "意惬关飞动，篇终接混茫。",
      "举天悲富骆，近代惜卢王。",
      "似尔官仍贵，前贤命可伤。",
      "诸侯非弃掷，半刺已翱翔。",
      "诗好几时见，书成无信将。",
      "男儿行处是，客子斗身强。",
      "羁旅推贤圣，沈绵抵咎殃。",
      "三年犹疟疾，一鬼不销亡。",
      "隔日搜脂髓，增寒抱雪霜。",
      "徒然潜隙地，有靦屡鲜妆。",
      "何太龙钟极，于今出处妨。",
      "无钱居帝里，尽室在边疆。",
      "刘表虽遗恨，庞公至死藏。",
      "心微傍鱼鸟，肉瘦怯豺狼。",
      "陇草萧萧白，洮云片片黄。",
      "彭门剑阁外，虢略鼎湖旁。",
      "荆玉簪头冷，巴笺染翰光。",
      "乌麻蒸续晒，丹橘露应尝。",
      "岂异神仙宅，俱兼山水乡。",
      "竹斋烧药灶，花屿读书床。",
      "更得清新否，遥知对属忙。",
      "旧官宁改汉，淳俗本归唐。",
      "济世宜公等，安贫亦士常。",
      "蚩尤终戮辱，胡羯漫猖狂。",
      "会待袄氛静，论文暂裹粮。"
    ]
  },
  {
    "volume": 225,
    "sequence": 88,
    "title": "寄岳州贾司马六丈、巴州严八使君两阁老五十韵",
    "author": "杜甫",
    "content": [
      "衡岳啼猿里，巴州鸟道边。",
      "故人俱不利，谪宦两悠然。",
      "开辟乾坤正，荣枯雨露偏。",
      "长沙才子远，钓濑客星悬。",
      "忆昨趋行殿，殷忧捧御筵。",
      "讨胡愁李广，奉使待张骞。",
      "无复云台仗，虚修水战船。",
      "苍茫城七十，流落剑三千。",
      "画角吹秦晋，旄头俯涧瀍。",
      "小儒轻董卓，有识笑苻坚。",
      "浪作禽填海，那将血射天。",
      "万方思助顺，一鼓气无前。",
      "阴散陈仓北，晴熏太白巅。",
      "乱麻尸积卫，破竹势临燕。",
      "法驾还双阙，王师下八川。",
      "此时沾奉引，佳气拂周旋。",
      "貔虎开金甲，麒麟受玉鞭。",
      "侍臣谙入仗，厩马解登仙。",
      "花动朱楼雪，城凝碧树烟。",
      "衣冠心惨怆，故老泪潺湲。",
      "哭庙悲风急，朝正霁景鲜。",
      "月分梁汉米，春得水衡钱。",
      "内蕊繁于缬，宫莎软胜绵。",
      "恩荣同拜手，出入最随肩。",
      "晚著华堂醉，寒重绣被眠。",
      "辔齐兼秉烛，书枉满怀笺。",
      "每觉升元辅，深期列大贤。",
      "秉钧方咫尺，铩翮再联翩。",
      "禁掖朋从改，微班性命全。",
      "青蒲甘受戮，白发竟谁怜。",
      "弟子贫原宪，诸生老伏虔。",
      "师资谦未达，乡党敬何先。",
      "旧好肠堪断，新愁眼欲穿。",
      "翠干危栈竹，红腻小湖莲。",
      "贾笔论孤愤，严诗赋几篇。",
      "定知深意苦，莫使众人传。",
      "贝锦无停织，朱丝有断弦。",
      "浦鸥防碎首，霜鹘不空拳。",
      "地僻昏炎瘴，山稠隘石泉。",
      "且将棋度日，应用酒为年。",
      "典郡终微眇，治中实弃捐。",
      "安排求傲吏，比兴展归田。",
      "去去才难得，苍苍理又玄。",
      "古人称逝矣，吾道卜终焉。",
      "陇外翻投迹，渔阳复控弦。",
      "笑为妻子累，甘与岁时迁。",
      "亲故行稀少，兵戈动接联。",
      "他乡饶梦寐，失侣自屯邅。",
      "多病加淹泊，长吟阻静便。",
      "如公尽雄俊，志在必腾鶱。"
    ]
  },
  {
    "volume": 225,
    "sequence": 89,
    "title": "寄张十二山人彪三十韵",
    "author": "杜甫",
    "content": [
      "独卧嵩阳客，三违颍水春。",
      "艰难随老母，惨澹向时人。",
      "谢氏寻山屐，陶公漉酒巾。",
      "群凶弥宇宙，此物在风尘。",
      "历下辞姜被，关西得孟邻。",
      "早通交契密，晚接道流新。",
      "静者心多妙，先生艺绝伦。",
      "草书何太苦，诗兴不无神。",
      "曹植休前辈，张芝更后身。",
      "数篇吟可老，一字买堪贫。",
      "将恐曾防寇，深潜托所亲。",
      "宁闻倚门夕，尽力洁飧晨。",
      "疏懒为名误，驱驰丧我真。",
      "索居犹寂寞，相遇益悲辛。",
      "流转依边徼，逢迎念席珍。",
      "时来故旧少，乱后别离频。",
      "世祖修高庙，文公赏从臣。",
      "商山犹入楚，源水不离秦。",
      "存想青龙秘，骑行白鹿驯。",
      "耕岩非谷口，结草即河滨。",
      "肘后符应验，囊中药未陈。",
      "旅怀殊不惬，良觌渺无因。",
      "自古皆悲恨，浮生有屈伸。",
      "此邦今尚武，何处且依仁。",
      "鼓角凌天籁，关山信月轮。",
      "官场罗镇碛，贼火近洮岷。",
      "萧索论兵地，苍茫斗将辰。",
      "大军多处所，馀孽尚纷纶。",
      "高兴知笼鸟，斯文起获麟。",
      "穷秋正摇落，回首望松筠。"
    ]
  },
  {
    "volume": 225,
    "sequence": 90,
    "title": "寄李十二白二十韵",
    "author": "杜甫",
    "content": [
      "昔年有狂客，号尔谪仙人。",
      "笔落惊风雨，诗成泣鬼神。",
      "声名从此大，汩没一朝伸。",
      "文彩承殊渥，流传必绝伦。",
      "龙舟移棹晚，兽锦夺袍新。",
      "白日来深殿，青云满后尘。",
      "乞归优诏许，遇我宿心亲。",
      "未负幽栖志，兼全宠辱身。",
      "剧谈怜野逸，嗜酒见天真。",
      "醉舞梁园夜，行歌泗水春。",
      "才高心不展，道屈善无邻。",
      "处士祢衡俊，诸生原宪贫。",
      "稻粱求未足，薏苡谤何频。",
      "五岭炎蒸地，三危放逐臣。",
      "几年遭鵩鸟，独泣向麒麟。",
      "苏武先还汉，黄公岂事秦。",
      "楚筵辞醴日，梁狱上书辰。",
      "已用当时法，谁将此义陈。",
      "老吟秋月下，病起暮江滨。"
    ]
  }
]