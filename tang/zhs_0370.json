[
  {
    "volume": 370,
    "sequence": 1,
    "title": "白云起封中诗（题中用韵，六十字成）",
    "author": "吕温",
    "content": [
      "封开白云起，汉帝坐斋宫。",
      "望在泥金上，疑生秘玉中。",
      "攒柯初缭绕，布叶渐蒙笼。",
      "日观祥光合，天门瑞气通。",
      "无心已出岫，有势欲凌风。",
      "倘遣成膏泽，从兹遍大空。"
    ]
  },
  {
    "volume": 370,
    "sequence": 2,
    "title": "终南精舍月中闻磬声诗（题中用韵，六十字成）",
    "author": "吕温",
    "content": [
      "月峰禅室掩，幽磬静昏氛。",
      "思入空门妙，声从觉路闻。",
      "泠泠满虚壑，杳杳出寒云。",
      "天籁疑难辨，霜钟谁可分。",
      "偶来游法界，便欲谢人群。",
      "竟夕听真响，尘心自解纷。"
    ]
  },
  {
    "volume": 370,
    "sequence": 3,
    "title": "青出蓝诗（题中有韵，限四十字成）",
    "author": "吕温",
    "content": [
      "物有无穷好，蓝青又出青。",
      "朱研未比德，白受始成形。",
      "袍袭宜从政，衿垂可问经。",
      "当时不采撷，作色几飘零。"
    ]
  },
  {
    "volume": 370,
    "sequence": 4,
    "title": "奉和李相公早朝于中书候传点偶书所怀奉呈门下…郑相公",
    "author": "吕温",
    "content": [
      "禁门留骑吹，内省正衣冠。",
      "稍辨旗常色，尚闻钟漏残。",
      "九天炉气暖，六月玉声寒。",
      "宿雾开霞观，晨光泛露盘。",
      "致君期反朴，求友得如兰。",
      "政自同归理，言成共不刊。",
      "准绳临百度，领袖映千官。",
      "卧鼓流沙静，飞航涨海安。",
      "尽规酬主意，偕赋代交欢。",
      "雅韵人间满，多惭窃和难。"
    ]
  },
  {
    "volume": 370,
    "sequence": 5,
    "title": "奉和武中丞秋日台中寄怀简诸僚友",
    "author": "吕温",
    "content": [
      "圣朝思纪律，宪府得中贤。",
      "指顾风行地，仪形月丽天。",
      "不仁恒自远，为政复何先。",
      "虚室唯生白，闲情却草玄。",
      "迎霜红叶早，过雨碧苔鲜。",
      "鱼乐翻秋水，乌声隔暮烟。",
      "旧游多绝席，感物遂成篇。",
      "更许穷荒谷，追歌白雪前。"
    ]
  },
  {
    "volume": 370,
    "sequence": 6,
    "title": "吐蕃别馆和周十一郎中杨七录事望白水山作",
    "author": "吕温",
    "content": [
      "纯精结奇状，皎皎天一涯。",
      "玉嶂拥清气，莲峰开白花。",
      "半岩晦云雪，高顶澄烟霞。",
      "朝昏对宾馆，隐映如仙家。",
      "夙闻蕴孤尚，终欲穷幽遐。",
      "暂因行役暇，偶得志所嘉。",
      "明时无外户，胜境即中华。",
      "况今舅甥国，谁道隔流沙。"
    ]
  },
  {
    "volume": 370,
    "sequence": 7,
    "title": "奉和张舍人阁中直夜思闻雅琴因书事通简僚友",
    "author": "吕温",
    "content": [
      "迢递天上直，寂寞丘中琴。",
      "忆尔山水韵，起予仁智心。",
      "凝情在正始，超想疏烦襟。",
      "凉生子夜后，月照禁垣深。",
      "远风霭兰气，微露清桐阴。",
      "方袭缁衣庆，永奉南薰吟。"
    ]
  },
  {
    "volume": 370,
    "sequence": 8,
    "title": "和舍弟惜花绝句（时蕃中使回）",
    "author": "吕温",
    "content": [
      "去年无花看，今年未看花。",
      "更闻飘落尽，走马向谁家。"
    ]
  },
  {
    "volume": 370,
    "sequence": 9,
    "title": "和恭听晓笼中山鹊",
    "author": "吕温",
    "content": [
      "掩抑中天意，凄怆触笼音。",
      "惊晓一闻处，伤春千里心。"
    ]
  },
  {
    "volume": 370,
    "sequence": 10,
    "title": "和舍弟让笼中鹰",
    "author": "吕温",
    "content": [
      "未用且求安，无猜也不残。",
      "九天飞势在，六月目睛寒。",
      "动触樊笼倦，闲消肉食难。",
      "主人憎恶鸟，试待一呼看。"
    ]
  },
  {
    "volume": 370,
    "sequence": 11,
    "title": "同恭夏日题寻真观李宽中秀才书院",
    "author": "吕温",
    "content": [
      "闭院开轩笑语阑，江山并入一壶宽。",
      "微风但觉杉香满，烈日方知竹气寒。",
      "披卷最宜生白室，吟诗好就步虚坛。",
      "愿君此地攻文字，如炼仙家九转丹。"
    ]
  },
  {
    "volume": 370,
    "sequence": 12,
    "title": "同舍弟恭岁暮寄晋州李六协律三十韵",
    "author": "吕温",
    "content": [
      "古人犹悲秋，况复岁暮时。",
      "急景迫流念，穷阴结长悲。",
      "阳乌下西岭，月鹊惊南枝。",
      "揽衣步霜砌，倚杖临冰池。",
      "恍恍若有失，悄悄良不怡。",
      "忽闻晨起吟，宛是同所思。",
      "有美壮感激，无何远栖迟。",
      "摧藏变化用，掩抑扶摇姿。",
      "时杰岂虚出，天道信可欺。",
      "巨川望汔济，寒谷待潜吹。",
      "剑匣益精利，玉韬宁磷缁。",
      "戒哉轻沽诸，行矣自宠之。",
      "伊我抱微尚，仲氏即心期。",
      "讨论自少小，形影相差池。",
      "比来胸中气，欲耀天下奇。",
      "云雨沛萧艾，烟阁双萎蕤。",
      "几年困方枘，一旦迷多岐。",
      "道因穷理悟，命以尽性知。",
      "事去类绝弦，时来如转规。",
      "伊吕偶然得，孔墨徒尔为。",
      "早行多露悔，强进触藩羸。",
      "功名岂身利，仁义非吾私。",
      "万物自身化，一夫何驱驰。",
      "不如任行止，委命安所宜。",
      "劝君休感叹，与予陶希夷。",
      "明年郊天后，庆泽岁华滋。",
      "曲水杏花雪，香街青柳丝。",
      "良时且暂欢，樽酒聊共持。",
      "闲过漆园叟，醉看五陵儿。",
      "寄言思隐处，不久来相追。"
    ]
  },
  {
    "volume": 370,
    "sequence": 13,
    "title": "青海西寄窦三端公",
    "author": "吕温",
    "content": [
      "时同事弗同，穷节厉阴风。",
      "我役流沙外，君朝紫禁中。",
      "从容非所羡，辛苦竟何功。",
      "但示酬恩路，浮生任转蓬。"
    ]
  },
  {
    "volume": 370,
    "sequence": 14,
    "title": "蕃中拘留岁馀回至陇石先寄城中亲故",
    "author": "吕温",
    "content": [
      "蓬转星霜改，兰陔色养违。",
      "穷泉百死别，绝域再生归。",
      "镜数成丝发，囊收抆血衣。",
      "酬恩有何力，只弃一毛微。"
    ]
  },
  {
    "volume": 370,
    "sequence": 15,
    "title": "吐蕃别馆卧病寄朝中诸友",
    "author": "吕温",
    "content": [
      "星汉纵横车马喧，风摇玉佩烛花繁。",
      "岂知羸卧穷荒外，日满深山犹闭门。"
    ]
  },
  {
    "volume": 370,
    "sequence": 16,
    "title": "吐蕃别馆中和日寄朝中僚旧",
    "author": "吕温",
    "content": [
      "清时令节千官会，绝域穷山一病夫。",
      "遥想满堂欢笑处，几人缘我向西隅。"
    ]
  },
  {
    "volume": 370,
    "sequence": 17,
    "title": "及第后答潼关主人",
    "author": "吕温",
    "content": [
      "本欲云雨化，却随波浪翻。",
      "一沾太常第，十过潼关门。",
      "志力且虚弃，功名谁复论。",
      "主人故相问，惭笑不能言。"
    ]
  },
  {
    "volume": 370,
    "sequence": 18,
    "title": "河中城南姚家浴后题赠主人",
    "author": "吕温",
    "content": [
      "新浴振轻衣，满堂寒月色。",
      "主人有美酒，况是曾相识。"
    ]
  },
  {
    "volume": 370,
    "sequence": 19,
    "title": "看浑中丞山桃花初有他客不通晚方得入因有戏赠",
    "author": "吕温",
    "content": [
      "朝来驻马香街里，风度遥闻语笑声。",
      "无事闭门教日晚，山桃落尽不胜情。"
    ]
  },
  {
    "volume": 370,
    "sequence": 20,
    "title": "赠友人",
    "author": "吕温",
    "content": [
      "南山双乔松，擢本皆千寻。",
      "夕流膏露津，朝被青云阴。",
      "负雪出深涧，摇风倚高岑。",
      "明堂久不构，云干何森森。",
      "匠意方雕巧，时情正夸淫。",
      "生材会有用，天地岂无心。"
    ]
  },
  {
    "volume": 370,
    "sequence": 21,
    "title": "道州夏日郡内北桥新亭书怀赠何元二处士",
    "author": "吕温",
    "content": [
      "结构池梁上，登临日几回。",
      "晴空交密叶，阴岸积苍苔。",
      "爽气中央满，清风四面来。",
      "振衣生羽翰，高枕出尘埃。",
      "齐物鱼何乐，忘机鸟不猜。",
      "闲销炎昼静，选胜火云开。",
      "僻远宜孱性，优游赖废材。",
      "愿为长泛梗，莫作重然灰。",
      "守道穷非过，先时动是灾。",
      "寄言徐孺子，宾榻且徘徊。"
    ]
  },
  {
    "volume": 370,
    "sequence": 22,
    "title": "道州弘道县主簿知县三年颇著廉慎秩满…赴衡州题其厅事",
    "author": "吕温",
    "content": [
      "为理赖同力，陟明非所任。",
      "废田方垦草，新柘未成阴。",
      "术浅功难就，人疲感易深。",
      "烦君驻归棹，与慰不欺心。"
    ]
  },
  {
    "volume": 370,
    "sequence": 23,
    "title": "道州将赴衡州酬别江华毛令",
    "author": "吕温",
    "content": [
      "布帛精粗任土宜，疲人识信每先期。",
      "明朝别后无他嘱，虽是蒲鞭也莫施。"
    ]
  },
  {
    "volume": 370,
    "sequence": 24,
    "title": "道州夏日早访荀参军林园敬酬见赠",
    "author": "吕温",
    "content": [
      "高眠日出始开门，竹径旁通到后园。",
      "陶亮横琴空有意，任棠置水竟无言。",
      "松窗宿翠含风薄，槿援朝花带露繁。",
      "山郡本来车马少，更容相访莫辞喧。"
    ]
  },
  {
    "volume": 370,
    "sequence": 25,
    "title": "道州敬酬何处士怀郡楼月夜之作",
    "author": "吕温",
    "content": [
      "清质悠悠素彩融，长川迥陆合为空。",
      "佳人甚近山城闭，夏夜相望水镜中。"
    ]
  },
  {
    "volume": 370,
    "sequence": 26,
    "title": "道州敬酬何处士书情见赠",
    "author": "吕温",
    "content": [
      "意气曾倾四国豪，偶来幽寺息尘劳。",
      "严陵钓处江初满，梁甫吟时月正高。",
      "新识几人知杞梓，故园何岁长蓬蒿。",
      "期君自致青云上，不用伤心叹二毛。"
    ]
  },
  {
    "volume": 370,
    "sequence": 27,
    "title": "戏赠灵澈上人",
    "author": "吕温",
    "content": [
      "僧家亦有芳春兴，自是禅心无滞境。",
      "君看池水湛然时，何曾不受花枝影。"
    ]
  },
  {
    "volume": 370,
    "sequence": 28,
    "title": "二月一日是贞元旧节有感绝句寄黔南窦三洛阳卢七",
    "author": "吕温",
    "content": [
      "同事先皇立玉墀，中和旧节又支离。",
      "今朝各自看花处，万里遥知掩泪时。"
    ]
  },
  {
    "volume": 370,
    "sequence": 29,
    "title": "初发道州答崔三连州题海阳亭见寄绝句",
    "author": "吕温",
    "content": [
      "吏中习隐好跻攀，不扰疲人便自闲。",
      "闻说殷勤海阳事，令人转忆舜祠山。"
    ]
  },
  {
    "volume": 370,
    "sequence": 30,
    "title": "答段秀才",
    "author": "吕温",
    "content": [
      "尽日看花君不来，江城半夜与君开。",
      "楼中共指南园火，红烬随花落碧苔。"
    ]
  },
  {
    "volume": 370,
    "sequence": 31,
    "title": "宗礼欲往桂州，苦雨因以戏赠",
    "author": "吕温",
    "content": [
      "农人辛苦绿苗齐，正爱梅天水满堤。",
      "知汝使车行意速，但令骢马著鄣泥。"
    ]
  },
  {
    "volume": 370,
    "sequence": 32,
    "title": "道州奉寄襄阳裴相公",
    "author": "吕温",
    "content": [
      "悠悠世路自浮沉，岂问仁贤待物心。",
      "最忆过时留宴处，艳歌催酒后亭深。"
    ]
  }
]