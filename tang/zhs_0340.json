[
  {
    "volume": 340,
    "sequence": 1,
    "title": "辛卯年雪",
    "author": "韩愈",
    "content": [
      "元和七年春，寒气不肯归。",
      "河南二月末，雪花一尺围。",
      "崩腾相排拶，龙凤交横飞。",
      "波涛何飘扬，天风吹幡旂。",
      "白帝盛羽卫，鬖髿振裳衣。",
      "白霓先启途，从以万玉妃。",
      "翕翕陵厚载，哗哗弄阴机。",
      "生平未曾见，何暇议是非。",
      "或云丰年祥，饱食可庶几。",
      "善祷吾所慕，谁言寸诚微。"
    ]
  },
  {
    "volume": 340,
    "sequence": 2,
    "title": "醉留东野",
    "author": "韩愈",
    "content": [
      "昔年因读李白杜甫诗，长恨二人不相从。",
      "吾与东野生并世，如何复蹑二子踪。",
      "东野不得官，白首夸龙钟。",
      "韩子稍奸黠，自惭青蒿倚长松。",
      "低头拜东野，原得终始如駏蛩。",
      "东野不回头，有如寸筳撞巨钟。",
      "我愿身为云，东野变为龙。",
      "四方上下逐东野，虽有离别无由逢。"
    ]
  },
  {
    "volume": 340,
    "sequence": 3,
    "title": "李花二首",
    "author": "韩愈",
    "content": [
      "平旦入西园，梨花数株若矜夸。",
      "旁有一株李，颜色惨惨似含嗟。",
      "问之不肯道所以，独绕百匝至日斜。",
      "忽忆前时经此树，正见芳意初萌牙。",
      "奈何趁酒不省录，不见玉枝攒霜葩。",
      "泫然为汝下雨泪，无由反旆羲和车。",
      "东风来吹不解颜，苍茫夜气生相遮。",
      "冰盘夏荐碧实脆，斥去不御惭其花。",
      "当春天地争奢华，洛阳园苑尤纷拏。",
      "谁将平地万堆雪，剪刻作此连天花。",
      "日光赤色照未好，明月暂入都交加。",
      "夜领张彻投卢仝，乘云共至玉皇家。",
      "长姬香御四罗列，缟裙练帨无等差。",
      "静濯明妆有所奉，顾我未肯置齿牙。",
      "清寒莹骨肝胆醒，一生思虑无由邪。"
    ]
  },
  {
    "volume": 340,
    "sequence": 4,
    "title": "招杨之罘",
    "author": "韩愈",
    "content": [
      "柏生两石间，万岁终不大。",
      "野马不识人，难以驾车盖。",
      "柏移就平地，马羁入厩中。",
      "马思自由悲，柏有伤根容。",
      "伤根柏不死，千丈日以至。",
      "马悲罢还乐，振迅矜鞍辔。",
      "之罘南山来，文字得我惊。",
      "馆置使读书，日有求归声。",
      "我令之罘归，失得柏与马。",
      "之罘别我去，计出柏马下。",
      "我自之罘归，入门思而悲。",
      "之罘别我去，能不思我为。",
      "洒扫县中居，引水经竹间。",
      "嚣哗所不及，何异山中闲。",
      "前陈百家书，食有肉与鱼。",
      "先王遗文章，缀缉实在余。",
      "礼称独学陋，易贵不远复。",
      "作诗招之罘，晨夕抱饥渴。"
    ]
  },
  {
    "volume": 340,
    "sequence": 5,
    "title": "寄卢仝（宪宗元和六年河南令时作）",
    "author": "韩愈",
    "content": [
      "玉川先生洛城里，破屋数间而已矣。",
      "一奴长须不裹头，一婢赤脚老无齿。",
      "辛勤奉养十余人，上有慈亲下妻子。",
      "先生结发憎俗徒，闭门不出动一纪。",
      "至今邻僧乞米送，仆忝县尹能不耻。",
      "俸钱供给公私余，时致薄少助祭祀。",
      "劝参留守谒大尹，言语才及辄掩耳。",
      "水北山人得名声，去年去作幕下士。",
      "水南山人又继往，鞍马仆从塞闾里。",
      "少室山人索价高，两以谏官征不起。",
      "彼皆刺口论世事，有力未免遭驱使。",
      "先生事业不可量，惟用法律自绳己。",
      "春秋三传束高阁，独抱遗经穷终始。",
      "往年弄笔嘲同异，怪辞惊众谤不已。",
      "近来自说寻坦途。",
      "犹上虚空跨绿駬。",
      "去年生儿名添丁，意令与国充耘耔。",
      "国家丁口连四海，岂无农夫亲耒耜。",
      "先生抱才终大用，宰相未许终不仕。",
      "假如不在陈力列，立言垂范亦足恃。",
      "苗裔当蒙十世宥，岂谓贻厥无基阯。",
      "故知忠孝生天性，洁身乱伦定足拟。",
      "昨晚长须来下状，隔墙恶少恶难似。",
      "每骑屋山下窥阚，浑舍惊怕走折趾。",
      "凭依婚媾欺官吏，不信令行能禁止。",
      "先生受屈未曾语，忽此来告良有以。",
      "嗟我身为赤县令，操权不用欲何俟。",
      "立召贼曹呼伍伯，尽取鼠辈尸诸市。",
      "先生又遣长须来，如此处置非所喜。",
      "况又时当长养节，都邑未可猛政理。",
      "先生固是余所畏，度量不敢窥涯涘。",
      "放纵是谁之过欤，效尤戮仆愧前史。",
      "买羊沽酒谢不敏，偶逢明月曜桃李。",
      "先生有意许降临，更遣长须致双鲤。"
    ]
  },
  {
    "volume": 340,
    "sequence": 6,
    "title": "酬司门卢四兄云夫院长望秋作",
    "author": "韩愈",
    "content": [
      "长安雨洗新秋出，极目寒镜开尘函。",
      "终南晓望蹋龙尾，倚天更觉青巉巉。",
      "自知短浅无所补，从事久此穿朝衫。",
      "归来得便即游览，暂似壮马脱重衔。",
      "曲江荷花盖十里，江湖生目思莫缄。",
      "乐游下瞩无远近，绿槐萍合不可芟。",
      "白首寓居谁借问，平地寸步扃云岩。",
      "云夫吾兄有狂气，嗜好与俗殊酸咸。",
      "日来省我不肯去，论诗说赋相喃喃。",
      "望秋一章已惊绝，犹言低抑避谤谗。",
      "若使乘酣骋雄怪，造化何以当镌劖。",
      "嗟我小生值强伴，怯胆变勇神明鉴。",
      "驰坑跨谷终未悔，为利而止真贪馋。",
      "高揖群公谢名誉，远追甫白感至諴。",
      "楼头完月不共宿，其奈就缺行攕攕。"
    ]
  },
  {
    "volume": 340,
    "sequence": 7,
    "title": "谁氏子",
    "author": "韩愈",
    "content": [
      "非痴非狂谁氏子，去入王屋称道士。",
      "白头老母遮门啼，挽断衫袖留不止。",
      "翠眉新妇年二十，载送还家哭穿市。",
      "或云欲学吹凤笙，所慕灵妃媲萧史。",
      "又云时俗轻寻常，力行险怪取贵仕。",
      "神仙虽然有传说，知者尽知其妄矣。",
      "圣君贤相安可欺，乾死穷山竟何俟。",
      "呜呼余心诚岂弟，愿往教诲究终始。",
      "罚一劝百政之经，不从而诛未晚耳。",
      "谁其友亲能哀怜，写吾此诗持送似。"
    ]
  },
  {
    "volume": 340,
    "sequence": 8,
    "title": "河南令舍池台",
    "author": "韩愈",
    "content": [
      "灌池才盈五七丈，筑台不过七八尺。",
      "欲将层级压篱落，未许波澜量斗石。",
      "规摹虽巧何足夸，景趣不远真可惜。",
      "长令人吏远趋走，已有蛙黾助狼藉。"
    ]
  },
  {
    "volume": 340,
    "sequence": 9,
    "title": "送无本师归范阳（贾岛初为浮屠，名无本）",
    "author": "韩愈",
    "content": [
      "无本于为文，身大不及胆。",
      "吾尝示之难，勇往无不敢。",
      "蛟龙弄角牙，造次欲手揽。",
      "众鬼囚大幽，下觑袭玄窞。",
      "天阳熙四海，注视首不颔。",
      "鲸鹏相摩窣，两举快一啖。",
      "夫岂能必然，固已谢黯黮。",
      "狂词肆滂葩，低昂见舒惨。",
      "奸穷怪变得，往往造平澹。",
      "蜂蝉碎锦缬，绿池披菡萏。",
      "芝英擢荒榛，孤翮起连菼。",
      "家住幽都远，未识气先感。",
      "来寻吾何能，无殊嗜昌歜。",
      "始见洛阳春，桃枝缀红糁。",
      "遂来长安里，时卦转习坎。",
      "老懒无斗心，久不事铅椠。",
      "欲以金帛酬，举室常□颔。",
      "念当委我去，雪霜刻以憯。",
      "狞飙搅空衢，天地与顿撼。",
      "勉率吐歌诗，慰女别后览。"
    ]
  },
  {
    "volume": 340,
    "sequence": 10,
    "title": "石鼓歌",
    "author": "韩愈",
    "content": [
      "张生手持石鼓文，劝我试作石鼓歌。",
      "少陵无人谪仙死，才薄将奈石鼓何。",
      "周纲陵迟四海沸，宣王愤起挥天戈。",
      "大开明堂受朝贺，诸侯剑佩鸣相磨。",
      "蒐于岐阳骋雄俊，万里禽兽皆遮罗。",
      "镌功勒成告万世，凿石作鼓隳嵯峨。",
      "从臣才艺咸第一，拣选撰刻留山阿。",
      "雨淋日炙野火燎，鬼物守护烦撝呵。",
      "公从何处得纸本，毫发尽备无差讹。",
      "辞严义密读难晓，字体不类隶与科。",
      "年深岂免有缺画，快剑斫断生蛟鼍。",
      "鸾翔凤翥众仙下，珊瑚碧树交枝柯。",
      "金绳铁索锁纽壮，古鼎跃水龙腾梭。",
      "陋儒编诗不收入，二雅褊迫无委蛇。",
      "孔子西行不到秦，掎摭星宿遗羲娥。",
      "嗟予好古生苦晚，对此涕泪双滂沱。",
      "忆昔初蒙博士征，其年始改称元和。",
      "故人从军在右辅，为我度量掘臼科。",
      "濯冠沐浴告祭酒，如此至宝存岂多。",
      "毡包席裹可立致，十鼓只载数骆驼。",
      "荐诸太庙比郜鼎，光价岂止百倍过。",
      "圣恩若许留太学，诸生讲解得切磋。",
      "观经鸿都尚填咽，坐见举国来奔波。",
      "剜苔剔藓露节角，安置妥帖平不颇。",
      "大厦深檐与盖覆，经历久远期无佗。",
      "中朝大官老于事，讵肯感激徒媕婀。",
      "牧童敲火牛砺角，谁复著手为摩挲。",
      "日销月铄就埋没，七年西顾空吟哦。",
      "羲之俗书趁姿媚，数纸尚可博白鹅。",
      "继周八代争战罢，无人收拾理则那。",
      "方今太平日无事，柄任儒术崇丘轲。",
      "安能以此上论列，愿借辨口如悬河。",
      "石鼓之歌止于此，呜呼吾意其蹉跎。"
    ]
  },
  {
    "volume": 340,
    "sequence": 11,
    "title": "双鸟诗",
    "author": "韩愈",
    "content": [
      "双鸟海外来，飞飞到中州。",
      "一鸟落城市，一鸟集岩幽。",
      "不得相伴鸣，尔来三千秋。",
      "两鸟各闭口，万象衔口头。",
      "春风卷地起，百鸟皆飘浮。",
      "两鸟忽相逢，百日鸣不休。",
      "有耳聒皆聋，有口反自羞。",
      "百舌旧饶声，从此恒低头。",
      "得病不呻唤，泯默至死休。",
      "雷公告天公，百物须膏油。",
      "自从两鸟鸣，聒乱雷声收。",
      "鬼神怕嘲咏，造化皆停留。",
      "草木有微情，挑抉示九州。",
      "虫鼠诚微物，不堪苦诛求。",
      "不停两鸟鸣，百物皆生愁。",
      "不停两鸟鸣，自此无春秋。",
      "不停两鸟鸣，日月难旋輈。",
      "不停两鸟鸣，大法失九畴。",
      "周公不为公，孔丘不为丘。",
      "天公怪两鸟，各捉一处囚。",
      "百虫与百鸟，然后鸣啾啾。",
      "两鸟既别处，闭声省愆尤。",
      "朝食千头龙，暮食千头牛。",
      "朝饮河生尘，暮饮海绝流。",
      "还当三千秋，更起鸣相酬。"
    ]
  },
  {
    "volume": 340,
    "sequence": 12,
    "title": "赠刘师服",
    "author": "韩愈",
    "content": [
      "羡君齿牙牢且洁，大肉硬饼如刀截。",
      "我今呀豁落者多，所存十馀皆兀臲。",
      "匙抄烂饭稳送之，合口软嚼如牛呞。",
      "妻儿恐我生怅望，盘中不饤栗与梨。",
      "只今年才四十五，后日悬知渐莽卤。",
      "朱颜皓颈讶莫亲，此外诸馀谁更数。",
      "忆昔太公仕进初，口含两齿无赢馀。",
      "虞翻十三比岂少，遂自惋恨形于书。",
      "丈夫命存百无害，谁能点检形骸外。",
      "巨缗东钓倘可期，与子共饱鲸鱼脍。"
    ]
  },
  {
    "volume": 340,
    "sequence": 13,
    "title": "题炭谷湫祠堂",
    "author": "韩愈",
    "content": [
      "万生都阳明，幽暗鬼所寰。",
      "嗟龙独何智，出入人鬼间。",
      "不知谁为助，若执造化关。",
      "厌处平地水，巢居插天山。",
      "列峰若攒指，石盂仰环环。",
      "巨灵高其捧，保此一掬悭。",
      "森沈固含蓄，本以储阴奸。",
      "鱼鳖蒙拥护，群嬉傲天顽。",
      "翾翾栖托禽，飞飞一何闲。",
      "祠堂像侔真，擢玉纡烟鬟。",
      "群怪俨伺候，恩威在其颜。",
      "我来日正中，悚惕思先还。",
      "寄立尺寸地，敢言来途艰。",
      "吁无吹毛刃，血此牛蹄殷。",
      "至令乘水旱，鼓舞寡与鳏。",
      "林丛镇冥冥，穷年无由删。",
      "妍英杂艳实，星琐黄朱斑。",
      "石级皆险滑，颠跻莫牵攀。",
      "龙区雏众碎，付与宿已颁。",
      "弃去可奈何，吾其死茅菅。"
    ]
  },
  {
    "volume": 340,
    "sequence": 14,
    "title": "听颖师弹琴",
    "author": "韩愈",
    "content": [
      "昵昵儿女语，恩怨相尔汝。",
      "划然变轩昂，勇士赴敌场。",
      "浮云柳絮无根蒂，天地阔远随飞扬。",
      "喧啾百鸟群，忽见孤凤凰。",
      "跻攀分寸不可上，失势一落千丈强。",
      "嗟余有两耳，未省听丝篁。",
      "自闻颖师弹，起坐在一旁。",
      "推手遽止之，湿衣泪滂滂。",
      "颖乎尔诚能，无以冰炭置我肠。"
    ]
  },
  {
    "volume": 340,
    "sequence": 15,
    "title": "送陆畅归江南（畅娶董溪女）",
    "author": "韩愈",
    "content": [
      "举举江南子，名以能诗闻。",
      "一来取高第，官佐东宫军。",
      "迎妇丞相府，夸映秀士群。",
      "鸾鸣桂树间，观者何缤纷。",
      "人事喜颠倒，旦夕异所云。",
      "萧萧青云干，遂逐荆棘焚。",
      "岁晚鸿雁过，乡思见新文。",
      "践此秦关雪，家彼吴洲云。",
      "悲啼上车女，骨肉不可分。",
      "感慨都门别，丈夫酒方醺。",
      "我实门下士，力薄蚋与蚊。",
      "受恩不即报，永负湘中坟。"
    ]
  },
  {
    "volume": 340,
    "sequence": 16,
    "title": "送进士刘师服东归",
    "author": "韩愈",
    "content": [
      "猛虎落槛阱，坐食如孤豚。",
      "丈夫在富贵，岂必守一门。",
      "公心有勇气，公口有直言。",
      "奈何任埋没，不自求腾轩。",
      "仆本亦进士，颇尝究根源。",
      "由来骨鲠材，喜被软弱吞。",
      "低头受侮笑，隐忍硉兀冤。",
      "泥雨城东路，夏槐作云屯。",
      "还家虽阙短，把日亲晨飧。",
      "携持令名归，自足贻家尊。",
      "时节不可玩，亲交可攀援。",
      "勉来取金紫，勿久休中园。"
    ]
  },
  {
    "volume": 340,
    "sequence": 17,
    "title": "嘲鲁连子",
    "author": "韩愈",
    "content": [
      "鲁连细而黠，有似黄鹞子。",
      "田巴兀老苍，怜汝矜爪觜。",
      "开端要惊人，雄跨吾厌矣。",
      "高拱禅鸿声，若辍一杯水。",
      "独称唐虞贤，顾未知之耳。"
    ]
  },
  {
    "volume": 340,
    "sequence": 18,
    "title": "赠张籍",
    "author": "韩愈",
    "content": [
      "吾老著读书，馀事不挂眼。",
      "有儿虽甚怜，教示不免简。",
      "君来好呼出，踉跄越门限。",
      "惧其无所知，见则先愧赧。",
      "昨因有缘事，上马插手版。",
      "留君住厅食，使立侍盘盏。",
      "薄暮归见君，迎我笑而莞。",
      "指渠相贺言，此是万金产。",
      "吾爱其风骨，粹美无可拣。",
      "试将诗义授，如以肉贯丳。",
      "开祛露毫末，自得高蹇嵼。",
      "我身蹈丘轲，爵位不早绾。",
      "固宜长有人，文章绍编刬。",
      "感荷君子德，恍若乘朽栈。",
      "召令吐所记，解摘了瑟僴。",
      "顾视窗壁间，亲戚竞觇矕。",
      "喜气排寒冬，逼耳鸣睍睆。",
      "如今更谁恨，便可耕灞浐。"
    ]
  },
  {
    "volume": 340,
    "sequence": 19,
    "title": "调张籍",
    "author": "韩愈",
    "content": [
      "李杜文章在，光焰万丈长。",
      "不知群儿愚，那用故谤伤。",
      "蚍蜉撼大树，可笑不自量。",
      "伊我生其后，举颈遥相望。",
      "夜梦多见之，昼思反微茫。",
      "徒观斧凿痕，不瞩治水航。",
      "想当施手时，巨刃磨天扬。",
      "垠崖划崩豁，乾坤摆雷硠。",
      "惟此两夫子，家居率荒凉。",
      "帝欲长吟哦，故遣起且僵。",
      "剪翎送笼中，使看百鸟翔。",
      "平生千万篇，金薤垂琳琅。",
      "仙官敕七丁，雷电下取将。",
      "流落人间者，太山一毫芒。",
      "我愿生两翅，捕逐出八荒。",
      "精诚忽交通，百怪入我肠。",
      "刺手拔鲸牙，举瓢酌天浆。",
      "腾身跨汗漫，不著织女襄。",
      "顾语地上友，经营无太忙。",
      "乞君飞霞佩，与我高颉颃。"
    ]
  },
  {
    "volume": 340,
    "sequence": 20,
    "title": "卢郎中云夫寄示送盘谷子诗两章，歌以和之",
    "author": "韩愈",
    "content": [
      "昔寻李愿向盘谷，正见高崖巨壁争开张。",
      "是时新晴天井溢，谁把长剑倚太行。",
      "冲风吹破落天外，飞雨白日洒洛阳。",
      "东蹈燕川食旷野，有馈木蕨芽满筐。",
      "马头溪深不可厉，借车载过水入箱。",
      "平沙绿浪榜方口，雁鸭飞起穿垂杨。",
      "穷探极览颇恣横，物外日月本不忙。",
      "归来辛苦欲谁为，坐令再往之计堕眇芒。",
      "闭门长安三日雪，推书扑笔歌慨慷。",
      "旁无壮士遣属和，远忆卢老诗颠狂。",
      "开缄忽睹送归作，字向纸上皆轩昂。",
      "又知李侯竟不顾，方冬独入崔嵬藏。",
      "我今进退几时决，十年蠢蠢随朝行。",
      "家请官供不报答，何异雀鼠偷太仓。",
      "行抽手版付丞相，不等弹劾还耕桑。"
    ]
  },
  {
    "volume": 340,
    "sequence": 21,
    "title": "寄皇甫湜（湜，睦州新安人）",
    "author": "韩愈",
    "content": [
      "敲门惊昼睡，问报睦州吏。",
      "手把一封书，上有皇甫字。",
      "拆书放床头，涕与泪垂四。",
      "昏昏还就枕，惘惘梦相值。",
      "悲哉无奇术，安得生两翅。"
    ]
  },
  {
    "volume": 340,
    "sequence": 22,
    "title": "病中赠张十八",
    "author": "韩愈",
    "content": [
      "中虚得暴下，避冷卧北窗。",
      "不蹋晓鼓朝，安眠听逢逢。",
      "籍也处闾里，抱能未施邦。",
      "文章自娱戏，金石日击撞。",
      "龙文百斛鼎，笔力可独扛。",
      "谈舌久不掉，非君亮谁双。",
      "扶几导之言，曲节初摐摐。",
      "半途喜开凿，派别失大江。",
      "吾欲盈其气，不令见麾幢。",
      "牛羊满田野，解旆束空杠。",
      "倾尊与斟酌，四壁堆罂缸。",
      "玄帷隔雪风，照炉钉明釭。",
      "夜阑纵捭阖，哆口疏眉厖。",
      "势侔高阳翁，坐约齐横降。",
      "连日挟所有，形躯顿胮肛。",
      "将归乃徐谓，子言得无哤。",
      "回军与角逐，斫树收穷庞。",
      "雌声吐款要，酒壶缀羊腔。",
      "君乃昆仑渠，籍乃岭头泷。",
      "譬如蚁蛭微，讵可陵崆□。",
      "幸愿终赐之，斩拔枿与桩。",
      "从此识归处，东流水淙淙。"
    ]
  },
  {
    "volume": 340,
    "sequence": 23,
    "title": "杂诗",
    "author": "韩愈",
    "content": [
      "古史散左右，诗书置后前。",
      "岂殊蠹书虫，生死文字间。",
      "古道自愚蠢，古言自包缠。",
      "当今固殊古，谁与为欣欢。",
      "独携无言子，共升昆仑颠。",
      "长风飘襟裾，遂起飞高圆。",
      "下视禹九州，一尘集豪端。",
      "遨嬉未云几，下已亿万年。",
      "向者夸夺子，万坟厌其巅。",
      "惜哉抱所见，白黑未及分。",
      "慷慨为悲咤，泪如九河翻。",
      "指摘相告语，虽还今谁亲。",
      "翩然下大荒，被发骑骐驎。"
    ]
  },
  {
    "volume": 340,
    "sequence": 24,
    "title": "寄崔二十六立之",
    "author": "韩愈",
    "content": [
      "西城员外丞，心迹两屈奇。",
      "往岁战词赋，不将势力随。",
      "下驴入省门，左右惊纷披。",
      "傲兀坐试席，深丛见孤罴。",
      "文如翻水成，初不用意为。",
      "四座各低面，不敢捩眼窥。",
      "升阶揖侍郎，归舍日未欹。",
      "佳句喧众口，考官敢瑕疵。",
      "连年收科第，若摘颔底髭。",
      "回首卿相位，通途无他岐。",
      "岂论校书郎，袍笏光参差。",
      "童稚见称说，祝身得如斯。",
      "侪辈妒且热，喘如竹筒吹。",
      "老妇愿嫁女，约不论财赀。",
      "老翁不量分，累月笞其儿。",
      "搅搅争附托，无人角雄雌。",
      "由来人间事，翻覆不可知。",
      "安有巢中鷇，插翅飞天陲。",
      "驹麛著爪牙，猛虎借与皮。",
      "汝头有缰系，汝脚有索縻。",
      "陷身泥沟间，谁复禀指撝。",
      "不脱吏部选，可见偶与奇。",
      "又作朝士贬，得非命所施。",
      "客居京城中，十日营一炊。",
      "逼迫走巴蛮，恩爱座上离。",
      "昨来汉水头，始得完孤羁。",
      "桁挂新衣裳，盎弃食残糜。",
      "苟无饥寒苦，那用分高卑。",
      "怜我还好古，宦途同险巇。",
      "每旬遗我书，竟岁无差池。",
      "新篇奚其思，风幡肆逶迤。",
      "又论诸毛功，劈水看蛟螭。",
      "雷电生睒睗，角鬣相撑披。",
      "属我感穷景，抱华不能摛。",
      "唱来和相报，愧叹俾我疵。",
      "又寄百尺彩，绯红相盛衰。",
      "巧能喻其诚，深浅抽肝脾。",
      "开展放我侧，方餐涕垂匙。",
      "朋交日凋谢，存者逐利移。",
      "子宁独迷误，缀缀意益弥。",
      "举头庭树豁，狂飙卷寒曦。",
      "迢递山水隔，何由应埙篪。",
      "别来就十年，君马记騧骊。",
      "长女当及事，谁助出帨缡。",
      "诸男皆秀朗，几能守家规。",
      "文字锐气在，辉辉见旌麾。",
      "摧肠与戚容，能复持酒卮。",
      "我虽未耋老，发秃骨力羸。",
      "所馀十九齿，飘飖尽浮危。",
      "玄花著两眼，视物隔褷褵。",
      "燕席谢不诣，游鞍悬莫骑。",
      "敦敦凭书案，譬彼鸟黏黐。",
      "且吾闻之师，不以物自隳。",
      "孤豚眠粪壤，不慕太庙牺。",
      "君看一时人，几辈先腾驰。",
      "过半黑头死，阴虫食枯骴。",
      "欢华不满眼，咎责塞两仪。",
      "观名计之利，讵足相陪裨。",
      "仁者耻贪冒，受禄量所宜。",
      "无能食国惠，岂异哀癃罢。",
      "久欲辞谢去，休令众睢睢。",
      "况又婴疹疾，宁保躯不赀。",
      "不能前死罢，内实惭神祇。",
      "旧籍在东郡，茅屋枳棘篱。",
      "还归非无指，灞渭扬春澌。",
      "生兮耕吾疆，死也埋吾陂。",
      "文书自传道，不仗史笔垂。",
      "夫子固吾党，新恩释衔羁。",
      "去来伊洛上，相待安罛箄。",
      "我有双饮盏，其银得朱提。",
      "黄金涂物象，雕镌妙工倕。",
      "乃令千里鲸，幺麽微螽斯。",
      "犹能争明月，摆掉出渺瀰。",
      "野草花叶细，不辨薋菉葹。",
      "绵绵相纠结，状似环城陴。",
      "四隅芙蓉树，擢艳皆猗猗。",
      "鲸以兴君身，失所逢百罹。",
      "月以喻夫道，黾勉励莫亏。",
      "草木明覆载，妍丑齐荣萎。",
      "愿君恒御之，行止杂燧觿。",
      "异日期对举，当如合分支。"
    ]
  },
  {
    "volume": 340,
    "sequence": 25,
    "title": "月蚀诗效玉川子作（宪宗元和五年时为河南令）",
    "author": "韩愈",
    "content": [
      "元和庚寅斗插子，月十四日三更中。",
      "森森万木夜僵立，寒气屃奰顽无风。",
      "月形如白盘，完完上天东。",
      "忽然有物来啖之，不知是何虫。",
      "如何至神物，遭此狼狈凶。",
      "星如撒沙出，攒集争强雄。",
      "油灯不照席，是夕吐焰如长虹。",
      "玉川子，涕泗下，中庭独行。",
      "念此日月者，为天之眼睛。",
      "此犹不自保，吾道何由行。",
      "尝闻古老言，疑是虾蟆精。",
      "径圆千里纳女腹，何处养女百丑形。",
      "杷沙脚手钝，谁使女解缘青冥。",
      "黄帝有四目，帝舜重其明。",
      "今天只两目，何故许食使偏盲。",
      "尧呼大水浸十日，不惜万国赤子鱼头生。",
      "女于此时若食日，虽食八九无嚵名。",
      "赤龙黑鸟烧口热，翎鬣倒侧相搪撑。",
      "婪酣大肚遭一饱，饥肠彻死无由鸣。",
      "后时食月罪当死，天罗磕匝何处逃汝刑。",
      "玉川子立于庭而言曰：",
      "地行贱臣仝，再拜敢告上天公。",
      "臣有一寸刃，可刳凶蟆肠。",
      "无梯可上天，天阶无由有臣踪。",
      "寄笺东南风，天门西北祈风通。",
      "丁宁附耳莫漏泄，薄命正值飞廉慵。",
      "东方青色龙，牙角何呀呀。",
      "从官百馀座，嚼啜烦官家。",
      "月蚀汝不知，安用为龙窟天河。",
      "赤鸟司南方，尾秃翅觰沙。",
      "月蚀于汝头，汝口开呀呀。",
      "虾蟆掠汝两吻过，忍学省事不以汝觜啄虾蟆。",
      "於菟蹲于西，旗旄卫毵ó。",
      "既从白帝祠，又食于蜡礼有加。",
      "忍令月被恶物食，枉于汝口插齿牙。",
      "乌龟怯奸，怕寒缩颈，以壳自遮。",
      "终令夸蛾抉汝出，卜师烧锥钻灼满板如星罗。",
      "此外内外官，琐细不足科。",
      "臣请悉扫除，慎勿许语令啾哗。",
      "并光全耀归我月，盲眼镜净无纤瑕。",
      "弊蛙拘送主府官，帝箸下腹尝其皤。",
      "依前使兔操杵臼，玉阶桂树闲婆娑。",
      "姮娥还宫室，太阳有室家。",
      "天虽高，耳属地。",
      "感臣赤心，使臣知意。",
      "虽无明言，潜喻厥旨。",
      "有气有形，皆吾赤子。",
      "虽忿大伤，忍杀孩稚。",
      "还汝月明，安行于次。",
      "尽释众罪，以蛙磔死。"
    ]
  },
  {
    "volume": 340,
    "sequence": 26,
    "title": "孟生诗（孟郊下第，送之谒徐州张建封也）",
    "author": "韩愈",
    "content": [
      "孟生江海士，古貌又古心。",
      "尝读古人书，谓言古犹今。",
      "作诗三百首，窅默咸池音。",
      "骑驴到京国，欲和熏风琴。",
      "岂识天子居，九重郁沈沈。",
      "一门百夫守，无籍不可寻。",
      "晶光荡相射，旗戟翩以森。",
      "迁延乍却走，惊怪靡自任。",
      "举头看白日，泣涕下沾襟。",
      "朅来游公卿，莫肯低华簪。",
      "谅非轩冕族，应对多差参。",
      "萍蓬风波急，桑榆日月侵。",
      "奈何从进士，此路转岖。",
      "。",
      "异质忌处群，孤芳难寄林。",
      "谁怜松桂性，竞爱桃李阴。",
      "朝悲辞树叶，夕感归巢禽。",
      "顾我多慷慨，穷檐时见临。",
      "清宵静相对，发白聆苦吟。",
      "采兰起幽念，眇然望东南。",
      "秦吴修且阻，两地无数金。",
      "我论徐方牧，好古天下钦。",
      "竹实凤所食，德馨神所歆。",
      "求观众丘小，必上泰山岑。",
      "求观众流细，必泛沧溟深。",
      "子其听我言，可以当所箴。",
      "既获则思返，无为久滞淫。",
      "卞和试三献，期子在秋砧。"
    ]
  },
  {
    "volume": 340,
    "sequence": 27,
    "title": "射训狐（德宗时裴延龄、韦渠牟等用事人争出其门）",
    "author": "韩愈",
    "content": [
      "有鸟夜飞名训狐，矜凶挟狡夸自呼。",
      "乘时阴黑止我屋，声势慷慨非常粗。",
      "安然大唤谁畏忌，造作百怪非无须。",
      "聚鬼征妖自朋扇，罢掉栱桷颓墍涂。",
      "慈母抱儿怕入席，那暇更护鸡窠雏。",
      "我念乾坤德泰大，卵此恶物常勤劬。",
      "纵之岂即遽有害，斗柄行拄西南隅。",
      "谁谓停奸计尤剧，意欲唐突羲和乌。",
      "侵更历漏气弥厉，何由侥幸休须臾。",
      "咨余往射岂得已，候女两眼张睢盱。",
      "枭惊堕梁蛇走窦，一夫斩颈群雏枯。"
    ]
  },
  {
    "volume": 340,
    "sequence": 28,
    "title": "将归赠孟东野房蜀客（蜀客名次卿）",
    "author": "韩愈",
    "content": [
      "君门不可入，势利互相推。",
      "借问读书客，胡为在京师。",
      "举头未能对，闭眼聊自思。",
      "倏忽十七年，终朝苦寒饥。",
      "宦途竟寥落，鬓发坐差池。",
      "颍水清且寂，箕山坦而夷。",
      "如今便当去，咄咄无自疑。"
    ]
  },
  {
    "volume": 340,
    "sequence": 29,
    "title": "答孟郊",
    "author": "韩愈",
    "content": [
      "规模背时利，文字觑天巧。",
      "人皆余酒肉，子独不得饱。",
      "才春思已乱，始秋悲又搅。",
      "朝餐动及午，夜讽恒至卯。",
      "名声暂膻腥，肠肚镇煎煼。",
      "古心虽自鞭，世路终难拗。",
      "弱拒喜张臂，猛拿闲缩爪。",
      "见倒谁肯扶，从嗔我须咬。"
    ]
  },
  {
    "volume": 340,
    "sequence": 30,
    "title": "从仕",
    "author": "韩愈",
    "content": [
      "居闲食不足，从仕力难任。",
      "两事皆害性，一生恒苦心。",
      "黄昏归私室，惆怅起叹音。",
      "弃置人间世，古来非独今。"
    ]
  },
  {
    "volume": 340,
    "sequence": 31,
    "title": "短灯檠歌",
    "author": "韩愈",
    "content": [
      "长檠八尺空自长，短檠二尺便且光。",
      "黄帘绿幕朱户闭，风露气入秋堂凉。",
      "裁衣寄远泪眼暗，搔头频挑移近床。",
      "太学儒生东鲁客，二十辞家来射策。",
      "夜书细字缀语言，两目眵昏头雪白。",
      "此时提携当案前，看书到晓那能眠。",
      "一朝富贵还自恣，长檠高张照珠翠。",
      "吁嗟世事无不然，墙角君看短檠弃。"
    ]
  },
  {
    "volume": 340,
    "sequence": 32,
    "title": "送刘师服",
    "author": "韩愈",
    "content": [
      "夏半阴气始，淅然云景秋。",
      "蝉声入客耳，惊起不可留。",
      "草草具盘馔，不待酒献酬。",
      "士生为名累，有似鱼中钩。",
      "赍材入市卖，贵者恒难售。",
      "岂不畏憔悴，为功忌中休。",
      "勉哉耘其业，以待岁晚收。"
    ]
  }
]