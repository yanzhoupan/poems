[
  {
    "volume": 481,
    "sequence": 1,
    "title": "七年初到洛阳寓居宣教里时已春暮而四老俱在洛中分司",
    "author": "李绅",
    "content": [
      "青莎满地无三径，白发缘头忝四人。",
      "官职谬齐商岭客，姓名那重汉廷臣。",
      "圣朝寡罪容衰齿，愚叟多惭未退身。",
      "惟有门人怜钝拙，劝教沈醉洛阳春。"
    ]
  },
  {
    "volume": 481,
    "sequence": 2,
    "title": "初秋忽奉诏除浙东观察使检校右貂",
    "author": "李绅",
    "content": [
      "龙楼寄引簪裾客，凤阙陪趋朔望朝。",
      "疏受杜门期脱屣，买臣归邸忽乘轺。",
      "印封龟纽知颁爵，冠饰蝉緌更珥貂。",
      "飞诏宠荣欢里舍，岂徒斑白与垂髫。"
    ]
  },
  {
    "volume": 481,
    "sequence": 3,
    "title": "忆至巩县河宿待家累追怀",
    "author": "李绅",
    "content": [
      "巩树翻红秋日斜，水分伊洛照馀霞。",
      "弓开后骑低初月，鹗驻前旌拂暮鸦。",
      "闺信坐迟青玉案，弄儿闲望白羊车。",
      "今来忆事凉风晚，烟浦空悲黄菊花。"
    ]
  },
  {
    "volume": 481,
    "sequence": 4,
    "title": "宿扬州",
    "author": "李绅",
    "content": [
      "江横渡阔烟波晚，潮过金陵落叶秋。",
      "嘹唳塞鸿经楚泽，浅深红树见扬州。",
      "夜桥灯火连星汉，水郭帆樯近斗牛。",
      "今日市朝风俗变，不须开口问迷楼。"
    ]
  },
  {
    "volume": 481,
    "sequence": 5,
    "title": "忆被牛相留醉州中时无他宾牛公夜出真珠辈数人",
    "author": "李绅",
    "content": [
      "严城画角三声闭，清宴金樽一夕同。",
      "银烛坐隅听子夜，宝筝筵上起春风。",
      "酒徵旧对惭衰质，曲换新词感上宫。",
      "淮海一从云雨散，杳然俱是梦魂中。"
    ]
  },
  {
    "volume": 481,
    "sequence": 6,
    "title": "早渡扬子江（时王璠在浙西）",
    "author": "李绅",
    "content": [
      "日冲海浪翻银屋，江转秋波走雪山。",
      "青嶂迥开蹲虎戍，碧流潜伏跃龙关。",
      "地分吴楚星辰内，水迫沧溟宇宙间。",
      "焚却戍船无战伐，使知风教被乌蛮。"
    ]
  },
  {
    "volume": 481,
    "sequence": 7,
    "title": "忆过润州",
    "author": "李绅",
    "content": [
      "昔年从宦干戈地，黄绶青春一鲁儒。",
      "弓犯控弦招武旅，剑当抽匣问狂夫。",
      "帛书投笔封鱼腹，玄发冲冠捋虎须。",
      "谈笑谢金何所愧，不为偷买用兵符。"
    ]
  },
  {
    "volume": 481,
    "sequence": 8,
    "title": "忆登栖霞寺峰（效梁简文）",
    "author": "李绅",
    "content": [
      "香印烟火息，法堂钟磬馀。",
      "纱灯耿晨焰，释子安禅居。",
      "林叶脱红影，竹烟含绮疏。",
      "星珠错落耀，月宇参差虚。",
      "顾眺匪恣适，旷襟怀卷舒。",
      "江海淼清荡，丘陵何所如。",
      "滔滔可问津，耕者非长沮。",
      "茅岭感仙客，萧园成古墟。",
      "移步下碧峰，涉涧更踌躇。",
      "乌噪啄秋果，翠惊衔素鱼。",
      "回塘彩鹢来，落景标林箊。",
      "漾漾棹翻月，萧萧风袭裾。",
      "劳歌起旧思，戚叹竟难摅。",
      "却数共游者，凋落非里闾。"
    ]
  },
  {
    "volume": 481,
    "sequence": 9,
    "title": "忆万岁楼望金山",
    "author": "李绅",
    "content": [
      "楼高雉堞千师垒，峰拔惊波万壑攒。",
      "山绝地维消虎踞，水浮天险尚龙盘。",
      "蜃嘘云拱飞江岛，鳌喷仙岩隔海澜。",
      "长对碧波临古渡，几经风月与悲欢。"
    ]
  },
  {
    "volume": 481,
    "sequence": 10,
    "title": "过梅里七首家于无锡四十载今敝庐数堵…于后·上家山",
    "author": "李绅",
    "content": [
      "上家山，家山依旧好。",
      "昔去松桂长，今来容须老。",
      "上家山，临古道。",
      "高低入云树，芜没连天草。",
      "草色绿萋萋，寒蛩遍草啼。",
      "噪鸦啼树远，行雁帖云齐。",
      "岩光翻落日，僧火开经室。",
      "竹洞磬声长，松楼钟韵疾。",
      "苔阶泉溜鈌，石甃青莎密。",
      "旧径行处迷，前交坐中失。",
      "叹息整华冠，持怀强自欢。",
      "笑歌怜稚孺，弦竹纵吹弹。",
      "山明溪月上，酒满心聊放。",
      "丱发此淹留，垂丝匪闲旷。",
      "青山不可上，昔事还惆怅。",
      "况复白头人，追怀空望望。"
    ]
  },
  {
    "volume": 481,
    "sequence": 11,
    "title": "过梅里七首家…今列题于后·忆东郭居（效丘迟）",
    "author": "李绅",
    "content": [
      "昔余过稚齿，从师昧知奥。",
      "徒怀利物心，不获藏身宝。",
      "曳娄一缝掖，出处劳昏早。",
      "醒醉迷啜哺，衣裳辨颠倒。",
      "忠诚贯白日，直已凭苍昊。",
      "卷舌堕谗谀，惊波息行潦。",
      "衰禽识旧木，疲马知归道。",
      "杨柳长庭柯，兰荃覆阶草。",
      "旌旄光里舍，骑服欢妻嫂。",
      "绿鬓绝新知，苍须稀旧老。",
      "冠緌身忝贵，斋沐心常祷。",
      "笙磬谅谐和，庭除还洒扫。",
      "栖迟还竹巷，物役浸江岛。",
      "倏忽变星霜，悲伤满衷抱。"
    ]
  },
  {
    "volume": 481,
    "sequence": 12,
    "title": "过梅里七首家…今列题于后·忆题惠山寺书堂",
    "author": "李绅",
    "content": [
      "故山一别光阴改，秋露清风岁月多。",
      "松下壮心年少去，池边衰影老人过。",
      "白云生灭依岩岫，青桂荣枯托薜萝。",
      "惟有此身长是客，又驱旌旆寄烟波。"
    ]
  },
  {
    "volume": 481,
    "sequence": 13,
    "title": "过梅里七首家…今列题于后·忆西湖双鸂鶒（效鲍明远）",
    "author": "李绅",
    "content": [
      "双鸂鶒，锦毛斓斑长比翼。",
      "戏绕莲丛回锦臆，照灼花丛两相得。",
      "渔歌惊起飞南北，缭绕追随不迷惑。",
      "云间上下同栖息，不作惊禽远相忆。",
      "东家少妇机中语，剪断回文泣机杼。",
      "徒嗟孔雀衔毛羽，一去东南别离苦。",
      "五里裴回竟何补。"
    ]
  },
  {
    "volume": 481,
    "sequence": 14,
    "title": "过梅里七首家…今敝庐数堵犹存今列题于后·早梅桥",
    "author": "李绅",
    "content": [
      "早梅花，满枝发。",
      "东风报春春未彻，紫萼迎风玉珠裂。",
      "杨柳未黄莺结舌，委素飘香照新月。",
      "桥边一树伤离别，游荡行人莫攀折。",
      "不竞江南艳阳节，任落东风伴春雪。"
    ]
  },
  {
    "volume": 481,
    "sequence": 15,
    "title": "过梅里七首家…今敝庐数堵犹存今列题于后·翡翠坞",
    "author": "李绅",
    "content": [
      "翡翠飞飞绕莲坞，一啄嘉鱼一鸣舞。",
      "莲茎触散莲叶欹，露滴珠光似还浦。",
      "虞人掠水轻浮弋，翡翠惊飞飞不息。",
      "直上层空翠影高，还向云间双比翼。",
      "弹射莫及弋不得，日暮虞人空叹息。"
    ]
  },
  {
    "volume": 481,
    "sequence": 16,
    "title": "过梅里七首家…今敝庐数堵犹存今列题于后·忆放鹤",
    "author": "李绅",
    "content": [
      "羽毛似雪无瑕点，顾影秋池舞白云。",
      "闲整素仪三岛近，回飘清唳九霄闻。",
      "好风顺举应摩日，逸翮将成莫恋群。",
      "凌励坐看空碧外，更怜凫鹭老江濆。"
    ]
  },
  {
    "volume": 481,
    "sequence": 17,
    "title": "过吴门二十四韵",
    "author": "李绅",
    "content": [
      "烟水吴都郭，阊门架碧流。",
      "绿杨深浅巷，青翰往来舟。",
      "朱户千家室，丹楹百处楼。",
      "水光摇极浦，草色辨长洲。",
      "忆作麻衣翠，曾为旅棹游。",
      "放歌随楚老，清宴奉诸侯。",
      "花寺听莺入，春湖看雁留。",
      "里吟传绮唱，乡语认歈讴。",
      "桥转攒虹饮，波通斗鹢浮。",
      "竹扉梅圃静，水巷橘园幽。",
      "缝堵荒麋苑，穿岩破虎丘。",
      "旧风犹越鼓，余俗尚吴钩。",
      "故馆曾闲访，遗基亦遍搜。",
      "吹台山木尽，香径佛宫秋。",
      "帐殿菰蒲掩，云房露雾收。",
      "苎萝妖覆灭，荆棘鬼包羞。",
      "风月俄黄绶，经过半白头。",
      "重来冠盖客，非复别离愁。",
      "候火分通陌，前旌驻外邮。",
      "水风摇彩旆，堤柳引鸣驺。",
      "问吏儿孙隔，呼名礼敬修。",
      "顾瞻殊宿昔，语默过悲忧。",
      "义感心空在，容衰日易偷。",
      "还持沧海诏，从此布皇猷。"
    ]
  },
  {
    "volume": 481,
    "sequence": 18,
    "title": "杭州天竺、灵隐二寺顷岁亦布衣一游…追思为诗二首",
    "author": "李绅",
    "content": [
      "翠岩幽谷高低寺，十里松风碧嶂连。",
      "开尽春花芳草涧，遍通秋水月明泉。",
      "石文照日分霞壁，竹影侵云拂暮烟。",
      "时有猿猱扰钟磬，老僧无复得安禅。",
      "人烟不隔江城近，水石虽清海气深。",
      "波动只观罗刹相，静居难识梵王心。",
      "鱼扃昼锁龙宫宝，雁塔高摩欲界金。",
      "近日尤闻重雕饰，世人遥礼二檀林。"
    ]
  },
  {
    "volume": 481,
    "sequence": 19,
    "title": "渡西陵十六韵",
    "author": "李绅",
    "content": [
      "雨送奔涛远，风收骇浪平。",
      "截流张旆影，分岸走鼙声。",
      "兽逐衔波涌，龟艨喷棹轻。",
      "海门凝雾暗，江渚湿云横。",
      "雁翼看舟子，鱼鳞辨水营。",
      "骑交遮戍合，戈簇拥沙明。",
      "谬履千夫长，将询百吏情。",
      "下车占黍稷，冬雨害粢盛。",
      "望祷依前圣，垂休冀厚生。",
      "半江犹惨澹，全野已澄清。",
      "爱景三辰朗，祥农万庾盈。",
      "浦程通曲屿，海色媚重城。",
      "弓日鞬櫜动，旗风虎豹争。",
      "及郊挥白羽，入里卷红旌。",
      "恺悌思陈力，端庄冀表诚。",
      "临人与安俗，非止奉师贞。"
    ]
  },
  {
    "volume": 481,
    "sequence": 20,
    "title": "新楼诗二十首·新楼",
    "author": "李绅",
    "content": [
      "戎容罢引旌旗卷，朱户褰开雉堞高。",
      "山耸翠微连郡阁，地临沧海接灵鳌。",
      "坐疑许宅驱鸡犬，笑类樊妻化羽毛。",
      "惆怅桂枝零落促，莫思方朔种仙桃。"
    ]
  },
  {
    "volume": 481,
    "sequence": 21,
    "title": "新楼诗二十首·海榴亭（在新楼北花开最早所望更高）",
    "author": "李绅",
    "content": [
      "海榴亭早开繁蕊，光照晴霞破碧烟。",
      "高近紫霄疑菡萏，迥依江月半婵娟。",
      "怀芳不作翻风艳，别萼犹含泣露妍。",
      "摇落旧丛云水隔，不堪行坐数流年。"
    ]
  },
  {
    "volume": 481,
    "sequence": 22,
    "title": "新楼诗二十首·望海亭（在卧龙山顶上越中最高处）",
    "author": "李绅",
    "content": [
      "乌盈兔缺天涯迥，鹤背松梢拂槛低。",
      "湖镜坐隅看匣满，海涛生处辨云齐。",
      "夕岚明灭江帆小，烟树苍茫客思迷。",
      "萧索感心俱是梦，九天应共草萋萋。"
    ]
  },
  {
    "volume": 481,
    "sequence": 23,
    "title": "新楼诗二十首·杜鹃楼",
    "author": "李绅",
    "content": [
      "杜鹃如火千房拆，丹槛低看晚景中。",
      "繁艳向人啼宿露，落英飘砌怨春风。",
      "早梅昔待佳人折，好月谁将老子同。",
      "惟有此花随越鸟，一声啼处满山红。"
    ]
  },
  {
    "volume": 481,
    "sequence": 24,
    "title": "新楼诗二十首·满桂楼",
    "author": "李绅",
    "content": [
      "为怜湖水通宵望，不学樊杨却月楼。",
      "惟待素规澄满镜，莫看纤魄挂如钩。",
      "卷帘方影侵红烛，绕竹斜晖透碧流。",
      "萧瑟晓风闻木落，此时何异洞庭秋。"
    ]
  },
  {
    "volume": 481,
    "sequence": 25,
    "title": "新楼诗二十首·东武亭",
    "author": "李绅",
    "content": [
      "绿波春水湖光满，丹槛连楹碧嶂遥。",
      "兰鹢对飞渔棹急，彩虹翻影海旗摇。",
      "斗疑斑虎归三岛，散作游龙上九霄。",
      "鼍鼓若雷争胜负，柳堤花岸万人招。"
    ]
  },
  {
    "volume": 481,
    "sequence": 26,
    "title": "新楼诗二十首·龙宫寺",
    "author": "李绅",
    "content": [
      "银地溪边遇衲师，笑将花宇指潜知。",
      "定观玄度生前事，不道灵山别后期。",
      "真相有无因色界，化城兴灭在莲基。",
      "好令沧海龙宫子，长护金人旧浴池。"
    ]
  },
  {
    "volume": 481,
    "sequence": 27,
    "title": "新楼诗二十首·禹庙",
    "author": "李绅",
    "content": [
      "削平水土穷沧海，畚锸东南尽会稽。",
      "山拥翠屏朝玉帛，穴通金阙架云霓。",
      "秘文镂石藏青壁，宝检封云化紫泥。",
      "清庙万年长血食，始知明德与天齐。"
    ]
  },
  {
    "volume": 481,
    "sequence": 28,
    "title": "新楼诗二十首·晏安寺",
    "author": "李绅",
    "content": [
      "寺深松桂无尘事，地接荒郊带夕阳。",
      "啼鸟歇时山寂寂，野花残处月苍苍。",
      "绛纱凝焰开金像，清梵销声闭竹房。",
      "丘垄渐平边茂草，九原何处不心伤。"
    ]
  },
  {
    "volume": 481,
    "sequence": 29,
    "title": "新楼诗二十首·龟山",
    "author": "李绅",
    "content": [
      "一峰凝黛当明镜，十仞乔松倚翠屏。",
      "秋月满时侵兔魄，素波摇处动龟形。",
      "旧深崖谷藏仙岛，新结楼台起佛扃。",
      "不学大蛟凭水怪，等闲雪雨害生灵。"
    ]
  },
  {
    "volume": 481,
    "sequence": 30,
    "title": "新楼诗二十首·重台莲",
    "author": "李绅",
    "content": [
      "绿荷舒卷凉风晓，红萼开萦紫菂重。",
      "游女汉皋争笑脸，二妃湘浦并愁容。",
      "自含秋露贞姿结，不竞春妖冶态秾。",
      "终恐玉京仙子识，却将归种碧池峰。"
    ]
  },
  {
    "volume": 481,
    "sequence": 31,
    "title": "新楼诗二十首·橘园",
    "author": "李绅",
    "content": [
      "江城雾敛轻霜早，园橘千株欲变金。",
      "朱实摘时天路近，素英飘处海云深。",
      "惧同枳棘愁迁徙，每抱馨香委照临。",
      "怜尔结根能自保，不随寒暑换贞心。"
    ]
  },
  {
    "volume": 481,
    "sequence": 32,
    "title": "新楼诗二十首·寒林寺",
    "author": "李绅",
    "content": [
      "最深城郭在人烟，疑借壶中到梵天。",
      "岩树桂花开月殿，石楼风铎绕金仙。",
      "地无尘染多灵草，室鉴真空有定泉。",
      "应是法宫传觉路，使无烦恼见青莲。"
    ]
  },
  {
    "volume": 481,
    "sequence": 33,
    "title": "新楼诗二十首·北楼樱桃花",
    "author": "李绅",
    "content": [
      "开花占得春光早，雪缀云装万萼轻。",
      "凝艳拆时初照日，落英频处乍闻莺。",
      "舞空柔弱看无力，带月葱茏似有情。",
      "多事东风入闺闼，尽飘芳思委江城。"
    ]
  },
  {
    "volume": 481,
    "sequence": 34,
    "title": "新楼诗二十首·城上蔷薇",
    "author": "李绅",
    "content": [
      "蔷薇繁艳满城阴，烂熳开红次第深。",
      "新蕊度香翻宿蝶，密房飘影戏晨禽。",
      "窦闺织妇惭诗句，南国佳人怨锦衾。",
      "风月寂寥思往事，暮春空赋白头吟。"
    ]
  },
  {
    "volume": 481,
    "sequence": 35,
    "title": "新楼诗二十首·南庭竹",
    "author": "李绅",
    "content": [
      "东南旧美凌霜操，五月凝阴入坐寒。",
      "烟惹翠梢含玉露，粉开春箨耸琅玕。",
      "莫令戏马童儿见，试引为龙道士看。",
      "知尔结根香实在，凤凰终拟下云端。"
    ]
  },
  {
    "volume": 481,
    "sequence": 36,
    "title": "新楼诗二十首·琪树",
    "author": "李绅",
    "content": [
      "石桥峰上栖玄鹤，碧阙岩边荫羽人。",
      "冰叶万条垂碧实，玉珠千日保青春。",
      "月中泣露应同浥，涧底侵云尚有尘。",
      "徒使茯苓成琥珀，不为松老化龙鳞。"
    ]
  },
  {
    "volume": 481,
    "sequence": 37,
    "title": "新楼诗二十首·海棠",
    "author": "李绅",
    "content": [
      "海边佳树生奇彩，知是仙山取得栽。",
      "琼蕊籍中闻阆苑，紫芝图上见蓬莱。",
      "浅深芳萼通宵换，委积红英报晓开。",
      "寄语春园百花道，莫争颜色泛金杯。"
    ]
  },
  {
    "volume": 481,
    "sequence": 38,
    "title": "新楼诗二十首·水寺",
    "author": "李绅",
    "content": [
      "烟波野寺经过处，水国苍茫梦想中。",
      "云散浦间江月迥，日曛洲渚海潮通。",
      "坐看鱼鸟沈浮远，静见楼台上下同。",
      "闻道化城方便喻，只应从此到龙宫。"
    ]
  },
  {
    "volume": 481,
    "sequence": 39,
    "title": "新楼诗二十首·灵汜桥",
    "author": "李绅",
    "content": [
      "灵汜桥边多感伤，分明湖派绕回塘。",
      "岸花前后闻幽鸟，湖月高低怨绿杨。",
      "能促岁阴惟白发，巧乘风马是春光。",
      "何须化鹤归华表，却数凋零念越乡。"
    ]
  },
  {
    "volume": 481,
    "sequence": 40,
    "title": "若耶溪（西施采莲、欧冶铸剑所）",
    "author": "李绅",
    "content": [
      "岚光花影绕山阴，山转花稀到碧浔。",
      "倾国美人妖艳远，凿山良冶铸炉深。",
      "凌波莫惜临妆面，莹锷当期出匣心。",
      "应是蛟龙长不去，若耶秋水尚沈沈。"
    ]
  },
  {
    "volume": 481,
    "sequence": 41,
    "title": "登禹庙回降雪五言二十韵",
    "author": "李绅",
    "content": [
      "金奏云坛毕，同云拂雪来。",
      "玉田千亩合，琼室万家开。",
      "湖暗冰封镜，山明树变梅。",
      "裂缯分井陌，连璧混楼台。",
      "麻引诗人兴，盐牵谢女才。",
      "细疑歌响尽，旅作舞腰回。",
      "著水鹅毛失，铺松鹤羽摧。",
      "半崖云掩映，当砌月裴回。",
      "遇物纤能状，随方巧若裁。",
      "玉花全缀萼，珠蚌尽呈胎。",
      "志士书频照，鲛人杼正催。",
      "妒妆凌粉匣，欺酒上琼杯。",
      "海使迷奔辙，江涛认暗雷。",
      "疾飘风作驭，轻集霰为媒。",
      "剑客休矜利，农师正念摧。",
      "瑞彰知有感，灵贶表无灾。",
      "尧历占新庆，虞阶想旧陪。",
      "粉凝莺阁下，银结凤池隈。",
      "鸡树花惊笑，龙池絮欲猜。",
      "劳歌会稽守，遥祝永康哉。"
    ]
  },
  {
    "volume": 481,
    "sequence": 42,
    "title": "题法华寺五言二十韵",
    "author": "李绅",
    "content": [
      "花界无生地，慈宫有相天。",
      "化娥腾宝像，留影閟金仙。",
      "殿涌全身塔，池开半月泉。",
      "十峰排碧落，双涧合清涟。",
      "药草经行遍，香灯次第燃。",
      "戒珠高腊护，心印祖僧传。",
      "瓶识先罗汉，衣存旧福田。",
      "幻身观火宅，昏眼照青莲。",
      "住觉超真境，依游渡法船。",
      "化城珠百亿，灵迹冠三千。",
      "萧壁将沈影，梁薪尚缀烟。",
      "色尘知有数，劫烬岂无年。",
      "龙喷疑通海，鲸吞想漏川。",
      "磬疏闻启梵，钟息见安禅。",
      "指喻三车觉，开迷五阴缠。",
      "教通方便入，心达是非诠。",
      "贝叶千花藏，檀林万宝篇。",
      "坐严狮子迅，幢饰网珠悬。",
      "极乐知无碍，分明应有缘。",
      "还将意功德，留偈法王前。"
    ]
  }
]