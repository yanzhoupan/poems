[
  {
    "volume": 78,
    "sequence": 1,
    "title": "从军行",
    "author": "骆宾王",
    "content": [
      "平生一顾重，意气溢三军。",
      "野日分戈影，天星合剑文。",
      "弓弦抱汉月，马足践胡尘。",
      "不求生入塞，唯当死报君。"
    ]
  },
  {
    "volume": 78,
    "sequence": 2,
    "title": "王昭君（一作昭君怨）",
    "author": "骆宾王",
    "content": [
      "敛容辞豹尾，缄恨度龙鳞。",
      "金钿明汉月，玉箸染胡尘。",
      "古镜菱花暗，愁眉柳叶颦。",
      "唯有清笳曲，时闻芳树春。"
    ]
  },
  {
    "volume": 78,
    "sequence": 3,
    "title": "于紫云观赠道士",
    "author": "骆宾王",
    "content": [
      "碧落澄秋景，玄门启曙关。",
      "人疑列御至，客似令威还。",
      "羽盖徒欣仰，云车未可攀。",
      "只应倾玉醴，时许寄颓颜。"
    ]
  },
  {
    "volume": 78,
    "sequence": 4,
    "title": "渡瓜步江",
    "author": "骆宾王",
    "content": [
      "捧檄辞幽径，鸣榔下贵洲。",
      "惊涛疑跃马，积气似连牛。",
      "月迥寒沙净，风急夜江秋。",
      "不学浮云影，他乡空滞留。"
    ]
  },
  {
    "volume": 78,
    "sequence": 5,
    "title": "途中有怀",
    "author": "骆宾王",
    "content": [
      "眷然怀楚奏，怅矣背秦关。",
      "涸鳞惊照辙，坠羽怯虚弯。",
      "素服三川化，乌裘十上还。",
      "莫言无皓齿，时俗薄朱颜。"
    ]
  },
  {
    "volume": 78,
    "sequence": 6,
    "title": "至分水戍",
    "author": "骆宾王",
    "content": [
      "行役忽离忧，复此怆分流。",
      "溅石回湍咽，萦丛曲涧幽。",
      "阴岩常结晦，宿莽竞含秋。",
      "况乃霜晨早，寒风入戍楼。"
    ]
  },
  {
    "volume": 78,
    "sequence": 7,
    "title": "望乡夕泛",
    "author": "骆宾王",
    "content": [
      "归怀剩不安，促榜犯风澜。",
      "落宿含楼近，浮月带江寒。",
      "喜逐行前至，忧从望里宽。",
      "今夜南枝鹊，应无绕树难。"
    ]
  },
  {
    "volume": 78,
    "sequence": 8,
    "title": "久客临海有怀",
    "author": "骆宾王",
    "content": [
      "天涯非日观，地屺望星楼。",
      "练光摇乱马，剑气上连牛。",
      "草湿姑苏夕，叶下洞庭秋。",
      "欲知凄断意，江上涉安流。"
    ]
  },
  {
    "volume": 78,
    "sequence": 9,
    "title": "游兖部逢孔君自卫来，欣然相遇若旧",
    "author": "骆宾王",
    "content": [
      "游人自卫返，背客隔淮来。",
      "倾盖金兰合，忘筌玉叶开。",
      "繁花明日柳，疏蕊落风梅。",
      "将期重交态，时慰不然灰。"
    ]
  },
  {
    "volume": 78,
    "sequence": 10,
    "title": "西京守岁",
    "author": "骆宾王",
    "content": [
      "闲居寡言宴，独坐惨风尘。",
      "忽见严冬尽，方知列宿春。",
      "夜将寒色去，年共晓光新。",
      "耿耿他乡夕，无由展旧亲。"
    ]
  },
  {
    "volume": 78,
    "sequence": 11,
    "title": "同辛簿简仰酬思玄上人林泉四首",
    "author": "骆宾王",
    "content": [
      "闻君招隐地，仿佛武陵春。",
      "缉芰知还楚，披榛似避秦。",
      "崩查年祀积，幽草岁时新。",
      "一谢沧浪水，安知有逸人。",
      "芳晨临上月，幽赏狎中园。",
      "有蝶堪成梦，无羊可触藩。",
      "忘怀南涧藻，蠲思北堂萱。",
      "坐叹华滋歇，思君谁为言。",
      "林泉恣探历，风景暂裴徊。",
      "客有迁莺处，人无结驷来。",
      "聚花如薄雪，沸水若轻雷。",
      "今日徒招隐，终知异凿坏。",
      "俗远风尘隔，春还初服迟。",
      "林疑中散地，人似上皇时。",
      "芳杜湘君曲，幽兰楚客词。",
      "山中有春草，长似寄相思。"
    ]
  },
  {
    "volume": 78,
    "sequence": 12,
    "title": "秋日饯陆道士陈文林",
    "author": "骆宾王",
    "content": [
      "青牛游华岳，赤马走吴宫。",
      "玉柱离鸿怨，金罍浮蚁空。",
      "日霁崤陵雨，尘起洛阳风。",
      "唯当玄度月，千里与君同。"
    ]
  },
  {
    "volume": 78,
    "sequence": 13,
    "title": "送郑少府入辽共赋侠客远从戎",
    "author": "骆宾王",
    "content": [
      "边烽警榆塞，侠客度桑干。",
      "柳叶开银镝，桃花照玉鞍。",
      "满月临弓影，连星入剑端。",
      "不学燕丹客，空歌易水寒。"
    ]
  },
  {
    "volume": 78,
    "sequence": 14,
    "title": "送费六还蜀",
    "author": "骆宾王",
    "content": [
      "星楼望蜀道，月峡指吴门。",
      "万行流别泪，九折切惊魂。",
      "雪影含花落，云阴带叶昏。",
      "还愁三径晚，独对一清尊。"
    ]
  },
  {
    "volume": 78,
    "sequence": 15,
    "title": "秋日送侯四得弹字",
    "author": "骆宾王",
    "content": [
      "我留安豹隐，君去学鹏抟。",
      "岐路分襟易，风云促膝难。",
      "夕涨流波急，秋山落日寒。",
      "惟有思归引，凄断为君弹。"
    ]
  },
  {
    "volume": 78,
    "sequence": 16,
    "title": "秋日送尹大赴京",
    "author": "骆宾王",
    "content": [
      "挂瓢余隐舜，负鼎尔干汤。",
      "竹叶离樽满，桃花别路长。",
      "低河耿秋色，落月抱寒光。",
      "素书如可嗣，幽谷伫宾行。"
    ]
  },
  {
    "volume": 78,
    "sequence": 17,
    "title": "秋夜送阎五还润州",
    "author": "骆宾王",
    "content": [
      "通庄抵旧里，沟水泣新知。",
      "断云飘易滞，连露积难披。",
      "素风啼迥堞，惊月绕疏枝。",
      "无力励短翰，轻举送长离。"
    ]
  },
  {
    "volume": 78,
    "sequence": 18,
    "title": "送王明府参选赋得鹤",
    "author": "骆宾王",
    "content": [
      "振衣游紫府，飞盖背青田。",
      "虚心恒警露，孤影尚凌烟。",
      "离歌凄妙曲，别操绕繁弦。",
      "在阴如可和，清响会闻天。"
    ]
  },
  {
    "volume": 78,
    "sequence": 19,
    "title": "秋日送别",
    "author": "骆宾王",
    "content": [
      "寂寥心事晚，摇落岁时秋。",
      "共此伤年发，相看惜去留。",
      "当歌应破涕，哀命返穷愁。",
      "别后能相忆，东陵有故侯。"
    ]
  },
  {
    "volume": 78,
    "sequence": 20,
    "title": "别李峤得胜字",
    "author": "骆宾王",
    "content": [
      "芳尊徒自满，别恨转难胜。",
      "客似游江岸，人疑上灞陵。",
      "寒更承夜永，凉景向秋澄。",
      "离心何以赠，自有玉壶冰。"
    ]
  },
  {
    "volume": 78,
    "sequence": 21,
    "title": "在兖州饯宋五之问",
    "author": "骆宾王",
    "content": [
      "淮沂泗水地，梁甫汶阳东。",
      "别路青骊远，离尊绿蚁空。",
      "柳寒凋密翠，棠晚落疏红。",
      "别后相思曲，凄断入琴风。"
    ]
  },
  {
    "volume": 78,
    "sequence": 22,
    "title": "游灵公观",
    "author": "骆宾王",
    "content": [
      "灵峰标胜境，神府枕通川。",
      "玉殿斜连汉，金堂迥架烟。",
      "断风疏晚竹，流水切危弦。",
      "别有青门外，空怀玄圃心。"
    ]
  },
  {
    "volume": 78,
    "sequence": 23,
    "title": "夏日游山家同夏少府",
    "author": "骆宾王",
    "content": [
      "返照下层岑，物外狎招寻。",
      "兰径薰幽珮，槐庭落暗金。",
      "谷静风声彻，山空月色深。",
      "一遣樊笼累，唯馀松桂心。"
    ]
  },
  {
    "volume": 78,
    "sequence": 24,
    "title": "初秋登王司马楼宴得同字",
    "author": "骆宾王",
    "content": [
      "展骥端居暇，登龙喜宴同。",
      "缔赏三清满，承欢六义通。",
      "野晦寒阴积，潭虚夕照空。",
      "顾惭非梦鸟，滥此厕雕虫。"
    ]
  },
  {
    "volume": 78,
    "sequence": 25,
    "title": "初秋于窦六郎宅宴",
    "author": "骆宾王",
    "content": [
      "千里风云契，一朝心赏同。",
      "意尽深交合，神灵俗累空。",
      "草带销寒翠，花枝发夜红。",
      "唯将澹若水，长揖古人风。"
    ]
  },
  {
    "volume": 78,
    "sequence": 26,
    "title": "冬日宴",
    "author": "骆宾王",
    "content": [
      "二三物外友，一百杖头钱。",
      "赏洽袁公地，情披乐令天。",
      "促席鸾觞满，当炉兽炭然。",
      "何须攀桂树，逢此自留连。"
    ]
  },
  {
    "volume": 78,
    "sequence": 27,
    "title": "镂鸡子",
    "author": "骆宾王",
    "content": [
      "幸遇清明节，欣逢旧练人。",
      "刻花争脸态，写月竞眉新。",
      "晕罢空馀月，诗成并道春。",
      "谁知怀玉者，含响未吟晨。"
    ]
  },
  {
    "volume": 78,
    "sequence": 28,
    "title": "咏美人在天津桥",
    "author": "骆宾王",
    "content": [
      "美女出东邻，容与上天津。",
      "整衣香满路，移步袜生尘。",
      "水下看妆影，眉头画月新。",
      "寄言曹子建，个是洛川神。"
    ]
  },
  {
    "volume": 78,
    "sequence": 29,
    "title": "送宋五之问得凉字",
    "author": "骆宾王",
    "content": [
      "愿言游泗水，支离去二漳。",
      "道术君所笃，筌蹄余自忘。",
      "雪威侵竹冷，秋爽带池凉。",
      "欲验离襟切，岐路在他乡。"
    ]
  },
  {
    "volume": 78,
    "sequence": 30,
    "title": "宪台出絷寒夜有怀",
    "author": "骆宾王",
    "content": [
      "独坐怀明发，长谣苦未安。",
      "自应迷北叟，谁肯问南冠。",
      "生死交情异，殷忧岁序阑。",
      "空馀朝夕鸟，相伴夜啼寒。"
    ]
  },
  {
    "volume": 78,
    "sequence": 31,
    "title": "送郭少府探得忧字",
    "author": "骆宾王",
    "content": [
      "开筵枕德水，辍棹舣仙舟。",
      "贝阙桃花浪，龙门竹箭流。",
      "当歌凄别曲，对酒泣离忧。",
      "还望青门外，空见白云浮。"
    ]
  },
  {
    "volume": 78,
    "sequence": 32,
    "title": "冬日过故人任处士书斋",
    "author": "骆宾王",
    "content": [
      "神交尚投漆，虚室罢游兰。",
      "网积窗文乱，苔深履迹残。",
      "雪明书帐冷，水静墨池寒。",
      "独此琴台夜，流水为谁弹。"
    ]
  },
  {
    "volume": 78,
    "sequence": 33,
    "title": "送刘少府游越州",
    "author": "骆宾王",
    "content": [
      "一丘余枕石，三越尔怀铅。",
      "离亭分鹤盖，别岸指龙川。",
      "露下蝉声断，寒来雁影连。",
      "如何沟水上，凄断听离弦。"
    ]
  },
  {
    "volume": 78,
    "sequence": 34,
    "title": "赋得白云抱幽石",
    "author": "骆宾王",
    "content": [
      "重岩抱危石，幽涧曳轻云。",
      "绕镇仙衣动，飘蓬羽盖分。",
      "锦色连花静，苔光带叶熏。",
      "讵知吴会影，长抱谷城文。"
    ]
  },
  {
    "volume": 78,
    "sequence": 35,
    "title": "赋得春云处处生",
    "author": "骆宾王",
    "content": [
      "千里年光静，四望春云生。",
      "椠日祥光举，疏云瑞叶轻。",
      "盖阴笼迥树，阵影抱危城。",
      "非将吴会远，飘荡帝乡情。"
    ]
  },
  {
    "volume": 78,
    "sequence": 36,
    "title": "在狱咏蝉",
    "author": "骆宾王",
    "content": [
      "西陆蝉声唱，南冠客思侵。",
      "那堪玄鬓影，来对白头吟。",
      "露重飞难进，风多响易沉。",
      "无人信高洁，谁为表予心。"
    ]
  },
  {
    "volume": 78,
    "sequence": 37,
    "title": "咏水",
    "author": "骆宾王",
    "content": [
      "列名通地纪，疏派合天津。",
      "波随月色净，态逐桃花春。",
      "照霞如隐石，映柳似沉鳞。",
      "终当挹上善，属意澹交人。"
    ]
  },
  {
    "volume": 78,
    "sequence": 38,
    "title": "同张二咏雁",
    "author": "骆宾王",
    "content": [
      "唼藻沧江远，衔芦紫塞长。",
      "雾深迷晓景，风急断秋行。",
      "阵照通宵月，书封几夜霜。",
      "无复能鸣分，空知愧稻粱。"
    ]
  },
  {
    "volume": 78,
    "sequence": 39,
    "title": "咏雪",
    "author": "骆宾王",
    "content": [
      "龙云玉叶上，鹤雪瑞花新。",
      "影乱铜乌吹，光销玉马津。",
      "含辉明素篆，隐迹表祥轮。",
      "幽兰不可俪，徒自绕阳春。"
    ]
  },
  {
    "volume": 78,
    "sequence": 40,
    "title": "咏云酒",
    "author": "骆宾王",
    "content": [
      "朔空曾纪历，带地旧疏泉。",
      "色泛临砀瑞，香流赴蜀仙。",
      "款交欣散玉，洽友悦沉钱。",
      "无复中山赏，空吟吴会篇。"
    ]
  },
  {
    "volume": 78,
    "sequence": 41,
    "title": "尘灰",
    "author": "骆宾王",
    "content": [
      "洛川流雅韵，秦道擅苛威。",
      "听歌梁上动，应律管中飞。",
      "光飘神女袜，影落羽人衣。",
      "愿言心未翳，终冀效轻微。"
    ]
  },
  {
    "volume": 78,
    "sequence": 42,
    "title": "秋晨同淄川毛司马秋九咏·秋风",
    "author": "骆宾王",
    "content": [
      "紫陌炎氛歇，青蘋晚吹浮。",
      "乱竹摇疏影，萦池织细流。",
      "飘香曳舞袖，带粉泛妆楼。",
      "不分君恩绝，纨扇曲中秋。"
    ]
  },
  {
    "volume": 78,
    "sequence": 43,
    "title": "秋晨同淄川毛司马秋九咏·秋云",
    "author": "骆宾王",
    "content": [
      "南陆铜浑改，西郊玉叶轻。",
      "泛斗瑶光动，临阳瑞色明。",
      "盖阴连凤阙，阵影翼龙城。",
      "讵知时不遇，空伤流滞情。"
    ]
  },
  {
    "volume": 78,
    "sequence": 44,
    "title": "秋晨同淄川毛司马秋九咏·秋蝉",
    "author": "骆宾王",
    "content": [
      "九秋行已暮，一枝聊暂安。",
      "隐榆非谏楚，噪柳异悲潘。",
      "分形妆薄鬓，镂影饰危冠。",
      "自怜疏影断，寒林夕吹寒。"
    ]
  },
  {
    "volume": 78,
    "sequence": 45,
    "title": "秋晨同淄川毛司马秋九咏·秋露",
    "author": "骆宾王",
    "content": [
      "玉关寒气早，金塘秋色归。",
      "泛掌光逾净，添荷滴尚微。",
      "变霜凝晓液，承月委圆辉。",
      "别有吴台上，应湿楚臣衣。"
    ]
  },
  {
    "volume": 78,
    "sequence": 46,
    "title": "秋晨同淄川毛司马秋九咏·秋月",
    "author": "骆宾王",
    "content": [
      "云披玉绳净，月满镜轮圆。",
      "裛露珠晖冷，凌霜桂影寒。",
      "漏彩含疏薄，浮光漾急澜。",
      "西园徒自赏，南飞终未安。"
    ]
  },
  {
    "volume": 78,
    "sequence": 47,
    "title": "秋晨同淄川毛司马秋九咏·秋水",
    "author": "骆宾王",
    "content": [
      "贝阙寒流彻，玉轮秋浪清。",
      "图云锦色净，写月练花明。",
      "泛曲鹍弦动，随轩凤辖惊。",
      "唯当御沟上，凄断送归情。"
    ]
  },
  {
    "volume": 78,
    "sequence": 48,
    "title": "秋晨同淄川毛司马秋九咏·秋萤",
    "author": "骆宾王",
    "content": [
      "玉虬分静夜，金萤照晚凉。",
      "含辉疑泛月，带火怯凌霜。",
      "散彩萦虚牖，飘花绕洞房。",
      "下帷如不倦，当解惜馀光。"
    ]
  },
  {
    "volume": 78,
    "sequence": 49,
    "title": "秋晨同淄川毛司马秋九咏·秋菊",
    "author": "骆宾王",
    "content": [
      "擢秀三秋晚，开芳十步中。",
      "分黄俱笑日，含翠共摇风。",
      "碎影涵流动，浮香隔岸通。",
      "金翘徒可泛，玉斝竟谁同。"
    ]
  },
  {
    "volume": 78,
    "sequence": 50,
    "title": "秋晨同淄川毛司马秋九咏·秋雁",
    "author": "骆宾王",
    "content": [
      "联翩辞海曲，遥曳指江干。",
      "阵去金河冷，书归玉塞寒。",
      "带月凌空易，迷烟逗浦难。",
      "何当同顾影，刷羽泛清澜。"
    ]
  },
  {
    "volume": 78,
    "sequence": 51,
    "title": "乐大夫挽词五首",
    "author": "骆宾王",
    "content": [
      "可叹浮生促，吁嗟此路难。",
      "丘陵一起恨，言笑几时欢。",
      "萧索郊埏晚，荒凉井径寒。",
      "谁当门下客，独见有任安。",
      "蒿里谁家地，松门何代丘。",
      "百年三万日，一别几千秋。",
      "返照寒无影，穷泉冻不流。",
      "居然同物化，何处欲藏舟。",
      "昔去梅笳发，今来薤露晞。",
      "彤驺朝帝阙，丹旐背王畿。",
      "城郭犹疑是，原陵稍觉非。",
      "九原如可作，千载与谁归。",
      "一旦先朝菌，千秋掩夜台。",
      "青乌新兆去，白马故人来。",
      "草露当春泣，松风向暮哀。",
      "宁知荒垄外，吊鹤自裴徊。",
      "忽见泉台路，犹疑水镜悬。",
      "何如开白日，非复睹青天。",
      "华表迎千岁，幽扃送百年。",
      "独嗟流水引，长掩伯牙弦。"
    ]
  },
  {
    "volume": 78,
    "sequence": 52,
    "title": "丹阳刺史挽词三首",
    "author": "骆宾王",
    "content": [
      "百龄嗟倏忽，一旦向山阿。",
      "丹桂销已尽，青松哀更多。",
      "薰风虚听曲，薤露反成歌。",
      "自有藏舟处，谁怜隙驷过。",
      "恻怆恒山羽，留连棣萼篇。",
      "佳城非旧日，京兆即新阡。",
      "城郭三千岁，丘陵几万年。",
      "唯馀松柏垅，朝夕起寒烟。",
      "短歌三献曲，长夜九泉台。",
      "此室玄扃掩，何年白日开。",
      "荒郊疏古木，寒隧积陈荄。",
      "独此伤心地，松声薄暮来。"
    ]
  },
  {
    "volume": 78,
    "sequence": 53,
    "title": "称心寺",
    "author": "骆宾王",
    "content": [
      "征帆恣远寻，逶迤过称心。",
      "凝滞蘅灌岸，沿洄楂柚林。",
      "穿溆不厌曲，舣潭惟爱深。",
      "为乐凡几许，听取舟中琴。"
    ]
  },
  {
    "volume": 78,
    "sequence": 54,
    "title": "陪润州薛司空丹徒桂明府游招隐寺",
    "author": "骆宾王",
    "content": [
      "共寻招隐寺，初识戴颙家。",
      "还依旧泉壑，应改昔云霞。",
      "绿竹寒天笋，红蕉腊月花。",
      "金绳倘留客，为系日光斜。"
    ]
  }
]