[
  {
    "volume": 670,
    "sequence": 1,
    "title": "长安书怀",
    "author": "秦韬玉",
    "content": [
      "凉风吹雨滴寒更，乡思欺人拨不平。",
      "长有归心悬马首，可堪无寐枕蛩声。",
      "岚收楚岫和空碧，秋染湘江到底清。",
      "早晚身闲著蓑去，橘香深处钓船横。"
    ]
  },
  {
    "volume": 670,
    "sequence": 2,
    "title": "桧树",
    "author": "秦韬玉",
    "content": [
      "翠云交干瘦轮囷，啸雨吟风几百春。",
      "深盖屈盘青麈尾，老皮张展黑龙鳞。",
      "唯堆寒色资琴兴，不放秋声染俗尘。",
      "岁月如波事如梦，竟留苍翠待何人。"
    ]
  },
  {
    "volume": 670,
    "sequence": 3,
    "title": "读五侯传",
    "author": "秦韬玉",
    "content": [
      "汉亡金镜道将衰，便有奸臣竞佐时。",
      "专国只夸兄弟贵，举家谁念子孙危。",
      "后宫得宠人争附，前殿陈诚帝不疑。",
      "朱紫盈门自称贵，可嗟区宇尽疮痍。"
    ]
  },
  {
    "volume": 670,
    "sequence": 4,
    "title": "春雪",
    "author": "秦韬玉",
    "content": [
      "云重寒空思寂寥，玉尘如糁满春朝。",
      "片才著地轻轻陷，力不禁风旋旋销。",
      "惹砌任他香粉妒，萦丛自学小梅娇。",
      "谁家醉卷珠帘看，弦管堂深暖易调。"
    ]
  },
  {
    "volume": 670,
    "sequence": 5,
    "title": "贫女",
    "author": "秦韬玉",
    "content": [
      "蓬门未识绮罗香，拟托良媒益自伤。",
      "谁爱风流高格调，共怜时世俭梳妆。",
      "敢将十指夸偏巧，不把双眉斗画长。",
      "苦恨年年压金线，为他人作嫁衣裳。"
    ]
  },
  {
    "volume": 670,
    "sequence": 6,
    "title": "题竹",
    "author": "秦韬玉",
    "content": [
      "削玉森森幽思清，院家高兴尚分明。",
      "卷帘阴薄漏山色，欹枕韵寒宜雨声。",
      "斜对酒缸偏觉好，静笼棋局最多情。",
      "却惊九陌轮蹄外，独有溪烟数十茎。"
    ]
  },
  {
    "volume": 670,
    "sequence": 7,
    "title": "鹦鹉",
    "author": "秦韬玉",
    "content": [
      "每闻别雁竞悲鸣，却叹金笼寄此生。",
      "早是翠襟争爱惜，可堪丹觜强分明。",
      "云漫陇树魂应断，歌接秦楼梦不成。",
      "幸自祢衡人未识，赚他作赋被时轻。"
    ]
  },
  {
    "volume": 670,
    "sequence": 8,
    "title": "寄李处士",
    "author": "秦韬玉",
    "content": [
      "吕望甘罗道已彰，只凭时数为门张。",
      "世途必竟皆应定，人事都来不在忙。",
      "要路强干情本薄，旧山归去意偏长。",
      "因君指似封侯骨，渐拟回头别醉乡。"
    ]
  },
  {
    "volume": 670,
    "sequence": 9,
    "title": "对花",
    "author": "秦韬玉",
    "content": [
      "长与韶光暗有期，可怜蜂蝶却先知。",
      "谁家促席临低树，何处横钗戴小枝。",
      "丽日多情疑曲照，和风得路合偏吹。",
      "向人虽道浑无语，笑劝王孙到醉时。"
    ]
  },
  {
    "volume": 670,
    "sequence": 10,
    "title": "寄怀",
    "author": "秦韬玉",
    "content": [
      "总藏心剑事儒风，大道如今已浑同。",
      "会致名津搜俊彦，是张愁网绊英雄。",
      "苏公有国皆悬印，楚将无官可赏功。",
      "若使重生太平日，也应回首哭途穷。"
    ]
  },
  {
    "volume": 670,
    "sequence": 11,
    "title": "题刑部李郎中山亭",
    "author": "秦韬玉",
    "content": [
      "侬家云水本相知，每到高斋强展眉。",
      "瘦竹亸烟遮板阁，卷荷擎雨出盆池。",
      "笑吟山色同欹枕，闲背庭阴对覆棋。",
      "不是主人多野兴，肯开青眼重渔师。"
    ]
  },
  {
    "volume": 670,
    "sequence": 12,
    "title": "八月十五日夜同卫谏议看月",
    "author": "秦韬玉",
    "content": [
      "常时月好赖新晴，不似年年此夜生。",
      "初出海涛疑尚湿，渐来云路觉偏清。",
      "寒光入水蛟龙起，静色当天鬼魅惊。",
      "岂独座中堪仰望，孤高应到凤凰城。"
    ]
  },
  {
    "volume": 670,
    "sequence": 13,
    "title": "亭台",
    "author": "秦韬玉",
    "content": [
      "雕楹累栋架崔嵬，院宇生烟次第开。",
      "为向西窗添月色，岂辞南海取花栽。",
      "意将画地成幽沼，势拟驱山近小台。",
      "清境渐深官转重，春时长是别人来。"
    ]
  },
  {
    "volume": 670,
    "sequence": 14,
    "title": "边将",
    "author": "秦韬玉",
    "content": [
      "剑光如电马如风，百捷长轻是掌中。",
      "无定河边蕃将死，受降城外虏尘空。",
      "旗缝雁翅和竿袅，箭撚雕翎逐隼雄。",
      "自指燕山最高石，不知谁为勒殊功。"
    ]
  },
  {
    "volume": 670,
    "sequence": 15,
    "title": "塞下",
    "author": "秦韬玉",
    "content": [
      "到处人皆著战袍，麾旗风紧马蹄劳。",
      "黑山霜重弓添硬，青冢沙平月更高。",
      "大野几重开雪岭，长河无限旧云涛。",
      "凤林关外皆唐土，何日陈兵戍不毛。"
    ]
  },
  {
    "volume": 670,
    "sequence": 16,
    "title": "织锦妇",
    "author": "秦韬玉",
    "content": [
      "桃花日日觅新奇，有镜何曾及画眉。",
      "只恐轻梭难作匹，岂辞纤手遍生胝。",
      "合蝉巧间双盘带，联雁斜衔小折枝。",
      "豪贵大堆酬曲彻，可怜辛苦一丝丝。"
    ]
  },
  {
    "volume": 670,
    "sequence": 17,
    "title": "钓翁",
    "author": "秦韬玉",
    "content": [
      "一竿青竹老江隈，荷叶衣裳可自裁。",
      "潭定静悬丝影直，风高斜飐浪纹开。",
      "朝携轻棹穿云去，暮背寒塘戴月回。",
      "世上无穷嶮巇事，算应难入钓船来。"
    ]
  },
  {
    "volume": 670,
    "sequence": 18,
    "title": "曲江",
    "author": "秦韬玉",
    "content": [
      "曲沼深塘跃锦鳞，槐烟径里碧波新。",
      "此中境既无佳境，他处春应不是春。",
      "金榜真仙开乐席，银鞍公子醉花尘。",
      "明年二月重来看，好共东风作主人。"
    ]
  },
  {
    "volume": 670,
    "sequence": 19,
    "title": "隋堤",
    "author": "秦韬玉",
    "content": [
      "种柳开河为胜游，堤前常使路人愁。",
      "阴埋野色万条思，翠束寒声千里秋。",
      "西日至今悲兔苑，东波终不反龙舟。",
      "远山应见繁华事，不语青青对水流。"
    ]
  },
  {
    "volume": 670,
    "sequence": 20,
    "title": "天街",
    "author": "秦韬玉",
    "content": [
      "九衢风景尽争新，独占天门近紫宸。",
      "宝马竞随朝暮客，香车争碾古今尘。",
      "烟光正入南山色，气势遥连北阙春。",
      "莫见繁华只如此，暗中还换往来人。"
    ]
  },
  {
    "volume": 670,
    "sequence": 21,
    "title": "紫骝马",
    "author": "秦韬玉",
    "content": [
      "渥洼奇骨本难求，况是豪家重紫骝。",
      "膘大宜悬银压胯，力浑欺著玉衔头。",
      "生狞弄影风随步，踥蹀冲尘汗满沟。",
      "若遇丈夫能控驭，任从骑取觅封侯。"
    ]
  },
  {
    "volume": 670,
    "sequence": 22,
    "title": "问古",
    "author": "秦韬玉",
    "content": [
      "大底荣枯各自行，兼疑阴骘也难明。",
      "无门雪向头中出，得路云从脚下生。",
      "深作四溟何浩渺，高为五岳太峥嵘。",
      "都来总向人间看，直到皇天可是平。"
    ]
  },
  {
    "volume": 670,
    "sequence": 23,
    "title": "豪家",
    "author": "秦韬玉",
    "content": [
      "石甃通渠引御波，绿槐阴里五侯家。",
      "地衣镇角香狮子，帘额侵钩绣避邪。",
      "按彻清歌天未晓，饮回深院漏犹赊。",
      "四邻池馆吞将尽，尚自堆金为买花。"
    ]
  },
  {
    "volume": 670,
    "sequence": 24,
    "title": "陈宫",
    "author": "秦韬玉",
    "content": [
      "临春高阁拟瀛洲，贪宠张妃作胜游。",
      "更把江山为己有，岂知台榭是身雠。",
      "金城暗逐歌声碎，钱瓮潜随舞势休。",
      "谁识古宫堪恨处，井桐吟雨不胜秋。"
    ]
  },
  {
    "volume": 670,
    "sequence": 25,
    "title": "送友人罢举授南陵令",
    "author": "秦韬玉",
    "content": [
      "共言愁是酌离杯，况值弦歌枉大才。",
      "献赋未为龙化去，除书犹喜凤衔来。",
      "花明驿路燕脂暖，山入江亭罨画开。",
      "莫把新诗题别处，谢家临水有池台。"
    ]
  },
  {
    "volume": 670,
    "sequence": 26,
    "title": "投知己",
    "author": "秦韬玉",
    "content": [
      "炉中九转炼虽成，教主看时亦自惊。",
      "群岳并天先减翠，大江临海恐无声。",
      "赋归已罢吴门钓，身老仍抛楚岸耕。",
      "唯有太平方寸血，今朝尽向隗台倾。"
    ]
  },
  {
    "volume": 670,
    "sequence": 27,
    "title": "牡丹",
    "author": "秦韬玉",
    "content": [
      "拆妖放艳有谁催，疑就仙中旋折来。",
      "图把一春皆占断，固留三月始教开。",
      "压枝金蕊香如扑，逐朵檀心巧胜裁。",
      "好是酒阑丝竹罢，倚风含笑向楼台。"
    ]
  },
  {
    "volume": 670,
    "sequence": 28,
    "title": "春游",
    "author": "秦韬玉",
    "content": [
      "选胜逢君叙解携，思和芳草远烟迷。",
      "小梅香里黄莺啭，垂柳阴中白马嘶。",
      "春引美人歌遍熟，风牵公子酒旗低。",
      "早知有此关身事，悔不前年住越溪。"
    ]
  },
  {
    "volume": 670,
    "sequence": 29,
    "title": "仙掌",
    "author": "秦韬玉",
    "content": [
      "万仞连峰积翠新，灵踪依旧印轮巡。",
      "何如捧日安皇道，莫把回山示世人。",
      "已擘峻流穿太岳，长扶王气拥强秦。",
      "为余势负天工背，索取风云际会身。"
    ]
  },
  {
    "volume": 670,
    "sequence": 30,
    "title": "燕子",
    "author": "秦韬玉",
    "content": [
      "不知大厦许栖无，频已衔泥到座隅。",
      "曾与佳人并头语，几回抛却绣工夫。"
    ]
  },
  {
    "volume": 670,
    "sequence": 31,
    "title": "奉和春日玩雪",
    "author": "秦韬玉",
    "content": [
      "北阙同云掩晓霞，东风春雪满山家。",
      "琼章定少千人和，银树先开六出花。"
    ]
  },
  {
    "volume": 670,
    "sequence": 32,
    "title": "独坐吟",
    "author": "秦韬玉",
    "content": [
      "客愁不尽本如水，草色含情更无已。",
      "又觉春愁似草生，何人种在情田里。"
    ]
  },
  {
    "volume": 670,
    "sequence": 33,
    "title": "采茶歌（一作紫笋茶歌）",
    "author": "秦韬玉",
    "content": [
      "天柱香芽露香发，烂研瑟瑟穿荻篾。",
      "太守怜才寄野人，山童碾破团团月。",
      "倚云便酌泉声煮，兽炭潜然虬珠吐。",
      "看著晴天早日明，鼎中飒飒筛风雨。",
      "老翠看尘下才熟，搅时绕箸天云绿，耽书病酒两多情，坐对闽瓯睡先足。",
      "洗我胸中幽思清，鬼神应愁歌欲成。"
    ]
  },
  {
    "volume": 670,
    "sequence": 34,
    "title": "贵公子行",
    "author": "秦韬玉",
    "content": [
      "阶前莎球绿不卷，银龟喷香挽不断。",
      "乱花织锦柳撚线，妆点池台画屏展。",
      "主人公业传国初，六亲联络驰朝车。",
      "斗鸡走狗家世事，抱来皆佩黄金鱼。",
      "却笑儒生把书卷，学得颜回忍饥面。"
    ]
  },
  {
    "volume": 670,
    "sequence": 35,
    "title": "吹笙歌",
    "author": "秦韬玉",
    "content": [
      "信陵名重怜高才，见我长吹青眼开。",
      "便出燕姬再倾醑，此时花下逢仙侣。",
      "弯弯狂月压秋波，两条黄金玄黄雾。",
      "逸艳初因醉态见，浓春可是韶光与。",
      "纤纤软玉捧暖笙，深思香风吹不去。",
      "檀唇呼吸宫商改，怨情渐逐清新举。",
      "岐山取得娇凤雏，管中藏著轻轻语。",
      "好笑襄王大迂阔，曾卧巫云见神女。",
      "银锁金簧不得听，空劳翠辇冲泥雨。"
    ]
  },
  {
    "volume": 670,
    "sequence": 36,
    "title": "咏手",
    "author": "秦韬玉",
    "content": [
      "一双十指玉纤纤，不是风流物不拈。",
      "鸾镜巧梳匀翠黛，画楼闲望擘掰珠帘。",
      "金杯有喜轻轻点，银鸭无香旋旋添。",
      "因把剪刀嫌道冷，泥人呵了弄人髯。"
    ]
  },
  {
    "volume": 670,
    "sequence": 37,
    "title": "句",
    "author": "秦韬玉",
    "content": [
      "女娲罗裙长百尺，搭在湘江作山色。"
    ]
  }
]