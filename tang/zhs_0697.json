[
  {
    "volume": 697,
    "sequence": 1,
    "title": "上元县（浙西作）",
    "author": "韦庄",
    "content": [
      "南朝三十六英雄，角逐兴亡尽此中。",
      "有国有家皆是梦，为龙为虎亦成空。",
      "残花旧宅悲江令，落日青山吊谢公。",
      "止竟霸图何物在，石麟无主卧秋风。"
    ]
  },
  {
    "volume": 697,
    "sequence": 2,
    "title": "江上逢史馆李学士",
    "author": "韦庄",
    "content": [
      "前年分袂陕城西，醉凭征轩日欲低。",
      "去浪指期鱼必变，出门回首马空嘶。",
      "关河自此为征垒，城阙于今陷战鼙。",
      "谁谓世途陵是谷，燕来还识旧巢泥。"
    ]
  },
  {
    "volume": 697,
    "sequence": 3,
    "title": "金陵图",
    "author": "韦庄",
    "content": [
      "谁谓伤心画不成，画人心逐世人情。",
      "君看六幅南朝事，老木寒云满故城。"
    ]
  },
  {
    "volume": 697,
    "sequence": 4,
    "title": "谒蒋帝庙",
    "author": "韦庄",
    "content": [
      "建业城边蒋帝祠，素髯清骨旧风姿。",
      "江声似激秦军破，山势如匡晋祚危。",
      "残雪岭头明组练，晚霞檐外簇旌旗。",
      "金陵客路方流落，空祝回銮奠酒卮。"
    ]
  },
  {
    "volume": 697,
    "sequence": 5,
    "title": "闻再幸梁洋",
    "author": "韦庄",
    "content": [
      "才喜中原息战鼙，又闻天子幸巴西。",
      "延烧魏阙非关燕，大狩陈仓不为鸡。",
      "兴庆玉龙寒自跃，昭陵石马夜空嘶。",
      "遥思万里行宫梦，太白山前月欲低。"
    ]
  },
  {
    "volume": 697,
    "sequence": 6,
    "title": "王道者",
    "author": "韦庄",
    "content": [
      "五云遥指海中央，金鼎曾传肘后方。",
      "三岛路岐空有月，十洲花木不知霜。",
      "因携竹杖闻龙气，为使仙童带橘香。",
      "应笑我曹身是梦，白头犹自学诗狂。"
    ]
  },
  {
    "volume": 697,
    "sequence": 7,
    "title": "陪金陵府相中堂夜宴",
    "author": "韦庄",
    "content": [
      "满耳笙歌满眼花，满楼珠翠胜吴娃。",
      "因知海上神仙窟，只似人间富贵家。",
      "绣户夜攒红烛市，舞衣晴曳碧天霞。",
      "却愁宴罢青蛾散，杨子江头月半斜。"
    ]
  },
  {
    "volume": 697,
    "sequence": 8,
    "title": "和侯秀才同友生泛舟溪中相招之作",
    "author": "韦庄",
    "content": [
      "嵇阮相将棹酒船，晚风侵浪水侵舷。",
      "轻如控鲤初离岸，远似乘槎欲上天。",
      "雨外鸟归吴苑树，镜中人入洞庭烟。",
      "凭君不用回舟疾，今夜西江月正圆。"
    ]
  },
  {
    "volume": 697,
    "sequence": 9,
    "title": "赠野童",
    "author": "韦庄",
    "content": [
      "羡尔无知野性真，乱搔蓬发笑看人。",
      "闲冲暮雨骑牛去，肯问中兴社稷臣。"
    ]
  },
  {
    "volume": 697,
    "sequence": 10,
    "title": "代书寄马",
    "author": "韦庄",
    "content": [
      "驱驰曾在五侯家，见说初生自渥洼。",
      "鬃白似披梁苑雪，颈肥如扑杏园花。",
      "休嫌绿绶嘶贫舍，好著红缨入使衙。",
      "稳上云衢千万里，年年长踏魏堤沙。"
    ]
  },
  {
    "volume": 697,
    "sequence": 11,
    "title": "题淮阴侯庙",
    "author": "韦庄",
    "content": [
      "满把椒浆奠楚祠，碧幢黄钺旧英威。",
      "能扶汉代成王业，忍见唐民陷战机。",
      "云梦去时高鸟尽，淮阴归日故人稀。",
      "如何不借平齐策，空看长星落贼围。"
    ]
  },
  {
    "volume": 697,
    "sequence": 12,
    "title": "送崔郎中往使西川行在",
    "author": "韦庄",
    "content": [
      "拜书辞玉帐，万里剑关长。",
      "新马杏花色，绿袍春草香。",
      "一身朝玉陛，几日过铜梁。",
      "莫恋炉边醉，仙宫待侍郎。"
    ]
  },
  {
    "volume": 697,
    "sequence": 13,
    "title": "润州显济阁晓望",
    "author": "韦庄",
    "content": [
      "清晓水如镜，隔江人似鸥。",
      "远烟藏海岛，初日照扬州。",
      "地壮孙权气，云凝庾信愁。",
      "一篷何处客，吟凭钓鱼舟。"
    ]
  },
  {
    "volume": 697,
    "sequence": 14,
    "title": "观浙西府相畋游",
    "author": "韦庄",
    "content": [
      "十里旌旗十万兵，等闲游猎出军城。",
      "紫袍日照金鹅斗，红旆风吹画虎狞。",
      "带箭彩禽云外落，避雕寒兔月中惊。",
      "归来一路笙歌满，更有仙娥载酒迎。"
    ]
  },
  {
    "volume": 697,
    "sequence": 15,
    "title": "官庄",
    "author": "韦庄",
    "content": [
      "谁氏园林一簇烟，路人遥指尽长叹。",
      "桑田稻泽今无主，新犯香醪没入官。"
    ]
  },
  {
    "volume": 697,
    "sequence": 16,
    "title": "解维",
    "author": "韦庄",
    "content": [
      "又解征帆落照中，暮程还过秣陵东。",
      "二年辛苦烟波里，赢得风姿似钓翁。"
    ]
  },
  {
    "volume": 697,
    "sequence": 17,
    "title": "雨霁池上作呈侯学士",
    "author": "韦庄",
    "content": [
      "鹿巾藜杖葛衣轻，雨歇池边晚吹清。",
      "正是如今江上好，白鳞红稻紫莼羹。"
    ]
  },
  {
    "volume": 697,
    "sequence": 18,
    "title": "寓言",
    "author": "韦庄",
    "content": [
      "为儒逢世乱，吾道欲何之。",
      "学剑已应晚，归山今又迟。",
      "故人三载别，明月两乡悲。",
      "惆怅沧江上，星星鬓有丝。"
    ]
  },
  {
    "volume": 697,
    "sequence": 19,
    "title": "哭同舍崔员外",
    "author": "韦庄",
    "content": [
      "却到同游地，三年一电光。",
      "池塘春草在，风烛故人亡。",
      "祭罢泉声急，斋余磬韵长。",
      "碧天应有恨，斜日吊松篁。"
    ]
  },
  {
    "volume": 697,
    "sequence": 20,
    "title": "题姑苏凌处士庄",
    "author": "韦庄",
    "content": [
      "一簇林亭返照间，门当官道不曾关。",
      "花深远岸黄莺闹，雨急春塘白鹭闲。",
      "载酒客寻吴苑寺，倚楼僧看洞庭山。",
      "怪来话得仙中事，新有人从物外还。"
    ]
  },
  {
    "volume": 697,
    "sequence": 21,
    "title": "过当涂县",
    "author": "韦庄",
    "content": [
      "客过当涂县，停车访旧游。",
      "谢公山有墅，李白酒无楼。",
      "采石花空发，乌江水自流。",
      "夕阳谁共感，寒鹭立汀洲。"
    ]
  },
  {
    "volume": 697,
    "sequence": 22,
    "title": "江亭酒醒却寄维扬饯客",
    "author": "韦庄",
    "content": [
      "别筵人散酒初醒，江步黄昏雨雪零。",
      "满坐绮罗皆不见，觉来红树背银屏。"
    ]
  },
  {
    "volume": 697,
    "sequence": 23,
    "title": "台城",
    "author": "韦庄",
    "content": [
      "江雨霏霏江草齐，六朝如梦鸟空啼。",
      "无情最是台城柳，依旧烟笼十里堤。"
    ]
  },
  {
    "volume": 697,
    "sequence": 24,
    "title": "赠渔翁",
    "author": "韦庄",
    "content": [
      "草衣荷笠鬓如霜，自说家编楚水阳。",
      "满岸秋风吹枳橘，绕陂烟雨种菰蒋。",
      "芦刀夜鲙红鳞腻，水甑朝蒸紫芋香。",
      "曾向五湖期范蠡，尔来空阔久相忘。"
    ]
  },
  {
    "volume": 697,
    "sequence": 25,
    "title": "过扬州",
    "author": "韦庄",
    "content": [
      "当年人未识兵戈，处处青楼夜夜歌。",
      "花发洞中春日永，月明衣上好风多。",
      "淮王去后无鸡犬，炀帝归来葬绮罗。",
      "二十四桥空寂寂，绿杨摧折旧官河。"
    ]
  },
  {
    "volume": 697,
    "sequence": 26,
    "title": "寄右省李起居",
    "author": "韦庄",
    "content": [
      "已向鸳行接雁行，便应双拜紫薇郎。",
      "才闻阙下征书急，已觉回朝草诏忙。",
      "白马似怜朱绂贵，彩衣遥惹御炉香。",
      "多惭十载游梁客，未换青襟侍素王。"
    ]
  },
  {
    "volume": 697,
    "sequence": 27,
    "title": "镊白",
    "author": "韦庄",
    "content": [
      "白发太无情，朝朝镊又生。",
      "始因丝一缕，渐至雪千茎。",
      "不避佳人笑，唯惭稚子惊。",
      "新年过半百，犹叹未休兵。"
    ]
  },
  {
    "volume": 697,
    "sequence": 28,
    "title": "漳亭驿小樱桃",
    "author": "韦庄",
    "content": [
      "当年此树正花开，五马仙郎载酒来。",
      "李白已亡工部死，何人堪伴玉山颓。"
    ]
  },
  {
    "volume": 697,
    "sequence": 29,
    "title": "酬吴秀才霅川相送",
    "author": "韦庄",
    "content": [
      "一叶南浮去似飞，楚乡云水本无依。",
      "离心不忍闻春鸟，病眼何堪送落晖。",
      "掺袂客从花下散，棹舟人向镜中归。",
      "夫君别我应惆怅，十五年来识素衣。"
    ]
  },
  {
    "volume": 697,
    "sequence": 30,
    "title": "对雨独酌",
    "author": "韦庄",
    "content": [
      "榴花新酿绿于苔，对雨闲倾满满杯。",
      "荷锸醉翁真达者，卧云逋客竟悠哉。",
      "能诗岂是经时策，爱酒原非命世才。",
      "门外绿萝连洞口，马嘶应是步兵来。"
    ]
  },
  {
    "volume": 697,
    "sequence": 31,
    "title": "夏初与侯补阙江南有约同泛淮汴西赴行朝庄…四韵吊之",
    "author": "韦庄",
    "content": [
      "本约同来谒帝阍，忽随川浪去东奔。",
      "九重圣主方虚席，千里高堂尚倚门。",
      "世德只应荣伯仲，诗名终自付儿孙。",
      "遥怜月落清淮上，寂寞何人吊旅魂。"
    ]
  },
  {
    "volume": 697,
    "sequence": 32,
    "title": "汴堤行",
    "author": "韦庄",
    "content": [
      "欲上隋堤举步迟，隔云烽燧叫非时。",
      "才闻破虏将休马，又道征辽再出师。",
      "朝见西来为过客，暮看东去作浮尸。",
      "绿杨千里无飞鸟，日落空投旧店基。"
    ]
  },
  {
    "volume": 697,
    "sequence": 33,
    "title": "旅次甬西见儿童以竹枪纸旗戏为阵列…余因感之",
    "author": "韦庄",
    "content": [
      "已闻三世没军营，又见儿孙学战争。",
      "见尔此言堪恸哭，遣予何日望时平。"
    ]
  },
  {
    "volume": 697,
    "sequence": 34,
    "title": "自孟津舟西上雨中作",
    "author": "韦庄",
    "content": [
      "秋烟漠漠雨濛濛，不卷征帆任晚风。",
      "百口寄安沧海上，一身逃难绿林中。",
      "来时楚岸杨花白，去日隋堤蓼穗红。",
      "却到故园翻似客，归心迢递秣陵东。"
    ]
  },
  {
    "volume": 697,
    "sequence": 35,
    "title": "含山店梦觉作",
    "author": "韦庄",
    "content": [
      "曾为流离惯别家，等闲挥袂客天涯。",
      "灯前一觉江南梦，惆怅起来山月斜。"
    ]
  },
  {
    "volume": 697,
    "sequence": 36,
    "title": "题貂黄岭官军",
    "author": "韦庄",
    "content": [
      "散骑萧萧下太行，远从吴会去陈仓。",
      "斜风细雨江亭上，尽日凭栏忆楚乡。"
    ]
  },
  {
    "volume": 697,
    "sequence": 37,
    "title": "过内黄县",
    "author": "韦庄",
    "content": [
      "相州吹角欲斜阳，匹马摇鞭宿内黄。",
      "僻县不容投刺客，野陂时遇射雕郎。",
      "云中粉堞新城垒，店后荒郊旧战场。",
      "犹指去程千万里，秣陵烟树在何乡。"
    ]
  },
  {
    "volume": 697,
    "sequence": 38,
    "title": "杂感",
    "author": "韦庄",
    "content": [
      "莫悲建业荆榛满，昔日繁华是帝京。",
      "莫爱广陵台榭好，也曾芜没作荒城。",
      "鱼龙爵马皆如梦，风月烟花岂有情。",
      "行客不劳频怅望，古来朝市叹衰荣。"
    ]
  },
  {
    "volume": 697,
    "sequence": 39,
    "title": "垣县山中寻李书记山居不遇，留题河次店",
    "author": "韦庄",
    "content": [
      "白云红树绕琅东，名鸟群飞古画中。",
      "仙吏不知何处隐，山南山北雨蒙蒙。"
    ]
  },
  {
    "volume": 697,
    "sequence": 40,
    "title": "送人游并汾",
    "author": "韦庄",
    "content": [
      "风雨萧萧欲暮秋，独携孤剑塞垣游。",
      "如今虏骑方南牧，莫过阴关第一州。"
    ]
  },
  {
    "volume": 697,
    "sequence": 41,
    "title": "李氏小池亭十二韵（时在婺州寄居作）",
    "author": "韦庄",
    "content": [
      "积石乱巉巉，庭莎绿不芟。",
      "小桥低跨水，危槛半依岩。",
      "花落鱼争唼，樱红鸟竞鵮。",
      "引泉疏地脉，扫絮积山嵌。",
      "古柳红绡织，新篁紫绮缄。",
      "养猿秋啸月，放鹤夜栖杉。",
      "枕簟谿云腻，池塘海雨咸。",
      "语窗鸡逞辨，舐鼎犬偏馋。",
      "踏藓青黏屐，攀萝绿映衫。",
      "访僧舟北渡，贳酒日西衔。",
      "迟客登高阁，题诗绕翠岩。",
      "家藏何所宝，清韵满琅函。"
    ]
  },
  {
    "volume": 697,
    "sequence": 42,
    "title": "遣兴",
    "author": "韦庄",
    "content": [
      "如幻如泡世，多愁多病身。",
      "乱来知酒圣，贫去觉钱神。",
      "异国清明节，空江寂寞春。",
      "声声林上鸟，唤我北归秦。"
    ]
  },
  {
    "volume": 697,
    "sequence": 43,
    "title": "婺州和陆谏议将赴阙怀阳羡山居",
    "author": "韦庄",
    "content": [
      "望阙路仍远，子牟魂欲飞。",
      "道开烧药鼎，僧寄卧云衣。",
      "故国饶芳草，他山挂夕晖。",
      "东阳虽胜地，王粲奈思归。"
    ]
  },
  {
    "volume": 697,
    "sequence": 44,
    "title": "江上题所居",
    "author": "韦庄",
    "content": [
      "故人相别尽朝天，苦竹江头独闭关。",
      "落日乱蝉萧帝寺，碧云归鸟谢家山。",
      "青州从事来偏熟，泉布先生老渐悭。",
      "不是对花长酩酊，永嘉时代不如闲。"
    ]
  },
  {
    "volume": 697,
    "sequence": 45,
    "title": "婺州屏居蒙右省王拾遗车枉降访病中延候不得因成寄谢",
    "author": "韦庄",
    "content": [
      "三年流落卧漳滨，王粲思家拭泪频。",
      "画角莫吹残月夜，病心方忆故园春。",
      "自为江上樵苏客，不识天边侍从臣。",
      "怪得白鸥惊去尽，绿萝门外有朱轮。"
    ]
  },
  {
    "volume": 697,
    "sequence": 46,
    "title": "将卜兰芷村居留别郡中在仕",
    "author": "韦庄",
    "content": [
      "兰芷江头寄断蓬，移家空载一帆风。",
      "伯伦嗜酒还因乱，平子归田不为穷。",
      "避世漂零人境外，结茅依约画屏中。",
      "从今隐去应难觅，深入芦花作钓翁。"
    ]
  },
  {
    "volume": 697,
    "sequence": 47,
    "title": "和陆谏议避地寄东阳进退未决见寄",
    "author": "韦庄",
    "content": [
      "未归天路紫云深，暂驻东阳岁月侵。",
      "入洛声华当世重，闵周章句满朝吟。",
      "开炉夜看黄芽鼎，卧瓮闲欹白玉簪。",
      "读易草玄人不会，忧君心是致君心。"
    ]
  },
  {
    "volume": 697,
    "sequence": 48,
    "title": "山墅闲题",
    "author": "韦庄",
    "content": [
      "逦迤前冈厌后冈，一川桑柘好残阳。",
      "主人馈饷炊红黍，邻父携竿钓紫鲂。",
      "静极却嫌流水闹，闲多翻笑野云忙。",
      "有名不那无名客，独闭衡门避建康。"
    ]
  },
  {
    "volume": 697,
    "sequence": 49,
    "title": "江上逢故人",
    "author": "韦庄",
    "content": [
      "前年送我曲江西，红杏园中醉似泥。",
      "今日逢君越溪上，杜鹃花发鹧鸪啼。",
      "来时旧里人谁在，别后沧波路几迷。",
      "江畔玉楼多美酒，仲宣怀土莫凄凄。"
    ]
  },
  {
    "volume": 697,
    "sequence": 50,
    "title": "旅中感遇寄呈李秘书昆仲",
    "author": "韦庄",
    "content": [
      "南望愁云锁翠微，谢家楼阁雨霏霏。",
      "刘桢病后新诗少，阮籍贫来好客稀。",
      "犹喜故人天外至，许将孤剑日边归。",
      "怀乡不怕严陵笑，只待秋风别钓矶。"
    ]
  },
  {
    "volume": 697,
    "sequence": 51,
    "title": "送范评事入关",
    "author": "韦庄",
    "content": [
      "寂寥门户寡相亲，日日频来只有君。",
      "正喜琴尊长作伴，忽携书剑远辞群。",
      "伤心柳色离亭见，目舌耳蝉声故国闻。",
      "为报明年杏园客，与留绝艳待终军。"
    ]
  },
  {
    "volume": 697,
    "sequence": 52,
    "title": "东阳酒家赠别二绝句",
    "author": "韦庄",
    "content": [
      "送君同上酒家楼，酩酊翻成一笑休。",
      "正是落花饶怅望，醉乡前路莫回头。",
      "天涯方叹异乡身，又向天涯别故人。",
      "明日五更孤店月，醉醒何处泪沾巾。"
    ]
  },
  {
    "volume": 697,
    "sequence": 53,
    "title": "江上村居",
    "author": "韦庄",
    "content": [
      "本无踪迹恋柴扃，世乱须教识道情。",
      "颠倒梦魂愁里得，撅奇诗句望中生。",
      "花缘艳绝栽难好，山为看多咏不成。",
      "闻道汉军新破虏，使来仍说近离京。"
    ]
  },
  {
    "volume": 697,
    "sequence": 54,
    "title": "江外思乡",
    "author": "韦庄",
    "content": [
      "年年春日异乡悲，杜曲黄莺可得知。",
      "更被夕阳江岸上，断肠烟柳一丝丝。"
    ]
  },
  {
    "volume": 697,
    "sequence": 55,
    "title": "和郑拾遗秋日感事一百韵",
    "author": "韦庄",
    "content": [
      "祸乱天心厌，流离客思伤。",
      "有家抛上国，无罪谪遐方。",
      "负笈将辞越，扬帆欲泛湘。",
      "避时难驻足，感事易回肠。",
      "雅道何销德，妖星忽耀芒。",
      "中原初纵燎，下国竟探汤。",
      "盗据三秦地，兵缠八水乡。",
      "战尘轻犯阙，羽旆远巡梁。",
      "自此修文代，俄成讲武场。",
      "熊罴驱涿鹿，犀象走昆阳。",
      "御马迷新栈，宫娥改旧妆。",
      "五丁功再睹，八难事难忘。",
      "凤引金根疾，兵环玉弩强。",
      "建牙虽可恃，摩垒讵能防？",
      "霍庙神遐远，圯桥路杳茫。",
      "出师威似虎，御敌狠如羊。",
      "眉画犹思赤，巾裁未厌黄。",
      "晨趋鸣铁骑，夜舞挹琼觞。",
      "僭侈彤襜乱，喧呼绣鬓攘。",
      "但闻争曳组，讵见学垂缰。",
      "鹊印提新篆，龙泉夺晓霜。",
      "军威徒逗挠，我武自维扬。",
      "负扆劳天眷，凝旒念国章。",
      "绣旗张画兽，宝马跃红鸯。",
      "但欲除妖气，宁思蔽耿光。",
      "晓烟生帝里，夜火入春坊。",
      "鸟怪巢宫树，狐骄上苑墙。",
      "设危终在德，视履岂无祥。",
      "气激雷霆怒，神驱岳渎忙。",
      "功高分虎节，位下耻龙骧。",
      "遍命登坛将，巡封异姓王。",
      "志求扶坠典，力未振颓纲。",
      "汉路闲雕鹗，云衢驻骕骦。",
      "宝装军器丽，麝裛战袍香。",
      "日睹兵书捷，时闻虏骑亡。",
      "人心惊獬豸，雀意伺螳螂。",
      "上略咸推妙，前锋讵可当。",
      "纡金光照耀，执玉意藏昂。",
      "覆餗非无谓，奢华事每详。",
      "四民皆组绶，九土堕耕桑。",
      "飞骑黄金勒，香车翠钿装。",
      "八珍罗膳府，五采斗筐床。",
      "宴集喧华第，歌钟簇画梁。",
      "永期传子姓，宁误犯天狼。",
      "未睹君除侧，徒思玉在傍。",
      "窜身奚可保，易地喜相将。",
      "国运方夷险，天心讵测量。",
      "九流虽暂蔽，三柄岂相妨。",
      "小孽乖躔次，中兴系昊苍。",
      "法尧功已普，罪己德非凉。",
      "帝念惟思理，臣心岂自遑。",
      "诏催青琐客，时待紫微郎。",
      "定难输宸算，胜灾减御粱。",
      "皇恩思荡荡，睿泽转洋洋。",
      "偃卧虽非晚，艰难亦备尝。",
      "舜庭招谏鼓，汉殿上书囊。",
      "俭德遵三尺，清朝俟一匡。",
      "世随渔父醉，身效接舆狂。",
      "窜逐同天宝，遭罹异建康。",
      "道孤悲海澨，家远隔天潢。",
      "卒岁贫无褐，经秋病泛漳。",
      "似鱼甘去乙，比蟹未成筐。",
      "守道惭无补，趋时愧不臧。",
      "殷牛常在耳，晋竖欲潜肓。",
      "忸恨山思板，怀归海欲航。",
      "角吹魂悄悄，笛引泪浪浪。",
      "乱觉乾坤窄，贫知日月长。",
      "势将随鹤列，忽喜遇鸳行。",
      "已报新回驾，仍闻近纳隍。",
      "文风销剑楯，礼物换旂裳。",
      "紫闼重开序，青衿再设庠。",
      "黑头期命爵，赪尾尚忧鲂。",
      "吴坂嘶骐骥，岐山集凤凰。",
      "词源波浩浩，谏署玉锵锵。",
      "饲雀曾传庆，烹蛇讵有殃。",
      "弢弓挥劲镞，匣剑淬神铓。",
      "谔谔宁惭直，堂堂不谢张。",
      "晓风趋建礼，夜月直文昌。",
      "去国时虽久，安邦志不常。",
      "良金炉自跃，美玉椟难藏。",
      "北望心如旆，西归律变商。",
      "迹随江燕去，心逐塞鸿翔。",
      "晚翠笼桑坞，斜晖挂竹堂。",
      "路愁千里月，田爱万斯箱。",
      "伴钓歌前浦，随樵上远冈。",
      "鹭眠依晚屿，鸟浴上枯杨。",
      "惊梦缘欹枕，多吟为倚廊。",
      "访僧红叶寺，题句白云房。",
      "帆外青枫老，尊前紫菊芳。",
      "夜灯银耿耿，晓露玉瀼瀼。",
      "异国惭倾盖，归涂俟并粮。",
      "身虽留震泽，心已过雷塘。",
      "执友知谁在，家山各已荒。",
      "海边登桂楫，烟外泛云樯。",
      "巢树禽思越，嘶风马恋羌。",
      "寒声愁听杵，空馆厌闻螀。",
      "望阙飞华盖，趋朝振玉珰。",
      "米惭无薏苡，面喜有恍榔。",
      "话别心重结，伤时泪一滂。",
      "伫归蓬岛后，纶诏润青缃。"
    ]
  },
  {
    "volume": 697,
    "sequence": 56,
    "title": "梦入关",
    "author": "韦庄",
    "content": [
      "梦中乘传过关亭，南望莲峰簇簇青。",
      "马上正吟归去好，觉来江月满前庭。"
    ]
  },
  {
    "volume": 697,
    "sequence": 57,
    "title": "送人归上国",
    "author": "韦庄",
    "content": [
      "送君江上日西斜，泣向江边满树花。",
      "若见青云旧相识，为言流落在天涯。"
    ]
  },
  {
    "volume": 697,
    "sequence": 58,
    "title": "闻春鸟",
    "author": "韦庄",
    "content": [
      "云晴春鸟满江村，还似长安旧日闻。",
      "红杏花前应笑我，我今憔悴亦羞君。"
    ]
  },
  {
    "volume": 697,
    "sequence": 59,
    "title": "樱桃树",
    "author": "韦庄",
    "content": [
      "记得初生雪满枝，和蜂和蝶带花移。",
      "而今花落游蜂去，空作主人惆怅诗。"
    ]
  },
  {
    "volume": 697,
    "sequence": 60,
    "title": "独鹤",
    "author": "韦庄",
    "content": [
      "夕阳滩上立裴回，红蓼风前雪翅开。",
      "应为不知栖宿处，几回飞去又飞来。"
    ]
  },
  {
    "volume": 697,
    "sequence": 61,
    "title": "新栽竹",
    "author": "韦庄",
    "content": [
      "寂寞阶前见此君，绕栏吟罢却沾巾。",
      "异乡流落谁相识，唯有丛篁似主人。"
    ]
  },
  {
    "volume": 697,
    "sequence": 62,
    "title": "稻田",
    "author": "韦庄",
    "content": [
      "绿波春浪满前陂，极目连云罢亚肥。",
      "更被鹭鹚千点雪，破烟来入画屏飞。"
    ]
  },
  {
    "volume": 697,
    "sequence": 63,
    "title": "庭前菊",
    "author": "韦庄",
    "content": [
      "为忆长安烂熳开，我今移尔满庭栽。",
      "红兰莫笑青青色，曾向龙山泛酒来。"
    ]
  },
  {
    "volume": 697,
    "sequence": 64,
    "title": "燕来",
    "author": "韦庄",
    "content": [
      "去岁辞巢别近邻，今来空讶草堂新。",
      "花开对语应相问，不是村中旧主人。"
    ]
  },
  {
    "volume": 697,
    "sequence": 65,
    "title": "倚柴关",
    "author": "韦庄",
    "content": [
      "杖策无言独倚关，如痴如醉又如闲。",
      "孤吟尽日何人会，依约前山似故山。"
    ]
  },
  {
    "volume": 697,
    "sequence": 66,
    "title": "题七步廊",
    "author": "韦庄",
    "content": [
      "席门无计那残阳，更接檐前七步廊。",
      "不羡东都丞相宅，每行吟得好篇章。"
    ]
  },
  {
    "volume": 697,
    "sequence": 67,
    "title": "语松竹",
    "author": "韦庄",
    "content": [
      "庭前芳草绿于袍，堂上诗人欲二毛。",
      "多病不禁秋寂寞，雨松风竹莫骚骚。"
    ]
  }
]