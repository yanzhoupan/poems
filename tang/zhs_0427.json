[
  {
    "volume": 427,
    "sequence": 1,
    "title": "骊宫高－美天子重惜人之财力也",
    "author": "白居易",
    "content": [
      "高高骊山上有宫，朱楼紫殿三四重。",
      "迟迟兮春日，玉甃暖兮温泉溢。",
      "袅袅兮秋风，山蝉鸣兮宫树红。",
      "翠华不来岁月久，墙有衣兮瓦有松。",
      "吾君在位已五载，何不一幸乎其中。",
      "西去都门几多地，吾君不游有深意。",
      "一人出兮不容易，六宫从兮百司备。",
      "八十一车千万骑，朝有宴饫暮有赐。",
      "中人之产数百家，未足充君一日费。",
      "吾君修己人不知，不自逸兮不自嬉。",
      "吾君爱人人不识，不伤财兮不伤力。",
      "骊宫高兮高入云，君之来兮为一身，君之不来兮为万人。"
    ]
  },
  {
    "volume": 427,
    "sequence": 2,
    "title": "百炼镜－辨皇王鉴也",
    "author": "白居易",
    "content": [
      "百炼镜，镕范非常规，日辰处所灵且祇。",
      "江心波上舟中铸，五月五日日午时。",
      "琼粉金膏磨莹已，化为一片秋潭水。",
      "镜成将献蓬莱宫，扬州长吏手自封。",
      "人间臣妾不合照，背有九五飞天龙。",
      "人人呼为天子镜，我有一言闻太宗。",
      "太宗常以人为镜，鉴古鉴今不鉴容。",
      "四海安危居掌内，百王治乱悬心中。",
      "乃知天子别有镜，不是扬州百炼铜。"
    ]
  },
  {
    "volume": 427,
    "sequence": 3,
    "title": "青石－激忠烈也",
    "author": "白居易",
    "content": [
      "青石出自蓝田山，兼车运载来长安。",
      "工人磨琢欲何用，石不能言我代言。",
      "不愿作人家墓前神道碣，坟土未干名已灭。",
      "不愿作官家道旁德政碑，不镌实录镌虚辞。",
      "愿为颜氏段氏碑，雕镂太尉与太师。",
      "刻此两片坚贞质，状彼二人忠烈姿。",
      "义心如石屹不转，死节如石确不移。",
      "如观奋击朱泚日，似见叱诃希烈时。",
      "各于其上题名谥，一置高山一沉水。",
      "陵谷虽迁碑独存，骨化为尘名不死。",
      "长使不忠不烈臣，观碑改节慕为人。",
      "慕为人，劝事君。"
    ]
  },
  {
    "volume": 427,
    "sequence": 4,
    "title": "两朱阁－刺佛寺浸多也",
    "author": "白居易",
    "content": [
      "两朱阁，南北相对起。",
      "借问何人家，贞元双帝子。",
      "帝子吹箫双得仙，五云飘飖飞上天。",
      "第宅亭台不将去，化为佛寺在人间。",
      "妆阁伎楼何寂静，柳似舞腰池似镜。",
      "花落黄昏悄悄时，不闻歌吹闻钟磬。",
      "寺门敕榜金字书，尼院佛庭宽有余。",
      "青苔明月多闲地，比屋疲人无处居。",
      "忆昨平阳宅初置，吞并平人几家地。",
      "仙去双双作梵宫，渐恐人间尽为寺。"
    ]
  },
  {
    "volume": 427,
    "sequence": 5,
    "title": "西凉伎－刺封疆之臣也",
    "author": "白居易",
    "content": [
      "西凉伎，假面胡人假狮子。",
      "刻木为头丝作尾，金镀眼睛银帖齿。",
      "奋迅毛衣摆双耳，如从流沙来万里。",
      "紫髯深目两胡儿，鼓舞跳梁前致辞。",
      "应似凉州未陷日，安西都护进来时。",
      "须臾云得新消息，安西路绝归不得。",
      "泣向狮子涕双垂，凉州陷没知不知。",
      "狮子回头向西望，哀吼一声观者悲。",
      "贞元边将爱此曲，醉坐笑看看不足。",
      "娱宾犒士宴监军，狮子胡儿长在目。",
      "有一征夫年七十，见弄凉州低面泣。",
      "泣罢敛手白将军，主忧臣辱昔所闻。",
      "自从天宝兵戈起，犬戎日夜吞西鄙。",
      "凉州陷来四十年，河陇侵将七千里。",
      "平时安西万里疆，今日边防在凤翔。",
      "缘边空屯十万卒，饱食温衣闲过日。",
      "遗民肠断在凉州，将卒相看无意收。",
      "天子每思长痛惜，将军欲说合惭羞。",
      "奈何仍看西凉伎，取笑资欢无所愧。",
      "纵无智力未能收，忍取西凉弄为戏。"
    ]
  },
  {
    "volume": 427,
    "sequence": 6,
    "title": "八骏图－戒奇物、惩佚游也",
    "author": "白居易",
    "content": [
      "穆王八骏天马驹，后人爱之写为图。",
      "背如龙兮颈如象，骨耸筋高脂肉壮。",
      "日行万里疾如飞，穆王独乘何所之。",
      "四荒八极蹋欲遍，三十二蹄无歇时。",
      "属车轴折趁不及，黄屋草生弃若遗。",
      "瑶池西赴王母宴，七庙经年不亲荐。",
      "璧台南与盛姬游，明堂不复朝诸侯。",
      "白云黄竹歌声动，一人荒乐万人愁。",
      "周从后稷至文武，积德累功世勤苦。",
      "岂知才及四代孙，心轻王业如灰土。",
      "由来尤物不在大，能荡君心则为害。",
      "文帝却之不肯乘，千里马去汉道兴。",
      "穆王得之不为戒，八骏驹来周室坏。",
      "至今此物尚称珍，不知房星之精下为怪。",
      "八骏图，君莫爱。"
    ]
  },
  {
    "volume": 427,
    "sequence": 7,
    "title": "涧底松－念寒俊也",
    "author": "白居易",
    "content": [
      "有松百尺大十围，生在涧底寒且卑。",
      "涧深山险人路绝，老死不逢工度之。",
      "天子明堂欠梁木，此求彼有两不知。",
      "谁喻苍苍造物意，但与之材不与地。",
      "金张世禄原宪贫，牛衣寒贱貂蝉贵。",
      "貂蝉与牛衣，高下虽有殊。",
      "高者未必贤，下者未必愚。",
      "君不见沉沉海底生珊瑚，历历天上种白榆。"
    ]
  },
  {
    "volume": 427,
    "sequence": 8,
    "title": "牡丹芳－美天子忧农也",
    "author": "白居易",
    "content": [
      "牡丹芳，牡丹芳，黄金蕊绽红玉房。",
      "千片赤英霞烂烂，百枝绛点灯煌煌。",
      "照地初开锦绣段，当风不结兰麝囊。",
      "仙人琪树白无色，王母桃花小不香。",
      "宿露轻盈泛紫艳，朝阳照耀生红光。",
      "红紫二色间深浅，向背万态随低昂。",
      "映叶多情隐羞面，卧丛无力含醉妆。",
      "低娇笑容疑掩口，凝思怨人如断肠。",
      "秾姿贵彩信奇绝，杂卉乱花无比方。",
      "石竹金钱何细碎，芙蓉芍药苦寻常。",
      "遂使王公与卿士，游花冠盖日相望。",
      "庳车软舆贵公主，香衫细马豪家郎。",
      "卫公宅静闭东院，西明寺深开北廊。",
      "戏蝶双舞看人久，残莺一声春日长。",
      "共愁日照芳难驻，仍张帷幕垂阴凉。",
      "花开花落二十日，一城之人皆若狂。",
      "三代以还文胜质，人心重华不重实。",
      "重华直至牡丹芳，其来有渐非今日。",
      "元和天子忧农桑，恤下动天天降祥。",
      "去岁嘉禾生九穗，田中寂寞无人至。",
      "今年瑞麦分两歧，君心独喜无人知。",
      "无人知，可叹息。",
      "我愿暂求造化力，减却牡丹妖艳色。",
      "少回卿士爱花心，同似吾君忧稼穑。"
    ]
  },
  {
    "volume": 427,
    "sequence": 9,
    "title": "红线毯－忧蚕桑之费也",
    "author": "白居易",
    "content": [
      "红线毯，择茧缲丝清水煮，拣丝练线红蓝染。",
      "染为红线红于蓝，织作披香殿上毯。",
      "披香殿广十丈余，红线织成可殿铺。",
      "彩丝茸茸香拂拂，线软花虚不胜物。",
      "美人蹋上歌舞来，罗袜绣鞋随步没。",
      "太原毯涩毳缕硬，蜀都褥薄锦花冷，不如此毯温且柔，年年十月来宣州。",
      "宣城太守加样织，自谓为臣能竭力。",
      "百夫同担进宫中，线厚丝多卷不得。",
      "宣城太守知不知，一丈毯，千两丝。",
      "地不知寒人要暖，少夺人衣作地衣。"
    ]
  },
  {
    "volume": 427,
    "sequence": 10,
    "title": "杜陵叟－伤农夫之困也",
    "author": "白居易",
    "content": [
      "杜陵叟，杜陵居，岁种薄田一顷余。",
      "三月无雨旱风起，麦苗不秀多黄死。",
      "九月降霜秋早寒，禾穗未熟皆青干。",
      "长吏明知不申破，急敛暴征求考课。",
      "典桑卖地纳官租，明年衣食将何如。",
      "剥我身上帛，夺我口中粟。",
      "虐人害物即豺狼，何必钩爪锯牙食人肉。",
      "不知何人奏皇帝，帝心恻隐知人弊。",
      "白麻纸上书德音，京畿尽放今年税。",
      "昨日里胥方到门，手持尺牒榜乡村。",
      "十家租税九家毕，虚受吾君蠲免恩。"
    ]
  },
  {
    "volume": 427,
    "sequence": 11,
    "title": "缭绫－念女工之劳也",
    "author": "白居易",
    "content": [
      "缭绫缭绫何所似，不似罗绡与纨绮。",
      "应似天台山上月明前，四十五尺瀑布泉。",
      "中有文章又奇绝，地铺白烟花簇雪。",
      "织者何人衣者谁，越溪寒女汉宫姬。",
      "去年中使宣口敕，天上取样人间织。",
      "织为云外秋雁行，染作江南春水色。",
      "广裁衫袖长制裙，金斗熨波刀翦纹。",
      "异彩奇文相隐映，转侧看花花不定。",
      "昭阳舞人恩正深，春衣一对直千金。",
      "汗沾粉污不再著，曳土蹋泥无惜心。",
      "缭绫织成费功绩，莫比寻常缯与帛。",
      "丝细缲多女手疼，扎扎千声不盈尺。",
      "昭阳殿里歌舞人。",
      "若见织时应也惜。"
    ]
  },
  {
    "volume": 427,
    "sequence": 12,
    "title": "卖炭翁－苦官市也",
    "author": "白居易",
    "content": [
      "卖炭翁，伐薪烧炭南山中。",
      "满面尘灰烟火色，两鬓苍苍十指黑。",
      "卖炭得钱何所营，身上衣裳口中食。",
      "可怜身上衣正单，心忧炭贱愿天寒。",
      "夜来城上一尺雪，晓驾炭车辗冰辙。",
      "牛困人饥日已高，市南门外泥中歇。",
      "翩翩两骑来是谁，黄衣使者白衫儿。",
      "手把文书口称敕，回车叱牛牵向北。",
      "一车炭，千馀斤，官使驱将惜不得。",
      "半匹红纱一丈绫，系向牛头充炭直。"
    ]
  },
  {
    "volume": 427,
    "sequence": 13,
    "title": "母别子－刺新间旧也",
    "author": "白居易",
    "content": [
      "母别子，子别母，白日无光哭声苦。",
      "关西骠骑大将军，去年破虏新策勋。",
      "敕赐金钱二百万，洛阳迎得如花人。",
      "新人迎来旧人弃，掌上莲花眼中刺。",
      "迎新弃旧未足悲，悲在君家留两儿。",
      "一始扶行一初坐，坐啼行哭牵人衣。",
      "以汝夫妇新燕婉，使我母子生别离。",
      "不如林中乌与鹊，母不失雏雄伴雌。",
      "应似园中桃李树，花落随风子在枝。",
      "新人新人听我语，洛阳无限红楼女。",
      "但愿将军重立功，更有新人胜于汝。"
    ]
  },
  {
    "volume": 427,
    "sequence": 14,
    "title": "阴山道－疾贪虏也",
    "author": "白居易",
    "content": [
      "阴山道，阴山道，纥逻敦肥水泉好。",
      "每至戎人送马时，道旁千里无纤草。",
      "草尽泉枯马病羸，飞龙但印骨与皮。",
      "五十匹缣易一匹，缣去马来无了日。",
      "养无所用去非宜，每岁死伤十六七。",
      "缣丝不足女工苦，疏织短截充匹数。",
      "藕丝蛛网三丈余，回纥诉称无用处。",
      "咸安公主号可敦，远为可汗频奏论。",
      "元和二年下新敕，内出金帛酬马直。",
      "仍诏江淮马价缣，从此不令疏短织。",
      "合罗将军呼万岁，捧授金银与缣彩。",
      "谁知黠虏启贪心，明年马多来一倍。",
      "缣渐好，马渐多。",
      "阴山虏，奈尔何。"
    ]
  },
  {
    "volume": 427,
    "sequence": 15,
    "title": "时世妆－儆戎也",
    "author": "白居易",
    "content": [
      "时世妆，时世妆，出自城中传四方。",
      "时世流行无远近，腮不施朱面无粉。",
      "乌膏注唇唇似泥，双眉画作八字低。",
      "妍媸黑白失本态，妆成尽似含悲啼。",
      "圆鬟无鬓堆髻样，斜红不晕赭面状。",
      "昔闻被发伊川中，辛有见之知有戎。",
      "元和妆梳君记取，髻堆面赭非华风。"
    ]
  },
  {
    "volume": 427,
    "sequence": 16,
    "title": "李夫人－鉴嬖惑也",
    "author": "白居易",
    "content": [
      "汉武帝，初丧李夫人。",
      "夫人病时不肯别，死后留得生前恩。",
      "君恩不尽念未已，甘泉殿里令写真。",
      "丹青画出竟何益，不言不笑愁杀人。",
      "又令方士合灵药，玉釜煎炼金炉焚。",
      "九华帐深夜悄悄，反魂香降夫人魂。",
      "夫人之魂在何许，香烟引到焚香处。",
      "既来何苦不须臾，缥缈悠扬还灭去。",
      "去何速兮来何迟，是耶非耶两不知。",
      "翠蛾仿佛平生貌，不似昭阳寝疾时。",
      "魂之不来君心苦，魂之来兮君亦悲。",
      "背灯隔帐不得语，安用暂来还见违。",
      "伤心不独汉武帝，自古及今皆若斯。",
      "君不见穆王三日哭，重璧台前伤盛姬。",
      "又不见泰陵一掬泪，马嵬坡下念杨妃。",
      "纵令妍姿艳质化为土，此恨长在无销期。",
      "生亦惑，死亦惑，尤物惑人忘不得。",
      "人非木石皆有情，不如不遇倾城色。"
    ]
  },
  {
    "volume": 427,
    "sequence": 17,
    "title": "陵园妾－怜幽闭也（一作托幽闭，喻被谗遭黜也）",
    "author": "白居易",
    "content": [
      "陵园妾，颜色如花命如叶。",
      "命如叶薄将奈何，一奉寝宫年月多。",
      "年月多，时光换，春愁秋思知何限。",
      "青丝发落丛鬓疏，红玉肤销系裙慢。",
      "忆昔宫中被妒猜，因谗得罪配陵来。",
      "老母啼呼趁车别，中官监送锁门回。",
      "山宫一闭无开日，未死此身不令出。",
      "松门到晓月裴回，柏城尽日风萧瑟。",
      "松门柏城幽闭深，闻蝉听燕感光阴。",
      "眼看菊蕊重阳泪，手把梨花寒食心。",
      "把花掩泪无人见，绿芜墙绕青苔院。",
      "四季徒支妆粉钱，三朝不识君王面。",
      "遥想六宫奉至尊，宣徽雪夜浴堂春。",
      "雨露之恩不及者，犹闻不啻三千人。",
      "三千人，我尔君恩何厚薄。",
      "愿令轮转直陵园，三岁一来均苦乐。"
    ]
  },
  {
    "volume": 427,
    "sequence": 18,
    "title": "盐商妇－恶幸人也",
    "author": "白居易",
    "content": [
      "盐商妇，多金帛，不事田农与蚕绩。",
      "南北东西不失家，风水为乡船作宅。",
      "本是扬州小家女，嫁得西江大商客。",
      "绿鬟富去金钗多，皓腕肥来银钏窄。",
      "前呼苍头后叱婢，问尔因何得如此。",
      "婿作盐商十五年，不属州县属天子。",
      "每年盐利入官时，少入官家多入私。",
      "官家利薄私家厚，盐铁尚书远不知。",
      "何况江头鱼米贱，红脍黄橙香稻饭。",
      "饱食浓妆倚柁楼，两朵红腮花欲绽。",
      "盐商妇，有幸嫁盐商。",
      "终朝美饭食，终岁好衣裳。",
      "好衣美食来何处，亦须惭愧桑弘羊。",
      "桑弘羊，死已久，不独汉时今亦有。"
    ]
  },
  {
    "volume": 427,
    "sequence": 19,
    "title": "杏为梁－刺居处僭也",
    "author": "白居易",
    "content": [
      "右为梁，桂为柱，何人堂室李开府。",
      "碧砌红轩色未干，去年身殁今移主。",
      "高其墙，大其门，谁家第宅卢将军。",
      "素泥朱版光未灭，今日官收别赐人。",
      "开府之堂将军宅，造未成时头已白。",
      "逆旅重居逆旅中，心是主人身是客。",
      "更有愚夫念身后，心虽甚长计非久。",
      "穷奢极丽越规模，付子传孙令保守。",
      "莫教门外过客闻，抚掌回头笑杀君。",
      "君不见马家宅，尚犹存，宅门题作奉诚园。",
      "君不见魏家宅，属他人，诏赎赐还五代孙。",
      "俭存奢失今在目，安用高墙围大屋。"
    ]
  },
  {
    "volume": 427,
    "sequence": 20,
    "title": "井底引银瓶－止淫奔也",
    "author": "白居易",
    "content": [
      "井底引银瓶，银瓶欲上丝绳绝。",
      "石上磨玉簪，玉簪欲成中央折。",
      "瓶沉簪折知奈何，似妾今朝与君别。",
      "忆昔在家为女时，人言举动有殊姿。",
      "婵娟两鬓秋蝉翼，宛转双蛾远山色。",
      "笑随戏伴后园中，此时与君未相识。",
      "妾弄青梅凭短墙，君骑白马傍垂杨。",
      "墙头马上遥相顾，一见知君即断肠。",
      "知君断肠共君语，君指南山松柏树。",
      "感君松柏化为心，闇合双鬟逐君去。",
      "到君家舍五六年，君家大人频有言。",
      "聘则为妻奔是妾，不堪主祀奉蘋蘩。",
      "终知君家不可住，其奈出门无去处。",
      "岂无父母在高堂，亦有亲情满故乡。",
      "潜来更不通消息，今日悲羞归不得。",
      "为君一日恩，误妾百年身。",
      "寄言痴小人家女，慎勿将身轻许人。"
    ]
  },
  {
    "volume": 427,
    "sequence": 21,
    "title": "官牛－讽执政也",
    "author": "白居易",
    "content": [
      "官牛官牛驾官车，浐水岸边般载沙。",
      "一石沙，几斤重，朝载暮载将何用。",
      "载向五门官道西，绿槐阴下铺沙堤。",
      "昨来新拜右丞相，恐怕泥涂污马蹄。",
      "右丞相，马蹄蹋沙虽净洁，牛领牵车欲流血。",
      "右丞相，但能济人治国调阴阳，官牛领穿亦无妨。"
    ]
  },
  {
    "volume": 427,
    "sequence": 22,
    "title": "紫毫笔－讥失职也",
    "author": "白居易",
    "content": [
      "紫毫笔，尖如锥兮利如刀。",
      "江南石上有老兔，吃竹饮泉生紫毫。",
      "宣城之人采为笔，千万毛中拣一毫。",
      "毫虽轻，功甚重。",
      "管勒工名充岁贡，君兮臣兮勿轻用。",
      "勿轻用，将何如，愿赐东西府御史，愿颁左右台起居。",
      "搦管趋入黄金阙，抽毫立在白玉除。",
      "臣有奸邪正衙奏，君有动言直笔书。",
      "起居郎，侍御史，尔知紫毫不易致。",
      "每岁宣城进笔时，紫毫之价如金贵。",
      "慎勿空将弹失仪，慎勿空将录制词。"
    ]
  },
  {
    "volume": 427,
    "sequence": 23,
    "title": "隋堤柳－悯亡国也",
    "author": "白居易",
    "content": [
      "隋堤柳，岁久年深尽衰朽。",
      "风飘飘兮雨萧萧，三株两株汴河口。",
      "老枝病叶愁杀人，曾经大业年中春。",
      "大业年中炀天子，种柳成行夹流水。",
      "西自黄河东至淮，绿阴一千三百里。",
      "大业末年春暮月，柳色如烟絮如雪。",
      "南幸江都恣佚游，应将此柳系龙舟。",
      "紫髯郎将护锦缆，青娥御史直迷楼。",
      "海内财力此时竭，舟中歌笑何日休。",
      "上荒下困势不久，宗社之危如缀旒。",
      "炀天子，自言福祚长无穷，岂知皇子封酅公。",
      "龙舟未过彭城阁，义旗已入长安宫。",
      "萧墙祸生人事变，晏驾不得归秦中。",
      "土坟数尺何处葬，吴公台下多悲风。",
      "二百年来汴河路，沙草和烟朝复暮。",
      "后王何以鉴前王，请看隋堤亡国树。"
    ]
  },
  {
    "volume": 427,
    "sequence": 24,
    "title": "草茫茫－惩厚葬也",
    "author": "白居易",
    "content": [
      "草茫茫，土苍苍。",
      "苍苍茫茫在何处，骊山脚下秦皇墓。",
      "墓中下涸二重泉，当时自以为深固。",
      "下流水银象江海，上缀珠光作乌兔。",
      "别为天地于其间，拟将富贵随身去。",
      "一朝盗掘坟陵破，龙椁神堂三月火。",
      "可怜宝玉归人间，暂借泉中买身祸。",
      "奢者狼藉俭者安，一凶一吉在眼前。",
      "凭君回首向南望，汉文葬在霸陵原。"
    ]
  },
  {
    "volume": 427,
    "sequence": 25,
    "title": "古冢狐－戒艳色也",
    "author": "白居易",
    "content": [
      "古冢狐，妖且老，化为妇人颜色好。",
      "头变云鬟面变妆，大尾曳作长红裳。",
      "徐徐行傍荒村路，日欲暮时人静处。",
      "或歌或舞或悲啼，翠眉不举花颜低。",
      "忽然一笑千万态，见者十人八九迷。",
      "假色迷人犹若是，真色迷人应过此。",
      "彼真此假俱迷人，人心恶假贵重真。",
      "狐假女妖害犹浅，一朝一夕迷人眼。",
      "女为狐媚害即深，日长月增溺人心。",
      "何况褒妲之色善蛊惑，能丧人家覆人国。",
      "君看为害浅深间，岂将假色同真色。"
    ]
  },
  {
    "volume": 427,
    "sequence": 26,
    "title": "黑潭龙－疾贪吏也",
    "author": "白居易",
    "content": [
      "黑潭水深黑如墨，传有神龙人不识。",
      "潭上架屋官立祠，龙不能神人神之。",
      "丰凶水旱与疾疫，乡里皆言龙所为。",
      "家家养豚漉清酒，朝祈暮赛依巫口。",
      "神之来兮风飘飘，纸钱动兮锦伞摇。",
      "神之去兮风亦静，香火灭兮杯盘冷。",
      "肉堆潭岸石，酒泼庙前草。",
      "不知龙神享几多，林鼠山狐长醉饱。",
      "狐何幸，豚何辜，年年杀豚将喂狐。",
      "狐假龙神食豚尽，九重泉底龙知无。"
    ]
  },
  {
    "volume": 427,
    "sequence": 27,
    "title": "天可度－恶诈人也",
    "author": "白居易",
    "content": [
      "天可度，地可量，唯有人心不可防。",
      "但见丹诚赤如血，谁知伪言巧似簧。",
      "劝君掩鼻君莫掩，使君夫妇为参商。",
      "劝君掇蜂君莫掇，使君父子成豺狼。",
      "海底鱼兮天上鸟，高可射兮深可钓。",
      "唯有人心相对时，咫尺之间不能料。",
      "君不见李义府之辈笑欣欣，笑中有刀潜杀人。",
      "阴阳神变皆可测，不测人间笑是瞋。"
    ]
  },
  {
    "volume": 427,
    "sequence": 28,
    "title": "秦吉了－哀冤民也",
    "author": "白居易",
    "content": [
      "秦吉了，出南中，彩毛青黑花颈红。",
      "耳聪心慧舌端巧，鸟语人言无不通。",
      "昨日长爪鸢，今朝大觜乌。",
      "鸢捎乳燕一窠覆，乌啄母鸡双眼枯。",
      "鸡号堕地燕惊去，然后拾卵攫其雏。",
      "岂无雕与鹗，嗉中肉饱不肯搏。",
      "亦有鸾鹤群，闲立高飏如不闻。",
      "秦吉了，人云尔是能言鸟，岂不见鸡燕之冤苦。",
      "吾闻凤凰百鸟主，尔竟不为凤凰之前致一言，安用噪噪闲言语。"
    ]
  },
  {
    "volume": 427,
    "sequence": 29,
    "title": "鸦九剑－思决壅也",
    "author": "白居易",
    "content": [
      "欧冶子死千年后，精灵闇授张鸦九。",
      "鸦九铸剑吴山中，天与日时神借功。",
      "金铁腾精火翻焰，踊跃求为镆铘剑。",
      "剑成未试十余年，有客持金买一观。",
      "谁知闭匣长思用，三尺青蛇不肯蟠。",
      "客有心，剑无口，客代剑言告鸦九。",
      "君勿矜我玉可切，君勿夸我钟可刜。",
      "不如持我决浮云，无令漫漫蔽白日。",
      "为君使无私之光及万物，蛰虫昭苏萌草出。"
    ]
  },
  {
    "volume": 427,
    "sequence": 30,
    "title": "采诗官－监前王乱亡之由也",
    "author": "白居易",
    "content": [
      "采诗官，采诗听歌导人言。",
      "言者无罪闻者诫，下流上通上下泰。",
      "周灭秦兴至隋氏，十代采诗官不置。",
      "郊庙登歌赞君美，乐府艳词悦君意。",
      "若求兴谕规刺言，万句千章无一字。",
      "不是章句无规刺，渐及朝廷绝讽议。",
      "诤臣杜口为冗员，谏鼓高悬作虚器。",
      "一人负扆常端默，百辟入门两自媚。",
      "夕郎所贺皆德音，春官每奏唯祥瑞。",
      "君之堂兮千里远，君之门兮九重閟。",
      "君耳唯闻堂上言，君眼不见门前事。",
      "贪吏害民无所忌，奸臣蔽君无所畏。",
      "君不见厉王胡亥之末年，群臣有利君无利。",
      "君兮君兮愿听此，欲开壅蔽达人情，先向歌诗求讽刺。"
    ]
  }
]