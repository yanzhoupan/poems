[
  {
    "volume": 517,
    "sequence": 1,
    "title": "南溪书院",
    "author": "杨发",
    "content": [
      "茅屋住来久，山深不置门。",
      "草生垂井口，花发接篱根。",
      "入院将雏鸟，攀萝抱子猿。",
      "曾逢异人说，风景似桃源。"
    ]
  },
  {
    "volume": 517,
    "sequence": 2,
    "title": "春园醉醒闲卧小斋",
    "author": "杨发",
    "content": [
      "酣醉送馀春，醒来恨更频。",
      "花残蜂蠹物，叶暗鸟欺人。",
      "帘闭高眠贵，斋空浩气新。",
      "从今北窗蝶，长是梦中身。"
    ]
  },
  {
    "volume": 517,
    "sequence": 3,
    "title": "小园秋兴",
    "author": "杨发",
    "content": [
      "谁言帝城里，独作野人居。",
      "石磴晴看叠，山苗晚自锄。",
      "相惭五秉粟，尚癖一车书。",
      "昔日扬雄宅，还无卿相舆。"
    ]
  },
  {
    "volume": 517,
    "sequence": 4,
    "title": "与诸公池上待月",
    "author": "杨发",
    "content": [
      "树密云萦岸，池遥水际空。",
      "芰开方吐镜，蘋动欲含风。",
      "渐映沙汀白，微分渚叶红。",
      "金波宜共赏，仙棹一宵同。"
    ]
  },
  {
    "volume": 517,
    "sequence": 5,
    "title": "檐雀",
    "author": "杨发",
    "content": [
      "弱羽怯孤飞，投檐幸所依。",
      "衔环唯报德，贺厦本知归。",
      "红觜休争顾，丹心自识机。",
      "从来攀凤足，生死恋光辉。"
    ]
  },
  {
    "volume": 517,
    "sequence": 6,
    "title": "残花（一作罗隐诗）",
    "author": "杨发",
    "content": [
      "已笑良时晚，仍悲别酒催。",
      "暖芳随日薄，残片逐风回。",
      "黛敛愁歌扇，妆残泣镜台。",
      "繁阴莫矜衒，终是共尘埃。"
    ]
  },
  {
    "volume": 517,
    "sequence": 7,
    "title": "山泉（一作李才江诗）",
    "author": "杨发",
    "content": [
      "半空飞下水，势去响如雷。",
      "静彻啼猿寺，高陵坐客台。",
      "耳同经剑阁，身若到天台。",
      "溅树吹成冻，邻祠触作灰。",
      "深中试榔栗，浅处落莓苔。",
      "半夜重城闭，潺湲枕底来。"
    ]
  },
  {
    "volume": 517,
    "sequence": 8,
    "title": "秋晚日少陵原游山泉之什",
    "author": "杨发",
    "content": [
      "喧浊侵肌性未沈，每来云外恣幽寻。",
      "尘衣更喜秋泉洁，倦迹方依竹洞深。",
      "暂过偶然应系分，有期终去但劳心。",
      "唯怜一夜空山月，似许他年伴独吟。"
    ]
  },
  {
    "volume": 517,
    "sequence": 9,
    "title": "秋晴独立南亭",
    "author": "杨发",
    "content": [
      "昼对南风独闭关，暗期幽鸟去仍还。",
      "如今有待终身贵，未若忘机尽日闲。",
      "心似蒙庄游物外，官惭许掾在人间。",
      "开襟自向清风笑，无限秋光为解颜。"
    ]
  },
  {
    "volume": 517,
    "sequence": 10,
    "title": "宿黄花馆",
    "author": "杨发",
    "content": [
      "孤馆萧条槐叶稀，暮蝉声隔水声微。",
      "年年为客路无尽，日日送人身未归。",
      "何处迷鸿离浦月，谁家愁妇捣霜衣。",
      "夜深不卧帘犹卷，数点残萤入户飞。"
    ]
  },
  {
    "volume": 517,
    "sequence": 11,
    "title": "南野逢田客",
    "author": "杨发",
    "content": [
      "桑柘悠悠水蘸堤，晚风晴景不妨犁。",
      "高机犹织卧蚕子，下坂未饥逢饲妻。",
      "杏色满林羊酪熟，麦凉浮垄雉媒低。",
      "生时自乐死由命，万事在天管不迷。"
    ]
  },
  {
    "volume": 517,
    "sequence": 12,
    "title": "东斋夜宴酬绍之起居见赠",
    "author": "杨发",
    "content": [
      "龙门八上不知津，唯有君心困益亲。",
      "白社追游名自远，青袍相映道逾新。",
      "十年江海鱼缄尽，一夜笙歌凤吹频。",
      "渐老旧交情更重，莫将美酒负良辰。"
    ]
  },
  {
    "volume": 517,
    "sequence": 13,
    "title": "玩残花",
    "author": "杨发",
    "content": [
      "十日浓芳一岁程，东风初急眼偏明。",
      "低枝似泥幽人醉，莫道无情似有情。"
    ]
  },
  {
    "volume": 517,
    "sequence": 14,
    "title": "咏蛙",
    "author": "杨收",
    "content": [
      "兔边分玉树，龙底耀铜仪。",
      "会当同鼓吹，不复问官私。"
    ]
  },
  {
    "volume": 517,
    "sequence": 15,
    "title": "笔",
    "author": "杨收",
    "content": [
      "虽匪囊中物，何坚不可钻。",
      "一朝操政柄，定使冠三端。"
    ]
  },
  {
    "volume": 517,
    "sequence": 16,
    "title": "嘲吴人观者",
    "author": "杨收",
    "content": [
      "尔幸无羸角，何用触吾藩。",
      "若是升堂者，还应自得门。"
    ]
  },
  {
    "volume": 517,
    "sequence": 17,
    "title": "甲子岁书事（时会昌四年，讨刘稹也）",
    "author": "杨乘",
    "content": [
      "竖子未鼎烹，大君尚旰食。",
      "风雷随出师，云霞有战色。",
      "犒功椎万牛，募勇悬千帛。",
      "武士日曳柴，飞将兢执馘。",
      "喜气迎捷书，欢声送羽檄。",
      "天兵日雄强，桀犬稍离析。",
      "贼臂既已断，贼喉既已扼。",
      "乐祸但鲸鲵，同恶为肘腋。",
      "小大势难侔，逆顺初不敌。",
      "违命固天亡，恃险乖长策。",
      "虿毒久萌牙，狼顾非日夕。",
      "礼貌忽骄狂，疏奏遂指斥。",
      "动众岂佳兵，含忍恐无益。",
      "鸿恩既已孤，小效不足惜。",
      "腐儒一铅刀，投笔时感激。",
      "帝阍不敢干，恓恓坐长画。"
    ]
  },
  {
    "volume": 517,
    "sequence": 18,
    "title": "南徐春日怀古",
    "author": "杨乘",
    "content": [
      "六代骄奢地，三春物象繁。",
      "灵湖通涨海，天堑隔中原。",
      "晓渡高帆驶，阴风巨舰翻。",
      "旌旗西日落，戈甲夏云屯。",
      "豹变资陈武，龙飞拥晋元。",
      "风流前事尽，文物旧仪存。",
      "邪侮尝移润，忠贞几度冤。",
      "兴亡山兀兀，今古水浑浑。",
      "露滴蜂偷蕊，莺啼日到轩。",
      "酒肠堆曲糵，诗思绕乾坤。",
      "愁梦全无蝶，离忧每愧萱。",
      "形骸劳大块，玉石任炎昆。",
      "出处宁由己，升沈未足言。",
      "且应中圣乐，坐起任昏昏。"
    ]
  },
  {
    "volume": 517,
    "sequence": 19,
    "title": "吴中书事",
    "author": "杨乘",
    "content": [
      "十万人家天堑东，管弦台榭满春风。",
      "名归范蠡五湖上，国破西施一笑中。",
      "香径自生兰叶小，响廊深映月华空。",
      "尊前多暇但怀古，尽日愁吟谁与同。"
    ]
  },
  {
    "volume": 517,
    "sequence": 20,
    "title": "建邺怀古",
    "author": "杨乘",
    "content": [
      "故城故垒满江濆，尽是干戈旧苦辛。",
      "见此即须知帝力，生来便作太平人。"
    ]
  },
  {
    "volume": 517,
    "sequence": 21,
    "title": "榜句",
    "author": "杨乘",
    "content": [
      "伶俜乖拙两何如，昼泥琴声夜泥书。",
      "数拍胡笳弹未熟，故人新命画胡车。"
    ]
  },
  {
    "volume": 517,
    "sequence": 22,
    "title": "题杨收相公宅",
    "author": "尹璞",
    "content": [
      "祸福从来路不遥，偶然平地上烟霄。",
      "烟霄未稳还平地，门对孤峰占寂寥。"
    ]
  }
]