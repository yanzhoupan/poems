[
  {
    "volume": 431,
    "sequence": 1,
    "title": "长庆二年七月自中书舍人出守杭州，路次蓝溪作",
    "author": "白居易",
    "content": [
      "太原一男子，自顾庸且鄙。",
      "老逢不次恩，洗拔出泥滓。",
      "既居可言地，愿助朝廷理。",
      "伏阁三上章，戆愚不称旨。",
      "圣人存大体，优贷容不死。",
      "凤诏停舍人，鱼书除刺史。",
      "冥怀齐宠辱，委顺随行止。",
      "我自得此心，于兹十年矣。",
      "余杭乃名郡，郡郭临江汜。",
      "已想海门山，潮声来入耳。",
      "昔予贞元末，羁旅曾游此。",
      "甚觉太守尊，亦谙鱼酒美。",
      "因生江海兴，每羡沧浪水。",
      "尚拟拂衣行，况今兼禄仕。",
      "青山峰峦接，白日烟尘起。",
      "东道既不通，改辕遂南指。",
      "自秦穷楚越，浩荡五千里。",
      "闻有贤主人，而多好山水。",
      "是行颇为惬，所历良可纪。",
      "策马度蓝溪，胜游从此始。"
    ]
  },
  {
    "volume": 431,
    "sequence": 2,
    "title": "初出城留别",
    "author": "白居易",
    "content": [
      "朝从紫禁归，暮出青门去。",
      "勿言城东陌，便是江南路。",
      "扬鞭簇车马，挥手辞亲故。",
      "我生本无乡，心安是归处。"
    ]
  },
  {
    "volume": 431,
    "sequence": 3,
    "title": "过骆山人野居小池（骆生弃官居此二十馀年）",
    "author": "白居易",
    "content": [
      "茅覆环堵亭，泉添方丈沼。",
      "红芳照水荷，白颈观鱼鸟。",
      "拳石苔苍翠，尺波烟杳渺。",
      "但问有意无，勿论池大小。",
      "门前车马路，奔走无昏晓。",
      "名利驱人心，贤愚同扰扰。",
      "善哉骆处士，安置身心了。",
      "何乃独多君，丘园居者少。"
    ]
  },
  {
    "volume": 431,
    "sequence": 4,
    "title": "宿清源寺",
    "author": "白居易",
    "content": [
      "往谪浔阳去，夜憩辋溪曲。",
      "今为钱塘行，重经兹寺宿。",
      "尔来几何岁，溪草二八绿。",
      "不见旧房僧，苍然新树木。",
      "虚空走日月，世界迁陵谷。",
      "我生寄其间，孰能逃倚伏。",
      "随缘又南去，好住东廊竹。"
    ]
  },
  {
    "volume": 431,
    "sequence": 5,
    "title": "宿蓝溪对月（一作宿蓝桥题月）",
    "author": "白居易",
    "content": [
      "昨夜凤池头，今夜蓝溪口。",
      "明月本无心，行人自回首。",
      "新秋松影下，半夜钟声后。",
      "清影不宜昏，聊将茶代酒。"
    ]
  },
  {
    "volume": 431,
    "sequence": 6,
    "title": "自秦望赴五松驿，马上偶睡，睡觉成吟",
    "author": "白居易",
    "content": [
      "长途发已久，前馆行未至。",
      "体倦目已昏，瞌然遂成睡。",
      "右袂尚垂鞭，左手暂委辔。",
      "忽觉问仆夫，才行百步地。",
      "形神分处所，迟速相乖异。",
      "马上几多时，梦中无限事。",
      "诚哉达人语，百龄同一寐。"
    ]
  },
  {
    "volume": 431,
    "sequence": 7,
    "title": "邓州路中作",
    "author": "白居易",
    "content": [
      "萧萧谁家村，秋梨叶半坼。",
      "漠漠谁家园，秋韭花初白。",
      "路逢故里物，使我嗟行役。",
      "不归渭北村，又作江南客。",
      "去乡徒自苦，济世终无益。",
      "自问波上萍，何如涧中石。"
    ]
  },
  {
    "volume": 431,
    "sequence": 8,
    "title": "朱藤杖紫骢吟",
    "author": "白居易",
    "content": [
      "拄上山之上，骑下山之下。",
      "江州去日朱藤杖，忠州归日紫骢马。",
      "天生二物济我穷，我生合是栖栖者。"
    ]
  },
  {
    "volume": 431,
    "sequence": 9,
    "title": "桐树馆重题",
    "author": "白居易",
    "content": [
      "阶前下马时，梁上题诗处。",
      "惨澹病使君，萧疏老松树。",
      "自嗟还自哂，又向杭州去。"
    ]
  },
  {
    "volume": 431,
    "sequence": 10,
    "title": "过紫霞兰若",
    "author": "白居易",
    "content": [
      "我爱此山头，及此三登历。",
      "紫霞旧精舍，寥落空泉石。",
      "朝市日喧隘，云林长悄寂。",
      "犹存住寺僧，肯有归山客。"
    ]
  },
  {
    "volume": 431,
    "sequence": 11,
    "title": "感旧纱帽（帽即故李侍郎所赠）",
    "author": "白居易",
    "content": [
      "昔君乌纱帽，赠我白头翁。",
      "帽今在顶上，君已归泉中。",
      "物故犹堪用，人亡不可逢。",
      "岐山今夜月，坟树正秋风。"
    ]
  },
  {
    "volume": 431,
    "sequence": 12,
    "title": "思竹窗",
    "author": "白居易",
    "content": [
      "不忆西省松，不忆南宫菊。",
      "惟忆新昌堂，萧萧北窗竹。",
      "窗间枕簟在，来后何人宿。"
    ]
  },
  {
    "volume": 431,
    "sequence": 13,
    "title": "马上作",
    "author": "白居易",
    "content": [
      "处世非不遇，荣身颇有余。",
      "勋为上柱国，爵乃朝大夫。",
      "自问有何才，两入承明庐。",
      "又问有何政，再驾朱轮车。",
      "矧予东山人，自惟朴且疏。",
      "弹琴复有酒，且慕嵇阮徒。",
      "暗被乡里荐，误上贤能书。",
      "一列朝士籍，遂为世网拘。",
      "高有罾缴忧，下有陷阱虞。",
      "每觉宇宙窄，未尝心体舒。",
      "蹉跎二十年，颔下生白须。",
      "何言左迁去，尚获专城居。",
      "杭州五千里，往若投渊鱼。",
      "虽未脱簪组，且来泛江湖。",
      "吴中多诗人，亦不少酒酤。",
      "高声咏篇什，大笑飞杯盂。",
      "五十未全老，尚可且欢娱。",
      "用兹送日月，君以为何如。",
      "秋风起江上，白日落路隅。",
      "回首语五马，去矣勿踟蹰。"
    ]
  },
  {
    "volume": 431,
    "sequence": 14,
    "title": "秋蝶",
    "author": "白居易",
    "content": [
      "秋花紫蒙蒙，秋蝶黄茸茸。",
      "花低蝶新小，飞戏丛西东。",
      "日暮凉风来，纷纷花落丛。",
      "夜深白露冷，蝶已死丛中。",
      "朝生夕俱死，气类各相从。",
      "不见千年鹤，多栖百丈松。"
    ]
  },
  {
    "volume": 431,
    "sequence": 15,
    "title": "登商山最高顶",
    "author": "白居易",
    "content": [
      "高高此山顶，四望唯烟云。",
      "下有一条路，通达楚与秦。",
      "或名诱其心，或利牵其身。",
      "乘者及负者，来去何云云。",
      "我亦斯人徒，未能出嚣尘。",
      "七年三往复，何得笑他人。"
    ]
  },
  {
    "volume": 431,
    "sequence": 16,
    "title": "枯桑",
    "author": "白居易",
    "content": [
      "道傍老枯树，枯来非一朝。",
      "皮黄外尚活，心黑中先焦。",
      "有似多忧者，非因外火烧。"
    ]
  },
  {
    "volume": 431,
    "sequence": 17,
    "title": "山路偶兴",
    "author": "白居易",
    "content": [
      "筋力未全衰，仆马不至弱。",
      "又多山水趣，心赏非寂寞。",
      "扪萝上烟岭，蹋石穿云壑。",
      "谷鸟晚仍啼，洞花秋不落。",
      "提笼复携榼，遇胜时停泊。",
      "泉憩茶数瓯，岚行酒一酌。",
      "独吟还独啸，此兴殊未恶。",
      "假使在城时，终年有何乐。"
    ]
  },
  {
    "volume": 431,
    "sequence": 18,
    "title": "山雉",
    "author": "白居易",
    "content": [
      "五步一啄草，十步一饮水。",
      "适性遂其生，时哉山梁雉。",
      "梁上无罾缴，梁下无鹰鹯。",
      "雌雄与群雏，皆得终天年。",
      "嗟嗟笼下鸡，及彼池中雁。",
      "既有稻粱恩，必有牺牲患。"
    ]
  },
  {
    "volume": 431,
    "sequence": 19,
    "title": "初下汉江舟中作，寄两省给舍",
    "author": "白居易",
    "content": [
      "秋水淅红粒，朝烟烹白鳞。",
      "一食饱至夜，一卧安达晨。",
      "晨无朝谒劳，夜无直宿勤。",
      "不知两掖客，何似扁舟人。",
      "尚想到郡日，且称守土臣。",
      "犹须副忧寄，恤隐安疲民。",
      "期年庶报政，三年当退身。",
      "终使沧浪水，濯吾缨上尘。"
    ]
  },
  {
    "volume": 431,
    "sequence": 20,
    "title": "自蜀江至洞庭湖口有感而作",
    "author": "白居易",
    "content": [
      "江从西南来，浩浩无旦夕。",
      "长波逐若泻，连山凿如劈。",
      "千年不壅溃，万姓无垫溺。",
      "不尔民为鱼，大哉禹之绩。",
      "导岷既艰远，距海无咫尺。",
      "胡为不讫功，余水斯委积。",
      "洞庭与青草，大小两相敌。",
      "混合万丈深，淼茫千里白。",
      "每岁秋夏时，浩大吞七泽。",
      "水族窟穴多，农人土地窄。",
      "我今尚嗟叹，禹岂不爱惜。",
      "邈未究其由，想古观遗迹。",
      "疑此苗人顽，恃险不终役。",
      "帝亦无奈何，留患与今昔。",
      "水流天地内，如身有血脉。",
      "滞则为疽疣，治之在针石。",
      "安得禹复生，为唐水官伯。",
      "手提倚天剑，重来亲指画。",
      "疏河似翦纸，决壅同裂帛。",
      "渗作膏腴田，蹋平鱼鳖宅。",
      "龙宫变闾里，水府生禾麦。",
      "坐添百万户，书我司徒籍。"
    ]
  },
  {
    "volume": 431,
    "sequence": 21,
    "title": "初领郡政衙退登东楼作（自此后诗到杭州后作）",
    "author": "白居易",
    "content": [
      "鳏茕心所念，简牍手自操。",
      "何言符竹贵，未免州县劳。",
      "赖是余杭郡，台榭绕官曹。",
      "凌晨亲政事，向晚恣游遨。",
      "山冷微有雪，波平未生涛。",
      "水心如镜面，千里无纤毫。",
      "直下江最阔，近东楼更高。",
      "烦襟与滞念，一望皆遁逃。"
    ]
  },
  {
    "volume": 431,
    "sequence": 22,
    "title": "清调吟",
    "author": "白居易",
    "content": [
      "索索风戒寒，沈沈日藏耀。",
      "劝君饮浊醪，听我吟清调。",
      "芳节变穷阴，朝光成夕照。",
      "与君生此世，不合长年少。",
      "今晨从此过，明日安能料。",
      "若不结跏禅，即须开口笑。"
    ]
  },
  {
    "volume": 431,
    "sequence": 23,
    "title": "狂歌词",
    "author": "白居易",
    "content": [
      "明月照君席，白露沾我衣。",
      "劝君酒杯满，听我狂歌词。",
      "五十已后衰，二十已前痴。",
      "昼夜又分半，其间几何时。",
      "生前不欢乐，死后有余赀。",
      "焉用黄墟下，珠衾玉匣为。"
    ]
  },
  {
    "volume": 431,
    "sequence": 24,
    "title": "郡亭",
    "author": "白居易",
    "content": [
      "平旦起视事，亭午卧掩关。",
      "除亲簿领外，多在琴书前。",
      "况有虚白亭，坐见海门山。",
      "潮来一凭槛，宾至一开筵。",
      "终朝对云水，有时听管弦。",
      "持此聊过日，非忙亦非闲。",
      "山林太寂寞，朝阙空喧烦。",
      "唯兹郡阁内，嚣静得中间。"
    ]
  },
  {
    "volume": 431,
    "sequence": 25,
    "title": "咏怀",
    "author": "白居易",
    "content": [
      "昔为凤阁郎，今为二千石。",
      "自觉不如今，人言不如昔。",
      "昔虽居近密，终日多忧惕。",
      "有诗不敢吟，有酒不敢吃。",
      "今虽在疏远，竟岁无牵役。",
      "饱食坐终朝，长歌醉通夕。",
      "人生百年内，疾速如过隙。",
      "先务身安闲，次要心欢适。",
      "事有得而失，物有损而益。",
      "所以见道人，观心不观迹。"
    ]
  },
  {
    "volume": 431,
    "sequence": 26,
    "title": "立春后五日",
    "author": "白居易",
    "content": [
      "立春后五日，春态纷婀娜。",
      "白日斜渐长，碧云低欲堕。",
      "残冰坼玉片，新萼排红颗。",
      "遇物尽欣欣，爱春非独我。",
      "迎芳后园立，就暖前檐坐。",
      "还有惆怅心，欲别红炉火。"
    ]
  },
  {
    "volume": 431,
    "sequence": 27,
    "title": "郡中即事",
    "author": "白居易",
    "content": [
      "漫漫潮初平，熙熙春日至。",
      "空阔远江山，晴明好天气。",
      "外有适意物，中无系心事。",
      "数篇对竹吟，一杯望云醉。",
      "行携杖扶力，卧读书取睡。",
      "久养病形骸，深谙闲气味。",
      "遥思九城陌，扰扰趋名利。",
      "今朝是双日，朝谒多轩骑。",
      "宠者防悔尤，权者怀忧畏。",
      "为报高车盖，恐非真富贵。"
    ]
  },
  {
    "volume": 431,
    "sequence": 28,
    "title": "郡斋暇日辱常州陈郎中使君早春晚坐水西馆书事诗…酬之",
    "author": "白居易",
    "content": [
      "新年多暇日，晏起褰帘坐。",
      "睡足心更慵，日高头未裹。",
      "徐倾下药酒，稍爇煎茶火。",
      "谁伴寂寥身，无弦琴在左。",
      "遥思毗陵馆，春深物袅娜。",
      "波拂黄柳梢，风摇白梅朵。",
      "衙门排晓戟，铃阁开朝锁。",
      "太守水西来，朱衣垂素舸。",
      "良辰不易得，佳会无由果。",
      "五马正相望，双鱼忽前堕。",
      "鱼中获瑰宝，持玩何磊砢。",
      "一百六十言，字字灵珠颗。",
      "上申心款曲，下叙时坎坷。",
      "才富不如君，道孤还似我。",
      "敢辞官远慢，且贵身安妥。",
      "忽复问荣枯，冥心无不可。"
    ]
  },
  {
    "volume": 431,
    "sequence": 29,
    "title": "官舍",
    "author": "白居易",
    "content": [
      "高树换新叶，阴阴覆地隅。",
      "何言太守宅，有似幽人居。",
      "太守卧其下，闲慵两有余。",
      "起尝一瓯茗，行读一卷书。",
      "早梅结青实，残樱落红珠。",
      "稚女弄庭果，嬉戏牵人裾。",
      "是日晚弥静，巢禽下相呼。",
      "啧啧护儿鹊，哑哑母子乌。",
      "岂唯云鸟尔，吾亦引吾雏。"
    ]
  },
  {
    "volume": 431,
    "sequence": 30,
    "title": "吾雏",
    "author": "白居易",
    "content": [
      "吾雏字阿罗，阿罗才七龄。",
      "嗟吾不才子，怜尔无弟兄。",
      "抚养虽骄騃，性识颇聪明。",
      "学母画眉样，效吾咏诗声。",
      "我齿今欲堕，汝齿昨始生。",
      "我头发尽落，汝顶髻初成。",
      "老幼不相待，父衰汝孩婴。",
      "缅想古人心，慈爱亦不轻。",
      "蔡邕念文姬，于公叹缇萦。",
      "敢求得汝力，但未忘父情。"
    ]
  },
  {
    "volume": 431,
    "sequence": 31,
    "title": "题小桥前新竹招客",
    "author": "白居易",
    "content": [
      "雁齿小红桥，垂檐低白屋。",
      "桥前何所有，苒苒新生竹。",
      "皮开坼褐锦，节露抽青玉。",
      "筠翠如可餐，粉霜不忍触。",
      "闲吟声未已，幽玩心难足。",
      "管领好风烟，轻欺凡草木。",
      "谁能有月夜，伴我林中宿。",
      "为君倾一杯，狂歌竹枝曲。"
    ]
  },
  {
    "volume": 431,
    "sequence": 32,
    "title": "病中逢秋，招客夜酌",
    "author": "白居易",
    "content": [
      "不见诗酒客，卧来半月余。",
      "合和新药草，寻检旧方书。",
      "晚霁烟景度，早凉窗户虚。",
      "雪生衰鬓久，秋入病心初。",
      "卧簟蕲竹冷，风襟邛葛疏。",
      "夜来身校健，小饮复何如。"
    ]
  },
  {
    "volume": 431,
    "sequence": 33,
    "title": "食饱",
    "author": "白居易",
    "content": [
      "食饱拂枕卧，睡足起闲吟。",
      "浅酌一杯酒，缓弹数弄琴。",
      "既可畅情性，亦足傲光阴。",
      "谁知利名尽，无复长安心。"
    ]
  },
  {
    "volume": 431,
    "sequence": 34,
    "title": "严十八郎中在郡日改制东南楼因名清辉未立标榜…寄严",
    "author": "白居易",
    "content": [
      "严郎置兹楼，立名曰清辉。",
      "未及署花榜，遽征还粉闱。",
      "去来三四年，尘土登者稀。",
      "今春新太守，洒扫施帘帏。",
      "院柳烟婀娜，檐花雪霏微。",
      "看山倚前户，待月阐东扉。",
      "碧窗戛瑶瑟，朱栏飘舞衣。",
      "烧香卷幕坐，风燕双双飞。",
      "君作不得住，我来幸因依。",
      "始知天地间，灵境有所归。"
    ]
  },
  {
    "volume": 431,
    "sequence": 35,
    "title": "南亭对酒送春",
    "author": "白居易",
    "content": [
      "含桃实已落，红薇花尚熏。",
      "冉冉三月尽，晚莺城上闻。",
      "独持一杯酒，南亭送残春。",
      "半酣忽长歌，歌中何所云。",
      "云我五十馀，未是苦老人。",
      "刺史二千石，亦不为贱贫。",
      "天下三品官，多老于我身。",
      "同年登第者，零落无一分。",
      "亲故半为鬼，僮仆多见孙。",
      "念此聊自解，逢酒且欢欣。"
    ]
  },
  {
    "volume": 431,
    "sequence": 36,
    "title": "玩新庭树，因咏所怀",
    "author": "白居易",
    "content": [
      "霭霭四月初，新树叶成阴。",
      "动摇风景丽，盖覆庭院深。",
      "下有无事人，竟日此幽寻。",
      "岂惟玩时物，亦可开烦襟。",
      "时与道人语，或听诗客吟。",
      "度春足芳色，入夜多鸣禽。",
      "偶得幽闲境，遂忘尘俗心。",
      "始知真隐者，不必在山林。"
    ]
  },
  {
    "volume": 431,
    "sequence": 37,
    "title": "仲夏斋戒月",
    "author": "白居易",
    "content": [
      "仲夏斋戒月，三旬断腥膻。",
      "自觉心骨爽，行起身翩翩。",
      "始知绝粒人，四体更轻便。",
      "初能脱病患，久必成神仙。",
      "御寇驭泠风，赤松游紫烟。",
      "常疑此说谬，今乃知其然。",
      "我今过半百，气衰神不全。",
      "已垂两鬓丝，难补三丹田。",
      "但减荤血味，稍结清净缘。",
      "脱巾且修养，聊以终天年。"
    ]
  },
  {
    "volume": 431,
    "sequence": 38,
    "title": "除官去未间",
    "author": "白居易",
    "content": [
      "除官去未间，半月恣游讨。",
      "朝寻霞外寺，暮宿波上岛。",
      "新树少于松，平湖半连草。",
      "跻攀有次第，赏玩无昏早。",
      "有时骑马醉，兀兀冥天造。",
      "穷通与生死，其奈吾怀抱。",
      "江山信为美，齿发行将老。",
      "在郡诚未厌，归乡去亦好。"
    ]
  },
  {
    "volume": 431,
    "sequence": 39,
    "title": "三年为刺史二首",
    "author": "白居易",
    "content": [
      "三年为刺史，无政在人口。",
      "唯向城郡中，题诗十余首。",
      "惭非甘棠咏，岂有思人不。",
      "三年为刺史，饮冰复食檗。",
      "唯向天竺山，取得两片石。",
      "此抵有千金，无乃伤清白。"
    ]
  },
  {
    "volume": 431,
    "sequence": 40,
    "title": "别萱桂",
    "author": "白居易",
    "content": [
      "使君竟不住，萱桂徒栽种。",
      "桂有留人名，萱无忘忧用。",
      "不如江畔月，步步来相送。"
    ]
  },
  {
    "volume": 431,
    "sequence": 41,
    "title": "自馀杭归宿淮口作",
    "author": "白居易",
    "content": [
      "为郡已多暇，犹少勤吏职。",
      "罢郡更安闲，无所劳心力。",
      "舟行明月下，夜泊清淮北。",
      "岂止吾一身，举家同燕息。",
      "三年请禄俸，颇有余衣食。",
      "乃至僮仆间，皆无冻馁色。",
      "行行弄云水，步步近乡国。",
      "妻子在我前，琴书在我侧。",
      "此外吾不知，于焉心自得。"
    ]
  },
  {
    "volume": 431,
    "sequence": 42,
    "title": "舟中李山人访宿",
    "author": "白居易",
    "content": [
      "日暮舟悄悄，烟生水沈沈。",
      "何以延宿客，夜酒与秋琴。",
      "来客道门子，来自嵩高岑。",
      "轩轩举云貌，豁豁开清襟。",
      "得意言语断，入玄滋味深。",
      "默然相顾哂，心适而忘心。"
    ]
  },
  {
    "volume": 431,
    "sequence": 43,
    "title": "洛下卜居",
    "author": "白居易",
    "content": [
      "三年典郡归，所得非金帛。",
      "天竺石两片，华亭鹤一支。",
      "饮啄供稻粱，包裹用茵席。",
      "诚知是劳费，其奈心爱惜。",
      "远从余杭郭，同到洛阳陌。",
      "下担拂云根，开笼展霜翮。",
      "贞姿不可杂，高性宜其适。",
      "遂就无尘坊，仍求有水宅。",
      "东南得幽境，树老寒泉碧。",
      "池畔多竹阴，门前少人迹。",
      "未请中庶禄，且脱双骖易。",
      "岂独为身谋，安吾鹤与石。"
    ]
  },
  {
    "volume": 431,
    "sequence": 44,
    "title": "洛中偶作（自此后在东都作）",
    "author": "白居易",
    "content": [
      "五年职翰林，四年莅浔阳。",
      "一年巴郡守，半年南宫郎。",
      "二年直纶阁，三年刺史堂。",
      "凡此十五载，有诗千余章。",
      "境兴周万象，土风备四方。",
      "独无洛中作，能不心悢悢。",
      "今为青宫长，始来游此乡。",
      "裴回伊涧上，睥睨嵩少傍。",
      "遇物辄一咏，一咏倾一觞。",
      "笔下成释憾，卷中同补亡。",
      "往往顾自哂，眼昏须鬓苍。",
      "不知老将至，犹自放诗狂。"
    ]
  },
  {
    "volume": 431,
    "sequence": 45,
    "title": "赠苏少府",
    "author": "白居易",
    "content": [
      "籍甚二十年，今日方款颜。",
      "相送嵩洛下，论心杯酒间。",
      "河亚懒出入，府寮多闭关。",
      "苍发彼此老，白日寻常闲。",
      "朝从携手出，暮思联骑还。",
      "何当挈一榼，同宿龙门山。"
    ]
  },
  {
    "volume": 431,
    "sequence": 46,
    "title": "移家入新宅",
    "author": "白居易",
    "content": [
      "移家入新宅，罢郡有馀赀。",
      "既可避燥湿，复免忧寒饥。",
      "疾平未还假，官闲得分司。",
      "幸有俸禄在，而无职役羁。",
      "清旦盥漱毕，开轩卷帘帏。",
      "家人及鸡犬，随我亦熙熙。",
      "取兴或寄酒，放情不过诗。",
      "何必苦修道，此即是无为。",
      "外累信已遣，中怀时有思。",
      "有思一何远，默坐低双眉。",
      "十载囚窜客，万时征戍儿。",
      "春朝锁笼鸟，冬夜支床龟。",
      "驿马走四蹄，痛酸无歇期。",
      "硙牛封两目，昏闭何人知。",
      "谁能脱放去，四散任所之。",
      "各得适其性，如吾今日时。"
    ]
  },
  {
    "volume": 431,
    "sequence": 47,
    "title": "琴",
    "author": "白居易",
    "content": [
      "置琴曲几上，慵坐但含情。",
      "何烦故挥弄，风弦自有声。"
    ]
  },
  {
    "volume": 431,
    "sequence": 48,
    "title": "鹤",
    "author": "白居易",
    "content": [
      "人各有所好，物固无常宜。",
      "谁谓尔能舞，不如闲立时。"
    ]
  },
  {
    "volume": 431,
    "sequence": 49,
    "title": "自咏",
    "author": "白居易",
    "content": [
      "夜镜隐白发，朝酒发红颜。",
      "可怜假年少，自笑须臾间。",
      "朱砂贱如土，不解烧为丹。",
      "玄鬓化为雪，未闻休得官。",
      "咄哉个丈夫，心性何堕顽。",
      "但遇诗与酒，便忘寝与餐。",
      "高声发一吟，似得诗中仙。",
      "引满饮一盏，尽忘身外缘。",
      "昔有醉先生，席地而幕天。",
      "于今居处在，许我当中眠。",
      "眠罢又一酌，酌罢又一篇。",
      "回面顾妻子，生计方落然。",
      "诚知此事非，又过知非年。",
      "岂不欲自改，改即心不安。",
      "且向安处去，其余皆老闲。"
    ]
  },
  {
    "volume": 431,
    "sequence": 50,
    "title": "林下闲步，寄皇甫庶子",
    "author": "白居易",
    "content": [
      "扶杖起病初，策马力未任。",
      "既懒出门去，亦无客来寻。",
      "以此遂成闲，闲步绕园林。",
      "天晓烟景澹，树寒鸟雀深。",
      "一酌池上酒，数声竹间吟。",
      "寄言东曹长，当知幽独心。"
    ]
  },
  {
    "volume": 431,
    "sequence": 51,
    "title": "晏起",
    "author": "白居易",
    "content": [
      "鸟鸣庭树上，日照屋檐时。",
      "老去慵转极，寒来起尤迟。",
      "厚薄被适性，高低枕得宜。",
      "神安体稳暖，此味何人知。",
      "睡足仰头坐，兀然无所思。",
      "如未凿七窍，若都遗四肢。",
      "缅想长安客，早朝霜满衣。",
      "彼此各自适，不知谁是非。"
    ]
  },
  {
    "volume": 431,
    "sequence": 52,
    "title": "池畔二首",
    "author": "白居易",
    "content": [
      "结构池西廊，疏理池东树。",
      "此意人不知，欲为待月处。",
      "持刀密竹□，竹少风来多。",
      "此意人不会，欲令池有波。"
    ]
  },
  {
    "volume": 431,
    "sequence": 53,
    "title": "春葺新居",
    "author": "白居易",
    "content": [
      "江州司马日，忠州刺史时。",
      "栽松满后院，种柳荫前墀。",
      "彼皆非吾土，栽种尚忘疲。",
      "况兹是我宅，葺艺固其宜。",
      "平旦领仆使，乘春亲指挥。",
      "移花夹暖室，徙竹覆寒池。",
      "池水变绿色，池芳动清辉。",
      "寻芳弄水坐，尽日心熙熙。",
      "一物苟可适，万缘都若遗。",
      "设如宅门外，有事吾不知。"
    ]
  },
  {
    "volume": 431,
    "sequence": 54,
    "title": "赠言",
    "author": "白居易",
    "content": [
      "捧籝献千金，彼金何足道。",
      "临觞赠一言，此言真可宝。",
      "流光我已晚，适意君不早。",
      "况君春风面，柔促如芳草。",
      "二十方长成，三十向衰老。",
      "镜中桃李色，不得十年好。",
      "胡为坐脉脉，不肯倾怀抱。"
    ]
  },
  {
    "volume": 431,
    "sequence": 55,
    "title": "泛春池",
    "author": "白居易",
    "content": [
      "白蘋湘渚曲，绿筱剡溪口。",
      "各在天一涯，信美非吾有。",
      "何如此庭内，水竹交左右。",
      "霜竹百千竿，烟波六七亩。",
      "泓澄动阶砌，澹泞映户牖。",
      "蛇皮细有纹，镜面清无垢。",
      "主人过桥来，双童扶一叟。",
      "恐污清泠波，尘缨先抖擞。",
      "波上一叶舟，舟中一尊酒。",
      "酒开舟不系，去去随所偶。",
      "或绕蒲浦前，或泊桃岛后。",
      "未拨落杯花，低冲拂面柳。",
      "半酣迷所在，倚榜兀回首。",
      "不知此何处，复是人寰否。",
      "谁知始疏凿，几主相传受。",
      "杨家去云远，田氏将非久。",
      "天与爱水人，终焉落吾手。"
    ]
  }
]