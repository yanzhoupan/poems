[
  {
    "volume": 778,
    "sequence": 1,
    "title": "题季子庙",
    "author": "李季华",
    "content": [
      "季子让社稷，又能听国风。",
      "宁知千载后，蘋藻冷祠宫。"
    ]
  },
  {
    "volume": 778,
    "sequence": 2,
    "title": "听琴",
    "author": "王玄",
    "content": [
      "拂尘开按匣，何事独颦眉。",
      "古调俗不乐，正声君自知。"
    ]
  },
  {
    "volume": 778,
    "sequence": 3,
    "title": "失鹭鹚",
    "author": "李归唐",
    "content": [
      "惜养来来岁月深，笼开不见意沈吟。",
      "也知只在秋江上，明月芦花何处寻。"
    ]
  },
  {
    "volume": 778,
    "sequence": 4,
    "title": "铜雀妓",
    "author": "朱光弼",
    "content": [
      "魏王铜雀妓，日暮管弦清。",
      "一见西陵树，心悲舞不成。"
    ]
  },
  {
    "volume": 778,
    "sequence": 5,
    "title": "宫词",
    "author": "朱光弼",
    "content": [
      "梦里君王近，宫中河汉高。",
      "秋风能再热，团扇不辞劳。"
    ]
  },
  {
    "volume": 778,
    "sequence": 6,
    "title": "惆怅诗九首",
    "author": "顾甄远",
    "content": [
      "魂黯黯兮情脉脉，帘风清兮窗月白。",
      "梦惊枕上炉烬销，不见蕊珠宫里客。",
      "禁漏声稀蟾魄冷，纱厨筠簟波光净。",
      "独坐愁吟暗断魂，满窗风动芭蕉影。",
      "别恨离肠空恻恻，风动虚轩池水白。",
      "莫言灵圃步难寻，有心终效偷桃客。",
      "愁遇人间好风景，焦桐韵满华堂静。",
      "鉴鸾钗燕恨何穷，忍向银床空抱影。",
      "绿槐影里傍青楼，陌上行人空举头。",
      "烟水露花无处问，摇鞭凝睇不胜愁。",
      "役尽心神销尽骨，恩情未断忽分离。",
      "平生此恨无言处，只有衣襟泪得知。",
      "浓醪艳唱愁难破，骨瘦魂消病已成。",
      "若为多罗年少死，始甘人道有风情。",
      "泪满罗衣酒满卮，一声歌断怨伤离。",
      "如今两地心中事，直是瞿昙也不知。",
      "横泥杯觞醉复醒，愁牵时有小诗成。",
      "早知惹得千般恨，悔不天生解薄情。"
    ]
  },
  {
    "volume": 778,
    "sequence": 7,
    "title": "登清居台",
    "author": "魏峦",
    "content": [
      "迤逦清居台，连延白云外。",
      "侧聆天上语，下视飞鸟背。"
    ]
  },
  {
    "volume": 778,
    "sequence": 8,
    "title": "游昌化精舍",
    "author": "柳明献",
    "content": [
      "宝台侵汉远，金地接霞高。",
      "何必游天外，忻此契卢敖。"
    ]
  },
  {
    "volume": 778,
    "sequence": 9,
    "title": "善卷先生坛",
    "author": "蔡昆",
    "content": [
      "几到坛边登阁望，因思遗迹咏今朝。",
      "当时为有重华出，不是先生傲帝尧。"
    ]
  },
  {
    "volume": 778,
    "sequence": 10,
    "title": "句",
    "author": "蔡昆",
    "content": [
      "飘飘随暮雨，飒飒落秋山。",
      "（《落叶》，王正字《诗格》）"
    ]
  },
  {
    "volume": 778,
    "sequence": 11,
    "title": "题鄜州相思铺（一作令狐楚诗）",
    "author": "令狐挺",
    "content": [
      "谁把相思号此河，塞垣车马往来多。",
      "只应自古征人泪，洒向空川作逝波。"
    ]
  },
  {
    "volume": 778,
    "sequence": 12,
    "title": "凤归云二首",
    "author": "滕潜",
    "content": [
      "金井栏边见羽仪，梧桐枝上宿寒枝。",
      "五陵公子怜文彩，画与佳人刺绣衣。",
      "饮啄蓬山最上头，和烟飞下禁城秋。",
      "曾将弄玉归云去，金翿斜开十二楼。"
    ]
  },
  {
    "volume": 778,
    "sequence": 13,
    "title": "药圃",
    "author": "夏侯子云",
    "content": [
      "绿叶红英遍，仙经自讨论。",
      "偶移岩畔菊，锄断白云根。"
    ]
  },
  {
    "volume": 778,
    "sequence": 14,
    "title": "读孝经",
    "author": "方愚",
    "content": [
      "星彩满天朝北极，源流是处赴东溟。",
      "为臣为子不忠孝，辜负宣尼一卷经。"
    ]
  },
  {
    "volume": 778,
    "sequence": 15,
    "title": "赠葛氏小娘子",
    "author": "潘雍",
    "content": [
      "曾闻仙子住天台，欲结灵姻愧短才。",
      "若许随君洞中住，不同刘阮却归来。"
    ]
  },
  {
    "volume": 778,
    "sequence": 16,
    "title": "送孙舍人归湘州",
    "author": "梁陟",
    "content": [
      "盛才倾世重，清论满朝归。",
      "作隼他年计，为鸳此日飞。",
      "比肩移日近，抗首出郊畿。",
      "为报清漳水，分明照锦衣。"
    ]
  },
  {
    "volume": 778,
    "sequence": 17,
    "title": "再登河阳城怀古",
    "author": "朱延",
    "content": [
      "客游倦旅思，憩驾陟崇墉。",
      "元凯标奇迹，安仁擅美踪。",
      "远近浊河流，出没青山峰。",
      "伫想空不极，怀古怅无从。"
    ]
  },
  {
    "volume": 778,
    "sequence": 18,
    "title": "题莹上人院",
    "author": "寇埴",
    "content": [
      "舍筏求香偈，因泉演妙音。",
      "是明捐俗网，何独在山林。",
      "缭绕藤轩密，逶迤竹径深。",
      "为传同学志，兹宇可清心。"
    ]
  },
  {
    "volume": 778,
    "sequence": 19,
    "title": "燕衔泥（一作冯著诗）",
    "author": "冯渚",
    "content": [
      "双燕碌碌飞入屋，屋中老人喜燕归，裴回绕我床头飞。",
      "去年为尔逐黄雀，雨多屋漏泥土落。",
      "尔莫厌老翁茅屋低，梁头作窠梁下栖。",
      "尔不见东家黄鷇鸣啧啧，蛇盘瓦沟鼠穿壁。",
      "豪家大屋尔莫居，骄儿少妇采尔雏。",
      "井旁写水泥自足，衔泥上屋随尔欲。"
    ]
  }
]