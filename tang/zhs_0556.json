[
  {
    "volume": 556,
    "sequence": 1,
    "title": "边城独望",
    "author": "马戴",
    "content": [
      "聊凭危堞望，倍起异乡情。",
      "霜落蒹葭白，山昏雾露生。",
      "河滩胡雁下，戎垒汉鼙惊。",
      "独树残秋色，狂歌泪满缨。"
    ]
  },
  {
    "volume": 556,
    "sequence": 2,
    "title": "江亭赠别",
    "author": "马戴",
    "content": [
      "长亭晚送君，秋色渡江濆。",
      "衰柳风难定，寒涛雪不分。",
      "猿声离楚峡，帆影入湘云。",
      "独泛扁舟夜，山钟可卧闻。"
    ]
  },
  {
    "volume": 556,
    "sequence": 3,
    "title": "旅次寄贾岛兼简无可上人",
    "author": "马戴",
    "content": [
      "相思边草长，回望水连空。",
      "雁过当行次，蝉鸣复客中。",
      "壮年看即改，羸病计多同。",
      "傥宿林中寺，深凭问远公。"
    ]
  },
  {
    "volume": 556,
    "sequence": 4,
    "title": "寄剡中友人",
    "author": "马戴",
    "content": [
      "故人今在剡，秋草意如何。",
      "岭暮云霞杂，潮回岛屿多。",
      "沃洲僧几访，天姥客谁过。",
      "岁晚偏相忆，风生隔楚波。"
    ]
  },
  {
    "volume": 556,
    "sequence": 5,
    "title": "送国子韦丞",
    "author": "马戴",
    "content": [
      "临水独相送，归期千里间。",
      "云回逢过雨，路转入连山。",
      "一骑行芳草，新蝉发故关。",
      "遥聆茂陵下，夜启竹扉闲。"
    ]
  },
  {
    "volume": 556,
    "sequence": 6,
    "title": "题吴发原南居",
    "author": "马戴",
    "content": [
      "闲居谁厌僻，门掩汉祠前。",
      "山色夏云映，树阴幽草连。",
      "晴光分渚曲，绿气冒原田。",
      "何日远游罢，高枝已噪蝉。"
    ]
  },
  {
    "volume": 556,
    "sequence": 7,
    "title": "雒中寒夜姚侍御宅怀贾岛",
    "author": "马戴",
    "content": [
      "夜木动寒色，雒阳城阙深。",
      "如何异乡思，更抱故人心。",
      "微月关山远，闲阶霜霰侵。",
      "谁知石门路，待与子同寻。"
    ]
  },
  {
    "volume": 556,
    "sequence": 8,
    "title": "征妇叹",
    "author": "马戴",
    "content": [
      "稚子在我抱，送君登远道。",
      "稚子今已行，念君上边城。",
      "蓬根既无定，蓬子焉用生。",
      "但见请防胡，不闻言罢兵。",
      "及老能得归，少者还长征。"
    ]
  },
  {
    "volume": 556,
    "sequence": 9,
    "title": "山中寄姚合员外",
    "author": "马戴",
    "content": [
      "朝与城阙别，暮同麋鹿归。",
      "鸟鸣松观静，人过石桥稀。",
      "木叶摇山翠，泉痕入涧扉。",
      "敢招仙署客，暂此拂朝衣。"
    ]
  },
  {
    "volume": 556,
    "sequence": 10,
    "title": "中秋月",
    "author": "马戴",
    "content": [
      "阴魄出海上，望之增苦吟。",
      "冷搜骊颔重，寒彻蚌胎深。",
      "皓气笼诸夏，清光射万岑。",
      "悠然天地内，皎洁一般心。"
    ]
  },
  {
    "volume": 556,
    "sequence": 11,
    "title": "下第寄友人",
    "author": "马戴",
    "content": [
      "金门君待问，石室我思归。",
      "圣主尊黄屋，何人荐白衣。",
      "年来御沟柳，赠别雨霏霏。"
    ]
  },
  {
    "volume": 556,
    "sequence": 12,
    "title": "寄广州杨参军",
    "author": "马戴",
    "content": [
      "南方春景好，念子缓归心。",
      "身方脱野服，冠未系朝簪。",
      "足恣平生赏，无虞外役侵。",
      "汀洲观鸟戏，向月和猿吟。",
      "税驾楚山广，扬帆湘水深。",
      "采奇搜石穴，怀胜即枫林。",
      "怅望极霞际，流情堕海阴。",
      "前朝杳难问，叹息洒鸣琴。"
    ]
  },
  {
    "volume": 556,
    "sequence": 13,
    "title": "离夜二首",
    "author": "马戴",
    "content": [
      "东征辽水迥，北近单于台。",
      "戎衣挂宝剑，玉箸衔金杯。",
      "红烛暗将灭，翠蛾终不开。",
      "凝夜照离色，恐闻啼晚鸦。",
      "前年营雁塞，明月戍龙沙。",
      "曾与五陵子，休装孤剑花。"
    ]
  },
  {
    "volume": 556,
    "sequence": 14,
    "title": "答太原从军杨员外送别",
    "author": "马戴",
    "content": [
      "君将海月珮，赠之光我行。",
      "见知言不浅，怀报意非轻。",
      "反照临岐思，中年未达情。",
      "河梁人送别，秋汉雁相鸣。",
      "衰柳摇边吹，寒云冒古城。",
      "西游还献赋，应许托平生。"
    ]
  },
  {
    "volume": 556,
    "sequence": 15,
    "title": "送从叔重赴海南从事",
    "author": "马戴",
    "content": [
      "又从连帅请，还作岭南行。",
      "穷海何时到，孤帆累月程。",
      "乱蝉吟暮色，哀狖落秋声。",
      "晚路潮波起，寒葭雾雨生。",
      "沙埋铜柱没，山簇瘴云平。",
      "念此别离苦，其如宗从情。"
    ]
  },
  {
    "volume": 556,
    "sequence": 16,
    "title": "送韩校书江西从事",
    "author": "马戴",
    "content": [
      "出关寒色尽，云梦草生新。",
      "雁背岳阳雨，客行江上春。",
      "遥程随水阔，枉路倒帆频。",
      "夕照临孤馆，朝霞发广津。",
      "湖山潮半隔，郡壁岸斜邻。",
      "自此钟陵道，裁书有故人。"
    ]
  },
  {
    "volume": 556,
    "sequence": 17,
    "title": "送顾少府之永康",
    "author": "马戴",
    "content": [
      "婺女星边去，春生即有花。",
      "寒关云复雪，古渡草连沙。",
      "宿次吴江晚，行侵日徼斜。",
      "官传梅福政，县顾赤松家。",
      "烧起明山翠，潮回动海霞。",
      "清高宜阅此，莫叹近天涯。"
    ]
  },
  {
    "volume": 556,
    "sequence": 18,
    "title": "幽上留别令狐侍郎",
    "author": "马戴",
    "content": [
      "自别丘中隐，频年哭路岐。",
      "辛勤今若是，少壮岂多时。",
      "露滴阴虫苦，秋声远客悲。",
      "晚营严鼓角，红叶拂旌旗。",
      "北阙虚延望，西林久见思。",
      "川流寒水急，云返故山迟。",
      "落照游人去，长空独鸟随。",
      "不堪风景隔，忠信寡相知。"
    ]
  },
  {
    "volume": 556,
    "sequence": 19,
    "title": "襄阳席上呈于司空（一作元稹诗）",
    "author": "马戴",
    "content": [
      "花枝临水复临堤，也照清江也照泥。",
      "寄语东君好抬举，夜来曾伴凤凰栖。"
    ]
  },
  {
    "volume": 556,
    "sequence": 20,
    "title": "宿裴氏溪居怀厉玄先辈",
    "author": "马戴",
    "content": [
      "树下孤石坐，草间微有霜。",
      "同人不同北，云鸟自南翔。",
      "迢递夜山色，清泠泉月光。",
      "西风耿离抱，江海遥相望。"
    ]
  },
  {
    "volume": 556,
    "sequence": 21,
    "title": "集宿姚殿中宅期僧无可不至",
    "author": "马戴",
    "content": [
      "殿中日相命，开尊话旧时。",
      "余钟催鸟绝，积雪阻僧期。",
      "林静寒光远，天阴曙色迟。",
      "今夕复何夕，人谒去难追。"
    ]
  },
  {
    "volume": 556,
    "sequence": 22,
    "title": "宿贾岛原居（一作寻贾岛原东居）",
    "author": "马戴",
    "content": [
      "寒雁过原急，渚边秋色深。",
      "烟霞向海岛，风雨宿园林。",
      "俱住明时愿，同怀故国心。",
      "未能先隐迹，聊此一相寻。"
    ]
  },
  {
    "volume": 556,
    "sequence": 23,
    "title": "赠别空公",
    "author": "马戴",
    "content": [
      "云门秋却入，微径久无人。",
      "后夜中峰月，空林百衲身。",
      "寂寥寒磬尽，盥漱瀑泉新。",
      "履迹谁相见，松风扫石尘。"
    ]
  },
  {
    "volume": 556,
    "sequence": 24,
    "title": "府试观开元皇帝东封图",
    "author": "马戴",
    "content": [
      "俨若翠华举，登封图乍开。",
      "冕旒明主立，冠剑侍臣陪。",
      "迹类飞仙去，光同拜日来。",
      "粉痕疑检玉，黛色讶生苔。",
      "挂壁云将起，陵风仗若回。",
      "何年复东幸，鲁叟望悠哉。"
    ]
  },
  {
    "volume": 556,
    "sequence": 25,
    "title": "府试水始冰",
    "author": "马戴",
    "content": [
      "南池寒色动，北陆岁阴生。",
      "薄薄流澌聚，漓漓翠潋平。",
      "暗沾霜稍厚，回照日还轻。",
      "乳窦悬残滴，湘流减恨声。",
      "即堪金井贮，会映玉壶清。",
      "洁白心虽识，空期饮此明。"
    ]
  },
  {
    "volume": 556,
    "sequence": 26,
    "title": "边馆逢贺秀才",
    "author": "马戴",
    "content": [
      "贫病无疏我与君，不知何事久离群。",
      "鹿裘共弊同为客，龙阙将移拟献文。",
      "空馆夕阳鸦绕树，荒城寒色雁和云。",
      "不堪吟断边笳晓，叶落东西客又分。"
    ]
  },
  {
    "volume": 556,
    "sequence": 27,
    "title": "宿王屋天坛",
    "author": "马戴",
    "content": [
      "星斗半沈苍翠色，红霞远照海涛分。",
      "折松晓拂天坛雪，投简寒窥玉洞云。",
      "绝顶醮回人不见，深林磬度鸟应闻。",
      "未知谁与传金箓，独向仙祠拜老君。"
    ]
  },
  {
    "volume": 556,
    "sequence": 28,
    "title": "岐阳逢曲阳故人话旧",
    "author": "马戴",
    "content": [
      "异地还相见，平生问可知。",
      "壮年俱欲暮，往事尽堪悲。",
      "道路频艰阻，亲朋久别离。",
      "解兵逃白刃，谒帝值明时。",
      "淹疾生涯故，因官事业移。",
      "鸡鸣关月落，雁度朔风吹。",
      "客泪翻岐下，乡心落海湄。",
      "积愁何计遣，满酌浣相思。"
    ]
  },
  {
    "volume": 556,
    "sequence": 29,
    "title": "赠禅僧",
    "author": "马戴",
    "content": [
      "弟子人天遍，童年在沃洲。",
      "开禅山木长，浣衲海沙秋。",
      "振锡摇汀月，持瓶接瀑流。",
      "赤城何日上，鄙愿从师游。"
    ]
  },
  {
    "volume": 556,
    "sequence": 30,
    "title": "题庐山寺",
    "author": "马戴",
    "content": [
      "白茅为屋宇编荆，数处阶墀石叠成。",
      "东谷笑言西谷响，下方云雨上方晴。",
      "鼠惊樵客缘苍壁，猿戏山头撼紫柽。",
      "别有一条投涧水，竹筒斜引入茶铛。"
    ]
  },
  {
    "volume": 556,
    "sequence": 31,
    "title": "题石瓮寺",
    "author": "马戴",
    "content": [
      "僧室并皇宫，云门辇路同。",
      "渭分双阙北，山迥五陵东。",
      "修绠悬林表，深泉汲洞中。",
      "人烟窥垤蚁，鸳瓦拂冥鸿。",
      "藓壁松生峭，龛灯月照空。",
      "稀逢息心侣，独礼竺乾公。"
    ]
  },
  {
    "volume": 556,
    "sequence": 32,
    "title": "谒仙观二首",
    "author": "马戴",
    "content": [
      "我生求羽化，斋沐造仙居。",
      "葛蔓没丹井，石函盛道书。",
      "寒松多偃侧，灵洞遍清虚。",
      "一就泉西饮，云中采药蔬。",
      "山空蕙气香，乳管折云房。",
      "愿值壶中客，亲传肘后方。",
      "三更礼星斗，寸匕服丹霜。",
      "默坐树阴下，仙经横石床。"
    ]
  },
  {
    "volume": 556,
    "sequence": 33,
    "title": "送朴山人归新罗",
    "author": "马戴",
    "content": [
      "浩渺行无极，扬帆但信风。",
      "云山过海半，乡树入舟中。",
      "波定遥天出，沙平远岸穷。",
      "离心寄何处，目断曙霞东。"
    ]
  },
  {
    "volume": 556,
    "sequence": 34,
    "title": "题静住寺钦用上人房",
    "author": "马戴",
    "content": [
      "寺近朝天路，多闻玉佩音。",
      "鉴人开慧眼，归鸟息禅心。",
      "磬接星河曙，窗连夏木深。",
      "此中能宴坐，何必在云林。"
    ]
  },
  {
    "volume": 556,
    "sequence": 35,
    "title": "赠杨先辈（一作送杨之梁先辈）",
    "author": "马戴",
    "content": [
      "平生闲放久，野鹿许为群。",
      "居止邻西岳，轩窗度白云。",
      "斋心饭松子，话道接茅君。",
      "汉主思清净，休书谏猎文。"
    ]
  },
  {
    "volume": 556,
    "sequence": 36,
    "title": "酬李景章先辈",
    "author": "马戴",
    "content": [
      "平生诗句忝多同，不得陪君奉至公。",
      "金镝自宜先中鹄，铅刀甘且学雕虫。",
      "莺啼细柳临关路，燕接飞花绕汉宫。",
      "九陌芳菲人竞赏，此时心在别离中。"
    ]
  },
  {
    "volume": 556,
    "sequence": 37,
    "title": "赠祠部令狐郎中",
    "author": "马戴",
    "content": [
      "官初执宪称雄才，省转为郎雅望催。",
      "待制松阴移玉殿，分宵露气静天台。",
      "算棋默向孤云坐，随鹤闲穷片水回。",
      "忽忆十年相识日，小儒新自海边来。"
    ]
  },
  {
    "volume": 556,
    "sequence": 38,
    "title": "送册东夷王使",
    "author": "马戴",
    "content": [
      "越海传金册，华夷礼命行。",
      "片帆秋色动，万里信潮生。",
      "日映孤舟出，沙连绝岛明。",
      "翳空翻大鸟，飞雪洒长鲸。",
      "旧鬓回应改，遐荒梦易惊。",
      "何当理风楫，天外问来程。"
    ]
  },
  {
    "volume": 556,
    "sequence": 39,
    "title": "送武陵王将军",
    "author": "马戴",
    "content": [
      "河外今无事，将军有战名。",
      "艰难长剑缺，功业少年成。",
      "晓仗亲云陛，寒宵突禁营。",
      "朱旗身外色，玉漏耳边声。",
      "开閤谈宾至，调弓过雁惊。",
      "为儒多不达，见学请长缨。"
    ]
  },
  {
    "volume": 556,
    "sequence": 40,
    "title": "赠鄠县尉李先辈二首",
    "author": "马戴",
    "content": [
      "同人家鄠杜，相见罢官时。",
      "野坐苔生石，荒居菊入篱。",
      "听蝉临水久，送鹤背山迟。",
      "未拟还城阙，溪僧别有期。",
      "休官不到阙，求静匪营他。",
      "种药唯愁晚，看云肯厌多。",
      "渚边逢鹭下，林表伴僧过。",
      "闲检仙方试，松花酒自和。"
    ]
  },
  {
    "volume": 556,
    "sequence": 41,
    "title": "边将",
    "author": "马戴",
    "content": [
      "玉榼酒频倾，论功笑李陵。",
      "红缰跑骏马，金镞掣秋鹰。",
      "塞迥连天雪，河深彻底冰。",
      "谁言提一剑，勤苦事中兴。"
    ]
  },
  {
    "volume": 556,
    "sequence": 42,
    "title": "下第别令狐员外",
    "author": "马戴",
    "content": [
      "论文期雨夜，饮酒及芳晨。",
      "坐叹百花发，潜惊双鬓新。",
      "旧交多得路，别业远仍贫。",
      "便欲辞知己，归耕海上春。"
    ]
  },
  {
    "volume": 556,
    "sequence": 43,
    "title": "送春坊董正字浙右归觐",
    "author": "马戴",
    "content": [
      "去觐毗陵日，秋残建业中。",
      "莎垂石城古，山阔海门空。",
      "灌木寒樯远，层波皓月同。",
      "何当复雠校，春集少阳宫。"
    ]
  },
  {
    "volume": 556,
    "sequence": 44,
    "title": "送和北虏使",
    "author": "马戴",
    "content": [
      "路始阴山北，迢迢雨雪天。",
      "长城人过少，沙碛马难前。",
      "日入流沙际，阴生瀚海边。",
      "刀镮向月动，旌纛冒霜悬。",
      "逐兽孤围合，交兵一箭传。",
      "穹庐移斥候，烽火绝祁连。",
      "汉将行持节，胡儿坐控弦。",
      "明妃的回面，南送使君旋。"
    ]
  },
  {
    "volume": 556,
    "sequence": 45,
    "title": "摅情留别并州从事",
    "author": "马戴",
    "content": [
      "浅学长自鄙，谬承贤达知。",
      "才希汉主召，玉任楚人疑。",
      "年长惭漂泊，恩深惜别离。",
      "秋光独鸟过，暝色一蝉悲。",
      "鹤发生何速，龙门上苦迟。",
      "雕虫羞朗鉴，干禄贵明时。",
      "故国诚难返，青云致未期。",
      "空将感激泪，一自洒临岐。"
    ]
  },
  {
    "volume": 556,
    "sequence": 46,
    "title": "酬田卿送西游",
    "author": "马戴",
    "content": [
      "华堂开翠簟，惜别玉壶深。",
      "客去当烦暑，蝉鸣复此心。",
      "废城乔木在，古道浊河侵。",
      "莫虑西游远，西关绝陇阴。"
    ]
  },
  {
    "volume": 556,
    "sequence": 47,
    "title": "雪中送青州薛评事",
    "author": "马戴",
    "content": [
      "腊景不可犯，从戎难自由。",
      "怜君急王事，走马赴边州。",
      "岳雪明日观，海云冒营丘。",
      "惭无斗酒泻，敢望御重裘。"
    ]
  },
  {
    "volume": 556,
    "sequence": 48,
    "title": "哭京兆庞尹",
    "author": "马戴",
    "content": [
      "神州丧贤尹，父老泣关中。",
      "未尽群生愿，才留及物功。",
      "清光沉皎月，素业振遗风。",
      "履迹莓苔掩，珂声紫陌空。",
      "从来受知者，会葬汉陵东。"
    ]
  },
  {
    "volume": 556,
    "sequence": 49,
    "title": "路傍树",
    "author": "马戴",
    "content": [
      "古树何人种，清阴减昔时。",
      "莓苔根半露，风雨节偏危。",
      "虫蠹心将穴，蝉催叶向衰。",
      "樵童不须翦，聊起邵公思。"
    ]
  },
  {
    "volume": 556,
    "sequence": 50,
    "title": "送客南游",
    "author": "马戴",
    "content": [
      "拟卜何山隐，高秋指岳阳。",
      "苇干云梦色，橘熟洞庭香。",
      "疏雨残虹影，回云背鸟行。",
      "灵均如可问，一为哭清湘。"
    ]
  },
  {
    "volume": 556,
    "sequence": 51,
    "title": "寄襄阳王公子",
    "author": "马戴",
    "content": [
      "君马勒金羁，君家贮玉笄。",
      "白云登岘首，碧树醉铜鞮。",
      "泽广荆州北，山多汉水西。",
      "鹿门知不隐，芳草自萋萋。"
    ]
  },
  {
    "volume": 556,
    "sequence": 52,
    "title": "集宿姚侍御宅怀永乐宰殷侍御",
    "author": "马戴",
    "content": [
      "石田虞芮接，种树白云阴。",
      "穴闭神踪古，河流禹凿深。",
      "樵人应满郭，仙鸟几巢林。",
      "此会偏相语，曾供雪夜吟。"
    ]
  },
  {
    "volume": 556,
    "sequence": 53,
    "title": "易水怀古",
    "author": "马戴",
    "content": [
      "荆卿西去不复返，易水东流无尽期。",
      "落日萧条蓟城北，黄沙白草任风吹。"
    ]
  },
  {
    "volume": 556,
    "sequence": 54,
    "title": "送僧二首",
    "author": "马戴",
    "content": [
      "亲在平阳忆久归，洪河雨涨出关迟。",
      "独过旧寺人稀识，一一杉松老别时。",
      "龛中破衲自持行，树下禅床坐一生。",
      "来往白云知岁久，满山猿鸟会经声。"
    ]
  },
  {
    "volume": 556,
    "sequence": 55,
    "title": "赠友人边游回（一作薛能诗）",
    "author": "马戴",
    "content": [
      "游子新从绝塞回，自言曾上李陵台。",
      "尊前语尽北风起，秋色萧条胡雁来。"
    ]
  },
  {
    "volume": 556,
    "sequence": 56,
    "title": "山中作",
    "author": "马戴",
    "content": [
      "屐齿无泥竹策轻，莓苔梯滑夜难行。",
      "独开石室松门里，月照前山空水声。"
    ]
  },
  {
    "volume": 556,
    "sequence": 57,
    "title": "出塞词",
    "author": "马戴",
    "content": [
      "金带连环束战袍，马头冲雪度临洮。",
      "卷旗夜劫单于帐，乱斫胡儿缺宝刀。"
    ]
  },
  {
    "volume": 556,
    "sequence": 58,
    "title": "寄云台观田秀才",
    "author": "马戴",
    "content": [
      "云压松枝拂石窗，幽人独坐鹤成双。",
      "晚来漱齿敲冰渚，闲读仙书倚翠幢。"
    ]
  },
  {
    "volume": 556,
    "sequence": 59,
    "title": "边上送杨侍御鞫狱回",
    "author": "马戴",
    "content": [
      "狱成冤雪晚云开，豸角威清塞雁回。",
      "飞将送迎遥避马，离亭不敢劝金杯。"
    ]
  },
  {
    "volume": 556,
    "sequence": 60,
    "title": "射雕骑",
    "author": "马戴",
    "content": [
      "蕃面将军著鼠裘，酣歌冲雪在边州。",
      "猎过黑山犹走马，寒雕射落不回头。"
    ]
  },
  {
    "volume": 556,
    "sequence": 61,
    "title": "高司马移竹",
    "author": "马戴",
    "content": [
      "丛居堂下幸君移，翠掩灯窗露叶垂。",
      "莫羡孤生在山者，无人看著拂云枝。"
    ]
  },
  {
    "volume": 556,
    "sequence": 62,
    "title": "赠前蔚州崔使君",
    "author": "马戴",
    "content": [
      "战回脱剑绾铜鱼，塞雁迎风避隼旟。",
      "欲识前时为郡政，校成上下考新书。"
    ]
  },
  {
    "volume": 556,
    "sequence": 63,
    "title": "秋思二首",
    "author": "马戴",
    "content": [
      "万木秋霖后，孤山夕照余。",
      "田园无岁计，寒近忆樵渔。",
      "亭树霜霰满，野塘凫鸟多。",
      "蕙兰不可折，楚老徒悲歌。"
    ]
  },
  {
    "volume": 556,
    "sequence": 64,
    "title": "黄神谷纪事",
    "author": "马戴",
    "content": [
      "霹雳振秋岳，折松横洞门。",
      "云龙忽变化，但觉玉潭昏。"
    ]
  },
  {
    "volume": 556,
    "sequence": 65,
    "title": "过亡友墓",
    "author": "马戴",
    "content": [
      "忆昨送君葬，今看坟树高。",
      "寻思后期者，只是益生劳。"
    ]
  },
  {
    "volume": 556,
    "sequence": 66,
    "title": "闻瀑布冰折",
    "author": "马戴",
    "content": [
      "万仞冰峭折，寒声投白云。",
      "光摇山月堕，我向石床闻。"
    ]
  },
  {
    "volume": 556,
    "sequence": 67,
    "title": "赠道者",
    "author": "马戴",
    "content": [
      "深居白云穴，静注赤松经。",
      "往往龙潭上，焚香礼斗星。"
    ]
  },
  {
    "volume": 556,
    "sequence": 68,
    "title": "华下逢杨侍御",
    "author": "马戴",
    "content": [
      "巨灵掌上月，玉女盆中泉。",
      "柱史息车看，孤云心浩然。"
    ]
  },
  {
    "volume": 556,
    "sequence": 69,
    "title": "新春闻赦（龙阳作）",
    "author": "马戴",
    "content": [
      "道在猜谗息，仁深疾苦除。",
      "尧聪能下听，汤网本来疏。"
    ]
  },
  {
    "volume": 556,
    "sequence": 70,
    "title": "送李侍御福建从事",
    "author": "马戴",
    "content": [
      "晋安来越国，蔓草故宫迷。",
      "钓渚龙应在，琴台鹤乱栖。",
      "泛涛明月广，边海众山齐。",
      "宾府通兰棹，蛮僧接石梯。",
      "片云和瘴湿，孤屿映帆低。",
      "上客多诗兴，秋猿足夜啼。"
    ]
  },
  {
    "volume": 556,
    "sequence": 71,
    "title": "酬刑部姚郎中",
    "author": "马戴",
    "content": [
      "路岐人不见，尚得记心中。",
      "月忆潇湘渚，春生兰杜丛。",
      "鸟啼花半落，人散爵方空。",
      "所赠诚难答，泠然一雅风。"
    ]
  },
  {
    "volume": 556,
    "sequence": 72,
    "title": "送柳秀才往连州看弟",
    "author": "马戴",
    "content": [
      "离人非逆旅，有弟谪连州。",
      "楚雨沾猿暮，湘云拂雁秋。",
      "蒹葭行广泽，星月棹寒流。",
      "何处江关锁，风涛阻客愁。"
    ]
  },
  {
    "volume": 556,
    "sequence": 73,
    "title": "晚眺有怀",
    "author": "马戴",
    "content": [
      "点点抱离念，旷怀成怨歌。",
      "高台试延望，落照在寒波。",
      "此地芳草歇，旧山乔木多。",
      "悠然暮天际，但见鸟相过。"
    ]
  },
  {
    "volume": 556,
    "sequence": 74,
    "title": "山中兴作",
    "author": "马戴",
    "content": [
      "高高丹桂枝，袅袅女萝衣。",
      "密叶浮云过，幽阴暮鸟归。",
      "月和风翠动，花落瀑泉飞。",
      "欲剪兰为佩，中林露未晞。"
    ]
  },
  {
    "volume": 556,
    "sequence": 75,
    "title": "送皇甫协律淮南从事",
    "author": "马戴",
    "content": [
      "辟书丞相草，招作广陵行。",
      "隋柳疏淮岸，汀洲接海城。",
      "楚樯经雨泊，烟月隔潮生。",
      "谁与同尊俎，鸡鸾集虎营。"
    ]
  },
  {
    "volume": 556,
    "sequence": 76,
    "title": "别灵武令狐校书",
    "author": "马戴",
    "content": [
      "北风吹别思，落月度关河。",
      "树隐流沙短，山平近塞多。",
      "雁池戎马饮，雕帐戍人过。",
      "莫虑行军苦，华夷道正和。"
    ]
  },
  {
    "volume": 556,
    "sequence": 77,
    "title": "田氏南楼对月",
    "author": "马戴",
    "content": [
      "主人同露坐，明月在高台。",
      "咽咽阴虫叫，萧萧寒雁来。",
      "影摇疏木落，魄转曙钟开。",
      "幸免丹霞映，清光溢酒杯。"
    ]
  },
  {
    "volume": 556,
    "sequence": 78,
    "title": "送宗密上人",
    "author": "马戴",
    "content": [
      "门前九陌尘，石上定中身。",
      "近放辽天鹤，曾为南岳人。",
      "腊高松叶换，雪尽茗芽新。",
      "一自传香后，名山愿卜邻。"
    ]
  },
  {
    "volume": 556,
    "sequence": 79,
    "title": "白鹿原晚望",
    "author": "马戴",
    "content": [
      "浐曲雁飞下，秦原人葬回。",
      "丘坟与城阙，草树共尘埃。"
    ]
  },
  {
    "volume": 556,
    "sequence": 80,
    "title": "失意书怀呈知己",
    "author": "马戴",
    "content": [
      "直道何由启圣君，非才谁敢议论文。",
      "心存黄箓兼丹诀，家忆青山与白云。",
      "麋鹿幽栖闲可近，鸳鸾高举势宜分。",
      "微生不学刘琨辈，剑刃相交拟立勋。"
    ]
  },
  {
    "volume": 556,
    "sequence": 81,
    "title": "春日寻浐川王处士",
    "author": "马戴",
    "content": [
      "碧草径微断，白云扉晚开。",
      "罢琴松韵发，鉴水月光来。",
      "宿鸟排花动，樵童浇竹回。",
      "与君同露坐，涧石拂青苔。"
    ]
  },
  {
    "volume": 556,
    "sequence": 82,
    "title": "宿阳台观",
    "author": "马戴",
    "content": [
      "玉洞仙何在，炉香客自焚。",
      "醮坛围古木，石磬响寒云。",
      "曙月孤霞映，悬流峭壁分。",
      "心知人世隔，坐与鹤为群。"
    ]
  },
  {
    "volume": 556,
    "sequence": 83,
    "title": "寄金州姚使君员外",
    "author": "马戴",
    "content": [
      "老怀清净化，乞去守洵阳。",
      "废井人应满，空林虎自藏。",
      "迸泉疏石窦，残雨发椒香。",
      "山缺通巴峡，江流带楚樯。",
      "忧农生野思，祷庙结云装。",
      "覆局松移影，听琴月堕光。",
      "鸟鸣开郡印，僧去置禅床。",
      "罢贡金休凿，凌寒笋更长。",
      "退公披鹤氅，高步隔鹓行。",
      "相见朱门内，麾幢拂曙霜。"
    ]
  },
  {
    "volume": 556,
    "sequence": 84,
    "title": "中秋夜坐有怀",
    "author": "马戴",
    "content": [
      "秋光动河汉，耿耿曙难分。",
      "堕露垂丛药，残星间薄云。",
      "心悬赤城峤，志向紫阳君。",
      "雁过海风起，萧萧时独闻。"
    ]
  },
  {
    "volume": 556,
    "sequence": 85,
    "title": "题镜湖野老所居（一作秦系诗）",
    "author": "马戴",
    "content": [
      "湖里寻君去，樵风往返吹。",
      "树喧巢鸟出，路细葑田移。",
      "沤苎成鱼网，枯根是酒卮。",
      "老年唯自适，生事任群儿。"
    ]
  },
  {
    "volume": 556,
    "sequence": 86,
    "title": "题女道士居（不饵芝朮四十馀年，一作秦系诗）",
    "author": "马戴",
    "content": [
      "不饵住云溪，休丹罢药畦。",
      "杏花虚结子，石髓任成泥。",
      "扫地青牛卧，栽松白鹤栖。",
      "共知仙女丽，莫是阮郎妻。"
    ]
  },
  {
    "volume": 556,
    "sequence": 87,
    "title": "送王道士（一作秦系诗）",
    "author": "马戴",
    "content": [
      "真人俄整舄，双鹤屡飞翔。",
      "恐入壶中住，须传肘后方。",
      "霓裳云气润，石径术苗香。",
      "一去何时见，仙家日月长。"
    ]
  },
  {
    "volume": 556,
    "sequence": 88,
    "title": "送道友入天台山作",
    "author": "马戴",
    "content": [
      "却忆天台去，移居海岛空。",
      "观寒琪树碧，雪浅石桥通。",
      "漱齿飞泉外，餐霞早境中。",
      "终期赤城里，披氅与君同。"
    ]
  },
  {
    "volume": 556,
    "sequence": 89,
    "title": "题章野人山居（一作秦系诗）",
    "author": "马戴",
    "content": [
      "带郭茅亭诗兴饶，回看一曲倚危桥。",
      "门前山色能深浅，壁上湖光自动摇。",
      "闲花散落填书帙，戏鸟低飞碍柳条。",
      "向此隐来经几载，如今已是汉家朝。"
    ]
  },
  {
    "volume": 556,
    "sequence": 90,
    "title": "江中遇客",
    "author": "马戴",
    "content": [
      "危石江中起，孤云岭上还。",
      "相逢皆得意，何处是乡关。"
    ]
  },
  {
    "volume": 556,
    "sequence": 91,
    "title": "期王炼师不至（一作秦系诗）",
    "author": "马戴",
    "content": [
      "黄精蒸罢洗琼杯，林下从留石上苔。",
      "昨日围棋未终局，多乘白鹤下山来。"
    ]
  },
  {
    "volume": 556,
    "sequence": 92,
    "title": "秋日送僧志幽归山寺（一作秦系诗）",
    "author": "马戴",
    "content": [
      "禅室绳床在翠微，松间荷笠一僧归。",
      "磬声寂历宜秋夜，手冷灯前自衲衣。"
    ]
  },
  {
    "volume": 556,
    "sequence": 93,
    "title": "句",
    "author": "马戴",
    "content": [
      "申胥任向秦庭哭，靳尚终贻楚国忧。"
    ]
  }
]