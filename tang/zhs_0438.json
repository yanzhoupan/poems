[
  {
    "volume": 438,
    "sequence": 1,
    "title": "渭村退居，寄礼部崔侍郎、翰林钱舍人诗一百韵",
    "author": "白居易",
    "content": [
      "圣代元和岁，闲居渭水阳。",
      "不才甘命舛，多幸遇时康。",
      "朝野分伦序，贤愚定否臧。",
      "重文疏卜式，尚少弃冯唐。",
      "由是推天运，从兹乐性场。",
      "笼禽放高翥，雾豹得深藏。",
      "世虑休相扰，身谋且自强。",
      "犹须务衣食，未免事农桑。",
      "薙草通三径，开田占一坊。",
      "昼扉扃白版，夜碓扫黄粱。",
      "隙地治场圃，闲时粪土疆。",
      "枳篱编刺夹，薤垄擘科秧。",
      "穑力嫌身病，农心愿岁穰。",
      "朝衣典杯酒，佩剑博牛羊。",
      "困倚栽松锸，饥提采蕨筐。",
      "引泉来后涧，移竹下前冈。",
      "生计虽勤苦，家资甚渺茫。",
      "尘埃常满甑，钱帛少盈囊。",
      "弟病仍扶杖，妻愁不出房。",
      "传衣念蓝缕，举案笑糟糠。",
      "犬吠村胥闹，蝉鸣织妇忙。",
      "纳租看县帖，输粟问军仓。",
      "夕歇攀村树，秋行绕野塘。",
      "云容阴惨澹，月色冷悠扬。",
      "荞麦铺花白，棠梨间叶黄。",
      "早寒风摵摵，新霁月苍苍。",
      "园菜迎霜死，庭芜过雨荒。",
      "檐空愁宿燕，壁暗思啼螀。",
      "眼为看书损，肱因运甓伤。",
      "病骸浑似木，老鬓欲成霜。",
      "少睡知年长，端忧觉夜长。",
      "旧游多废忘，往事偶思量。",
      "忽忆烟霄路，常陪剑履行。",
      "登朝思检束，入阁学趋跄。",
      "命偶风云会，恩覃雨露霶。",
      "沾枯发枝叶，磨钝起锋铓。",
      "崔阁连镳骛，钱兄接翼翔。",
      "齐竽混韶夏，燕石厕琳琅。",
      "同日升金马，分宵直未央。",
      "共词加宠命，合表谢恩光。",
      "厩马骄初跨，天厨味始尝。",
      "朝晡颁饼饵，寒暑赐衣裳。",
      "对秉鹅毛笔，俱含鸡舌香。",
      "青缣衾薄絮，朱里幕高张。",
      "昼食恒连案，宵眠每并床。",
      "差肩承诏旨，连署进封章。",
      "起草偏同视，疑文最共详。",
      "灭私容点窜，穷理析毫芒。",
      "便共输肝胆，何曾异肺肠。",
      "慎微参石奋，决密与张汤。",
      "禁闼青交琐，宫垣紫界墙。",
      "井阑排菡萏，檐瓦斗鸳鸯。",
      "楼额题鳷鹊，池心浴凤凰。",
      "风枝万年动，温树四时芳。",
      "宿露凝金掌，晨晖上璧珰。",
      "砌筠涂绿粉，庭果滴红浆。",
      "晓从朝兴庆，春陪宴柏梁。",
      "传呼鞭索索，拜舞珮锵锵。",
      "仙仗环双阙，神兵辟两厢。",
      "火翻红尾旆，冰卓白竿枪。",
      "滉漾经鱼藻，深沈近浴堂。",
      "分庭皆命妇，对院即储皇。",
      "贵主冠浮动，亲王辔闹装。",
      "金钿相照耀，朱紫间荧煌。",
      "球簇桃花绮，歌巡竹叶觞。",
      "洼银中贵带，昂黛内人妆。",
      "赐禊东城下，颁酺曲水傍。",
      "尊罍分圣酒，妓乐借仙倡。",
      "浅酌看红药，徐吟把绿杨。",
      "宴回过御陌，行歇入僧房。",
      "白鹿原东脚，青龙寺北廊。",
      "望春花景暖，避暑竹风凉。",
      "下直闲如社，寻芳醉似狂。",
      "有时还后到，无处不相将。",
      "鸡鹤初虽杂，萧兰久乃彰。",
      "来燕隗贵重，去鲁孔恓惶。",
      "聚散期难定，飞沉势不常。",
      "五年同昼夜，一别似参商。",
      "屈折孤生竹，销摧百炼钢。",
      "途穷任憔悴，道在肯彷徨。",
      "尚念遗簪折，仍怜病雀疮。",
      "恤寒分赐帛，救馁减馀粮。",
      "药物来盈裹，书题寄满箱。",
      "殷勤翰林主，珍重礼闱郎。",
      "喣沫诚多谢，抟扶岂所望。",
      "提携劳气力，吹簸不飞扬。",
      "拙劣才何用，龙钟分自当。",
      "妆嫫徒费黛，磨甋讵成璋。",
      "习隐将时背，干名与道妨。",
      "外身宗老氏，齐物学蒙庄。",
      "疏放遗千虑，愚蒙守一方。",
      "乐天无怨叹，倚命不劻勷。",
      "愤懑胸须豁，交加臂莫攘。",
      "珠沉犹是宝，金跃未为祥。",
      "泥尾休摇掉，灰心罢激昂。",
      "渐闲亲道友，因病事医王。",
      "息乱归禅定，存神入坐亡。",
      "断痴求慧剑，济苦得慈航。",
      "不动为吾志，无何是我乡。",
      "可怜身与世，从此两相忘。"
    ]
  },
  {
    "volume": 438,
    "sequence": 2,
    "title": "酬卢秘书二十韵（时初奉诏除赞善大夫）",
    "author": "白居易",
    "content": [
      "谬历文场选，惭非翰苑才。",
      "云霄高暂致，毛羽弱先摧。",
      "识分忘轩冕，知归返草莱。",
      "杜陵书积蠹，丰狱剑生苔。",
      "晦厌鸣鸡雨，春惊震蛰雷。",
      "旧恩收坠履，新律动寒灰。",
      "凤诏容徐起，鹓行许重陪。",
      "衰颜虽拂拭，蹇步尚低徊。",
      "睡少钟偏警，行迟漏苦摧。",
      "风霜趁朝去，泥雪拜陵回。",
      "上感君犹念，傍惭友或推。",
      "石顽镌费匠，女丑嫁劳媒。",
      "倏忽青春度，奔波白日颓。",
      "性将时共背，病与老俱来。",
      "闻有蓬壶客，知怀杞梓材。",
      "世家标甲第，官职滞麟台。",
      "笔尽铅黄点，诗成锦绣堆。",
      "尝思豁云雾，忽喜访尘埃。",
      "心为论文合，眉因劝善开。",
      "不胜珍重意，满袖写琼瑰。"
    ]
  },
  {
    "volume": 438,
    "sequence": 3,
    "title": "题卢秘书夏日新栽竹二十韵",
    "author": "白居易",
    "content": [
      "湘竹初封植，卢生此考槃。",
      "久持霜节苦，新托露根难。",
      "等度须当砌，疏稠要满阑。",
      "买怜分薄俸，栽称作闲官。",
      "叶翦蓝罗碎，茎抽玉琯端。",
      "几声清淅沥，一簇绿檀栾。",
      "未夜青岚入，先秋白露团。",
      "拂肩摇翡翠，熨手弄琅玕。",
      "韵透窗风起，阴铺砌月残。",
      "炎天闻觉冷，窄地见疑宽。",
      "梢动胜摇扇，枝低好挂冠。",
      "碧笼烟幕幕，珠洒雨珊珊。",
      "晚箨晴云展，阴芽蛰虺蟠。",
      "爱从抽马策，惜未截鱼竿。",
      "松韵徒烦听，桃夭不足观。",
      "梁惭当家杏，台陋本司兰。",
      "撑拨诗人兴，勾牵酒客欢。",
      "静连芦簟滑，凉拂葛衣单。",
      "岂止消时暑，应能保岁寒。",
      "莫同凡草木，一种夏中看。"
    ]
  },
  {
    "volume": 438,
    "sequence": 4,
    "title": "渭村酬李二十见寄",
    "author": "白居易",
    "content": [
      "百里音书何太迟，暮秋把得暮春诗。",
      "柳条绿日君相忆，梨叶红时我始知。",
      "莫叹学官贫冷落，犹胜村客病支离。",
      "形容意绪遥看取，不似华阳观里时。"
    ]
  },
  {
    "volume": 438,
    "sequence": 5,
    "title": "初授赞善大夫早朝，寄李二十助教",
    "author": "白居易",
    "content": [
      "病身初谒青宫日，衰貌新垂白发年。",
      "寂寞曹司非热地，萧条风雪是寒天。",
      "远坊早起常侵鼓，瘦马行迟苦费鞭。",
      "一种共君官职冷，不如犹得日高眠。"
    ]
  },
  {
    "volume": 438,
    "sequence": 6,
    "title": "欲与元八卜邻，先有是赠",
    "author": "白居易",
    "content": [
      "平生心迹最相亲，欲隐墙东不为身。",
      "明月好同三径夜，绿杨宜作两家春。",
      "每因暂出犹思伴，岂得安居不择邻。",
      "何独终身数相见，子孙长作隔墙人。"
    ]
  },
  {
    "volume": 438,
    "sequence": 7,
    "title": "游城南，留元九、李二十晚归",
    "author": "白居易",
    "content": [
      "老游春饮莫相违，不独花稀人亦稀。",
      "更劝残杯看日影，犹应趁得鼓声归。"
    ]
  },
  {
    "volume": 438,
    "sequence": 8,
    "title": "广宣上人以应制诗见示因以赠…居安国寺红楼院以诗供奉",
    "author": "白居易",
    "content": [
      "道林谈论惠休诗，一到人天便作师。",
      "香积筵承紫泥诏，昭阳歌唱碧云词。",
      "红楼许住请银钥，翠辇陪行蹋玉墀。",
      "惆怅甘泉曾侍从，与君前后不同时。"
    ]
  },
  {
    "volume": 438,
    "sequence": 9,
    "title": "重过秘书旧房，因题长句（时为赞善大夫）",
    "author": "白居易",
    "content": [
      "阁前下马思裴回，第二房门手自开，昔为白面书郎去，今作苍须赞善来。",
      "吏人不识多新补，松竹相亲是旧栽。",
      "应有题墙名姓在，试将衫袖拂尘埃。"
    ]
  },
  {
    "volume": 438,
    "sequence": 10,
    "title": "重到城七绝句·见元九",
    "author": "白居易",
    "content": [
      "容貌一日减一日，心情十分无九分。",
      "每逢陌路犹嗟叹，何况今朝是见君。"
    ]
  },
  {
    "volume": 438,
    "sequence": 11,
    "title": "重到城七绝句·高相宅",
    "author": "白居易",
    "content": [
      "青苔故里怀恩地，白发新生抱病身。",
      "涕泪虽多无哭处，永宁门馆属他人。"
    ]
  },
  {
    "volume": 438,
    "sequence": 12,
    "title": "重到城七绝句·张十八",
    "author": "白居易",
    "content": [
      "谏垣几见迁遗补，宪府频闻转殿监。",
      "独有咏诗张太祝，十年不改旧官衔。"
    ]
  },
  {
    "volume": 438,
    "sequence": 13,
    "title": "重到城七绝句·刘家花",
    "author": "白居易",
    "content": [
      "刘家墙上花还发，李十门前草又春。",
      "处处伤心心始悟，多情不及少情人。"
    ]
  },
  {
    "volume": 438,
    "sequence": 14,
    "title": "重到城七绝句·裴五",
    "author": "白居易",
    "content": [
      "莫怪相逢无笑语，感今思旧戟门前。",
      "张家伯仲偏相似，每见清扬一惘然。"
    ]
  },
  {
    "volume": 438,
    "sequence": 15,
    "title": "重到城七绝句·仇家酒",
    "author": "白居易",
    "content": [
      "年年老去欢情少，处处春来感事深。",
      "时到仇家非爱酒，醉时心胜醒时心。"
    ]
  },
  {
    "volume": 438,
    "sequence": 16,
    "title": "重到城七绝句·恒寂师",
    "author": "白居易",
    "content": [
      "旧游分散人零落，如此伤心事几条。",
      "会逐禅师坐禅去，一时灭尽定中消。"
    ]
  },
  {
    "volume": 438,
    "sequence": 17,
    "title": "靖安北街赠李二十",
    "author": "白居易",
    "content": [
      "榆荚抛钱柳展眉，两人并马语行迟。",
      "还似往年安福寺，共君私试却回时。"
    ]
  },
  {
    "volume": 438,
    "sequence": 18,
    "title": "重伤小女子",
    "author": "白居易",
    "content": [
      "学人言语凭床行，嫩似花房脆似琼。",
      "才知恩爱迎三岁，未辨东西过一生。",
      "汝异下殇应杀礼，吾非上圣讵忘情。",
      "伤心自叹鸠巢拙，长堕春雏养不成。"
    ]
  },
  {
    "volume": 438,
    "sequence": 19,
    "title": "过颜处士墓",
    "author": "白居易",
    "content": [
      "向坟道径没荒榛，满室诗书积暗尘。",
      "长夜肯教黄壤晓，悲风不许白杨春。",
      "箪瓢颜子生仍促，布被黔娄死更贫。",
      "未会悠悠上天意，惜将富寿与何人。"
    ]
  },
  {
    "volume": 438,
    "sequence": 20,
    "title": "题周皓大夫新亭子二十二韵",
    "author": "白居易",
    "content": [
      "东道常为主，南亭别待宾。",
      "规模何日创，景致一时新。",
      "广砌罗红药，疏窗荫绿筠。",
      "锁开宾阁晓，梯上妓楼春。",
      "置醴宁三爵，加笾过八珍。",
      "茶香飘紫笋，脍缕落红鳞。",
      "辉赫车舆闹，珍奇鸟兽驯。",
      "猕猴看枥马，鹦鹉唤家人。",
      "锦额帘高卷，银花醆慢巡。",
      "劝尝光禄酒，许看洛川神。",
      "敛翠凝歌黛，流香动舞巾。",
      "裙翻绣鸂鶒，梳陷钿麒麟。",
      "笛怨音含楚，筝娇语带秦。",
      "侍儿催画烛，醉客吐文茵。",
      "投辖多连夜，鸣珂便达晨。",
      "入朝纡紫绶，待漏拥朱轮。",
      "贵介交三事，光荣照四邻。",
      "甘浓将奉客，稳暖不缘身。",
      "十载歌钟地，三朝节钺臣。",
      "爱才心倜傥，敦旧礼殷勤。",
      "门以招贤盛，家因好事贫。",
      "始知豪杰意，富贵为交亲。"
    ]
  },
  {
    "volume": 438,
    "sequence": 21,
    "title": "赋得听边鸿",
    "author": "白居易",
    "content": [
      "惊风吹起塞鸿群，半拂平沙半入云。",
      "为问昭君月下听，何如苏武雪中闻。"
    ]
  },
  {
    "volume": 438,
    "sequence": 22,
    "title": "见杨弘贞诗赋，因题绝句以自谕",
    "author": "白居易",
    "content": [
      "赋句诗章妙入神，未年三十即无身。",
      "常嗟薄命形憔悴，若比弘贞是幸人。"
    ]
  },
  {
    "volume": 438,
    "sequence": 23,
    "title": "病中早春",
    "author": "白居易",
    "content": [
      "今朝枕上觉头轻，强起阶前试脚行。",
      "膻腻断来无气力，风痰恼得少心情。",
      "暖消霜瓦津初合，寒减冰渠冻不成。",
      "唯有愁人鬓间雪，不随春尽逐春生。"
    ]
  },
  {
    "volume": 438,
    "sequence": 24,
    "title": "送人贬信州判官",
    "author": "白居易",
    "content": [
      "地僻山深古上饶，土风贫薄道程遥。",
      "不唯迁客须恓屑，见说居人也寂寥。",
      "溪畔毒沙藏水弩，城头枯树下山魈。",
      "若于此郡为卑吏，刺史厅前又折腰。"
    ]
  },
  {
    "volume": 438,
    "sequence": 25,
    "title": "曲江醉后赠诸亲故",
    "author": "白居易",
    "content": [
      "郭东丘墓何年客，江畔风光几日春。",
      "只合殷勤逐杯酒，不须疏索向交亲。",
      "中天或有长生药，下界应无不死人。",
      "除却醉来开口笑，世间何事更关身。"
    ]
  },
  {
    "volume": 438,
    "sequence": 26,
    "title": "和元八侍御升平新居四绝句·看花屋",
    "author": "白居易",
    "content": [
      "忽惊映树新开屋，却似当檐故种花。",
      "可惜年年红似火，今春始得属元家。"
    ]
  },
  {
    "volume": 438,
    "sequence": 27,
    "title": "和元八侍御升平新居四绝句·累土山",
    "author": "白居易",
    "content": [
      "堆土渐高山意出，终南移入户庭间。",
      "玉峰蓝水应惆怅，恐见新山望旧山。"
    ]
  },
  {
    "volume": 438,
    "sequence": 28,
    "title": "和元八侍御升平新居四绝句·高亭",
    "author": "白居易",
    "content": [
      "亭脊太高君莫拆，东家留取当西山。",
      "好看落日斜衔处，一片春岚映半环。"
    ]
  },
  {
    "volume": 438,
    "sequence": 29,
    "title": "和元八侍御升平新居四绝句·松树",
    "author": "白居易",
    "content": [
      "白金换得青松树，君既先栽我不栽。",
      "幸有西风易凭仗，夜深偷送好声来。"
    ]
  },
  {
    "volume": 438,
    "sequence": 30,
    "title": "醉后却寄元九",
    "author": "白居易",
    "content": [
      "蒲池村里匆匆别，沣水桥边兀兀回。",
      "行到城门残酒醒，万重离恨一时来。"
    ]
  },
  {
    "volume": 438,
    "sequence": 31,
    "title": "重寄（一作重寄元九）",
    "author": "白居易",
    "content": [
      "萧散弓惊雁，分飞剑化龙。",
      "悠悠天地内，不死会相逢。"
    ]
  },
  {
    "volume": 438,
    "sequence": 32,
    "title": "李十一舍人松园饮小酎酒得元八侍御诗叙云在台…酬四韵",
    "author": "白居易",
    "content": [
      "爱酒舍人开小酌，能文御史寄新诗。",
      "乱松园里醉相忆，古柏厅前忙不知。",
      "早夏我当逃暑日，晚衙君是虑囚时。",
      "唯应清夜无公事，新草亭中好一期。"
    ]
  },
  {
    "volume": 438,
    "sequence": 33,
    "title": "重到华阳观旧居",
    "author": "白居易",
    "content": [
      "忆昔初年三十二，当时秋思已难堪。",
      "若为重入华阳院，病鬓愁心四十三。"
    ]
  },
  {
    "volume": 438,
    "sequence": 34,
    "title": "答劝酒",
    "author": "白居易",
    "content": [
      "莫怪近来都不饮，几回因醉却沾巾。",
      "谁料平生狂酒客，如今变作酒悲人。"
    ]
  },
  {
    "volume": 438,
    "sequence": 35,
    "title": "题王侍御池亭",
    "author": "白居易",
    "content": [
      "朱门深锁春池满，岸落蔷薇水浸莎。",
      "毕竟林塘谁是主，主人来少客来多。"
    ]
  },
  {
    "volume": 438,
    "sequence": 36,
    "title": "听水部吴员外新诗，因赠绝句",
    "author": "白居易",
    "content": [
      "朱绂仙郎白雪歌，和人虽少爱人多。",
      "明朝说与诗人道，水部如今不姓何。"
    ]
  },
  {
    "volume": 438,
    "sequence": 37,
    "title": "雨夜忆元九",
    "author": "白居易",
    "content": [
      "天阴一日便堪愁，何况连宵雨不休。",
      "一种雨中君最苦，偏梁阁道向通州。"
    ]
  },
  {
    "volume": 438,
    "sequence": 38,
    "title": "雨中携元九诗访元八侍御",
    "author": "白居易",
    "content": [
      "微之诗卷忆同开，假日多应不入台。",
      "好句无人堪共咏，冲泥蹋水就君来。"
    ]
  },
  {
    "volume": 438,
    "sequence": 39,
    "title": "赠杨秘书巨源",
    "author": "白居易",
    "content": [
      "早闻一箭取辽城，相识虽新有故情。",
      "清句三朝谁是敌，白须四海半为兄。",
      "贫家薙草时时入，瘦马寻花处处行。",
      "不用更教诗过好，折君官职是声名。"
    ]
  },
  {
    "volume": 438,
    "sequence": 40,
    "title": "和武相公感韦令公旧池孔雀（同用深字）",
    "author": "白居易",
    "content": [
      "索莫少颜色，池边无主禽。",
      "难收带泥翅，易结著人心。",
      "顶毳落残碧，尾花销暗金。",
      "放归飞不得，云海故巢深。"
    ]
  },
  {
    "volume": 438,
    "sequence": 41,
    "title": "寄生衣与微之，因题封上",
    "author": "白居易",
    "content": [
      "浅色縠衫轻似雾，纺花纱袴薄于云。",
      "莫嫌轻薄但知著，犹恐通州热杀君。"
    ]
  },
  {
    "volume": 438,
    "sequence": 42,
    "title": "白牡丹",
    "author": "白居易",
    "content": [
      "白花冷澹无人爱，亦占芳名道牡丹。",
      "应似东宫白赞善，被人还唤作朝官。"
    ]
  },
  {
    "volume": 438,
    "sequence": 43,
    "title": "梦旧",
    "author": "白居易",
    "content": [
      "别来老大苦修道，炼得离心成死灰。",
      "平生忆念消磨尽，昨夜因何入梦来。"
    ]
  },
  {
    "volume": 438,
    "sequence": 44,
    "title": "戏题卢秘书新移蔷薇",
    "author": "白居易",
    "content": [
      "风动翠条腰袅娜，露垂红萼泪阑干。",
      "移他到此须为主，不别花人莫使看。"
    ]
  },
  {
    "volume": 438,
    "sequence": 45,
    "title": "曲江夜归，闻元八见访",
    "author": "白居易",
    "content": [
      "自入台来见面稀，班中遥得揖容辉。",
      "早知相忆来相访，悔待江头明月归。"
    ]
  },
  {
    "volume": 438,
    "sequence": 46,
    "title": "苦热题恒寂师禅室",
    "author": "白居易",
    "content": [
      "人人避暑走如狂，独有禅师不出房。",
      "可是禅房无热到，但能心静即身凉。"
    ]
  },
  {
    "volume": 438,
    "sequence": 47,
    "title": "微之到通州日授馆未安见尘壁间有数行字读之…因酬长句",
    "author": "白居易",
    "content": [
      "十五年前似梦游，曾将诗句结风流。",
      "偶助笑歌嘲阿软，可知传诵到通州。",
      "昔教红袖佳人唱，今遣青衫司马愁。",
      "惆怅又闻题处所，雨淋江馆破墙头。"
    ]
  },
  {
    "volume": 438,
    "sequence": 48,
    "title": "得微之到官后书备知通州之事怅然有感因成四章",
    "author": "白居易",
    "content": [
      "来书子细说通州，州在山根峡岸头。",
      "四面千重火云合，中心一道瘴江流。",
      "虫蛇白昼拦官道，蚊蚋黄昏扑郡楼。",
      "何罪遣君居此地，天高无处问来由。",
      "匼匝巅山万仞余，人家应似甑中居。",
      "寅年篱下多逢虎，亥日沙头始卖鱼。",
      "衣斑梅雨长须熨，米涩畬田不解锄。",
      "努力安心过三考，已曾愁杀李尚书。",
      "人稀地僻医巫少，夏旱秋霖瘴疟多。",
      "老去一身须爱惜，别来四体得如何。",
      "侏儒饱笑东方朔，薏苡谗忧马伏波。",
      "莫遣沉愁结成病，时时一唱濯缨歌。",
      "通州海内恓惶地，司马人间冗长官。",
      "伤鸟有弦惊不定，卧龙无水动应难。",
      "剑埋狱底谁深掘，松偃霜中尽冷看。",
      "举目争能不惆怅，高车大马满长安。"
    ]
  },
  {
    "volume": 438,
    "sequence": 49,
    "title": "病中答招饮者",
    "author": "白居易",
    "content": [
      "顾我镜中悲白发，尽君花下醉青春。",
      "不缘眼痛兼身病，可是尊前第二人。"
    ]
  },
  {
    "volume": 438,
    "sequence": 50,
    "title": "燕子楼三首",
    "author": "白居易",
    "content": [
      "满窗明月满帘霜，被冷灯残拂卧床。",
      "燕子楼中霜月夜，秋来只为一人长。",
      "钿晕罗衫色似烟，几回欲著即潸然。",
      "自从不舞霓裳曲，叠在空箱十一年。",
      "今春有客洛阳回，曾到尚书墓上来。",
      "见说白杨堪作柱，争教红粉不成灰。"
    ]
  },
  {
    "volume": 438,
    "sequence": 51,
    "title": "初贬官过望秦岭（自此后诗江州路上作）",
    "author": "白居易",
    "content": [
      "草草辞家忧后事，迟迟去国问前途。",
      "望秦岭上回头立，无限秋风吹白须。"
    ]
  },
  {
    "volume": 438,
    "sequence": 52,
    "title": "蓝桥驿见元九诗（诗中云：\\n江陵归时逢春雪）",
    "author": "白居易",
    "content": [
      "蓝桥春雪君归日，秦岭秋风我去时。",
      "每到驿亭先下马，循墙绕柱觅君诗。"
    ]
  },
  {
    "volume": 438,
    "sequence": 53,
    "title": "韩公堆寄元九",
    "author": "白居易",
    "content": [
      "韩公堆北涧西头，冷雨凉风拂面秋。",
      "努力南行少惆怅，江州犹似胜通州。"
    ]
  },
  {
    "volume": 438,
    "sequence": 54,
    "title": "发商州",
    "author": "白居易",
    "content": [
      "商州馆里停三日，待得妻孥相逐行。",
      "若比李三犹自胜，儿啼妇哭不闻声。"
    ]
  },
  {
    "volume": 438,
    "sequence": 55,
    "title": "武关南见元九题山石榴花见寄",
    "author": "白居易",
    "content": [
      "往来同路不同时，前后相思两不知。",
      "行过关门三四里，榴花不见见君诗。"
    ]
  },
  {
    "volume": 438,
    "sequence": 56,
    "title": "红鹦鹉（商山路逢）",
    "author": "白居易",
    "content": [
      "安南远进红鹦鹉，色似桃花语似人。",
      "文章辩慧皆如此，笼槛何年出得身。"
    ]
  },
  {
    "volume": 438,
    "sequence": 57,
    "title": "题四皓庙（一作题商山庙）",
    "author": "白居易",
    "content": [
      "卧逃秦乱起安刘，舒卷如云得自由。",
      "若有精灵应笑我，不成一事谪江州。"
    ]
  },
  {
    "volume": 438,
    "sequence": 58,
    "title": "罢药",
    "author": "白居易",
    "content": [
      "自学坐禅休服药，从他时复病沉沉。",
      "此身不要全强健，强健多生人我心。"
    ]
  },
  {
    "volume": 438,
    "sequence": 59,
    "title": "白鹭",
    "author": "白居易",
    "content": [
      "人生四十未全衰，我为愁多白发垂。",
      "何故水边双白鹭，无愁头上亦垂丝。"
    ]
  },
  {
    "volume": 438,
    "sequence": 60,
    "title": "襄阳舟夜",
    "author": "白居易",
    "content": [
      "下马襄阳郭，移舟汉阴驿。",
      "秋风截江起，寒浪连天白。",
      "本是多愁人，复此风波夕。"
    ]
  },
  {
    "volume": 438,
    "sequence": 61,
    "title": "江夜舟行",
    "author": "白居易",
    "content": [
      "烟淡月濛濛，舟行夜色中。",
      "江铺满槽水，帆展半樯风。",
      "叫曙嗷嗷雁，啼秋唧唧虫。",
      "只应催北客，早作白须翁。"
    ]
  },
  {
    "volume": 438,
    "sequence": 62,
    "title": "红藤杖",
    "author": "白居易",
    "content": [
      "交亲过浐别，车马到江回。",
      "唯有红藤杖，相随万里来。"
    ]
  },
  {
    "volume": 438,
    "sequence": 63,
    "title": "江上吟元八绝句",
    "author": "白居易",
    "content": [
      "大江深处月明时，一夜吟君小律诗。",
      "应有水仙潜出听，翻将唱作步虚词。"
    ]
  },
  {
    "volume": 438,
    "sequence": 64,
    "title": "途中感秋",
    "author": "白居易",
    "content": [
      "节物行摇落，年颜坐变衰。",
      "树初黄叶日，人欲白头时。",
      "乡国程程远，亲朋处处辞。",
      "唯残病与老，一步不相离。"
    ]
  },
  {
    "volume": 438,
    "sequence": 65,
    "title": "登郢州白雪楼",
    "author": "白居易",
    "content": [
      "白雪楼中一望乡，青山蔟蔟水茫茫。",
      "朝来渡口逢京使，说道烟尘近洛阳。"
    ]
  },
  {
    "volume": 438,
    "sequence": 66,
    "title": "舟夜赠内",
    "author": "白居易",
    "content": [
      "三声猿后垂乡泪，一叶舟中载病身。",
      "莫凭水窗南北望，月明月暗总愁人。"
    ]
  },
  {
    "volume": 438,
    "sequence": 67,
    "title": "逢旧",
    "author": "白居易",
    "content": [
      "我梳白发添新恨，君扫青蛾减旧容。",
      "应被傍人怪惆怅，少年离别老相逢。"
    ]
  },
  {
    "volume": 438,
    "sequence": 68,
    "title": "臼口阻风十日",
    "author": "白居易",
    "content": [
      "洪涛白浪塞江津，处处邅回事事迍。",
      "世上方为失途客，江头又作阻风人。",
      "鱼虾遇雨腥盈鼻，蚊蚋和烟痒满身。",
      "老大光阴能几日，等闲臼口坐经旬。"
    ]
  },
  {
    "volume": 438,
    "sequence": 69,
    "title": "浦中夜泊",
    "author": "白居易",
    "content": [
      "暗上江堤还独立，水风霜气夜棱棱。",
      "回看深浦停舟处，芦荻花中一点灯。"
    ]
  },
  {
    "volume": 438,
    "sequence": 70,
    "title": "卢侍御与崔评事为予于黄鹤楼置宴，宴罢同望",
    "author": "白居易",
    "content": [
      "江边黄鹤古时楼，劳置华筵待我游。",
      "楚思淼茫云水冷，商声清脆管弦秋。",
      "白花浪溅头陀寺，红叶林笼鹦鹉洲。",
      "总是平生未行处，醉来堪赏醒堪愁。"
    ]
  },
  {
    "volume": 438,
    "sequence": 71,
    "title": "舟中读元九诗",
    "author": "白居易",
    "content": [
      "把君诗卷灯前读，诗尽灯残天未明。",
      "眼痛灭灯犹暗坐，逆风吹浪打船声。"
    ]
  },
  {
    "volume": 438,
    "sequence": 72,
    "title": "舟行阻风，寄李十一舍人",
    "author": "白居易",
    "content": [
      "扁舟厌泊烟波上，轻策闲寻浦屿间。",
      "虎蹋青泥稠似印，风吹白浪大于山。",
      "且愁江郡何时到，敢望京都几岁还。",
      "今日料君朝退后，迎寒新酎暖开颜。"
    ]
  },
  {
    "volume": 438,
    "sequence": 73,
    "title": "雨中题衰柳",
    "author": "白居易",
    "content": [
      "湿屈青条折，寒飘黄叶多。",
      "不知秋雨意，更遣欲如何。"
    ]
  },
  {
    "volume": 438,
    "sequence": 74,
    "title": "题王处士郊居",
    "author": "白居易",
    "content": [
      "半依云渚半依山，爱此令人不欲还。",
      "负郭田园九八顷，向阳茅屋两三间。",
      "寒松纵老风标在，野鹤虽饥饮啄闲。",
      "一卧江村来早晚，著书盈帙鬓毛斑。"
    ]
  },
  {
    "volume": 438,
    "sequence": 75,
    "title": "岁晚旅望",
    "author": "白居易",
    "content": [
      "朝来暮去星霜换，阴惨阳舒气序牵。",
      "万物秋霜能坏色，四时冬日最凋年。",
      "烟波半露新沙地，鸟雀群飞欲雪天。",
      "向晚苍苍南北望，穷阴旅思两无边。"
    ]
  },
  {
    "volume": 438,
    "sequence": 76,
    "title": "晏坐闲吟",
    "author": "白居易",
    "content": [
      "昔为京洛声华客，今作江湖潦倒翁。",
      "意气销磨群动里，形骸变化百年中。",
      "霜侵残鬓无多黑，酒伴衰颜只暂红。",
      "愿学禅门非想定，千愁万念一时空。"
    ]
  },
  {
    "volume": 438,
    "sequence": 77,
    "title": "题李山人",
    "author": "白居易",
    "content": [
      "厨无烟火室无妻，篱落萧条屋舍低。",
      "每日将何疗饥渴，井华云粉一刀圭。"
    ]
  },
  {
    "volume": 438,
    "sequence": 78,
    "title": "读庄子",
    "author": "白居易",
    "content": [
      "去国辞家谪异方，中心自怪少忧伤。",
      "为寻庄子知归处，认得无何是本乡。"
    ]
  },
  {
    "volume": 438,
    "sequence": 79,
    "title": "江楼偶宴赠同座",
    "author": "白居易",
    "content": [
      "南浦闲行罢，西楼小宴时。",
      "望湖凭槛久，待月放杯迟。",
      "江果尝卢橘，山歌听竹枝。",
      "相逢且同乐，何必旧相知。"
    ]
  },
  {
    "volume": 438,
    "sequence": 80,
    "title": "放言五首",
    "author": "白居易",
    "content": [
      "朝真暮伪何人辨，古往今来底事无。",
      "但爱臧生能诈圣，可知宁子解佯愚。",
      "草萤有耀终非火，荷露虽团岂是珠。",
      "不取燔柴兼照乘，可怜光彩亦何殊。",
      "世途倚伏都无定，尘网牵缠卒未休。",
      "祸福回还车转毂，荣枯反覆手藏钩。",
      "龟灵未免刳肠患，马失应无折足忧。",
      "不信君看弈棋者，输赢须待局终头。",
      "赠君一法决狐疑，不用钻龟与祝蓍。",
      "试玉要烧三日满，辨材须待七年期。",
      "周公恐惧流言后，王莽谦恭未篡时。",
      "向使当初身便死，一生真伪复谁知。",
      "谁家第宅成还破，何处亲宾哭复歌。",
      "昨日屋头堪炙手，今朝门外好张罗。",
      "北邙未省留闲地，东海何曾有定波。",
      "莫笑贱贫夸富贵，共成枯骨两如何。",
      "泰山不要欺毫末，颜子无心羡老彭。",
      "松树千年终是朽，槿花一日自为荣。",
      "何须恋世常忧死，亦莫嫌身漫厌生。",
      "生去死来都是幻，幻人哀乐系何情。"
    ]
  },
  {
    "volume": 438,
    "sequence": 81,
    "title": "岁暮道情二首",
    "author": "白居易",
    "content": [
      "壮日苦曾惊岁月，长年都不惜光阴。",
      "为学空门平等法，先齐老少死生心。",
      "半故青衫半白头，雪风吹面上江楼。",
      "禅功自见无人觉，合是愁时亦不愁。"
    ]
  },
  {
    "volume": 438,
    "sequence": 82,
    "title": "读李杜诗集，因题卷后",
    "author": "白居易",
    "content": [
      "翰林江左日，员外剑南时。",
      "不得高官职，仍逢苦乱离。",
      "暮年逋客恨，浮世谪仙悲。",
      "吟咏留千古，声名动四夷。",
      "文场供秀句，乐府待新词。",
      "天意君须会，人间要好诗。"
    ]
  },
  {
    "volume": 438,
    "sequence": 83,
    "title": "强酒",
    "author": "白居易",
    "content": [
      "若不坐禅销妄想，即须行醉放狂歌。",
      "不然秋月春风夜，争那闲思往事何。"
    ]
  },
  {
    "volume": 438,
    "sequence": 84,
    "title": "独树浦雨夜寄李六郎中",
    "author": "白居易",
    "content": [
      "忽忆两家同里巷，何曾一处不追随。",
      "闲游预算分朝日，静语多同待漏时。",
      "花下放狂冲黑饮，灯前起坐彻明棋。",
      "可知风雨孤舟夜，芦苇丛中作此诗。"
    ]
  },
  {
    "volume": 438,
    "sequence": 85,
    "title": "听崔七妓人筝",
    "author": "白居易",
    "content": [
      "花脸云鬟坐玉楼，十三弦里一时愁。",
      "凭君向道休弹去，白尽江州司马头。"
    ]
  },
  {
    "volume": 438,
    "sequence": 86,
    "title": "望江州",
    "author": "白居易",
    "content": [
      "江回望见双华表，知是浔阳西郭门。",
      "犹去孤舟三四里，水烟沙雨欲黄昏。"
    ]
  },
  {
    "volume": 438,
    "sequence": 87,
    "title": "初到江州",
    "author": "白居易",
    "content": [
      "浔阳欲到思无穷，庾亮楼南湓口东。",
      "树木凋疏山雨后，人家低湿水烟中。",
      "菰蒋喂马行无力，芦荻编房卧有风。",
      "遥见朱轮来出郭，相迎劳动使君公。"
    ]
  },
  {
    "volume": 438,
    "sequence": 88,
    "title": "醉后题李、马二妓",
    "author": "白居易",
    "content": [
      "行摇云髻花钿节，应似霓裳趁管弦。",
      "艳动舞裙浑是火，愁凝歌黛欲生烟。",
      "有风纵道能回雪，无水何由忽吐莲。",
      "疑是两般心未决，雨中神女月中仙。"
    ]
  },
  {
    "volume": 438,
    "sequence": 89,
    "title": "卢侍御小妓乞诗，座上留赠",
    "author": "白居易",
    "content": [
      "郁金香汗裛歌巾，山石榴花染舞裙。",
      "好似文君还对酒，胜于神女不归云。",
      "梦中那及觉时见，宋玉荆王应羡君。"
    ]
  }
]