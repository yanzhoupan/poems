[
  {
    "volume": 129,
    "sequence": 1,
    "title": "古离别",
    "author": "王缙",
    "content": [
      "下阶欲离别，相对映兰丛。",
      "含辞未及吐，泪落兰丛中。",
      "高堂静秋日，罗衣飘暮风。",
      "谁能待明月，回首见床空。"
    ]
  },
  {
    "volume": 129,
    "sequence": 2,
    "title": "青雀歌",
    "author": "王缙",
    "content": [
      "林间青雀儿，来往翩翩绕一枝。",
      "莫言不解衔环报，但问君恩今若为。"
    ]
  },
  {
    "volume": 129,
    "sequence": 3,
    "title": "同王昌龄裴迪游青龙寺昙壁上人兄院集和兄维",
    "author": "王缙",
    "content": [
      "林中空寂舍，阶下终南山。",
      "高卧一床上，回看六合间。",
      "浮云几处灭，飞鸟何时还。",
      "问义天人接，无心世界闲。",
      "谁知大隐者，兄弟自追攀。"
    ]
  },
  {
    "volume": 129,
    "sequence": 4,
    "title": "别辋川别业",
    "author": "王缙",
    "content": [
      "山月晓仍在，林风凉不绝。",
      "殷勤如有情，惆怅令人别。"
    ]
  },
  {
    "volume": 129,
    "sequence": 5,
    "title": "与卢员外象过崔处士兴宗林亭",
    "author": "王缙",
    "content": [
      "身名不问十年馀，老大谁能更读书。",
      "林中独酌邻家酒，门外时闻长者车。"
    ]
  },
  {
    "volume": 129,
    "sequence": 6,
    "title": "九日作",
    "author": "王缙",
    "content": [
      "莫将边地比京都，八月严霜草已枯。",
      "今日登高樽酒里，不知能有菊花无。"
    ]
  },
  {
    "volume": 129,
    "sequence": 7,
    "title": "送孙秀才（以下二首一作王维诗）",
    "author": "王缙",
    "content": [
      "帝城风日好，况复建平家。",
      "玉枕双纹簟，金盘五色瓜。",
      "山中无鲁酒，松下饭胡麻。",
      "莫厌田家苦，归期远复赊。"
    ]
  },
  {
    "volume": 129,
    "sequence": 8,
    "title": "游悟真寺",
    "author": "王缙",
    "content": [
      "闻道黄金地，仍开白玉田。",
      "掷山移巨石，咒岭出飞泉。",
      "猛虎同三径，愁猿学四禅。",
      "买香然绿桂，乞火蹈红莲。",
      "草色摇霞上，松声泛月边。",
      "山河穷百二，世界接三千。",
      "梵宇聊凭视，王城遂渺然。",
      "灞陵才出树，渭水欲连天。",
      "远县分朱郭，孤村起白烟。",
      "望云思圣主，披雾忆群贤。",
      "薄宦惭尸素，终身拟尚玄。",
      "谁知草庵客，曾和柏梁篇。"
    ]
  },
  {
    "volume": 129,
    "sequence": 9,
    "title": "青龙寺昙壁上人院集",
    "author": "裴迪",
    "content": [
      "灵境信为绝，法堂出尘氛。",
      "自然成高致，向下看浮云。",
      "迤逦峰岫列，参差闾井分。",
      "林端远堞见，风末疏钟闻。",
      "吾师久禅寂，在世超人群。"
    ]
  },
  {
    "volume": 129,
    "sequence": 10,
    "title": "青雀歌",
    "author": "裴迪",
    "content": [
      "动息自适性，不曾妄与燕雀群。",
      "幸忝鹓鸾早相识，何时提携致青云。"
    ]
  },
  {
    "volume": 129,
    "sequence": 11,
    "title": "游感化寺昙兴上人山院",
    "author": "裴迪",
    "content": [
      "不远灞陵边，安居向十年。",
      "入门穿竹径，留客听山泉。",
      "鸟啭深林里，心闲落照前。",
      "浮名竟何益，从此愿栖禅。"
    ]
  },
  {
    "volume": 129,
    "sequence": 12,
    "title": "夏日过青龙寺谒操禅师",
    "author": "裴迪",
    "content": [
      "安禅一室内，左右竹亭幽。",
      "有法知不染，无言谁敢酬。",
      "鸟飞争向夕，蝉噪已先秋。",
      "烦暑自兹适，清凉何所求。"
    ]
  },
  {
    "volume": 129,
    "sequence": 13,
    "title": "春日与王右丞过新昌里访吕逸人不遇",
    "author": "裴迪",
    "content": [
      "恨不逢君出荷蓑，青松白屋更无他。",
      "陶令五男曾不有，蒋生三径枉相过。",
      "芙蓉曲沼春流满，薜荔成帷晚霭多。",
      "闻说桃源好迷客，不如高卧眄庭柯。"
    ]
  },
  {
    "volume": 129,
    "sequence": 14,
    "title": "辋川集二十首·孟城坳",
    "author": "裴迪",
    "content": [
      "结庐古城下，时登古城上。",
      "古城非畴昔，今人自来往。"
    ]
  },
  {
    "volume": 129,
    "sequence": 15,
    "title": "辋川集二十首·华子冈",
    "author": "裴迪",
    "content": [
      "落日松风起，还家草露晞。",
      "云光侵履迹，山翠拂人衣。"
    ]
  },
  {
    "volume": 129,
    "sequence": 16,
    "title": "辋川集二十首·文杏馆",
    "author": "裴迪",
    "content": [
      "迢迢文杏馆，跻攀日已屡。",
      "南岭与北湖，前看复回顾。"
    ]
  },
  {
    "volume": 129,
    "sequence": 17,
    "title": "辋川集二十首·斤竹岭",
    "author": "裴迪",
    "content": [
      "明流纡且直，绿筱密复深。",
      "一径通山路，行歌望旧岑。"
    ]
  },
  {
    "volume": 129,
    "sequence": 18,
    "title": "辋川集二十首·鹿柴",
    "author": "裴迪",
    "content": [
      "日夕见寒山，便为独往客。",
      "不知深林事，但有麏麚迹。"
    ]
  },
  {
    "volume": 129,
    "sequence": 19,
    "title": "辋川集二十首·木兰柴",
    "author": "裴迪",
    "content": [
      "苍苍落日时，鸟声乱溪水。",
      "缘溪路转深，幽兴何时已。"
    ]
  },
  {
    "volume": 129,
    "sequence": 20,
    "title": "辋川集二十首·茱萸沜",
    "author": "裴迪",
    "content": [
      "飘香乱椒桂，布叶间檀栾。",
      "云日虽回照，森沉犹自寒。"
    ]
  },
  {
    "volume": 129,
    "sequence": 21,
    "title": "辋川集二十首·宫槐陌",
    "author": "裴迪",
    "content": [
      "门前宫槐陌，是向欹湖道。",
      "秋来山雨多，落叶无人扫。"
    ]
  },
  {
    "volume": 129,
    "sequence": 22,
    "title": "辋川集二十首·临湖亭",
    "author": "裴迪",
    "content": [
      "当轩弥滉漾，孤月正裴回。",
      "谷口猿声发，风传入户来。"
    ]
  },
  {
    "volume": 129,
    "sequence": 23,
    "title": "辋川集二十首·南垞",
    "author": "裴迪",
    "content": [
      "孤舟信一泊，南垞湖水岸。",
      "落日下崦嵫，清波殊淼漫。"
    ]
  },
  {
    "volume": 129,
    "sequence": 24,
    "title": "辋川集二十首·欹湖",
    "author": "裴迪",
    "content": [
      "空阔湖水广，青荧天色同。",
      "舣舟一长啸，四面来清风。"
    ]
  },
  {
    "volume": 129,
    "sequence": 25,
    "title": "辋川集二十首·柳浪",
    "author": "裴迪",
    "content": [
      "映池同一色，逐吹散如丝。",
      "结阴既得地，何谢陶家时。"
    ]
  },
  {
    "volume": 129,
    "sequence": 26,
    "title": "辋川集二十首·栾家濑",
    "author": "裴迪",
    "content": [
      "濑声喧极浦，沿涉向南津。",
      "泛泛鸥凫渡，时时欲近人。"
    ]
  },
  {
    "volume": 129,
    "sequence": 27,
    "title": "辋川集二十首·金屑泉",
    "author": "裴迪",
    "content": [
      "萦渟澹不流，金碧如可拾。",
      "迎晨含素华，独往事朝汲。"
    ]
  },
  {
    "volume": 129,
    "sequence": 28,
    "title": "辋川集二十首·白石滩",
    "author": "裴迪",
    "content": [
      "跂石复临水，弄波情未极。",
      "日下川上寒，浮云澹无色。"
    ]
  },
  {
    "volume": 129,
    "sequence": 29,
    "title": "辋川集二十首·北垞",
    "author": "裴迪",
    "content": [
      "南山北垞下，结宇临欹湖。",
      "每欲采樵去，扁舟出菰蒲。"
    ]
  },
  {
    "volume": 129,
    "sequence": 30,
    "title": "辋川集二十首·竹里馆",
    "author": "裴迪",
    "content": [
      "来过竹里馆，日与道相亲。",
      "出入唯山鸟，幽深无世人。"
    ]
  },
  {
    "volume": 129,
    "sequence": 31,
    "title": "辋川集二十首·辛夷坞",
    "author": "裴迪",
    "content": [
      "绿堤春草合，王孙自留玩。",
      "况有辛夷花，色与芙蓉乱。"
    ]
  },
  {
    "volume": 129,
    "sequence": 32,
    "title": "辋川集二十首·漆园",
    "author": "裴迪",
    "content": [
      "好闲早成性，果此谐宿诺。",
      "今日漆园游，还同庄叟乐。"
    ]
  },
  {
    "volume": 129,
    "sequence": 33,
    "title": "辋川集二十首·椒园",
    "author": "裴迪",
    "content": [
      "丹刺罥人衣，芳香留过客。",
      "幸堪调鼎用，愿君垂采摘。"
    ]
  },
  {
    "volume": 129,
    "sequence": 34,
    "title": "辋口遇雨忆终南山因献王维",
    "author": "裴迪",
    "content": [
      "积雨晦空曲，平沙灭浮彩。",
      "辋水去悠悠，南山复何在。"
    ]
  },
  {
    "volume": 129,
    "sequence": 35,
    "title": "崔九欲往南山马上口号与别（一作留别王维）",
    "author": "裴迪",
    "content": [
      "归山深浅去，须尽丘壑美。",
      "莫学武陵人，暂游桃源里。"
    ]
  },
  {
    "volume": 129,
    "sequence": 36,
    "title": "与卢员外象过崔处士兴宗林亭",
    "author": "裴迪",
    "content": [
      "乔柯门里自成阴，散发窗中曾不簪。",
      "逍遥且喜从吾事，荣宠从来非我心。"
    ]
  },
  {
    "volume": 129,
    "sequence": 37,
    "title": "西塔寺陆羽茶泉",
    "author": "裴迪",
    "content": [
      "竟陵西塔寺，踪迹尚空虚。",
      "不独支公住，曾经陆羽居。",
      "草堂荒产蛤，茶井冷生鱼。",
      "一汲清泠水，高风味有馀。"
    ]
  },
  {
    "volume": 129,
    "sequence": 38,
    "title": "同王右丞送瑗公南归",
    "author": "崔兴宗",
    "content": [
      "行苦神亦秀，泠然谿上松。",
      "铜瓶与竹杖，来自祝融峰。",
      "常愿入灵岳，藏经访遗踪。",
      "南归见长老，且为说心胸。"
    ]
  },
  {
    "volume": 129,
    "sequence": 39,
    "title": "青雀歌",
    "author": "崔兴宗",
    "content": [
      "青扈绕青林，翩翾陋体一微禽。",
      "不应常在藩篱下，他日凌云谁见心。"
    ]
  },
  {
    "volume": 129,
    "sequence": 40,
    "title": "和王维敕赐百官樱桃",
    "author": "崔兴宗",
    "content": [
      "未央朝谒正逶迤，天上樱桃锡此时。",
      "朱实初传九华殿，繁花旧杂万年枝。",
      "未胜晏子江南橘，莫比潘家大谷梨。",
      "闻道令人好颜色，神农本草自应知。"
    ]
  },
  {
    "volume": 129,
    "sequence": 41,
    "title": "留别王维",
    "author": "崔兴宗",
    "content": [
      "驻马欲分襟，清寒御沟上。",
      "前山景气佳，独往还惆怅。"
    ]
  },
  {
    "volume": 129,
    "sequence": 42,
    "title": "酬王维卢象见过林亭",
    "author": "崔兴宗",
    "content": [
      "穷巷空林常闭关，悠然独卧对前山。",
      "今朝忽枉嵇生驾，倒屣开门遥解颜。"
    ]
  },
  {
    "volume": 129,
    "sequence": 43,
    "title": "送大理正摄御史判凉州别驾",
    "author": "苑咸",
    "content": [
      "天子念西疆，咨君去不遑。",
      "垂银棘庭印，持斧柏台纲。",
      "雪下天山白，泉枯塞草黄。",
      "伫闻河陇外，还继海沂康。"
    ]
  },
  {
    "volume": 129,
    "sequence": 44,
    "title": "酬王维",
    "author": "苑咸",
    "content": [
      "莲花梵字本从天，华省仙郎早悟禅。",
      "三点成伊犹有想，一观如幻自忘筌。",
      "为文已变当时体，入用还推间气贤。",
      "应同罗汉无名欲，故作冯唐老岁年。"
    ]
  },
  {
    "volume": 129,
    "sequence": 45,
    "title": "寻西山隐者不遇（一作山行寻隐者不遇）",
    "author": "丘为",
    "content": [
      "绝顶一茅茨，直上三十里。",
      "扣关无僮仆，窥室唯案几。",
      "若非巾柴车，应是钓秋水。",
      "差池不相见，黾勉空仰止。",
      "草色新雨中，松声晚窗里。",
      "及兹契幽绝，自足荡心耳。",
      "虽无宾主意，颇得清净理。",
      "兴尽方下山，何必待之子。"
    ]
  },
  {
    "volume": 129,
    "sequence": 46,
    "title": "题农父庐舍",
    "author": "丘为",
    "content": [
      "东风何时至，已绿湖上山。",
      "湖上春已早，田家日不闲。",
      "沟塍流水处，耒耜平芜间。",
      "薄暮饭牛罢，归来还闭关。"
    ]
  },
  {
    "volume": 129,
    "sequence": 47,
    "title": "泛若耶谿",
    "author": "丘为",
    "content": [
      "结庐若耶里，左右若耶水。",
      "无日不钓鱼，有时向城市。",
      "溪中水流急，渡口水流宽。",
      "每得樵风便，往来殊不难。",
      "一川草长绿，四时那得辨。",
      "短褐衣妻儿，馀粮及鸡犬。",
      "日暮鸟雀稀，稚子呼牛归。",
      "住处无邻里，柴门独掩扉。"
    ]
  },
  {
    "volume": 129,
    "sequence": 48,
    "title": "湖中寄王侍御",
    "author": "丘为",
    "content": [
      "日日湖水上，好登湖上楼。",
      "终年不向郭，过午始梳头。",
      "尝自爱杯酒，得无相献酬。",
      "小僮能脍鲤，少妾事莲舟。",
      "每有南浦信，仍期后月游。",
      "方春转摇荡，孤兴时淹留。",
      "骢马真傲吏，翛然无所求。",
      "晨趋玉阶下，心许沧江流。",
      "少别如昨日，何言经数秋。",
      "应知方外事，独往非悠悠。"
    ]
  },
  {
    "volume": 129,
    "sequence": 49,
    "title": "登润州城",
    "author": "丘为",
    "content": [
      "天末江城晚，登临客望迷。",
      "春潮平岛屿，残雨隔虹蜺。",
      "鸟与孤帆远，烟和独树低。",
      "乡山何处是，目断广陵西。"
    ]
  },
  {
    "volume": 129,
    "sequence": 50,
    "title": "寻庐山崔征君",
    "author": "丘为",
    "content": [
      "日高鸡犬静，门掩向寒塘。",
      "夜竹深茅宇，秋亭冷石床。",
      "住山年已远，服药寿偏长。",
      "虚弃浮生者，相逢益自伤。"
    ]
  },
  {
    "volume": 129,
    "sequence": 51,
    "title": "留别王维（一作王维留别丘为诗）",
    "author": "丘为",
    "content": [
      "归鞍白云外，缭绕出前山。",
      "今日又明日，自知心不闲。",
      "亲劳簪组送，欲趁莺花还。",
      "一步一回首，迟迟向近关。"
    ]
  },
  {
    "volume": 129,
    "sequence": 52,
    "title": "竹下残雪",
    "author": "丘为",
    "content": [
      "一点消未尽，孤月在竹阴。",
      "晴光夜转莹，寒气晓仍深。",
      "还对读书牖，且关乘兴心。",
      "已能依此地，终不傍瑶琴。"
    ]
  },
  {
    "volume": 129,
    "sequence": 53,
    "title": "送阎校书之越",
    "author": "丘为",
    "content": [
      "南入剡中路，草云应转微。",
      "湖边好花照，山口细泉飞。",
      "此地饶古迹，世人多忘归。",
      "经年松雪在，永日世情稀。",
      "芸阁应相望，芳时不可违。"
    ]
  },
  {
    "volume": 129,
    "sequence": 54,
    "title": "省试夏日可畏（一作张籍诗）",
    "author": "丘为",
    "content": [
      "赫赫温风扇，炎炎夏日徂。",
      "火威驰迥野，畏景烁遥途。",
      "势矫翔阳翰，功分造化炉。",
      "禁城千品烛，黄道一轮孤。",
      "落照频空簟，馀晖卷夕梧。",
      "如何倦游子，中路独踟蹰。"
    ]
  },
  {
    "volume": 129,
    "sequence": 55,
    "title": "左掖梨花（同王维、皇甫冉赋）",
    "author": "丘为",
    "content": [
      "冷艳全欺雪，馀香乍入衣。",
      "春风且莫定，吹向玉阶飞。"
    ]
  },
  {
    "volume": 129,
    "sequence": 56,
    "title": "渡汉江（一作戴叔伦诗，题作江行）",
    "author": "丘为",
    "content": [
      "漾舟汉江上，挂席候风生。",
      "临泛何容与，爱此江水清。",
      "芦洲隐遥嶂，露日映孤城。",
      "自顾疏野性，难忘鸥鸟情。",
      "聊复与时顾，暂欲解尘缨。",
      "跋涉非吾愿，虚怀浩已盈。"
    ]
  },
  {
    "volume": 129,
    "sequence": 57,
    "title": "冬至下寄舍弟时应赴入京（杂言）",
    "author": "丘为",
    "content": [
      "去去知未远，依依甚初别。",
      "他乡至下心，昨夜阶前雪。",
      "终日读书仍少孤，家贫兄弟未当途。",
      "适远才过宿舂料，相随惟一平头奴。",
      "男儿出门事四海，立身世业文章在。",
      "莫漫忆柴扉，驷马高车朝紫微。",
      "江南驿使不曾断，迎前为尔非春衣。"
    ]
  },
  {
    "volume": 129,
    "sequence": 58,
    "title": "送晁补阙归日本国",
    "author": "赵骅",
    "content": [
      "西掖承休浣，东隅返故林。",
      "来称郯子学，归是越人吟。",
      "马上秋郊远，舟中曙海阴。",
      "知君怀魏阙，万里独摇心。"
    ]
  }
]