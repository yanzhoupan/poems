[
  {
    "volume": 502,
    "sequence": 1,
    "title": "和李补阙曲江看莲花",
    "author": "姚合",
    "content": [
      "露荷迎曙发，灼灼复田田。",
      "乍见神应骇，频来眼尚颠。",
      "光凝珠有蒂，焰起火无烟。",
      "粉腻黄丝蕊，心重碧玉钱。",
      "日浮秋转丽，雨洒晚弥鲜。",
      "醉艳酣千朵，愁红思一川。",
      "绿茎扶萼正，翠菂满房圆。",
      "淡晕还殊众，繁英得自然。",
      "高名犹不厌，上客去争先。",
      "景逸倾芳酒，怀浓习彩笺。",
      "海霞宁有态，蜀锦不成妍。",
      "客至应消病，僧来欲破禅。",
      "晓多临水立，夜只傍堤眠。",
      "金似明沙渚，灯疑宿浦船。",
      "风惊丛乍密，鱼戏影微偏。",
      "秾彩烧晴雾，殷姿缬碧泉。",
      "画工投粉笔，宫女弃花钿。",
      "鸟恋惊难起，蜂偷困不前。",
      "绕行香烂熳，折赠意缠绵。",
      "谁计江南曲，风流合管弦。"
    ]
  },
  {
    "volume": 502,
    "sequence": 2,
    "title": "和王郎中召看牡丹",
    "author": "姚合",
    "content": [
      "葩叠萼相重，烧栏复照空。",
      "妍姿朝景里，醉艳晚烟中。",
      "乍怪霞临砌，还疑烛出笼。",
      "绕行惊地赤，移坐觉衣红。",
      "殷丽开繁朵，香浓发几丛。",
      "裁绡样岂似，染茜色宁同。",
      "嫩畏人看损，鲜愁日炙融。",
      "婵娟涵宿露，烂熳抵春风。",
      "纵赏襟情合，闲吟景思通。",
      "客来归尽懒，莺恋语无穷。",
      "万物珍那比，千金买不充。",
      "如今难更有，纵有在仙宫。"
    ]
  },
  {
    "volume": 502,
    "sequence": 3,
    "title": "咏南池嘉莲",
    "author": "姚合",
    "content": [
      "芙蓉池里叶田田，一本双花出碧泉。",
      "浓淡共妍香各散，东西分艳蒂相连。",
      "自知政术无他异，纵是祯祥亦偶然。",
      "四野人闻皆尽喜，争来入郭看嘉莲。"
    ]
  },
  {
    "volume": 502,
    "sequence": 4,
    "title": "种苇",
    "author": "姚合",
    "content": [
      "欲种数茎苇，出门来往频。",
      "近陂收本土，选地问幽人。",
      "静看唯思长，初移未觉匀。",
      "坐中寻竹客，将去更逡巡。"
    ]
  },
  {
    "volume": 502,
    "sequence": 5,
    "title": "采松花",
    "author": "姚合",
    "content": [
      "拟服松花无处学，嵩阳道士忽相教。",
      "今朝试上高枝采，不觉倾翻仙鹤巢。"
    ]
  },
  {
    "volume": 502,
    "sequence": 6,
    "title": "咏新菊",
    "author": "姚合",
    "content": [
      "黄金色未足，摘取且尝新。",
      "若待重阳日，何曾异众人。"
    ]
  },
  {
    "volume": 502,
    "sequence": 7,
    "title": "杨柳枝词五首",
    "author": "姚合",
    "content": [
      "黄金丝挂粉墙头，动似颠狂静似愁。",
      "游客见时心自醉，无因得见谢家楼。",
      "叶叶如眉翠色浓，黄莺偏恋语从容。",
      "桥边陌上无人识，雨湿烟和思万重。",
      "江上东西离别饶，旧条折尽折新条。",
      "亦知春色人将去，犹胜狂风取次飘。",
      "二月杨花触处飞，悠悠漠漠自东西。",
      "谢家咏雪徒相比，吹落庭前便作泥。",
      "江亭杨柳折还垂，月照深黄几树丝。",
      "见说隋堤枯已尽，年年行客怪春迟。"
    ]
  },
  {
    "volume": 502,
    "sequence": 8,
    "title": "郡中冬夜闻蛩",
    "author": "姚合",
    "content": [
      "秋蛩声尚在，切切起苍苔。",
      "久是忘情者，今还有事来。",
      "微霜风稍静，圆月雾初开。",
      "此思谁能遣，应须执酒杯。"
    ]
  },
  {
    "volume": 502,
    "sequence": 9,
    "title": "闻新蝉寄李馀",
    "author": "姚合",
    "content": [
      "往年六月蝉应到，每到闻时骨欲惊。",
      "今日槐花还似发，却愁听尽更无声。"
    ]
  },
  {
    "volume": 502,
    "sequence": 10,
    "title": "闻蝉寄贾岛",
    "author": "姚合",
    "content": [
      "秋来吟更苦，半咽半随风。",
      "禅客心应乱，愁人耳愿聋。",
      "雨晴烟树里，日晚古城中。",
      "远思应难尽，谁当与我同。"
    ]
  },
  {
    "volume": 502,
    "sequence": 11,
    "title": "题鹤雏",
    "author": "姚合",
    "content": [
      "羽毛生未齐，嶛峭丑于鸡。",
      "夜夜穿笼出，捣衣砧上栖。"
    ]
  },
  {
    "volume": 502,
    "sequence": 12,
    "title": "咏莺",
    "author": "姚合",
    "content": [
      "春来深谷雪方消，莺别寒林傍翠条。",
      "到处为怜烟景好，隔帘多爱语声娇。",
      "不同蜀魄啼残月，唯逐天鸡转诘朝。",
      "少妇听时思旧曲，玉楼从此动云韶。"
    ]
  },
  {
    "volume": 502,
    "sequence": 13,
    "title": "老马",
    "author": "姚合",
    "content": [
      "卧来扶不起，唯向主人嘶。",
      "惆怅东郊道，秋来雨作泥。"
    ]
  },
  {
    "volume": 502,
    "sequence": 14,
    "title": "咏镜",
    "author": "姚合",
    "content": [
      "铸为明镜绝尘埃，翡翠窗前挂玉台。",
      "绣带共寻龙口出，菱花争向匣中开。",
      "孤光常见鸾踪在，分处还因鹊影回。",
      "好是照身宜谢女，嫦娥飞向玉宫来。"
    ]
  },
  {
    "volume": 502,
    "sequence": 15,
    "title": "咏破屏风（一作章孝标诗）",
    "author": "姚合",
    "content": [
      "时人嫌古画，倚壁不曾收。",
      "露滴胶山断，风吹绢海秋。",
      "残雪飞屋里，片水落床头。",
      "尚胜凡花鸟，君能补缀不。"
    ]
  },
  {
    "volume": 502,
    "sequence": 16,
    "title": "古碑",
    "author": "姚合",
    "content": [
      "荒田一片石，文字满青苔。",
      "不是逢闲客，何人肯读来。"
    ]
  },
  {
    "volume": 502,
    "sequence": 17,
    "title": "拾得古砚",
    "author": "姚合",
    "content": [
      "僻性爱古物，终岁求不获。",
      "昨朝得古砚，黄河滩之侧。",
      "念此黄河中，应有昔人宅。",
      "宅亦作流水，斯砚未变易。",
      "波澜所激触，背面生罅隙。",
      "质状朴且丑，今人作不得。",
      "捧持且惊叹，不敢施笔墨。",
      "或恐先圣人，尝用修六籍。",
      "置之洁净室，一日三磨拭。",
      "大喜豪贵嫌，久长得保惜。"
    ]
  },
  {
    "volume": 502,
    "sequence": 18,
    "title": "裴大夫见过",
    "author": "姚合",
    "content": [
      "湖南谯国尽英髦，心事相期节义高。",
      "解下佩刀无所惜，新闻天子付三刀。"
    ]
  },
  {
    "volume": 502,
    "sequence": 19,
    "title": "谢韬光上人赠百龄藤杖",
    "author": "姚合",
    "content": [
      "衰病近来行少力，光公乞我百龄藤。",
      "闲来杖此向何处，过水缘山只访僧。"
    ]
  },
  {
    "volume": 502,
    "sequence": 20,
    "title": "咏贵游",
    "author": "姚合",
    "content": [
      "贵游多爱向深春，到处香凝数里尘。",
      "红杏花开连锦障，绿杨阴合拂朱轮。",
      "凤凰尊畔飞金盏，丝竹声中醉玉人。",
      "日暮垂鞭共归去，西园宾客附龙鳞。"
    ]
  },
  {
    "volume": 502,
    "sequence": 21,
    "title": "穷边词二首",
    "author": "姚合",
    "content": [
      "将军作镇古汧洲，水腻山春节气柔。",
      "清夜满城丝管散，行人不信是边头。",
      "箭利弓调四镇兵，蕃人不敢近东行。",
      "沿边千里浑无事，唯见平安火入城。"
    ]
  },
  {
    "volume": 502,
    "sequence": 22,
    "title": "剑器词三首",
    "author": "姚合",
    "content": [
      "圣朝能用将，破敌速如神。",
      "掉剑龙缠臂，开旗火满身。",
      "积尸川没岸，流血野无尘。",
      "今日当场舞，应知是战人。",
      "昼渡黄河水，将军险用师。",
      "雪光偏著甲，风力不禁旗。",
      "阵变龙蛇活，军雄鼓角知。",
      "今朝重起舞，记得战酣时。",
      "破虏行千里，三军意气粗。",
      "展旗遮日黑，驱马饮河枯。",
      "邻境求兵略，皇恩索阵图。",
      "元和太平乐，自古恐应无。"
    ]
  },
  {
    "volume": 502,
    "sequence": 23,
    "title": "从军乐二首",
    "author": "姚合",
    "content": [
      "每日寻兵籍，经年别酒徒。",
      "眼疼长不校，肺病且还无。",
      "僮仆惊衣窄，亲情觉语粗。",
      "几时得归去，依旧作山夫。",
      "朝朝十指痛，唯署点兵符。",
      "贫贱依前在，颠狂一半无。",
      "身惭山友弃，胆赖酒杯扶。",
      "谁道从军乐，年来镊白须。"
    ]
  },
  {
    "volume": 502,
    "sequence": 24,
    "title": "敬宗皇帝挽词三首",
    "author": "姚合",
    "content": [
      "从谏停东幸，垂衣宝历昌。",
      "汉昭登位少，周代卜年长。",
      "彩仗三清路，麻衣万国丧。",
      "玄宫今一闭，终古柏苍苍。",
      "晚色启重扉，旌旗路渐移。",
      "荆山鼎成日，湘浦竹斑时。",
      "臣子终身感，山园七月期。",
      "金茎看尚在，承露复何为。",
      "紫陌起仙飙，川原共寂寥。",
      "灵輴万国护，仪殿百神朝。",
      "漏滴秋风路，笳吟灞水桥。",
      "微臣空感咽，踊绝觉天遥。"
    ]
  },
  {
    "volume": 502,
    "sequence": 25,
    "title": "文宗皇帝挽词三首",
    "author": "姚合",
    "content": [
      "垂拱开成化，愔愔雅乐全。",
      "千官方就日，四海忽无天。",
      "尧舜非传子，殷周但卜年。",
      "圣功青史外，刊石在陵前。",
      "代以无为理，车书万国同。",
      "继兄还付弟，授圣悉推公。",
      "云雾疑无日，笳箫别起风。",
      "金茎难复见，寒露落空中。",
      "龙归攀不得，髯在侍臣边。",
      "彻奠新阡起，登山吉从全。",
      "关河佳气散，夷夏哭声连。",
      "寂寞玄宫闭，朝昏千万年。"
    ]
  },
  {
    "volume": 502,
    "sequence": 26,
    "title": "庄恪太子挽词二首",
    "author": "姚合",
    "content": [
      "晓漏启严城，宫臣缟素行。",
      "灵仪先卤簿，新谥在铭旌。",
      "云晦郊原色，风连霰雪声。",
      "凄凉望苑路，春草即应生。",
      "寒日青宫闭，玄堂渭水滨。",
      "华夷笺乍绝，凶吉礼空新。",
      "薤露歌连哭，泉扉夜作晨。",
      "吹笙今一去，千古在逡巡。"
    ]
  },
  {
    "volume": 502,
    "sequence": 27,
    "title": "哭费拾遗征君",
    "author": "姚合",
    "content": [
      "服儒师道旨，粝食卧中林。",
      "谁识先生事，无身是本心。",
      "空山流水远，故国白云深。",
      "日夕谁来哭，唯应猿鸟吟。"
    ]
  },
  {
    "volume": 502,
    "sequence": 28,
    "title": "哭砚山孙道士",
    "author": "姚合",
    "content": [
      "修短皆由命，暗怀师出尘。",
      "岂知修道者，难免不亡身。",
      "永秘黄庭诀，高悬漉酒巾。",
      "可怜白犬子，闲吠远行人。"
    ]
  },
  {
    "volume": 502,
    "sequence": 29,
    "title": "哭贾岛二首",
    "author": "姚合",
    "content": [
      "白日西边没，沧波东去流。",
      "名虽千古在，身已一生休。",
      "岂料文章远，那知瑞草秋。",
      "曾闻有书剑，应是别人收。",
      "杳杳黄泉下，嗟君向此行。",
      "有名传后世，无子过今生。",
      "新墓松三尺，空阶月二更。",
      "从今旧诗卷，人觅写应争。"
    ]
  },
  {
    "volume": 502,
    "sequence": 30,
    "title": "杨给事师皋哭亡爱姬英英窃闻诗人多赋因而继和",
    "author": "姚合",
    "content": [
      "真珠为土玉为尘，未识遥闻鼻亦辛。",
      "天上还应收至宝，世间难得是佳人。",
      "朱丝自断虚银烛，红粉潜销冷绣裀。",
      "见说忘情唯有酒，夕阳对酒更伤神。"
    ]
  },
  {
    "volume": 502,
    "sequence": 31,
    "title": "喜览泾州卢侍御诗卷",
    "author": "姚合",
    "content": [
      "新诗十九首，丽格出青冥。",
      "得处神应骇，成时力尽停。",
      "正愁闻更喜，沈醉见还醒。",
      "自是天才健，非关笔砚灵。"
    ]
  },
  {
    "volume": 502,
    "sequence": 32,
    "title": "喜览裴中丞诗卷（一作寄裴使君）",
    "author": "姚合",
    "content": [
      "新诗盈道路，清韵似敲金。",
      "调格江山峻，功夫日月深。",
      "蜀笺方入写，越客始消吟。",
      "后辈难知处，朝朝枉用心。"
    ]
  },
  {
    "volume": 502,
    "sequence": 33,
    "title": "心怀霜",
    "author": "姚合",
    "content": [
      "欲识为诗苦，秋霜若在心。",
      "神清方耿耿，气肃觉沈沈。",
      "皓素中方委，严凝得更深。",
      "依稀轻夕渚，仿佛在寒林。",
      "思劲凄孤韵，声酸激冷吟。",
      "还如饮冰士，励节望知音。"
    ]
  },
  {
    "volume": 502,
    "sequence": 34,
    "title": "听僧云端讲经",
    "author": "姚合",
    "content": [
      "无生深旨诚难解，唯是师言得正真。",
      "远近持斋来谛听，酒坊鱼市尽无人。"
    ]
  },
  {
    "volume": 502,
    "sequence": 35,
    "title": "腊日猎",
    "author": "姚合",
    "content": [
      "健夫结束执旌旗，晓度长江自合围。",
      "野外狐狸搜得尽，天边鸿雁射来稀。",
      "苍鹰落日饥唯急，白马平川走似飞。",
      "蜡节畋游非为己，莫惊刺史夜深归。"
    ]
  },
  {
    "volume": 502,
    "sequence": 36,
    "title": "闻魏州破贼",
    "author": "姚合",
    "content": [
      "生灵苏息到元和，上将功成自执戈。",
      "烟雾扫开尊北岳，蛟龙斩断净南河。",
      "旗回海眼军容壮，兵合天心杀气多。",
      "从此四方无一事，朝朝雨露是恩波。"
    ]
  },
  {
    "volume": 502,
    "sequence": 37,
    "title": "下第",
    "author": "姚合",
    "content": [
      "枉为乡里举，射鹄艺浑疏。",
      "归路羞人问，春城赁舍居。",
      "闭门辞杂客，开箧读生书。",
      "以此投知己，还因胜自余。"
    ]
  },
  {
    "volume": 502,
    "sequence": 38,
    "title": "得舍弟书",
    "author": "姚合",
    "content": [
      "亲戚多离散，三年独在城。",
      "贫居深稳卧，晚学爱闲名。",
      "小弟有书至，异乡无地行。",
      "悲欢相并起，何处说心情。"
    ]
  },
  {
    "volume": 502,
    "sequence": 39,
    "title": "病僧",
    "author": "姚合",
    "content": [
      "三年病不出，苔藓满藤鞋。",
      "倚壁看经坐，闻钟吃药斋。",
      "茶烟熏杀竹，檐雨滴穿阶。",
      "无暇频相访，秋风寂寞怀。"
    ]
  },
  {
    "volume": 502,
    "sequence": 40,
    "title": "成名后留别从兄",
    "author": "姚合",
    "content": [
      "一辞山舍废躬耕，无事悠悠住帝城。",
      "为客衣裳多不稳，和人诗句固难精。",
      "几年秋赋唯知病，昨日春闱偶有名。",
      "却出关东悲复喜，归寻弟妹别仁兄。"
    ]
  },
  {
    "volume": 502,
    "sequence": 41,
    "title": "佛舍见胡子有嘲（一作嘲胡子小男）",
    "author": "姚合",
    "content": [
      "明明复夜夜，胡子即成翁。",
      "唯是真知性，不来生灭中。"
    ]
  },
  {
    "volume": 502,
    "sequence": 42,
    "title": "白鼻騧",
    "author": "姚合",
    "content": [
      "为底胡姬酒，长来白鼻騧。",
      "摘莲抛水上，郎意在浮花。"
    ]
  },
  {
    "volume": 502,
    "sequence": 43,
    "title": "崔少卿鹤",
    "author": "姚合",
    "content": [
      "入门石径半高低，闲处无非是药畦。",
      "致得仙禽无去意，花间舞罢洞中栖。"
    ]
  },
  {
    "volume": 502,
    "sequence": 44,
    "title": "新昌里",
    "author": "姚合",
    "content": [
      "旧客常乐坊，井泉浊而咸。",
      "新屋新昌里，井泉清而甘。",
      "僮仆惯苦饮，食美翻憎嫌。",
      "朝朝忍饥行，戚戚如难堪。",
      "中下无正性，所习便淫耽。",
      "一染不可变，甚于茜与蓝。",
      "近贫日益廉，近富日益贪。",
      "以此当自警，慎勿信邪谗。"
    ]
  },
  {
    "volume": 502,
    "sequence": 45,
    "title": "塞下曲",
    "author": "姚合",
    "content": [
      "碛露黄云下，凝寒鼓不鸣。",
      "战须移死地，军讳杀降兵。",
      "印马秋遮虏，蒸沙夜筑城。",
      "旧乡归不得，都尉负功名。"
    ]
  },
  {
    "volume": 502,
    "sequence": 46,
    "title": "从军行",
    "author": "姚合",
    "content": [
      "滥得进士名，才用苦不长。",
      "性癖艺亦独，十年作诗章。",
      "六义虽粗成，名字犹未扬。",
      "将军俯招引，遣脱儒衣裳。",
      "常恐虚受恩，不惯把刀枪。",
      "又无远筹略，坐使虏灭亡。",
      "昨来发兵师，各各赴战场。",
      "顾我同老弱，不得随戎行。",
      "丈夫生世间，职分贵所当。",
      "从军不出门，岂异病在床。",
      "谁不恋其家，其家无风霜。",
      "鹰鹘念搏击，岂贵食满肠。"
    ]
  },
  {
    "volume": 502,
    "sequence": 47,
    "title": "杏园",
    "author": "姚合",
    "content": [
      "江头数顷杏花开，车马争先尽此来。",
      "欲待无人连夜看，黄昏树树满尘埃。"
    ]
  },
  {
    "volume": 502,
    "sequence": 48,
    "title": "闲居",
    "author": "姚合",
    "content": [
      "日日门长闭，怜家亦懒过。",
      "头风春饮苦，眼晕夜书多。",
      "幽鸟偏栖竹，凡人笑种莎。",
      "近来难得酒，无计奈愁何。"
    ]
  },
  {
    "volume": 502,
    "sequence": 49,
    "title": "句",
    "author": "姚合",
    "content": [
      "天遥来雁小，江阔去帆孤。",
      "南陌游人回首去，东林道者杖藜归。",
      "萄藤洞庭头，引叶漾盈摇。",
      "皎洁钩高挂，玲珑影落寮。",
      "阴烟压幽屋，濛密梦冥苗。",
      "清秋青且翠，冬到冻都凋。"
    ]
  }
]