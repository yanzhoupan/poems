[
  {
    "volume": 864,
    "sequence": 1,
    "title": "宴柳毅诗",
    "author": "洞庭龙君",
    "content": [
      "大天苍苍兮大地茫茫，人各有志兮何可思量。",
      "狐神鼠圣兮薄社依墙，雷霆一发兮其孰敢当。",
      "荷贞人兮信义长，令骨肉兮还故乡，永言惭愧兮何时忘。",
      "上天配合兮生死有途，此不当妇兮彼不当夫。",
      "腹心辛苦兮泾水之隅，风霜满鬓兮雨雪罗襦。",
      "赖明公兮引素书，令骨肉兮家如初，永言珍重兮无时无。",
      "碧云悠悠兮泾水东流，伤嗟美人兮雨泣花愁。",
      "尺书远达兮以解君忧，哀冤果雪兮还处其休。",
      "荷君和雅兮感甘羞，山家寂寞兮难久留，欲将辞去兮悲绸缪。"
    ]
  },
  {
    "volume": 864,
    "sequence": 2,
    "title": "铸镜歌",
    "author": "龙护老人",
    "content": [
      "盘龙盘龙，隐于镜中。",
      "分野有象，变化无穷。",
      "兴云吐雾，行雨生风。",
      "上清仙子，来献圣聪。"
    ]
  },
  {
    "volume": 864,
    "sequence": 3,
    "title": "示韦泛禄命",
    "author": "冥吏",
    "content": [
      "前阳复后杨，后杨年年强，七月之节归玄乡。"
    ]
  },
  {
    "volume": 864,
    "sequence": 4,
    "title": "赠僧",
    "author": "滕传胤",
    "content": [
      "卓立不求名出家，长怀片志在青霞。",
      "今日英雄气冲盖，谁能久坐宝莲花。"
    ]
  },
  {
    "volume": 864,
    "sequence": 5,
    "title": "赠人",
    "author": "滕传胤",
    "content": [
      "平生才不足，立身信有余。",
      "自叹无大故，君子莫相疏。"
    ]
  },
  {
    "volume": 864,
    "sequence": 6,
    "title": "郑锋宅神诗",
    "author": "滕传胤",
    "content": [
      "浦口潮来初渺漫，莲舟摇飏采花难。",
      "春心不惬空归去，会待潮回更折看。",
      "忽然湖上片云飞，不觉舟中雨湿衣。",
      "折得莲花浑忘却，空将荷叶盖头归。"
    ]
  },
  {
    "volume": 864,
    "sequence": 7,
    "title": "与郑德璘奇遇诗",
    "author": "水府君",
    "content": [
      "物触轻舟心自知，风恬烟静月光微。",
      "夜深江上解愁思，拾得红蕖香惹衣。",
      "纤手垂钩对水窗，红蕖秋色艳长江。",
      "既能解佩投交甫，更有明珠乞一双。",
      "湖面狂风且莫吹，浪花初绽月光微。",
      "沈潜暗想横波泪，得共鲛人相对垂。",
      "洞庭风软荻花秋，新没青娥细浪愁。",
      "泪滴白蘋君不见，月明江上有轻鸥。",
      "昔日江头菱芡人，蒙君数饮松醪春。",
      "活君家室以为报，珍重长沙郑德璘。"
    ]
  },
  {
    "volume": 864,
    "sequence": 8,
    "title": "笑巫诗",
    "author": "李序",
    "content": [
      "魍魉何曾见，头旋即下神。",
      "图他衫子段，诈道大王嗔。"
    ]
  },
  {
    "volume": 864,
    "sequence": 9,
    "title": "霅溪夜宴诗（诸神命丽玉唱公无渡河歌）",
    "author": "水神",
    "content": [
      "浊波扬扬兮凝晓雾，公无渡河兮公竟渡。",
      "风号水激兮呼不闻，提衣看入兮中流去。",
      "浪排衣兮随步没，沈尸深入兮蛟螭窟。",
      "蛟螭尽醉兮君血干，推出黄沙兮泛君骨。",
      "当时君死兮妾何适，遂就波澜兮合魂魄，愿持精卫衔石心，穷断河源塞泉脉。"
    ]
  },
  {
    "volume": 864,
    "sequence": 10,
    "title": "霅溪夜宴诗（命曹娥唱怨江波三叠）",
    "author": "水神",
    "content": [
      "悲风淅淅兮波绵绵，芦花万里兮凝苍烟。",
      "虬螭窟宅兮渊且玄，排波叠浪兮沈我天。",
      "所覆不全兮身宁全，溢眸恨血兮徒涟涟。",
      "誓将柔荑抉锯牙之喙，空水府而藏其腥涎。",
      "青娥翠黛兮沈江壖，碧云斜月兮空婵娟。",
      "吞声饮恨兮语无力，徒扬哀怨兮登歌筵。"
    ]
  },
  {
    "volume": 864,
    "sequence": 11,
    "title": "霅溪夜宴诗（太湖神歌）",
    "author": "水神",
    "content": [
      "白露漙兮西风高，碧波万里兮翻洪涛。",
      "莫言天下至柔者，载舟覆舟皆我曹。"
    ]
  },
  {
    "volume": 864,
    "sequence": 12,
    "title": "霅溪夜宴诗（松江神歌）",
    "author": "水神",
    "content": [
      "君不见夜来渡口拥千艘，中载万姓之脂膏。",
      "当楼船泛泛于叠浪，恨珠贝又轻于鸿毛。",
      "又不见朝来津亭维一舠，中有一士青其袍。",
      "赴宰邑之良日，任波吼而风号。",
      "是知溺名溺利者，不免为水府之腥臊。"
    ]
  },
  {
    "volume": 864,
    "sequence": 13,
    "title": "霅溪夜宴诗（霅溪神歌）",
    "author": "水神",
    "content": [
      "山势萦回水脉分，水光山色翠连云。",
      "四时尽入诗人咏，役杀吴兴柳使君。"
    ]
  },
  {
    "volume": 864,
    "sequence": 14,
    "title": "霅溪夜宴诗（湘江神歌）",
    "author": "水神",
    "content": [
      "渺渺烟波接九疑，几人经此泣江蓠。",
      "年年绿水青山色，不改重华南狩时。"
    ]
  },
  {
    "volume": 864,
    "sequence": 15,
    "title": "霅溪夜宴诗（范相国献境会夜宴诗）",
    "author": "水神",
    "content": [
      "浪阔波澄秋气凉，沈沈水殿夜初长。",
      "自怜休退五湖客，何幸追陪百谷王。",
      "香袅碧云飘几席，觥飞白玉艳椒浆。",
      "酒酣独泛扁舟去，笑入琴高不死乡。"
    ]
  },
  {
    "volume": 864,
    "sequence": 16,
    "title": "霅溪夜宴诗（徐处士衍献境会夜宴诗，并简范相国）",
    "author": "水神",
    "content": [
      "珠光龙耀火燑燑，夜接朝云宴渚宫。",
      "凤管清吹凄极浦，朱弦间奏冷秋空。",
      "论心幸遇同归友，揣分惭无辅佐功。",
      "云雨各飞真境后，不堪波上起悲风。"
    ]
  },
  {
    "volume": 864,
    "sequence": 17,
    "title": "霅溪夜宴诗（屈大夫歌）",
    "author": "水神",
    "content": [
      "凤鶱鶱以降瑞兮，患山鸡之杂飞。",
      "玉温温以呈器兮，因砆砆之争辉。",
      "当侯门之四辟兮，墐嘉谟之重扉。",
      "既瑞器而无庸兮，宜昏暗之相微。",
      "徒刳石以为舟兮，顾沿流而志违。",
      "将刻木而作羽兮，与超腾之理非。",
      "矜孑孑于空江兮，靡群援之可依。",
      "血淋淋而滂流兮，顾江鱼之腹而将归。",
      "西风萧萧兮湘水悠悠，白芷芳歇兮江蓠秋。",
      "日晼晼兮川云收，棹四起兮悲风幽。",
      "羁魂汩没兮我名永浮，碧波虽涸兮厥誉长流。",
      "向使甘言盛行于曩昔，岂今日居君王之座头。",
      "是知贪名徇禄而随世磨灭者，虽正寝之死乎无得与吾俦。",
      "当鼎足之嘉会兮，获周旋于君侯。",
      "雕盘玉豆兮罗珍羞，金卮琼斝兮方献酬。",
      "敢写心兮歌一曲，无诮余持杯以淹留。"
    ]
  },
  {
    "volume": 864,
    "sequence": 18,
    "title": "霅溪夜宴诗（申屠先生献境会夜宴诗）",
    "author": "水神",
    "content": [
      "行殿秋未晚，水宫风初凉。",
      "谁言此中夜，得接朝宗行。",
      "灵鼍振冬冬，神龙耀煌煌。",
      "红楼压波起，翠幄连云张。",
      "玉箫冷吟秋，瑶瑟清含商。",
      "贤臻江湖叟，贵列川渎王。",
      "谅予衰俗人，无能振颓纲。",
      "分辞皆乱世，乐寐蛟螭乡。",
      "栖迟幽岛间，几见波成桑。",
      "尔来尽流俗，难与倾壶觞。",
      "今日登华筵，稍觉神扬扬。",
      "方欢沧浪侣，遽恐白日光。",
      "海人瑞锦前，岂敢言文章。",
      "聊歌灵境会，此会诚难忘。"
    ]
  },
  {
    "volume": 864,
    "sequence": 19,
    "title": "霅溪夜宴诗（鸱夷君歌）",
    "author": "水神",
    "content": [
      "雪集大野兮血波汹汹，玄黄交战兮吴无全陇。",
      "既霸业之将坠，宜嘉谟之不从。",
      "国步颠蹶兮吾道遘凶，处鸱夷之大困，入渊泉之九重。",
      "上帝愍余之非辜兮，俾大江鼓怒其冤踪。",
      "所以鞭浪山而疾驱波岳，亦粗足展余拂郁之心胸。",
      "当灵境之良宴兮，谬尊俎之相容，击箫鼓兮撞歌钟。",
      "吴讴越舞兮欢未极，遽军城晓鼓之冬冬。",
      "愿保上善之柔德，何行乐之地兮难相逢。"
    ]
  },
  {
    "volume": 864,
    "sequence": 20,
    "title": "为刘洪作",
    "author": "辅国将军",
    "content": [
      "乌乌在虚飞，玄驹遂野依。",
      "名今编户籍，翠过叶生稀。",
      "个树枝条朽，三花五面啼。",
      "移家朝度日，谁觉□□□。"
    ]
  },
  {
    "volume": 864,
    "sequence": 21,
    "title": "语",
    "author": "太白山神",
    "content": [
      "三珠并一珠，驴马没人驱。",
      "岁月甲庚午，中兴戊己土。"
    ]
  },
  {
    "volume": 864,
    "sequence": 22,
    "title": "月夜吟",
    "author": "瀵水神",
    "content": [
      "夜月明皎皎，绿波空悠悠。"
    ]
  },
  {
    "volume": 864,
    "sequence": 23,
    "title": "答郑生歌",
    "author": "湘中蛟女",
    "content": [
      "溯青山兮江之隅，拖湘波兮袅绿裾。",
      "荷拳拳兮情未舒，匪同归兮将焉如。"
    ]
  },
  {
    "volume": 864,
    "sequence": 24,
    "title": "风光词",
    "author": "湘中蛟女",
    "content": [
      "隆佳秀兮昭盛时，播薰绿兮淑华归。",
      "故里荑与处萼兮，潜重房以饰姿。",
      "见雅态之韶华兮，蒙长霭以为帏。",
      "醉融光兮渺渺瀰瀰，迷千里兮涵烟眉。",
      "晨陶陶兮暮熙熙，舞袅娜之秾条兮，娉盈盈以披迟。",
      "酡游颜兮倡蔓卉縠，流倩电兮石发髓施。"
    ]
  },
  {
    "volume": 864,
    "sequence": 25,
    "title": "附：\\n郑生诗",
    "author": "湘中蛟女",
    "content": [
      "情无垠兮水汤汤，怀佳期兮属三湘。"
    ]
  },
  {
    "volume": 864,
    "sequence": 26,
    "title": "感怀诗",
    "author": "龙女",
    "content": [
      "海门连洞庭，每去三千里。",
      "十载一归来，辛苦潇湘水。"
    ]
  },
  {
    "volume": 864,
    "sequence": 27,
    "title": "寄张无颇",
    "author": "广利王女",
    "content": [
      "羞解明珰寻汉渚，但凭春梦访天涯。",
      "红楼日暮莺飞去，愁杀深宫落砌花。",
      "燕语春泥堕锦筵，情愁无意整花钿。",
      "寒闺攲枕不成梦，香炷金炉自褭烟。"
    ]
  },
  {
    "volume": 864,
    "sequence": 28,
    "title": "与崔渥冥会杂诗",
    "author": "佚名",
    "content": [
      "万里同心别九重，定知涉历此相逢。",
      "谁人翻向群峰路，不得苍梧徇玉容。",
      "春鸟交交引思浓，岂期尘迹拜仙宫。",
      "鸾歌凤舞飘珠翠，疑是阳台一梦中。",
      "鸾舆昔日出蒲关，一去苍梧更有还。",
      "若是不留千古恨，湘江何事竹犹斑。",
      "愁闻黄鸟夜关关，沩汭春来有梦还。",
      "遗美代移刊勒绝，唯闻留得泪痕斑。",
      "方承恩宠醉金杯，岂为干戈骤到来。",
      "亡国破家皆有恨，捧心无语泪苏台。",
      "桃花流水两堪伤，洞口烟波月渐长。",
      "莫道仙家无别恨，至今垂泪忆刘郎。",
      "泾阳平野草初春，遥望家乡泪滴频。",
      "当此不知多少恨，至今空忆在灵姻。",
      "目断魂销正惘然，九疑山际路漫漫。",
      "何人知得心中恨，空有湘江竹万竿。",
      "常说仙家事不同，偶陪花月此宵中。",
      "锦屏银烛皆堪恨，惆怅纱窗向晓风。"
    ]
  },
  {
    "volume": 864,
    "sequence": 29,
    "title": "又湘妃诗四首（一作女仙题湘妃庙诗）",
    "author": "佚名",
    "content": [
      "渺渺三湘万里程，泪篁幽石助芳贞。",
      "孤云目断苍梧野，不得攀龙到玉京。",
      "碧杜红蘅缥缈香，冰丝弹月弄清凉。",
      "峰峦一一俱相似，九处堪疑九断肠。",
      "玉辇金根去不回，湘川秋晚楚弦哀。",
      "自从泣尽江蓠血，夜夜愁风怨雨来。",
      "少将风月怨平湖，见尽扶桑水到枯。",
      "相约杏花坛上去，画阑红子斗摴蒱。"
    ]
  },
  {
    "volume": 864,
    "sequence": 30,
    "title": "与何光远赠答诗（何光远伤春吟）",
    "author": "何光远",
    "content": [
      "檐上檐前燕语新，花开柳发自伤神。",
      "谁能将我相思意，说与江隈解佩人。"
    ]
  },
  {
    "volume": 864,
    "sequence": 31,
    "title": "与何光远赠答诗（龙女赠光远）",
    "author": "龙女",
    "content": [
      "坐久风吹绿绮寒，九天月照水精盘。",
      "不思却返沈潜去，为惜春光一夜欢。"
    ]
  },
  {
    "volume": 864,
    "sequence": 32,
    "title": "与何光远赠答诗（光远答龙女）",
    "author": "何光远",
    "content": [
      "澹荡春光物象饶，一枝琼艳不胜娇。",
      "若能许解相思佩，何羡星天渡鹊桥。"
    ]
  },
  {
    "volume": 864,
    "sequence": 33,
    "title": "与何光远赠答诗（催妆二首）",
    "author": "何光远",
    "content": [
      "玉漏涓涓银汉清，鹊桥新架路初成。",
      "催妆既要裁篇咏，凤吹鸾歌早会迎。",
      "宝车辗驻彩云开，误到蓬莱顶上来。",
      "琼室既登花得折，永将凡骨逐风雷。"
    ]
  },
  {
    "volume": 864,
    "sequence": 34,
    "title": "与何光远赠答诗（龙女留别光远）",
    "author": "龙女",
    "content": [
      "负妾当时寤寐求，从兹粉面阻绸缪。",
      "宫空月苦瑶云断，寂寞巴江水自流。"
    ]
  },
  {
    "volume": 864,
    "sequence": 35,
    "title": "寄紫盖阳居士",
    "author": "黄陵美人",
    "content": [
      "落叶栖鸦掩庙扉，菟丝金缕旧罗衣。",
      "渡头明月好携手，独自待郎郎不归。"
    ]
  },
  {
    "volume": 864,
    "sequence": 36,
    "title": "赠谢府君",
    "author": "吴兴神女",
    "content": [
      "玉钗空中堕，金钏色已歇。",
      "独泣谢春风，秋夜伤明月。"
    ]
  }
]