[
  {
    "volume": 621,
    "sequence": 1,
    "title": "置酒行",
    "author": "陆龟蒙",
    "content": [
      "落尘花片排香痕，阑珊醉露栖愁魂。",
      "洞庭波色惜不得，东风领入黄金尊。",
      "千筠掷毫春谱大，碧舞红啼相倡和。",
      "安知寂寞西海头，青蕧未垂孤凤饿。"
    ]
  },
  {
    "volume": 621,
    "sequence": 2,
    "title": "江湖散人歌",
    "author": "陆龟蒙",
    "content": [
      "江湖散人天骨奇，短发搔来蓬半垂。",
      "手提孤篁曳寒茧，口诵太古沧浪词。",
      "词云太古万万古，民性甚野无风期。",
      "夜栖止与禽兽杂，独自构架纵横枝。",
      "因而称曰有巢氏，民共敬贵如君师。",
      "当时只效乌鹊辈，岂是有意陈尊卑。",
      "无端后圣穿凿破，一派前导千流随。",
      "多方恼乱元气死，日使文字生奸欺。",
      "圣人事业转销耗，尚有渔者存熙熙。",
      "风波不独困一士，凡百器具皆能施。",
      "罛疏沪腐鲈鳜脱，止失检驭无谗疵。",
      "人间所谓好男子，我见妇女留须眉。",
      "奴颜婢膝真乞丐，反以正直为狂痴。",
      "所以头欲散，不散弁峨巍。",
      "所以腰欲散，不散珮陆离。",
      "行散任之适，坐散从倾欹；",
      "语散空谷应，笑散春云披；",
      "衣散单复便，食散酸咸宜；",
      "书散浑真草，酒散甘醇醨；",
      "屋散势斜直，树散行参差；",
      "客散忘簪屦，禽散虚笼池。",
      "物外一以散，中心散何疑？",
      "不共诸侯分邑里，不与天子专隍陴。",
      "静则守桑柘，乱则逃妻儿。",
      "金镳贝带未尝识，白刃杀我穷生为。",
      "或闻蕃将负恩泽，号令铁马如风驰。",
      "大君年小丞相少，当轴自请都旌旗。",
      "神锋悉出羽林仗，缋画日月蟠龙螭。",
      "太宗基业甚牢固，小丑背叛当歼夷。",
      "禁军近自肃宗置，抑遏辅国争雄雌。",
      "必然大段剪凶逆，须召劲勇持军麾。",
      "四方贼垒犹占地，死者暴骨生寒饥。",
      "归来辄拟荷锄笠，诟吏已责租钱迟。",
      "兴师十万一日费，不啻千金何以支。",
      "只今利口且箕敛，何暇俯首哀惸嫠。",
      "均荒补败岂无术，布在方册撑颓隵。",
      "冰霜襦袴易反掌。",
      "白面诸郎殊不知。",
      "江湖散人悲古道，悠悠幸寄羲皇傲。",
      "官家未议活苍生，拜赐江湖散人号。"
    ]
  },
  {
    "volume": 621,
    "sequence": 3,
    "title": "五歌·放牛",
    "author": "陆龟蒙",
    "content": [
      "江草秋穷似秋半，十角吴牛放江岸。",
      "邻肩抵尾乍依隈，横去斜奔忽分散。",
      "荒陂断堑无端入，背上时时孤鸟立。",
      "日暮相将带雨归，田家烟火微茫湿。"
    ]
  },
  {
    "volume": 621,
    "sequence": 4,
    "title": "五歌·水鸟",
    "author": "陆龟蒙",
    "content": [
      "水鸟山禽虽异名，天工各与双翅翎。",
      "雏巢吞啄即一例，游处高卑殊不停。",
      "则有觜铍爪戟劲立直视者，击搏挽裂图膻腥。",
      "如此等色恣豪横，耸身往往凌青冥。",
      "为人罗绊取材力，韦鞲彩绶悬金铃。",
      "三驱不以鸟捕鸟，矢下先得闻诸经。",
      "超然可继义勇后，恰似有志行天刑。",
      "鸥闲鹤散两自遂，意思不受人丁宁。",
      "今朝棹倚寒江汀，舂鉏翡翠参䴔䴖。",
      "孤翘侧睨瞥灭没，未是即肯驯檐楹。",
      "妇女衣襟便佞舌，始得金笼日提挈。",
      "精神卓荦背人飞，冷抱蒹葭宿烟月。",
      "我与时情大乖剌，只是江禽有毛发。",
      "殷勤谢汝莫相猜，归来长短同群活。"
    ]
  },
  {
    "volume": 621,
    "sequence": 5,
    "title": "五歌·刈获",
    "author": "陆龟蒙",
    "content": [
      "自春徂秋天弗雨，廉廉早稻才遮亩。",
      "芒粒稀疏熟更轻，地与禾头不相拄。",
      "我来愁筑心如堵，更听农夫夜深语。",
      "凶年是物即为灾，百阵野凫千穴鼠。",
      "平明抱杖入田中，十穗萧条九穗空。",
      "敢言一岁囷仓实，不了如今朝暮舂。",
      "天职谁司下民籍，苟有区区宜析析。",
      "本作耕耘意若何，虫豸兼教食人食。",
      "古者为邦须蓄积，鲁饥尚责如齐籴。",
      "今之为政异当时，一任流离恣征索。",
      "平生幸遇华阳客，向日餐霞转肥白。",
      "欲卖耕牛弃水田，移家且傍三茅宅。"
    ]
  },
  {
    "volume": 621,
    "sequence": 6,
    "title": "五歌·雨夜",
    "author": "陆龟蒙",
    "content": [
      "屋小茅干雨声大，自疑身著蓑衣卧。",
      "兼似孤舟小泊时，风吹折苇来相佐。",
      "我有愁襟无可那，才成好梦刚惊破。",
      "背壁残灯不及萤，重挑却向灯前坐。"
    ]
  },
  {
    "volume": 621,
    "sequence": 7,
    "title": "五歌·食鱼",
    "author": "陆龟蒙",
    "content": [
      "江南春旱鱼无泽，岁晏未曾腥鼎鬲。",
      "今朝有客卖鲈鲂，手提见我长于尺。",
      "呼儿舂取红莲米，轻重相当加十倍。",
      "且作吴羹助早餐，饱卧晴檐曝寒背。",
      "横戈负羽正纷纷，只用骁雄不用文。",
      "争如晓夕讴吟样，好伴沧洲白鸟群。"
    ]
  },
  {
    "volume": 621,
    "sequence": 8,
    "title": "丁隐君歌",
    "author": "陆龟蒙",
    "content": [
      "华阳道士南游归，手中半卷青萝衣。",
      "自言逋客持赠我，乃是钱塘丁翰之。",
      "连江大抵多奇岫，独话君家最奇秀。",
      "盘烧天竺春笋肥，琴倚洞庭秋石瘦。",
      "草堂暗引龙泓溜，老树根株若蹲兽。",
      "霜浓果熟未容收，往往儿童杂猿狖。",
      "去岁猖狂有黄寇，官军解散无人斗。",
      "满城奔迸翰之闲，只把枯松塞圭窦。",
      "前度相逢正卖文，一钱不直虚云云。",
      "今来利作采樵客，可以抛身麋鹿群。",
      "丁隐君，丁隐君，叩头且莫变名氏，即日更寻丁隐君。"
    ]
  },
  {
    "volume": 621,
    "sequence": 9,
    "title": "紫溪翁歌",
    "author": "陆龟蒙",
    "content": [
      "一丘之木，其栖深也屋，吾容不辱；",
      "一溪之石，其居平也席，吾劳以息；",
      "一窦之泉，其音清也弦，吾方在悬。",
      "得乎人，得乎天，吾不知所以然而然。"
    ]
  },
  {
    "volume": 621,
    "sequence": 10,
    "title": "赓歌",
    "author": "陆龟蒙",
    "content": [
      "采江之鱼兮，朝船有鲈。",
      "采江之蔬兮，暮筐有蒲。",
      "左图且书，右琴与壶。",
      "寿欤夭欤，贵欤贱欤。"
    ]
  },
  {
    "volume": 621,
    "sequence": 11,
    "title": "鹤媒歌",
    "author": "陆龟蒙",
    "content": [
      "偶系渔舟汀树枝，因看射鸟令人悲。",
      "盘空野鹤忽然下，背翳见媒心不疑。",
      "媒闲静立如无事，清唳时时入遥吹。",
      "裴回未忍过南塘，且应同声就同类。",
      "梳翎宛若相逢喜，只怕才来又惊起。",
      "窥鳞啄藻乍低昂，立定当胸流一矢。",
      "媒欢舞跃势离披，似谄功能邀弩儿。",
      "云飞水宿各自物，妒侣害群犹尔为。",
      "而况世间有名利，外头笑语中猜忌。",
      "君不见荒陂野鹤陷良媒，同类同声真可畏。"
    ]
  },
  {
    "volume": 621,
    "sequence": 12,
    "title": "庆封宅古井行",
    "author": "陆龟蒙",
    "content": [
      "古甓团团藓花碧，鼎渫寒泉深百尺。",
      "江南戴白尽能言，此地曾为庆封宅。",
      "庆封嗜酒荒齐政，齐人剪族封奔迸。",
      "虽过鲁国羞鲁儒，欲弄吴民窃吴柄。",
      "吴分岩邑号朱方，子家负固心强梁。",
      "泽车豪马驰似水，锦凤玉龙森若墙。",
      "一朝云梦围兵至，胸陷锋铓脑涂地。",
      "因知富德不富财，颜氏箪瓢有深意。",
      "宣父尝违盗泉水，懦夫立事贪夫止。",
      "今歌此井示吴人，断绠沉瓶自兹始。"
    ]
  },
  {
    "volume": 621,
    "sequence": 13,
    "title": "小鸡山樵人歌",
    "author": "陆龟蒙",
    "content": [
      "长其船兮利其斧，输予薪兮勿予侮。",
      "田予登兮榖予庾，突晨烟兮蓬缕缕。",
      "窗有明兮编有古，饱而安兮惟编是伍，时不用兮吾无汝抚。"
    ]
  },
  {
    "volume": 621,
    "sequence": 14,
    "title": "吴俞儿舞歌·剑俞",
    "author": "陆龟蒙",
    "content": [
      "枝月喉，棹霜脊，北斗离离在寒碧。",
      "龙魂清，虎尾白，秋照海心同一色。",
      "纛影吒沙千影侧，神豪发直。",
      "四睨之人股佶栗，欲定不定定不得。",
      "舂牍残，儿且止。",
      "狄胡有胆大如山，怖亦死。"
    ]
  },
  {
    "volume": 621,
    "sequence": 15,
    "title": "吴俞儿舞歌·矛俞",
    "author": "陆龟蒙",
    "content": [
      "手盘风，头背分，电光战扇，欲刺敲心留半线。",
      "缠肩绕脰，濭合眩旋，卓植赴列，夺避中节。",
      "前冲函礼穴，上指孛彗灭，与君一用来有截。"
    ]
  },
  {
    "volume": 621,
    "sequence": 16,
    "title": "弩俞",
    "author": "陆龟蒙",
    "content": [
      "牛来开弦，人为置镞。",
      "捩机关，迸山谷，鹿骇涩，隼击迟。",
      "析毫中睫，洞腋分龟。",
      "达坚垒，残雄师，可以冠猛乐壮曲。",
      "抑扬蹈厉，有裂犀兕之气者，非公与？"
    ]
  },
  {
    "volume": 621,
    "sequence": 17,
    "title": "句曲山朝真词二首·迎真",
    "author": "陆龟蒙",
    "content": [
      "九华磬答寒泉急，十绝幡摇翠微湿。",
      "司命旍旌未下来，焚香抱简凝神立。",
      "残星下照霓襟冷，缺月才分鹤轮影。",
      "空洞灵章发一声，春来万壑烟花醒。"
    ]
  },
  {
    "volume": 621,
    "sequence": 18,
    "title": "句曲山朝真词二首·送真",
    "author": "陆龟蒙",
    "content": [
      "萦云凤髻飘然解，玉钺玄干俨先迈。",
      "朝真弟子悄无言，再拜碧杯添沆瀣。",
      "火钅灵跳跃龙毛盖，脑发青青赮綷綷。",
      "万象销沉一瞬间，空余月外闻残佩。"
    ]
  },
  {
    "volume": 621,
    "sequence": 19,
    "title": "战秋辞",
    "author": "陆龟蒙",
    "content": [
      "八月空堂，前临隙荒。",
      "抽关散扇，晨乌未光。",
      "左右物态，森疏强梁。",
      "天随子爽駴恂栗，恍军庸之我当。",
      "濠然而沟，垒然而墙。",
      "纛然而桂，队然而篁。",
      "杉巉攒矛，蕉标建常。",
      "槁艾矢束，矫蔓弦张。",
      "蛙合助吹，鸟分启行。",
      "若革进而金止，固违阴而就阳。",
      "无何，云颜师，风旨伯。",
      "苍茫惨澹，隳危摵划。",
      "烟蒙上焚，雨阵下棘。",
      "如濠者注，如垒者辟；",
      "如纛者亚，如队者析；",
      "如矛者折，如常者拆；",
      "如矢者仆，如弦者磔；",
      "如吹者喑，如行者惕。",
      "石有发兮尽累，木有耳兮咸馘。",
      "云风雨烟，乘胜之势骄；",
      "杉篁蕉蔓，败北之气摵。",
      "天随子曰：",
      "吁，秋无神则已，如其有神，吾为尔羞之。",
      "南北畿圻，盗兴五期。",
      "方州大都，虎节龙旗。",
      "瓦解冰碎，瓜分豆离。",
      "斧抵耋老，干穿乳儿。",
      "昨宇今烬，朝人暮尸。",
      "万犊一啖，千仓一炊。",
      "扰践边朔，歼伤蜑夷。",
      "制质守帅，披攘城池。",
      "弓弮不刓，甲缀不离。",
      "凶渠歌笑，裂地无疑。",
      "天有四序，秋为司刑。",
      "少昊负扆，亲朝百灵。",
      "蓐收相臣，太白将星。",
      "可霾可电，可风可霆。",
      "可堑溺颠陷，可夭札迷冥。",
      "曾忘鏖剪，自意澄宁。",
      "苟蜡礼之云责，触天怒而谁丁，奈何欺荒庭？",
      "凌坏砌，摋崇茝，批宿蕙，揭编茅而逞力，断纬萧而作势，不过约弱欹垂，戕残废替。",
      "可谓弃其本而趋其末，舍其大而从其细也。",
      "辞犹未已，色若愧耻，于是堕者止，偃者起。"
    ]
  },
  {
    "volume": 621,
    "sequence": 20,
    "title": "祝牛宫辞",
    "author": "陆龟蒙",
    "content": [
      "四牸三牯，中一去乳。",
      "天霜降寒，纳此室处。",
      "老农拘拘，度地不亩。",
      "东西几何，七举其武。",
      "南北几何，丈二加五。",
      "偶楹当闲，载尺入土。",
      "太岁在亥，余不足数。",
      "上缔蓬茅，下远官府。",
      "耕耨以时，饮食得所。",
      "或寝或卧，免风免雨。",
      "宜尔子孙，实我仓庾。"
    ]
  },
  {
    "volume": 621,
    "sequence": 21,
    "title": "迎潮送潮辞·迎潮",
    "author": "陆龟蒙",
    "content": [
      "江霜严兮枫叶丹，潮声高兮墟落寒。",
      "鸥巢卑兮渔箔短，远岸没兮光烂烂。",
      "潮之德兮无际，既充其大兮又充其细。",
      "密幽人兮款柴门，寂寞流连兮依稀旧痕。",
      "濡腴泽槁兮潮之恩，不尸其功兮归于混元。"
    ]
  },
  {
    "volume": 621,
    "sequence": 22,
    "title": "迎潮送潮辞·送潮",
    "author": "陆龟蒙",
    "content": [
      "潮西来兮又东下，日染中流兮红洒洒。",
      "汀葭苍兮屿蓼枯，风骚牢兮愁烟孤。",
      "大几望兮微将晦翳，睨瀛溶兮敛然而退。",
      "爱长波兮数数，一幅巾兮无缨可濯。",
      "帆生尘兮楫有衣，怅潮之还兮吾犹未归。"
    ]
  },
  {
    "volume": 621,
    "sequence": 23,
    "title": "问吴宫辞",
    "author": "陆龟蒙",
    "content": [
      "彼吴之宫兮江之那涯，复道盘兮当高且斜。",
      "波摇疏兮雾濛箔，菡萏国兮鸳鸯家。",
      "鸾之箫兮蛟之瑟，骈筠参差兮界丝密。",
      "宴曲房兮上初日，月落星稀兮歌酣未毕。",
      "越山丛丛兮越溪疾，美人雄剑兮相先后出。",
      "火姑苏兮沼长洲，此宫之丽人兮留乎不留。",
      "霜氛重兮孤榜晓，远树扶苏兮愁烟悄眇。",
      "欲摭愁烟兮问故基，又恐愁烟兮推白鸟。"
    ]
  }
]