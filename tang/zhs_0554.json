[
  {
    "volume": 554,
    "sequence": 1,
    "title": "寄石桥僧",
    "author": "项斯",
    "content": [
      "逢师入山日，道在石桥边。",
      "别后何人见，秋来几处禅。",
      "溪中云隔寺，夜半雪添泉。",
      "生有天台约，知无却出缘。"
    ]
  },
  {
    "volume": 554,
    "sequence": 2,
    "title": "送欧阳衮归闽中",
    "author": "项斯",
    "content": [
      "秦城几年住，犹著故乡衣。",
      "失意时相识，成名后独归。",
      "海秋蛮树黑，岭夜瘴禽飞。",
      "为学心难满，知君更掩扉。"
    ]
  },
  {
    "volume": 554,
    "sequence": 3,
    "title": "古观",
    "author": "项斯",
    "content": [
      "置观碑已折，看松年不分。",
      "洞中谁识药，门外日添坟。",
      "放去龟随水，呼来鹿怕薰。",
      "坛边见灰火，几烧祭星文。"
    ]
  },
  {
    "volume": 554,
    "sequence": 4,
    "title": "题令狐处士溪居",
    "author": "项斯",
    "content": [
      "白发已过半，无心离此溪。",
      "病尝山药遍，贫起草堂低。",
      "为月窗从破，因诗壁重泥。",
      "近来常夜坐，寂寞与僧齐。"
    ]
  },
  {
    "volume": 554,
    "sequence": 5,
    "title": "送僧归南岳",
    "author": "项斯",
    "content": [
      "心知衡岳路，不怕去人稀。",
      "船里谁鸣磬，沙头自曝衣。",
      "有家从小别，是寺即言归。",
      "料得逢春住，当禅云满扉。"
    ]
  },
  {
    "volume": 554,
    "sequence": 6,
    "title": "宁州春思",
    "author": "项斯",
    "content": [
      "失意离城早，边城任见花。",
      "初为断酒客，旧识卖书家。",
      "寒寺稀无雪，春风亦有沙。",
      "思归频入梦，即路不言赊。"
    ]
  },
  {
    "volume": 554,
    "sequence": 7,
    "title": "山友赠藓花冠",
    "author": "项斯",
    "content": [
      "尘污出华发，惭君青藓冠。",
      "此身闲未得，终日戴应难。",
      "好就松阴挂，宜当枕石看。",
      "会须寻道士，簪去绕霜坛。"
    ]
  },
  {
    "volume": 554,
    "sequence": 8,
    "title": "蛮家",
    "author": "项斯",
    "content": [
      "领得卖珠钱，还归铜柱边。",
      "看儿调小象，打鼓试新船。",
      "醉后眠神树，耕时语瘴烟。",
      "不逢寒便老，相问莫知年。"
    ]
  },
  {
    "volume": 554,
    "sequence": 9,
    "title": "早春题湖上顾氏新居二首",
    "author": "项斯",
    "content": [
      "近得水云看，门长侵早开。",
      "到时微有雪，行处又无苔。",
      "劝酒客初醉，留茶僧未来。",
      "每逢晴暖日，唯见乞花栽。",
      "门不当官道，行人到亦稀。",
      "故从餐后出，方至夜深归。",
      "开箧拣书卷，扫床移褐衣。",
      "几时同买宅，相近有柴扉。"
    ]
  },
  {
    "volume": 554,
    "sequence": 10,
    "title": "苍梧云气",
    "author": "项斯",
    "content": [
      "何年化作愁，漠漠便难收。",
      "数点山能远，平铺水不流。",
      "湿连湘竹暮，浓盖舜坟秋。",
      "亦有思归客，看来尽白头。"
    ]
  },
  {
    "volume": 554,
    "sequence": 11,
    "title": "晚春花",
    "author": "项斯",
    "content": [
      "阴洞日光薄，花开不及时。",
      "当春无半树，经烧足空枝。",
      "疏与香风会，细将泉影移。",
      "此中人到少，开尽几人知。"
    ]
  },
  {
    "volume": 554,
    "sequence": 12,
    "title": "宿胡氏溪亭",
    "author": "项斯",
    "content": [
      "独住水声里，有亭无热时。",
      "客来因月宿，床势向山移。",
      "鹤睡松枝定，萤归葛叶垂。",
      "寂寥犹欠伴，谁为报僧知。"
    ]
  },
  {
    "volume": 554,
    "sequence": 13,
    "title": "送华阴隐者",
    "author": "项斯",
    "content": [
      "往往到城市，得非征药钱。",
      "世人空识面，弟子莫知年。",
      "自说能医死，相期更学仙。",
      "近来移住处，毛女旧峰前。"
    ]
  },
  {
    "volume": 554,
    "sequence": 14,
    "title": "落第后寄江南亲友",
    "author": "项斯",
    "content": [
      "古巷槐阴合，愁多昼掩扉。",
      "独存过江马，强拂看花衣。",
      "送客心先醉，寻僧夜不归。",
      "龙钟易惆怅，莫遣寄书稀。"
    ]
  },
  {
    "volume": 554,
    "sequence": 15,
    "title": "欲别",
    "author": "项斯",
    "content": [
      "花时人欲别，每日醉樱桃。",
      "买酒金钱尽，弹筝玉指劳。",
      "归期无岁月，客路有风涛。",
      "锦缎裁衣赠，麒麟落剪刀。"
    ]
  },
  {
    "volume": 554,
    "sequence": 16,
    "title": "留别张水部籍",
    "author": "项斯",
    "content": [
      "省中重拜别，兼领寄人书。",
      "已念此行远，不应相问疏。",
      "子城西并宅，御水北同渠。",
      "要取春前到，乘闲候起居。"
    ]
  },
  {
    "volume": 554,
    "sequence": 17,
    "title": "小古镜",
    "author": "项斯",
    "content": [
      "字已无人识，唯应记铸年。",
      "见来深似水，携去重于钱。",
      "鸾翅巢空月，菱花遍小天。",
      "宫中照黄帝，曾得化为仙。"
    ]
  },
  {
    "volume": 554,
    "sequence": 18,
    "title": "题太白山隐者",
    "author": "项斯",
    "content": [
      "高居在幽岭，人得见时稀。",
      "写箓扃虚白，寻僧到翠微。",
      "扫坛星下宿，收药雨中归。",
      "从服小还后，自疑身解飞。"
    ]
  },
  {
    "volume": 554,
    "sequence": 19,
    "title": "病中怀王展先辈在天台",
    "author": "项斯",
    "content": [
      "枕上用心静，唯应改旧诗。",
      "强行休去早，暂卧起还迟。",
      "因说来归处，却愁初病时。",
      "赤城山下寺，无计得相随。"
    ]
  },
  {
    "volume": 554,
    "sequence": 20,
    "title": "鲤鱼",
    "author": "项斯",
    "content": [
      "似龙鳞又足，只是欠登门。",
      "月里腮犹湿，泥中目未昏。",
      "乞锄防蚁穴，望水写金盆。",
      "他日能为雨，公田报此恩。"
    ]
  },
  {
    "volume": 554,
    "sequence": 21,
    "title": "子规（一作贾岛诗）",
    "author": "项斯",
    "content": [
      "游魂自相叫，宁复记前身。",
      "飞过人家月，声连客路春。",
      "梦边催晓急，愁外送风频。",
      "自有沾花血，相和泪滴新。"
    ]
  },
  {
    "volume": 554,
    "sequence": 22,
    "title": "边州客舍",
    "author": "项斯",
    "content": [
      "开门不成出，麦色遍前坡。",
      "自小诗名在，如今白发多。",
      "经年无越信，终日厌蕃歌。",
      "近寺居僧少，春来亦懒过。"
    ]
  },
  {
    "volume": 554,
    "sequence": 23,
    "title": "赠道者",
    "author": "项斯",
    "content": [
      "晏来知养气，度日语时稀。",
      "到处留丹井，终寒不絮衣。",
      "病乡多惠药，鬼俗有符威。",
      "自说身轻健，今年数梦飞。"
    ]
  },
  {
    "volume": 554,
    "sequence": 24,
    "title": "边游",
    "author": "项斯",
    "content": [
      "古镇门前去，长安路在东。",
      "天寒明堠火，日晚裂旗风。",
      "塞馆皆无事，儒装亦有弓。",
      "防秋故乡卒，暂喜语音同。"
    ]
  },
  {
    "volume": 554,
    "sequence": 25,
    "title": "夜泊淮阴",
    "author": "项斯",
    "content": [
      "夜入楚家烟，烟中人未眠。",
      "望来淮岸尽，坐到酒楼前。",
      "灯影半临水，筝声多在船。",
      "乘流向东去，别此易经年。"
    ]
  },
  {
    "volume": 554,
    "sequence": 26,
    "title": "远水",
    "author": "项斯",
    "content": [
      "渺渺浸天色，一边生晚光。",
      "阔浮萍思远，寒入雁愁长。",
      "北极连平地，东流即故乡。",
      "扁舟来宿处，仿佛似潇湘。"
    ]
  },
  {
    "volume": 554,
    "sequence": 27,
    "title": "黄州暮愁",
    "author": "项斯",
    "content": [
      "凌澌冲泪眼，重叠自西来。",
      "即夜寒应合，非春暖不开。",
      "岂无登陆计，宜弃济川材。",
      "愿寄浮天外，高风万里回。"
    ]
  },
  {
    "volume": 554,
    "sequence": 28,
    "title": "晓发昭应",
    "author": "项斯",
    "content": [
      "行人见雪愁，初作帝乡游。",
      "旅店开偏早，乡帆去未收。",
      "灯残催卷席，手冷怕梳头。",
      "是物寒无色，汤泉正自流。"
    ]
  },
  {
    "volume": 554,
    "sequence": 29,
    "title": "赠金州姚合使君",
    "author": "项斯",
    "content": [
      "为郎名更重，领郡是蹉跎。",
      "官壁题诗尽，衙庭看鹤多。",
      "城池连草堑，篱落带椒坡。",
      "未觉旗幡贵，闲行触处过。"
    ]
  },
  {
    "volume": 554,
    "sequence": 30,
    "title": "送殷中丞游边",
    "author": "项斯",
    "content": [
      "话别无长夜，灯前闻曙鸦。",
      "已行难避雪，何处合逢花。",
      "野寺门多闭，羌楼酒不赊。",
      "还须见边将，谁拟静尘沙。"
    ]
  },
  {
    "volume": 554,
    "sequence": 31,
    "title": "寄坐夏僧",
    "author": "项斯",
    "content": [
      "坐夏日偏长，知师在律堂。",
      "多因束带热，更忆剃头凉。",
      "苔色侵经架，松阴到簟床。",
      "还应炼诗句，借卧石池傍。"
    ]
  },
  {
    "volume": 554,
    "sequence": 32,
    "title": "寄卢式",
    "author": "项斯",
    "content": [
      "到处久南望，未知何日回。",
      "寄书频到海，得梦忽闻雷。",
      "岭日当秋暗，蛮花近腊开。",
      "白身居瘴疠，谁不惜君才。"
    ]
  },
  {
    "volume": 554,
    "sequence": 33,
    "title": "日东病僧",
    "author": "项斯",
    "content": [
      "云水绝归路，来时风送船。",
      "不言身后事，犹坐病中禅。",
      "深壁藏灯影，空窗出艾烟。",
      "已无乡土信，起塔寺门前。"
    ]
  },
  {
    "volume": 554,
    "sequence": 34,
    "title": "泛溪",
    "author": "项斯",
    "content": [
      "溪船泛渺瀰，渐觉灭炎辉。",
      "动水花连影，逢人鸟背飞。",
      "深犹见白石，凉好换生衣。",
      "未得多诗句，终须隔宿归。"
    ]
  },
  {
    "volume": 554,
    "sequence": 35,
    "title": "送顾少府（一作送顾逢尉永康）",
    "author": "项斯",
    "content": [
      "作尉年犹少，无辞去路赊。",
      "渔舟县前泊，山吏日高衙。",
      "幽景临溪寺，秋蝉织杼家。",
      "行程须过越，先醉镜湖花。"
    ]
  },
  {
    "volume": 554,
    "sequence": 36,
    "title": "咸阳别李处士",
    "author": "项斯",
    "content": [
      "古道自迢迢，咸阳离别桥。",
      "越人闻水处，秦树带霜朝。",
      "驻马言难尽，分程望易遥。",
      "秋前未相见，此意转萧条。"
    ]
  },
  {
    "volume": 554,
    "sequence": 37,
    "title": "寄流人",
    "author": "项斯",
    "content": [
      "毒草不曾枯，长添客健无。",
      "雾开蛮市合，船散海城孤。",
      "象迹频藏齿，龙涎远蔽珠。",
      "家人秦地老，泣对日南图。"
    ]
  },
  {
    "volume": 554,
    "sequence": 38,
    "title": "华顶道者",
    "author": "项斯",
    "content": [
      "仙人掌中住，生有上天期。",
      "已废烧丹处，犹多种杏时。",
      "养龙于浅水，寄鹤在高枝。",
      "得道复无事，相逢尽日棋。"
    ]
  },
  {
    "volume": 554,
    "sequence": 39,
    "title": "酬从叔听夜泉见寄",
    "author": "项斯",
    "content": [
      "梦罢更开户，寒泉声隔云。",
      "共谁寻最远，独自坐偏闻。",
      "岩际和风滴，溪中泛月分。",
      "岂知当此夜，流念到江濆。"
    ]
  },
  {
    "volume": 554,
    "sequence": 40,
    "title": "和李用夫栽小松",
    "author": "项斯",
    "content": [
      "移来未换叶，已胜在空山。",
      "静对心标直，遥吟境助闲。",
      "影侵残雪际，声透小窗间。",
      "即耸凌空干，翛翛岂易攀。"
    ]
  },
  {
    "volume": 554,
    "sequence": 41,
    "title": "哭南流人",
    "author": "项斯",
    "content": [
      "遥见南来使，江头哭问君。",
      "临终时有雪，旅葬处无云。",
      "官库空收剑，蛮僧共起坟。",
      "知名人尚少，谁为录遗文。"
    ]
  },
  {
    "volume": 554,
    "sequence": 42,
    "title": "经李白墓",
    "author": "项斯",
    "content": [
      "夜郎归未老，醉死此江边。",
      "葬阙官家礼，诗残乐府篇。",
      "游魂应到蜀，小碣岂旌贤。",
      "身没犹何罪，遗坟野火燃。"
    ]
  },
  {
    "volume": 554,
    "sequence": 43,
    "title": "春夜樊川竹亭陪诸同年宴",
    "author": "项斯",
    "content": [
      "相知皆是旧，每恨独游频。",
      "幸此同芳夕，宁辞倒醉身。",
      "灯光遥映烛，萼粉暗飘茵。",
      "明月分归骑，重来更几春。"
    ]
  },
  {
    "volume": 554,
    "sequence": 44,
    "title": "送僧",
    "author": "项斯",
    "content": [
      "灵山巡未遍，不作住持心。",
      "逢寺暂投宿，是山皆独寻。",
      "有时过静界，在处想空林。",
      "从小即行脚，出家来至今。"
    ]
  },
  {
    "volume": 554,
    "sequence": 45,
    "title": "送苏处士归西山",
    "author": "项斯",
    "content": [
      "南游何所为，一箧又空归。",
      "守道安清世，无心换白衣。",
      "深林蝉噪暮，绝顶客来稀。",
      "早晚重相见，论诗更及微。"
    ]
  },
  {
    "volume": 554,
    "sequence": 46,
    "title": "游烂柯山",
    "author": "项斯",
    "content": [
      "步步出尘氛，溪山别是春。",
      "坛边时过鹤，棋处寂无人。",
      "访古碑多缺，探幽路不真。",
      "翻疑归去晚，清世累移晨。"
    ]
  },
  {
    "volume": 554,
    "sequence": 47,
    "title": "送友人之永嘉",
    "author": "项斯",
    "content": [
      "长贫知不易，去计拟何逃。",
      "相对人愁别，经过几处劳。",
      "城连沙岫远，山断夏云高。",
      "犹想成诗处，秋灯半照涛。"
    ]
  },
  {
    "volume": 554,
    "sequence": 48,
    "title": "巴中逢故人",
    "author": "项斯",
    "content": [
      "劳思空积岁，偶会更无由。",
      "以分难相舍，将行且暂留。",
      "路岐何处极，江峡半猿愁。",
      "到此分南北，离怀岂易收。"
    ]
  },
  {
    "volume": 554,
    "sequence": 49,
    "title": "送归江州友人初下第（一作送友人下第归）",
    "author": "项斯",
    "content": [
      "名高不俟召，收采献君门。",
      "偶屈应缘数，他人尽为冤。",
      "新春城外路，旧隐水边村。",
      "归去无劳久，知君更待论。"
    ]
  },
  {
    "volume": 554,
    "sequence": 50,
    "title": "舜城怀古",
    "author": "项斯",
    "content": [
      "禅禹逊尧聪，巍巍盛此中。",
      "四隅咸启圣，万古赖成功。",
      "道德去弥远，山河势不穷。",
      "停车一再拜，帝业即今同。"
    ]
  },
  {
    "volume": 554,
    "sequence": 51,
    "title": "送刘道士之成都严真观",
    "author": "项斯",
    "content": [
      "严君名不朽，道出二经中。",
      "归去精诚恳，还应梦寐通。",
      "池台镜定月，松桧雨余风。",
      "想对灵玄忆，人间恋若空。"
    ]
  },
  {
    "volume": 554,
    "sequence": 52,
    "title": "汉南遇友人",
    "author": "项斯",
    "content": [
      "此身西复东，何计此相逢。",
      "梦尽吴越水，恨深襄汉钟。",
      "积云开去路，曙雪叠前峰。",
      "谁即知非旧，怜君忽见容。"
    ]
  },
  {
    "volume": 554,
    "sequence": 53,
    "title": "游头陀寺上方",
    "author": "项斯",
    "content": [
      "高步陟崔嵬，吟闲路惜回。",
      "寺知何代有，僧见梵天来。",
      "暮霭连沙积，余霞遍槛开。",
      "更期招静者，长啸上南台。"
    ]
  },
  {
    "volume": 554,
    "sequence": 54,
    "title": "送友人游河东",
    "author": "项斯",
    "content": [
      "停车晓烛前，一语几潸然。",
      "路去干戈日，乡遥饥馑年。",
      "湖波晴见雁，槐驿晚无蝉。",
      "莫纵经时住，东南书信偏。"
    ]
  },
  {
    "volume": 554,
    "sequence": 55,
    "title": "中秋夜怀",
    "author": "项斯",
    "content": [
      "趋驰早晚休，一岁又残秋。",
      "若只如今日，何难至白头。",
      "沧波归处远，旅食尚边愁。",
      "赖见前贤说，穷通不自由。"
    ]
  },
  {
    "volume": 554,
    "sequence": 56,
    "title": "寄富春孙路处士",
    "author": "项斯",
    "content": [
      "平生醉与吟，谁是见君心。",
      "上国一归去，沧江闲至今。",
      "钟繁秋寺近，峰阔晚涛深。",
      "疏放长如此，何人长得寻。"
    ]
  },
  {
    "volume": 554,
    "sequence": 57,
    "title": "送客归新罗",
    "author": "项斯",
    "content": [
      "君家沧海外，一别见何因。",
      "风土虽知教，程途自致贫。",
      "浸天波色晚，横笛鸟行春。",
      "明发千樯下，应无更远人。"
    ]
  },
  {
    "volume": 554,
    "sequence": 58,
    "title": "杭州江亭留题登眺",
    "author": "项斯",
    "content": [
      "处处日驰销，凭轩夕似朝。",
      "渔翁闲鼓棹，沙鸟戏迎潮。",
      "树间津亭密，城连坞寺遥。",
      "因谁报隐者，向此得耕樵。"
    ]
  },
  {
    "volume": 554,
    "sequence": 59,
    "title": "荆州夜与友亲相遇",
    "author": "项斯",
    "content": [
      "山海两分岐，停舟偶似期。",
      "别来何限意，相见却无辞。",
      "坐永神凝梦，愁繁鬓欲丝。",
      "趋名易迟晚，此去莫经时。"
    ]
  },
  {
    "volume": 554,
    "sequence": 60,
    "title": "送友人游边",
    "author": "项斯",
    "content": [
      "方春到帝京，有恋有愁并。",
      "万里江海思，半年沙塞程。",
      "绿阴斜向驿，残照远侵城。",
      "自可资新课，还期振盛名。"
    ]
  },
  {
    "volume": 554,
    "sequence": 61,
    "title": "题赠宣州亢拾遗",
    "author": "项斯",
    "content": [
      "传骑一何催，山门昼未开。",
      "高人终避世，圣主不遗才。",
      "坐次欹临水，门中独举杯。",
      "谁为旦夕侣，深寺数僧来。"
    ]
  },
  {
    "volume": 554,
    "sequence": 62,
    "title": "姚氏池亭",
    "author": "项斯",
    "content": [
      "池馆饶嘉致，幽人惬所闲。",
      "筱风能动浪，岸树不遮山。",
      "啸槛鱼惊后，眠窗鹤语间。",
      "何须说庐阜，深处更跻攀。"
    ]
  },
  {
    "volume": 554,
    "sequence": 63,
    "title": "送友人之江南",
    "author": "项斯",
    "content": [
      "东南路苦辛，去路见无因。",
      "万里此相送，故交谁更亲。",
      "日浮汀草绿，烟霁海山春。",
      "握手无别赠，为予书札频。"
    ]
  },
  {
    "volume": 554,
    "sequence": 64,
    "title": "彭蠡湖春望",
    "author": "项斯",
    "content": [
      "湖亭东极望，远棹不须回。",
      "遍草新湖落，连天众雁来。",
      "芦洲残照尽，云障积烟开。",
      "更想鸱夷子，扁舟安在哉。"
    ]
  },
  {
    "volume": 554,
    "sequence": 65,
    "title": "闻友人会裴明府县楼",
    "author": "项斯",
    "content": [
      "闲阁雨吹尘，陶家揖上宾。",
      "湖山万叠翠，门树一行春。",
      "景遍归檐燕，歌喧已醉身。",
      "登临兴不足，喜有数来因。"
    ]
  },
  {
    "volume": 554,
    "sequence": 66,
    "title": "归家山行",
    "author": "项斯",
    "content": [
      "献赋才何拙，经时不耻归。",
      "能知此意是，甘取众人非。",
      "遍陇耕无圃，缘溪钓有矶。",
      "此怀难自遣，期在振儒衣。"
    ]
  },
  {
    "volume": 554,
    "sequence": 67,
    "title": "长安书怀呈知己",
    "author": "项斯",
    "content": [
      "江湖归不易，京邑计长贫。",
      "独夜有知己，论心无故人。",
      "一灯愁里梦，九陌病中春。",
      "为问清平日，无门致出身。"
    ]
  },
  {
    "volume": 554,
    "sequence": 68,
    "title": "闻蝉",
    "author": "项斯",
    "content": [
      "动叶复惊神，声声断续匀。",
      "坐来同听者，俱是未归人。",
      "一棹三湘浪，单车二蜀尘。",
      "伤秋各有日，千可念因循。"
    ]
  },
  {
    "volume": 554,
    "sequence": 69,
    "title": "李处士道院南楼",
    "author": "项斯",
    "content": [
      "霜晚复秋残，楼明近远山。",
      "满壶邀我醉，一榻为僧闲。",
      "树簇孤汀眇，帆欹积浪间。",
      "从容更南望，殊欲外人寰。"
    ]
  },
  {
    "volume": 554,
    "sequence": 70,
    "title": "送顾非熊及第归茅山",
    "author": "项斯",
    "content": [
      "吟诗三十载，成此一名难。",
      "自有恩门入，全无帝里欢。",
      "湖光愁里碧，岩景梦中寒。",
      "到后松杉月，何人共晓看。"
    ]
  },
  {
    "volume": 554,
    "sequence": 71,
    "title": "春日题李中丞樊川别墅",
    "author": "项斯",
    "content": [
      "心知受恩地，到此亦裴回。",
      "上路移时立，中轩隔宿来。",
      "川光通沼沚，寺影带楼台。",
      "无限成蹊树，花多向客开。"
    ]
  },
  {
    "volume": 554,
    "sequence": 72,
    "title": "龙州与韩将军夜会",
    "author": "项斯",
    "content": [
      "庭绿草纤纤，边州白露沾。",
      "别歌缘剑起，客泪是愁添。",
      "见月鹊啼树，避风云满帘。",
      "将军尽尊酒，楼上赋星占。"
    ]
  },
  {
    "volume": 554,
    "sequence": 73,
    "title": "途中逢友人",
    "author": "项斯",
    "content": [
      "长大有南北，山川各所之。",
      "相逢孤馆夜，共忆少年时。",
      "烂醉百花酒，狂题几首诗。",
      "来朝又分袂，后会鬓应丝。"
    ]
  },
  {
    "volume": 554,
    "sequence": 74,
    "title": "送友人下第归襄阳",
    "author": "项斯",
    "content": [
      "失意已春残，归愁与别难。",
      "山分关路细，江绕夜城寒。",
      "草色连晴坂，鼍声离晓滩。",
      "差池是秋赋，何以暂怀安。"
    ]
  },
  {
    "volume": 554,
    "sequence": 75,
    "title": "宿山寺",
    "author": "项斯",
    "content": [
      "栗叶重重复翠微，黄昏溪上语人稀。",
      "月明古寺客初到，风度闲门僧未归。",
      "山果经霜多自落，水萤穿竹不停飞。",
      "中宵能得几时睡，又被钟声催著衣。"
    ]
  },
  {
    "volume": 554,
    "sequence": 76,
    "title": "病鹤",
    "author": "项斯",
    "content": [
      "青云有意力犹微，岂料低回得所依。",
      "幸念翅因风雨困，岂教身陷稻粱肥。",
      "曾游碧落宁无侣，见有清池不忍飞。",
      "纵使他年引仙驾，主人恩在亦应归。"
    ]
  },
  {
    "volume": 554,
    "sequence": 77,
    "title": "梦仙",
    "author": "项斯",
    "content": [
      "昨宵魂梦到仙津，得见蓬山不死人。",
      "云叶许裁成野服，玉浆教吃润愁身。",
      "红楼近月宜寒水，绿杏摇风占古春。",
      "次第引看行未遍，浮光牵入世间尘。"
    ]
  },
  {
    "volume": 554,
    "sequence": 78,
    "title": "古扇",
    "author": "项斯",
    "content": [
      "昨日裁成夺夏威，忽逢秋节便相违。",
      "寒尘妒尽秦王女，凉殿恩随汉主妃。",
      "似月旧临红粉面，有风休动麝香衣。",
      "千年萧瑟关人事，莫语当时掩泪归。"
    ]
  },
  {
    "volume": 554,
    "sequence": 79,
    "title": "泾州听张处士弹琴",
    "author": "项斯",
    "content": [
      "边州独夜正思乡，君又弹琴在客堂。",
      "仿佛不离灯影外，似闻流水到潇湘。"
    ]
  },
  {
    "volume": 554,
    "sequence": 80,
    "title": "赠别",
    "author": "项斯",
    "content": [
      "鱼在深泉鸟在云，从来只得影相亲。",
      "他时纵有逢君处，应作人间白发身。"
    ]
  },
  {
    "volume": 554,
    "sequence": 81,
    "title": "对鲙",
    "author": "项斯",
    "content": [
      "行到鲈鱼乡里时，鲙盘如雪怕风吹。",
      "犹怜醉里江南路，马上垂鞭学钓时。"
    ]
  },
  {
    "volume": 554,
    "sequence": 82,
    "title": "忆朝阳峰前居",
    "author": "项斯",
    "content": [
      "每忆闲眠处，朝阳最上峰。",
      "溪僧来自远，林路出无踪。",
      "败褐黏苔遍，新题出石重。",
      "霞光侵曙发，岚翠近秋浓。",
      "健羡机能破，安危道不逢。",
      "雪残猿到阁，庭午鹤离松。",
      "此地虚为别，人间久未容。",
      "何时无一事，却去养疏慵。"
    ]
  },
  {
    "volume": 554,
    "sequence": 83,
    "title": "暮上瞿唐峡",
    "author": "项斯",
    "content": [
      "自古艰难地，孤舟旦暮程。",
      "独愁空托命，省已是轻生。",
      "有树皆相倚，无岩不倒倾。",
      "蛟螭波数怒，鬼怪火潜明。",
      "履道知无负，离心自要惊。",
      "何年面骨肉，细话苦辛行。"
    ]
  },
  {
    "volume": 554,
    "sequence": 84,
    "title": "和李中丞醉中期王征君月夜同游浐水旧居",
    "author": "项斯",
    "content": [
      "醉后情俱远，难忘素浐间。",
      "照花深处月，当户旧时山。",
      "事想同清话，欢期一破颜。",
      "风流还爱竹，此夜尚思闲。"
    ]
  },
  {
    "volume": 554,
    "sequence": 85,
    "title": "浊水求珠",
    "author": "项斯",
    "content": [
      "灵魄自沉浮，从来任浊流。",
      "愿从深处得，不向暗中投。",
      "圆月时堪惜，沧波路可求。",
      "沙寻龙窟远，泥访蚌津幽。",
      "是宝终知贵，唯恩且用酬。",
      "如能在公掌，的不负明眸。"
    ]
  },
  {
    "volume": 554,
    "sequence": 86,
    "title": "江村夜泊",
    "author": "项斯",
    "content": [
      "日落江路黑，前村人语稀。",
      "几家深树里，一火夜渔归。"
    ]
  },
  {
    "volume": 554,
    "sequence": 87,
    "title": "落第后归觐喜逢僧再阳",
    "author": "项斯",
    "content": [
      "相逢须强笑，人世别离频。",
      "去晓长侵月，归乡动隔春。",
      "见僧心暂静，从俗事多屯。",
      "宇宙诗名小，山河客路新。",
      "翠桐犹入爨，青镜未辞尘。",
      "逸足常思骥，随群且退鳞。",
      "宴乖红杏寺，愁在绿杨津。",
      "羞病难为药，开眉懒顾人。"
    ]
  },
  {
    "volume": 554,
    "sequence": 88,
    "title": "送越僧元瑞",
    "author": "项斯",
    "content": [
      "静中无伴侣，今亦独随缘。",
      "昨夜离空室，焚香净去船。"
    ]
  },
  {
    "volume": 554,
    "sequence": 89,
    "title": "旧宫人",
    "author": "项斯",
    "content": [
      "自出先皇玉殿中，衣裳不更染深红。",
      "宫钗折尽垂空鬓，内扇穿多减半风。",
      "桃熟亦曾君手赐，酒阑犹候妾歌终。",
      "如今还向城边住，御水东流意不通。"
    ]
  },
  {
    "volume": 554,
    "sequence": 90,
    "title": "梦游仙",
    "author": "项斯",
    "content": [
      "梦游飞上天家楼，珠箔当风挂玉钩。",
      "鹦鹉隔帘呼再拜，水仙移镜懒梳头。",
      "丹霞不是人间晓，碧树仍逢岫外秋。",
      "将谓便长于此地，鸡声入耳所堪愁。"
    ]
  },
  {
    "volume": 554,
    "sequence": 91,
    "title": "送宫人入道",
    "author": "项斯",
    "content": [
      "愿随仙女董双成，王母前头作伴行。",
      "初戴玉冠多误拜，欲辞金殿别称名。",
      "将敲碧落新斋磬，却进昭阳旧赐筝。",
      "旦暮焚香绕坛上，步虚犹作按歌声。"
    ]
  },
  {
    "volume": 554,
    "sequence": 92,
    "title": "长安退将",
    "author": "项斯",
    "content": [
      "塞晚冲沙损眼明，归来养病住秦京。",
      "上高楼阁看星坐，著白衣裳把剑行。",
      "常说老身思斗将，最悲无力制蕃营。",
      "翠眉红脸和回鹘，惆怅中原不用兵。"
    ]
  },
  {
    "volume": 554,
    "sequence": 93,
    "title": "遥装夜",
    "author": "项斯",
    "content": [
      "卷席贫抛壁下床，且铺他处对灯光。",
      "欲行千里从今夜，犹惜残春发故乡。",
      "蚊蚋已生团扇急，衣裳未了剪刀忙。",
      "谁知更有芙蓉浦，南去令人愁思长。"
    ]
  },
  {
    "volume": 554,
    "sequence": 94,
    "title": "送苗七求职",
    "author": "项斯",
    "content": [
      "相逢未得三回笑，风送离情入剪刀。",
      "客路最能销日月，梦魂空自畏波涛。",
      "独眠秋夜琴声急，未拜军城剑色高。",
      "去去缘多山与海，鹤身宁肯为飞劳。"
    ]
  },
  {
    "volume": 554,
    "sequence": 95,
    "title": "山行（一作山中作）",
    "author": "项斯",
    "content": [
      "青枥林深亦有人，一渠流水数家分。",
      "山当日午回峰影，草带泥痕过鹿群。",
      "蒸茗气从茅舍出，缲丝声隔竹篱闻。",
      "行逢卖药归来客，不惜相随入岛云。"
    ]
  },
  {
    "volume": 554,
    "sequence": 96,
    "title": "题永忻寺影堂",
    "author": "项斯",
    "content": [
      "不遇修寺日，无钱入影堂。",
      "故来空礼拜，临去重添香。",
      "僧得名难近，灯传火已长。",
      "发心依止后，借住有邻房。"
    ]
  },
  {
    "volume": 554,
    "sequence": 97,
    "title": "献令狐相公，时相公郊坛行事回（一作赵嘏诗）",
    "author": "项斯",
    "content": [
      "鹗在卿云冰在壶，代天才业本訏谟。",
      "荣同伊陟传朱户，秀比王商入画图。",
      "昨夜星辰回剑履，前年风月满江湖。",
      "不知机务时多暇，还许诗家属和无。"
    ]
  },
  {
    "volume": 554,
    "sequence": 98,
    "title": "句",
    "author": "项斯",
    "content": [
      "佳人背江坐，眉际列烟树。",
      "马蹄没青莎，船迹成空波。",
      "春风吹两意，何意更相值。",
      "更望会稽何处是，沙连竹箭白鹇群。"
    ]
  }
]