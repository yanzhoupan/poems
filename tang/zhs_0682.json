[
  {
    "volume": 682,
    "sequence": 1,
    "title": "乱后却至近甸有感（乙卯年作）",
    "author": "韩偓",
    "content": [
      "狂童容易犯金门，比屋齐人作旅魂。",
      "夜户不扃生茂草，春渠自溢浸荒园。",
      "关中忽见屯边卒，塞外翻闻有汉村。",
      "堪恨无情清渭水，渺茫依旧绕秦原。"
    ]
  },
  {
    "volume": 682,
    "sequence": 2,
    "title": "同年前虞部李郎中自长沙赴行在余以紫石砚赠之赋诗代书",
    "author": "韩偓",
    "content": [
      "斧柯新样胜珠玑，堪赞星郎染翰时。",
      "不向东垣修直疏，即须西掖草妍词。",
      "紫光称近丹青笔，声韵宜裁锦绣诗。",
      "蓬岛侍臣今放逐，羡君回去逼龙墀。"
    ]
  },
  {
    "volume": 682,
    "sequence": 3,
    "title": "甲子岁夏五月自长沙抵醴陵贵就深僻以便疏慵…聊寄知心",
    "author": "韩偓",
    "content": [
      "职在内庭宫阙下，厅前皆种紫微花。",
      "眼明忽傍渔家见，魂断方惊魏阙赊。",
      "浅色晕成宫里锦，浓香染著洞中霞。",
      "此行若遇支机石，又被君平验海槎。"
    ]
  },
  {
    "volume": 682,
    "sequence": 4,
    "title": "和王舍人抚州饮席赠韦司空",
    "author": "韩偓",
    "content": [
      "楼台掩映入春寒，丝竹铮鏦向夜阑。",
      "席上弟兄皆杞梓，花前宾客尽鸳鸾。",
      "孙弘莫惜频开閤，韩信终期别筑坛。",
      "削玉风姿官水土，黑头公自古来难。"
    ]
  },
  {
    "volume": 682,
    "sequence": 5,
    "title": "避地寒食",
    "author": "韩偓",
    "content": [
      "避地淹留已自悲，况逢寒食欲沾衣。",
      "浓春孤馆人愁坐，斜日空园花乱飞。",
      "路远渐忧知己少，时危又与赏心违。",
      "一名所系无穷事，争敢当年便息机。"
    ]
  },
  {
    "volume": 682,
    "sequence": 6,
    "title": "山驿",
    "author": "韩偓",
    "content": [
      "参差西北数行雁，寥落东方几片云。",
      "叠石小松张水部，暗山寒雨李将军。",
      "秋花粉黛宜无味，独鸟笙簧称静闻。",
      "潇洒襟怀遗世虑，驿楼红叶自纷纷。"
    ]
  },
  {
    "volume": 682,
    "sequence": 7,
    "title": "早发蓝关",
    "author": "韩偓",
    "content": [
      "关门愁立候鸡鸣，搜景驰魂入杳冥。",
      "云外日随千里雁。",
      "山根霜共一潭星。",
      "路盘暂见樵人火，栈转时闻驿使铃。",
      "自问辛勤缘底事，半年驱马傍长亭。"
    ]
  },
  {
    "volume": 682,
    "sequence": 8,
    "title": "深村",
    "author": "韩偓",
    "content": [
      "甘向深村固不材，犹胜摧折傍尘埃。",
      "清宵玩月唯红叶，永日关门但绿苔。",
      "幽院菊荒同寂寞，野桥僧去独裴回。",
      "隔篱农叟遥相贺，□□□□膏雨来。"
    ]
  },
  {
    "volume": 682,
    "sequence": 9,
    "title": "重游曲江",
    "author": "韩偓",
    "content": [
      "追寻前事立江汀，渔者应闻太息声。",
      "避客野鸥如有感，损花微雪似无情。",
      "疏林自觉长堤在，春水空连古岸平。",
      "惆怅引人还到夜，鞭鞘风冷柳烟轻。"
    ]
  },
  {
    "volume": 682,
    "sequence": 10,
    "title": "三月",
    "author": "韩偓",
    "content": [
      "辛夷才谢小桃发，蹋青过后寒食前。",
      "四时最好是三月，一去不回唯少年。",
      "吴国地遥江接海，汉陵魂断草连天。",
      "新愁旧恨真无奈，须就邻家瓮底眠。"
    ]
  },
  {
    "volume": 682,
    "sequence": 11,
    "title": "秋村",
    "author": "韩偓",
    "content": [
      "稻垄蓼红沟水清，荻园叶白秋日明。",
      "空坡路细见骑过，远田人静闻水行。",
      "柴门狼藉牛羊气，竹坞幽深鸡犬声。",
      "绝粒看经香一炷，心知无事即长生。"
    ]
  },
  {
    "volume": 682,
    "sequence": 12,
    "title": "残花",
    "author": "韩偓",
    "content": [
      "余霞残雪几多在，蔫香冶态犹无穷。",
      "黄昏月下惆怅白，清明雨后寥梢红。",
      "树底草齐千片净，墙头风急数枝空。",
      "西园此日伤心处，一曲高歌水向东。"
    ]
  },
  {
    "volume": 682,
    "sequence": 13,
    "title": "夜船",
    "author": "韩偓",
    "content": [
      "野云低迷烟苍苍，平波挥目如凝霜。",
      "月明船上帘幕卷，露重岸头花木香。",
      "村远夜深无火烛，江寒坐久换衣裳。",
      "诚知不觉天将曙，几簇青山雁一行。"
    ]
  },
  {
    "volume": 682,
    "sequence": 14,
    "title": "伤春",
    "author": "韩偓",
    "content": [
      "三月光景不忍看，五陵春色何摧残。",
      "穷途得志反惆怅，饮席话旧多阑珊。",
      "中酒向阳成美睡，惜花冲雨觉伤寒。",
      "野棠飞尽蒲根暖，寂寞南溪倚钓竿。"
    ]
  },
  {
    "volume": 682,
    "sequence": 15,
    "title": "归紫阁下",
    "author": "韩偓",
    "content": [
      "一笈携归紫阁峰，马蹄闲慢水溶溶。",
      "黄昏后见山田火，胧月悤时闻县郭钟，瘦竹迸生僧坐石，野藤缠杀鹤翘松。",
      "钓矶自别经秋雨，长得莓苔更几重。"
    ]
  },
  {
    "volume": 682,
    "sequence": 16,
    "title": "夜坐",
    "author": "韩偓",
    "content": [
      "天似空江星似波，时时珠露滴圆荷。",
      "平生踪迹慕真隐，此夕襟怀深自多。",
      "格是厌厌饶酒病，终须的的学渔歌。",
      "无名无位堪休去，犹拟朝衣换钓蓑。"
    ]
  },
  {
    "volume": 682,
    "sequence": 17,
    "title": "午寝梦江外兄弟（一作午梦曲江兄弟）",
    "author": "韩偓",
    "content": [
      "长夏居闲门不开，绕门青草绝尘埃。",
      "空庭日午独眠觉，旅梦天涯相见回。",
      "鬓向此时应有雪，心从别处即成灰。",
      "如何水陆三千里，几月书邮始一来。"
    ]
  },
  {
    "volume": 682,
    "sequence": 18,
    "title": "曲江夜思",
    "author": "韩偓",
    "content": [
      "鼓声将绝月斜痕，园外闲坊半掩门。",
      "池里红莲凝白露，苑中青草伴黄昏。",
      "林塘阒寂偏宜夜，烟火稀疏便似村。",
      "大抵世间幽独景，最关诗思与离魂。"
    ]
  },
  {
    "volume": 682,
    "sequence": 19,
    "title": "过汉口",
    "author": "韩偓",
    "content": [
      "浊世清名一概休，古今翻覆賸堪愁。",
      "年年春浪来巫峡，日日残阳过沔州。",
      "居杂商徒偏富庶，地多词客自风流。",
      "联翩半世腾腾过，不在渔船即酒楼。"
    ]
  },
  {
    "volume": 682,
    "sequence": 20,
    "title": "惜春",
    "author": "韩偓",
    "content": [
      "愿言未偶非高卧，多病无憀选胜游。",
      "一夜雨声三月尽，万般人事五更头。",
      "年逾弱冠即为老，节过清明却似秋。",
      "应是西园花已落，满溪红片向东流。"
    ]
  },
  {
    "volume": 682,
    "sequence": 21,
    "title": "及第过堂日作",
    "author": "韩偓",
    "content": [
      "早随真侣集蓬瀛，阊阖门开尚见星。",
      "龙尾楼台迎晓日，鳌头宫殿入青冥。",
      "暗惊凡骨升仙籍，忽讶麻衣谒相庭。",
      "百辟敛容开路看，片时辉赫胜图形。"
    ]
  },
  {
    "volume": 682,
    "sequence": 22,
    "title": "夏课成感怀",
    "author": "韩偓",
    "content": [
      "别离终日心忉忉，五湖烟波归梦劳。",
      "凄凉身事夏课毕，濩落生涯秋风高。",
      "居世无媒多困踬，昔贤因此亦号咷。",
      "谁怜愁苦多衰改，未到潘年有二毛。"
    ]
  },
  {
    "volume": 682,
    "sequence": 23,
    "title": "离家第二日却寄诸兄弟",
    "author": "韩偓",
    "content": [
      "睡起褰帘日出时，今辰初恨间容辉。",
      "千行泪激傍人感，一点心随健步归。",
      "却望山川空黯黯，回看僮仆亦依依。",
      "定知兄弟高楼上，遥指征途羡鸟飞。"
    ]
  },
  {
    "volume": 682,
    "sequence": 24,
    "title": "游江南水陆院",
    "author": "韩偓",
    "content": [
      "早于喧杂是深雠，犹恐行藏坠俗流。",
      "高寺懒为携酒去，名山长恨送人游。",
      "关河见月空垂泪，风雨看花欲白头。",
      "除却祖师心法外，浮生何处不堪愁。"
    ]
  },
  {
    "volume": 682,
    "sequence": 25,
    "title": "江南送别",
    "author": "韩偓",
    "content": [
      "江南行止忽相逢，江馆棠梨叶正红。",
      "一笑共嗟成往事，半酣相顾似衰翁。",
      "关山月皎清风起，送别人归野渡空。",
      "大抵多情应易老，不堪岐路数西东。"
    ]
  },
  {
    "volume": 682,
    "sequence": 26,
    "title": "格卑",
    "author": "韩偓",
    "content": [
      "格卑尝恨足牵仍，欲学忘情似不能。",
      "入意云山输画匠，动人风月羡琴僧。",
      "南朝峻洁推弘景，东晋清狂数季鹰。",
      "惆怅后尘流落尽，自抛怀抱醉懵腾。"
    ]
  },
  {
    "volume": 682,
    "sequence": 27,
    "title": "冬日",
    "author": "韩偓",
    "content": [
      "萧条古木衔斜日，戚沥晴寒滞早梅。",
      "愁处雪烟连野起，静时风竹过墙来。",
      "故人每忆心先见，新酒偷尝手自开。",
      "景状入诗兼入画，言情不尽恨无才。"
    ]
  },
  {
    "volume": 682,
    "sequence": 28,
    "title": "再止庙居",
    "author": "韩偓",
    "content": [
      "去值秋风来值春，前时今日共销魂。",
      "颓垣古柏疑山观，高柳鸣鸦似水村。",
      "菜甲未齐初出叶，树阴方合掩重门。",
      "幽深冻馁皆推分，静者还应为讨论。"
    ]
  },
  {
    "volume": 682,
    "sequence": 29,
    "title": "老将",
    "author": "韩偓",
    "content": [
      "折枪黄马倦尘埃，掩耳凶徒怕疾雷。",
      "雪密酒酣偷号去，月明衣冷斫营回。",
      "行驱貔虎披金甲，立听笙歌掷玉杯。",
      "坐久不须轻矍铄，至今双擘硬弓开。"
    ]
  },
  {
    "volume": 682,
    "sequence": 30,
    "title": "边上看猎赠元戎",
    "author": "韩偓",
    "content": [
      "绣帘临晓觉新霜，便遣移厨较猎场。",
      "燕卒铁衣围汉相，鲁儒戎服从梁王。",
      "搜山闪闪旗头远，出树斑斑豹尾长。",
      "赞获一声连朔漠，贺杯环骑舞优倡。",
      "军回野静秋天白，角怨城遥晚照黄。",
      "红袖拥门持烛炬，解劳今夜宴华堂。"
    ]
  },
  {
    "volume": 682,
    "sequence": 31,
    "title": "余自刑部员外郎为时权所挤值盘石出镇藩屏…长句寄所知",
    "author": "韩偓",
    "content": [
      "正叨清级忽从戎，况与燕台事不同。",
      "开口谩劳矜道在，抚膺唯合哭途穷。",
      "操心未省趋浮俗，点额尤惭自至公。",
      "他日陶甄寻坠履，沧洲何处觅渔翁。"
    ]
  },
  {
    "volume": 682,
    "sequence": 32,
    "title": "北齐二首",
    "author": "韩偓",
    "content": [
      "任道骄奢必败亡，且将繁盛悦嫔嫱。",
      "几千奁镜成楼柱，六十间云号殿廊。",
      "后主猎回初按乐，胡姬酒醒更新妆。",
      "绮罗堆里春风畔，年少多情一帝王。",
      "神器传时异至公，败亡安可怨匆匆。",
      "犯寒猎士朝频戮，告急军书夜不通。",
      "并部义旗遮日暗，邺城飞焰照天红。",
      "周朝将相还无体，宁死何须入铁笼。"
    ]
  },
  {
    "volume": 682,
    "sequence": 33,
    "title": "寄京城亲友二首",
    "author": "韩偓",
    "content": [
      "苦吟看坠叶，寥落共天涯。",
      "壮岁空为客，初寒更忆家。",
      "雨墙经月藓，山菊向阳花。",
      "因味碧云句，伤哉后会赊。",
      "相思凡几日，日欲咏离衿。",
      "直得吟成病，终难状此心。",
      "解衣悲缓带，搔首闷遗簪。",
      "西岭斜阳外，潜疑是故林。"
    ]
  },
  {
    "volume": 682,
    "sequence": 34,
    "title": "野寺",
    "author": "韩偓",
    "content": [
      "野寺看红叶，县城闻捣衣。",
      "自怜痴病苦，犹共赏心违。",
      "高阁正临夜，前山应落晖。",
      "离情在烟鸟，遥入故关飞。"
    ]
  },
  {
    "volume": 682,
    "sequence": 35,
    "title": "吴郡怀古",
    "author": "韩偓",
    "content": [
      "主暗臣忠枉就刑，遂教强国醉中倾。",
      "人亡建业空城在，花落西江春水平。",
      "万古壮夫犹抱恨，至今词客尽伤情。",
      "徒劳铁锁长千尺，不觉楼船下晋兵。"
    ]
  },
  {
    "volume": 682,
    "sequence": 36,
    "title": "守愚",
    "author": "韩偓",
    "content": [
      "深院寥寥竹荫廊，披衣欹枕过年芳。",
      "守愚不觉世途险，无事始知春日长。",
      "一亩落花围隙地，半竿浓日界空墙。",
      "今来自责趋时懒，翻恨松轩书满床。"
    ]
  },
  {
    "volume": 682,
    "sequence": 37,
    "title": "村居",
    "author": "韩偓",
    "content": [
      "二月三月雨晴初，舍南舍北唯平芜。",
      "前欢入望盈千恨，胜景牵心非一途。",
      "日照神堂闻啄木，风含社树叫提壶。",
      "行看旦夕梨霜发，犹有山寒伤酒垆。"
    ]
  },
  {
    "volume": 682,
    "sequence": 38,
    "title": "离家",
    "author": "韩偓",
    "content": [
      "八月初长夜，千山第一程。",
      "款颜唯有梦，怨泣却无声。",
      "祖席诸宾散，空郊匹马行。",
      "自怜非达识，局促为浮名。"
    ]
  },
  {
    "volume": 682,
    "sequence": 39,
    "title": "秋雨内宴（乙卯年作）",
    "author": "韩偓",
    "content": [
      "一带清风入画堂，撼真珠箔碎玎珰。",
      "更看槛外霏霏雨，似劝须教醉玉觞。"
    ]
  },
  {
    "volume": 682,
    "sequence": 40,
    "title": "寒食日沙县雨中看蔷薇（己巳）",
    "author": "韩偓",
    "content": [
      "何处遇蔷薇，殊乡冷节时。",
      "雨声笼锦帐，风势偃罗帏。",
      "通体全无力，酡颜不自持。",
      "绿疏微露刺，红密欲藏枝。",
      "惬意凭阑久，贪吟放醆迟。",
      "旁人应见讶，自醉自题诗。"
    ]
  },
  {
    "volume": 682,
    "sequence": 41,
    "title": "地炉",
    "author": "韩偓",
    "content": [
      "两星残火地炉畔，梦断背灯重拥衾。",
      "侧听空堂闻静响，似敲疏磬褭清音。",
      "风灯有影随笼转，腊雪无声逐夜深。",
      "禅客钓翁徒自好，那知此际湛然心。"
    ]
  },
  {
    "volume": 682,
    "sequence": 42,
    "title": "隰州新驿赠刺史",
    "author": "韩偓",
    "content": [
      "贤侯新换古长亭，先定心机指顾成。",
      "高义尽招秦逐客，旷怀偏接鲁诸生。",
      "萍蓬到此销离恨，燕雀飞来带喜声。",
      "却笑昔贤交易极，一开东閤便垂名。"
    ]
  },
  {
    "volume": 682,
    "sequence": 43,
    "title": "草书屏风",
    "author": "韩偓",
    "content": [
      "何处一屏风，分明怀素踪。",
      "虽多尘色染，犹见墨痕浓。",
      "怪石奔秋涧，寒藤挂古松。",
      "若教临水畔，字字恐成龙。"
    ]
  },
  {
    "volume": 682,
    "sequence": 44,
    "title": "永明禅师房",
    "author": "韩偓",
    "content": [
      "景色方妍媚，寻真出近郊。",
      "宝香炉上爇，金磬佛前敲。",
      "蔓草棱山径，晴云拂树梢。",
      "支公禅寂处，时有鹤来巢。"
    ]
  },
  {
    "volume": 682,
    "sequence": 45,
    "title": "登楼有题",
    "author": "韩偓",
    "content": [
      "暑气檐前过，蝉声树杪交。",
      "待潮生浦口，看雨过山坳。",
      "才见兰舟动，仍闻桂楫敲。",
      "窣云朱槛好，终睹凤来巢。"
    ]
  },
  {
    "volume": 682,
    "sequence": 46,
    "title": "朝退书怀",
    "author": "韩偓",
    "content": [
      "鹤帔星冠羽客装，寝楼西畔坐书堂。",
      "山禽养久知人唤，窗竹芟多漏月光。",
      "粉壁不题新拙恶，小屏唯录古篇章。",
      "孜孜莫患劳心力，富国安民理道长。"
    ]
  },
  {
    "volume": 682,
    "sequence": 47,
    "title": "元夜即席",
    "author": "韩偓",
    "content": [
      "元宵清景亚元正，丝雨霏霏向晚倾。",
      "桂兔韬光云叶重，烛龙衔耀月轮明。",
      "烟空但仰如膏润，绮席都忘滴砌声。",
      "更待今宵开霁后，九衢车马未妨行。"
    ]
  },
  {
    "volume": 682,
    "sequence": 48,
    "title": "大庆堂赐宴元珰而有诗呈吴越王",
    "author": "韩偓",
    "content": [
      "非为亲贤展绮筵，恒常宁敢恣游盘。",
      "绿搓杨柳绵初软，红晕樱桃粉未干。",
      "谷鸟乍啼声似涩，甘霖方霁景犹寒。",
      "笙歌风紧人酣醉，却绕珍丛烂熳看。"
    ]
  },
  {
    "volume": 682,
    "sequence": 49,
    "title": "又和",
    "author": "韩偓",
    "content": [
      "樱桃花下会亲贤，风远铜乌转露盘。",
      "蝶下粉墙梅乍坼，蚁浮金斝酒难干。",
      "云和缓奏泉声咽，珠箔低垂水影寒。",
      "狂简斐然吟咏足，却邀群彦重吟看。"
    ]
  },
  {
    "volume": 682,
    "sequence": 50,
    "title": "再和",
    "author": "韩偓",
    "content": [
      "我有嘉宾宴乍欢，画帘纹细凤双盘。",
      "影笼沼沚修篁密，声透笙歌羯鼓干。",
      "散后便依书箧寐，渴来潜想玉壶寒。",
      "樱桃零落红桃媚，更俟旬余共醉看。"
    ]
  },
  {
    "volume": 682,
    "sequence": 51,
    "title": "重和",
    "author": "韩偓",
    "content": [
      "冷宴殷勤展小园，舞鞇柔软彩虬盘。",
      "篸花尽日疑头重，病酒经宵觉口干。",
      "嘉树倚楼青琐暗，晚云藏雨碧山寒。",
      "文章天子文章别，八米卢郎未可看。"
    ]
  },
  {
    "volume": 682,
    "sequence": 52,
    "title": "余作探使以缭绫手帛子寄贺因而有诗",
    "author": "韩偓",
    "content": [
      "解寄缭绫小字封，探花筵上映春丛。",
      "黛眉印在微微绿，檀口消来薄薄红。",
      "缏处直应心共紧，砑时兼恐汗先融。",
      "帝台春尽还东去，却系裙腰伴雪胸。"
    ]
  },
  {
    "volume": 682,
    "sequence": 53,
    "title": "别锦儿（及第后出京，别锦儿与蜀妓）",
    "author": "韩偓",
    "content": [
      "一尺红绡一首诗，赠君相别两相思。",
      "画眉今日空留语，解佩他年更可期。",
      "临去莫论交颈意，清歌休著断肠词。",
      "出门何事休惆怅，曾梦良人折桂枝。"
    ]
  },
  {
    "volume": 682,
    "sequence": 54,
    "title": "闲步",
    "author": "韩偓",
    "content": [
      "庄南纵步游荒野，独鸟寒烟轻惹惹。",
      "傍山疏雨湿秋花，僻路浅泉浮败果。",
      "樵人相见指惊麏，牧童四散收嘶马。",
      "一壶倾尽未能归，黄昏更望诸峰火。"
    ]
  },
  {
    "volume": 682,
    "sequence": 55,
    "title": "乾宁三年丙辰在奉天重围作",
    "author": "韩偓",
    "content": [
      "仗剑夜巡城，衣襟满霜霰。",
      "贼火遍郊坰，飞焰侵星汉。",
      "积雪似空江，长林如断岸。",
      "独凭女墙头，思家起长叹。"
    ]
  },
  {
    "volume": 682,
    "sequence": 56,
    "title": "雨中",
    "author": "韩偓",
    "content": [
      "青桐承雨声，声声何重叠。",
      "疏滴下高枝，次打欹低叶。",
      "鸟湿更梳翎，人愁方拄颊。",
      "独自上西楼，风襟寒帖帖。"
    ]
  },
  {
    "volume": 682,
    "sequence": 57,
    "title": "与僧",
    "author": "韩偓",
    "content": [
      "江海扁舟客，云山一衲僧。",
      "相逢两无语，若个是南能。"
    ]
  },
  {
    "volume": 682,
    "sequence": 58,
    "title": "晚岸",
    "author": "韩偓",
    "content": [
      "揭起青篷上岸头，野花和雨冷修修。",
      "春江一夜无波浪，校得行人分外愁。"
    ]
  },
  {
    "volume": 682,
    "sequence": 59,
    "title": "仙山",
    "author": "韩偓",
    "content": [
      "一炷心香洞府开，偃松皱涩半莓苔。",
      "水清无底山如削，始有仙人骑鹤来。"
    ]
  },
  {
    "volume": 682,
    "sequence": 60,
    "title": "过茂陵",
    "author": "韩偓",
    "content": [
      "不悲霜露但伤春，孝理何因感兆民。",
      "景帝龙髯消息断，异香空见李夫人。"
    ]
  },
  {
    "volume": 682,
    "sequence": 61,
    "title": "曲江秋日",
    "author": "韩偓",
    "content": [
      "斜烟缕缕鹭鸶栖，藕叶枯香折野泥。",
      "有个高僧入图画，把经吟立水塘西。"
    ]
  },
  {
    "volume": 682,
    "sequence": 62,
    "title": "流年",
    "author": "韩偓",
    "content": [
      "三月伤心仍晦日，一春多病更阴天。",
      "雄豪亦有流年恨，况是离魂易黯然。"
    ]
  },
  {
    "volume": 682,
    "sequence": 63,
    "title": "商山道中",
    "author": "韩偓",
    "content": [
      "云横峭壁水平铺，渡口人家日欲晡。",
      "却忆往年看粉本，始知名画有工夫。"
    ]
  },
  {
    "volume": 682,
    "sequence": 64,
    "title": "招隐",
    "author": "韩偓",
    "content": [
      "立意忘机机已生，可能朝市污高情。",
      "时人未会严陵志，不钓鲈鱼只钓名。"
    ]
  },
  {
    "volume": 682,
    "sequence": 65,
    "title": "雨村",
    "author": "韩偓",
    "content": [
      "雁行斜拂雨村楼，帘下三重幕一钩。",
      "倚柱不知身半湿，黄昏独自未回头。"
    ]
  },
  {
    "volume": 682,
    "sequence": 66,
    "title": "使风",
    "author": "韩偓",
    "content": [
      "茶烟睡觉心无事，一卷黄庭在手中。",
      "欹枕卷帘江万里，舟人不语满帆风。"
    ]
  },
  {
    "volume": 682,
    "sequence": 67,
    "title": "阻风",
    "author": "韩偓",
    "content": [
      "平生情趣羡渔师，此日烟江惬所思。",
      "肥鳜香粳小艛艓，断肠滋味阻风时。"
    ]
  },
  {
    "volume": 682,
    "sequence": 68,
    "title": "并州",
    "author": "韩偓",
    "content": [
      "戍旗青草接榆关，雨里并州四月寒。",
      "谁会凭阑潜忍泪，不胜天际似江干。"
    ]
  },
  {
    "volume": 682,
    "sequence": 69,
    "title": "夏夜",
    "author": "韩偓",
    "content": [
      "猛风飘电黑云生，霎霎高林簇雨声。",
      "夜久雨休风又定，断云流月却斜明。"
    ]
  },
  {
    "volume": 682,
    "sequence": 70,
    "title": "阑干",
    "author": "韩偓",
    "content": [
      "扫花虽恨夜来雨，把酒却怜晴后寒。",
      "吴质谩言愁得病，当时犹不凭阑干。"
    ]
  },
  {
    "volume": 682,
    "sequence": 71,
    "title": "以庭前海棠梨花一枝寄李十九员外",
    "author": "韩偓",
    "content": [
      "二月春风澹荡时，旅人虚对海棠梨。",
      "不如寄与星郎去，想得朝回正画眉。"
    ]
  },
  {
    "volume": 682,
    "sequence": 72,
    "title": "驿楼",
    "author": "韩偓",
    "content": [
      "流云溶溶水悠悠，故乡千里空回头。",
      "三更犹凭阑干月，泪满关山孤驿楼。"
    ]
  },
  {
    "volume": 682,
    "sequence": 73,
    "title": "频访卢秀才（卢时在选末）",
    "author": "韩偓",
    "content": [
      "药诀棋经思致论，柳腰莲脸本忘情。",
      "频频强入风流坐，酒肆应疑阮步兵。"
    ]
  },
  {
    "volume": 682,
    "sequence": 74,
    "title": "答友人见寄酒",
    "author": "韩偓",
    "content": [
      "虽可忘忧矣，其如作病何。",
      "淋漓满襟袖，更发楚狂歌。"
    ]
  },
  {
    "volume": 682,
    "sequence": 75,
    "title": "野钓",
    "author": "韩偓",
    "content": [
      "细雨桃花水，轻鸥逆浪飞。",
      "风头阻归棹，坐睡倚蓑衣。"
    ]
  },
  {
    "volume": 682,
    "sequence": 76,
    "title": "曲江晚思",
    "author": "韩偓",
    "content": [
      "云物阴寂历，竹木寒青苍。",
      "水冷鹭鸶立，烟月愁昏黄。"
    ]
  },
  {
    "volume": 682,
    "sequence": 77,
    "title": "赠友人",
    "author": "韩偓",
    "content": [
      "莫嫌谈笑与经过，却恐闲多病亦多。",
      "若遣心中无一事，不知争奈日长何。"
    ]
  },
  {
    "volume": 682,
    "sequence": 78,
    "title": "半睡",
    "author": "韩偓",
    "content": [
      "眉山暗澹向残灯，一半云鬟坠枕棱。",
      "四体著人娇欲泣，自家揉损砑缭绫。"
    ]
  },
  {
    "volume": 682,
    "sequence": 79,
    "title": "已凉",
    "author": "韩偓",
    "content": [
      "愁多却讶天凉早，思倦翻嫌夜漏迟。",
      "何处山川孤馆里，向灯弯尽一双眉。"
    ]
  },
  {
    "volume": 682,
    "sequence": 80,
    "title": "寄禅师",
    "author": "韩偓",
    "content": [
      "从无入有云峰聚，已有还无电火销。",
      "销聚本来皆是幻，世间闲口漫嚣嚣。"
    ]
  },
  {
    "volume": 682,
    "sequence": 81,
    "title": "访明公大德",
    "author": "韩偓",
    "content": [
      "寸发如霜袒右肩，倚肩筇竹貌怡然。",
      "悬灯深屋夜分坐，移榻向阳斋后眠。",
      "刮膜且扬三毒论，摄心徐指二宗禅。",
      "清凉药分能知味，各自胸中有醴泉。"
    ]
  },
  {
    "volume": 682,
    "sequence": 82,
    "title": "大酺乐",
    "author": "韩偓",
    "content": [
      "晚日催弦管，春风入绮罗。",
      "杏花如有意，偏落舞衫多。"
    ]
  },
  {
    "volume": 682,
    "sequence": 83,
    "title": "思归乐",
    "author": "韩偓",
    "content": [
      "泪滴珠难尽，容殊玉易销。",
      "傥随明月去，莫道梦魂遥。"
    ]
  },
  {
    "volume": 682,
    "sequence": 84,
    "title": "御制春游长句",
    "author": "韩偓",
    "content": [
      "天意分明道已光，春游嘉景胜仙乡。",
      "玉炉烟直风初静，银汉云消日正长。",
      "柳带似眉全展绿，杏苞如脸半开香。",
      "黄莺历历啼红树，紫燕关关语画梁。",
      "低槛晚晴笼翡翠，小池波暖浴鸳鸯。",
      "马嘶广陌贪新草，人醉花堤怕夕阳。",
      "比屋管弦呈妙曲，连营罗绮斗时妆。",
      "全吴霸越千年后，独此升平显万方。"
    ]
  }
]