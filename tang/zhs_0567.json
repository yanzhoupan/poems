[
  {
    "volume": 567,
    "sequence": 1,
    "title": "津阳门诗",
    "author": "郑嵎",
    "content": [
      "津阳门北临通逵，雪风猎猎飘酒旗。",
      "泥寒款段蹶不进，疲童退问前何为。",
      "酒家顾客催解装，案前罗列樽与卮。",
      "青钱琐屑安足数，白醪软美甘如饴。",
      "开垆引满相献酬，枯肠渴肺忘朝饥。",
      "愁忧似见出门去，渐觉春色入四肢。",
      "主翁移客挑华灯，双肩隐膝乌帽欹。",
      "笑云鲐老不为礼，飘萧雪鬓双垂颐。",
      "问余何往凌寒曦，顾翁枯朽郎岂知。",
      "翁曾豪盛客不见，我自为君陈昔时。",
      "时平亲卫号羽林，我才十五为孤儿。",
      "射熊搏虎众莫敌，弯弧出入随佽飞。",
      "此时初创观风楼，檐高百尺堆华榱。",
      "楼南更起斗鸡殿，晨光山影相参差。",
      "其年十月移禁仗，山下栉比罗百司。",
      "朝元阁成老君见，会昌县以新丰移。",
      "幽州晓进供奉马，玉珂宝勒黄金羁。",
      "五王扈驾夹城路，传声校猎渭水湄。",
      "羽林六军各出射，笼山络野张罝维。",
      "雕弓绣韣不知数，翻身灭没皆蛾眉。",
      "赤鹰黄鹘云中来，妖狐狡兔无所依。",
      "人烦马殆禽兽尽，百里腥膻禾黍稀。",
      "暖山度腊东风微，宫娃赐浴长汤池。",
      "刻成玉莲喷香液，漱回烟浪深逶迤。",
      "犀屏象荐杂罗列，锦凫绣雁相追随。",
      "破簪碎钿不足拾，金沟残溜和缨緌。",
      "上皇宽容易承事，十家三国争光辉。",
      "绕床呼卢恣樗博，张灯达昼相谩欺。",
      "相君侈拟纵骄横，日从秦虢多游嬉。",
      "朱衫马前未满足，更驱武卒罗旌旗。",
      "画轮宝轴从天来，云中笑语声融怡。",
      "鸣鞭后骑何躞蹀，宫妆襟袖皆仙姿。",
      "青门紫陌多春风，风中数日残春遗。",
      "骊驹吐沫一奋迅，路人拥篲争珠玑。",
      "八姨新起合欢堂，翔鹍贺燕无由窥。",
      "万金酬工不肯去，矜能恃巧犹嗟咨。",
      "四方节制倾附媚，穷奢极侈沽恩私。",
      "堂中特设夜明枕，银烛不张光鉴帷。",
      "瑶光楼南皆紫禁，梨园仙宴临花枝。",
      "迎娘歌喉玉窈窕，蛮儿舞带金葳蕤。",
      "三郎紫笛弄烟月，怨如别鹤呼羁雌。",
      "玉奴琵琶龙香拨，倚歌促酒声娇悲。",
      "饮鹿泉边春露晞，粉梅檀杏飘朱墀。",
      "金沙洞口长生殿，玉蕊峰头王母祠。",
      "禁庭术士多幻化，上前较胜纷相持。",
      "罗公如意夺颜色，三藏袈裟成散丝。",
      "蓬莱池上望秋月，无云万里悬清辉。",
      "上皇夜半月中去，三十六宫愁不归。",
      "月中秘乐天半间，丁珰玉石和埙篪。",
      "宸聪听览未终曲，却到人间迷是非。",
      "千秋御节在八月，会同万国朝华夷。",
      "花萼楼南大合乐，八音九奏鸾来仪。",
      "都卢寻橦诚龌龊，公孙剑伎方神奇。",
      "马知舞彻下床榻，人惜曲终更羽衣。",
      "禄山此时侍御侧，金鸡画障当罘罳。",
      "绣祤衣褓日屃赑，甘言狡计愈娇痴。",
      "诏令上路建甲第，楼通走马如飞翚。",
      "大开内府恣供给，玉缶金筐银簸箕。",
      "异谋潜炽促归去，临轩赐带盈十围。",
      "忠臣张公识逆状，日日切谏上弗疑。",
      "汤成召浴果不至，潼关已溢渔阳师。",
      "御街一夕无禁鼓，玉辂顺动西南驰。",
      "九门回望尘坌多，六龙夜驭兵卫疲。",
      "县官无人具军顿，行宫彻屋屠云螭。",
      "马嵬驿前驾不发，宰相射杀冤者谁。",
      "长眉鬓发作凝血，空有君王潜涕洟。",
      "青泥坂上到三蜀，金堤城边止九旂。",
      "移文泣祭昔臣墓，度曲悲歌秋雁辞。",
      "明年尚父上捷书，洗清观阙收封畿。",
      "两君相见望贤顿，君臣鼓舞皆歔欷。",
      "宫中亲呼高骠骑，潜令改葬杨真妃。",
      "花肤雪艳不复见，空有香囊和泪滋。",
      "銮舆却入华清宫，满山红实垂相思。",
      "飞霜殿前月悄悄，迎春亭下风飔飔。",
      "雪衣女失玉笼在，长生鹿瘦铜牌垂。",
      "象床尘凝罨飒被，画檐虫网颇梨碑。",
      "碧菱花覆云母陵，风篁雨菊低离披。",
      "真人影帐偏生草，果老药堂空掩扉。",
      "鼎湖一日失弓剑，桥山烟草俄霏霏。",
      "空闻玉碗入金市，但见铜壶飘翠帷。",
      "开元到今逾十纪，当初事迹皆残隳。",
      "竹花唯养栖梧凤，水藻周游巢叶龟。",
      "会昌御宇斥内典，去留二教分黄缁。",
      "庆山污潴石瓮毁，红楼绿阁皆支离。",
      "奇松怪柏为樵苏，童山眢谷亡嶮巇，烟中壁碎摩诘画，云间字失玄宗诗。",
      "石鱼岩底百寻井，银床下卷红绠迟。",
      "当时清影荫红叶，一旦飞埃埋素规。",
      "韩家烛台倚林杪，千枝灿若山霞摛。",
      "昔年光彩夺天月，昨日销熔当路岐。",
      "龙宫御榜高可惜，火焚牛挽临崎峗。",
      "孔雀松残赤琥珀，鸳鸯瓦碎青琉璃。",
      "今我前程能几许，徒有余息筋力羸。",
      "逢君话此空洒涕，却忆欢娱无见期。",
      "主翁莫泣听我语，宁劳感旧休吁嘻。",
      "河清海宴不难睹，我皇已上升平基。",
      "湟中土地昔湮没，昨夜收复无疮痍。",
      "戎王北走弃青冢，虏马西奔空月支。",
      "两逢尧年岂易偶，愿翁颐养丰肤肌。",
      "平明酒醒便分首，今夕一樽翁莫违。"
    ]
  },
  {
    "volume": 567,
    "sequence": 2,
    "title": "春日即事",
    "author": "崔橹",
    "content": [
      "一百五日又欲来，梨花梅花参差开。",
      "行人自笑不归去，瘦马独吟真可哀。",
      "杏酪渐香邻舍粥，榆烟将变旧炉灰。",
      "画桥春暖清歌夜，肯信愁肠日九回。"
    ]
  },
  {
    "volume": 567,
    "sequence": 3,
    "title": "春晚岳阳言怀二首",
    "author": "崔橹",
    "content": [
      "烟花零落过清明，异国光阴老客情。",
      "云梦夕阳愁里色，洞庭春浪坐来声。",
      "天边一与旧山别，江上几看芳草生。",
      "独倚阑干意难写，暮笳呜咽调孤城。",
      "翠烟如钿柳如环，晴倚南楼独看山。",
      "江国草花三月暮，帝城尘梦一年间。",
      "虚舟尚叹萦难解，飞鸟空惭倦未还。",
      "何以不羁詹父伴，睡烟歌月老潺潺。"
    ]
  },
  {
    "volume": 567,
    "sequence": 4,
    "title": "过蛮溪渡",
    "author": "崔橹",
    "content": [
      "绿杨如发雨如烟，立马危桥独唤船。",
      "山口断云迷旧路，渡头芳草忆前年。",
      "身随远道徒悲梗，诗卖明时不直钱。",
      "归去楚台还有计，钓船春雨日高眠。"
    ]
  },
  {
    "volume": 567,
    "sequence": 5,
    "title": "岸梅",
    "author": "崔橹",
    "content": [
      "含情含怨一枝枝，斜压渔家短短篱。",
      "惹袖尚余香半日，向人如诉雨多时。",
      "初开偏称雕梁画，未落先愁玉笛吹。",
      "行客见来无去意，解帆烟浦为题诗。"
    ]
  },
  {
    "volume": 567,
    "sequence": 6,
    "title": "重阳日次荆南路经武宁驿",
    "author": "崔橹",
    "content": [
      "茱萸冷吹溪口香，菊花倒绕山脚黄。",
      "家山去此强百里，弟妹待我醉重阳。",
      "风健早鸿高晓景，露清圆碧照秋光。",
      "莫看时节年年好，暗送搔头逐手霜。"
    ]
  },
  {
    "volume": 567,
    "sequence": 7,
    "title": "述怀",
    "author": "崔橹",
    "content": [
      "白首成何事，无欢可替悲。",
      "空余酒中兴，犹似少年时。"
    ]
  },
  {
    "volume": 567,
    "sequence": 8,
    "title": "三月晦日送客",
    "author": "崔橹",
    "content": [
      "野酌乱无巡，送君兼送春。",
      "明年春色至，莫作未归人。"
    ]
  },
  {
    "volume": 567,
    "sequence": 9,
    "title": "华清宫三首",
    "author": "崔橹",
    "content": [
      "草遮回磴绝鸣銮，云树深深碧殿寒。",
      "明月自来还自去，更无人倚玉栏干。",
      "障掩金鸡蓄祸机，翠华西拂蜀云飞。",
      "珠帘一闭朝元阁，不见人归见燕归。",
      "门横金锁悄无人，落日秋声渭水滨。",
      "红叶下山寒寂寂，湿云如梦雨如尘。"
    ]
  },
  {
    "volume": 567,
    "sequence": 10,
    "title": "题云梦亭",
    "author": "崔橹",
    "content": [
      "薄烟如梦雨如尘，霜景晴来却胜春。",
      "好住池西红叶树，何年今日伴何人。"
    ]
  },
  {
    "volume": 567,
    "sequence": 11,
    "title": "有酒失于虔州陆郎中肱，以诗谢之",
    "author": "崔橹",
    "content": [
      "醉时颠蹶醒时羞，麹糵推人不自由。",
      "叵耐一双穷相眼，不堪花卉在前头。"
    ]
  },
  {
    "volume": 567,
    "sequence": 12,
    "title": "闻笛（一作华清宫）",
    "author": "崔橹",
    "content": [
      "银河漾漾月晖晖，楼碍星边织女机。",
      "横玉叫云天似水，满空霜逐一声飞。"
    ]
  },
  {
    "volume": 567,
    "sequence": 13,
    "title": "山路见花",
    "author": "崔橹",
    "content": [
      "晓红初拆露香新，独立空山冷笑人。",
      "春意自知无主惜，恣风吹逐马蹄尘。"
    ]
  },
  {
    "volume": 567,
    "sequence": 14,
    "title": "暮春对花",
    "author": "崔橹",
    "content": [
      "病香无力被风欺，多在青苔少在枝。",
      "马上行人莫回首，断君肠是欲残时。"
    ]
  },
  {
    "volume": 567,
    "sequence": 15,
    "title": "句",
    "author": "崔橹",
    "content": [
      "强半瘦因前夜雪，数枝愁向晚天来。",
      "无人解把无尘袖，盛取残香尽日怜。",
      "一番春雨吹巢冷，半朵山花咽觜香。",
      "云生柱础降龙地，露洗林峦放鹤天。",
      "菱叶乍翻人采后，荇花初没舸行时。"
    ]
  }
]