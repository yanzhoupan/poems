[
  {
    "volume": 677,
    "sequence": 1,
    "title": "送水部张郎中彦回宰洛阳",
    "author": "郑谷",
    "content": [
      "何逊兰休握，陶潜柳正垂。",
      "官清真塞诏，事简好吟诗。",
      "春漏怀丹阙，凉船泛碧伊。",
      "已虚西阁位，朝夕凤书追。"
    ]
  },
  {
    "volume": 677,
    "sequence": 2,
    "title": "赠咸阳王主簿",
    "author": "郑谷",
    "content": [
      "可爱咸阳王主簿，穷经尽到昔贤心。",
      "登科未足酬多学，执卷犹闻惜寸阴。",
      "自与山妻舂斗粟，只凭邻叟典孤琴。",
      "我来赊酒相留宿，听我披衣看雪吟。"
    ]
  },
  {
    "volume": 677,
    "sequence": 3,
    "title": "松",
    "author": "郑谷",
    "content": [
      "下视垂杨拂路尘，双峰石上覆苔文。",
      "浓霜满径无红叶，晚日高枝有白云。",
      "春砌花飘僧旋扫，寒溪子落鹤先闻。",
      "那堪寂寞悲风起，千树深藏李白坟。"
    ]
  },
  {
    "volume": 677,
    "sequence": 4,
    "title": "梅",
    "author": "郑谷",
    "content": [
      "江国正寒春信稳，岭头枝上雪飘飘。",
      "何言落处堪惆怅，直是开时也寂寥。",
      "素艳照尊桃莫比，孤香黏袖李须饶。",
      "离人南去肠应断，片片随鞭过楚桥。"
    ]
  },
  {
    "volume": 677,
    "sequence": 5,
    "title": "鹤",
    "author": "郑谷",
    "content": [
      "一自王乔放自由，俗人行处懒回头。",
      "睡轻旋觉松花堕，舞罢闲听涧水流。",
      "羽翼光明欺积雪，风神洒落占高秋。",
      "应嫌白鹭无仙骨，长伴渔翁宿苇洲。"
    ]
  },
  {
    "volume": 677,
    "sequence": 6,
    "title": "重阳夜旅怀",
    "author": "郑谷",
    "content": [
      "强插黄花三两枝，还图一醉浸愁眉。",
      "半床斜月醉醒后，惆怅多于未醉时。"
    ]
  },
  {
    "volume": 677,
    "sequence": 7,
    "title": "壬戌西幸后",
    "author": "郑谷",
    "content": [
      "武德门前颢气新，雪融鸳瓦土膏春。",
      "夜来梦到宣麻处，草没龙墀不见人。"
    ]
  },
  {
    "volume": 677,
    "sequence": 8,
    "title": "多虞",
    "author": "郑谷",
    "content": [
      "多虞难住人稀处，近耗浑无战罢棋。",
      "向阙归山俱未得，且沽春酒且吟诗。"
    ]
  },
  {
    "volume": 677,
    "sequence": 9,
    "title": "短褐",
    "author": "郑谷",
    "content": [
      "闲披短褐杖山藤，头不是僧心是僧。",
      "坐睡觉来清夜半，芭蕉影动道场灯。"
    ]
  },
  {
    "volume": 677,
    "sequence": 10,
    "title": "曲江红杏",
    "author": "郑谷",
    "content": [
      "遮莫江头柳色遮，日浓莺睡一枝斜。",
      "女郎折得殷勤看，道是春风及第花。"
    ]
  },
  {
    "volume": 677,
    "sequence": 11,
    "title": "折得梅",
    "author": "郑谷",
    "content": [
      "寒步江村折得梅，孤香不肯待春催。",
      "满枝尽是愁人泪，莫殢朝来露湿来。"
    ]
  },
  {
    "volume": 677,
    "sequence": 12,
    "title": "牡丹",
    "author": "郑谷",
    "content": [
      "画堂帘卷张清宴，含香带雾情无限。",
      "春风爱惜未放开，柘枝鼓振红英绽。"
    ]
  },
  {
    "volume": 677,
    "sequence": 13,
    "title": "寂寞",
    "author": "郑谷",
    "content": [
      "江郡人稀便是村，踏青天气欲黄昏。",
      "春愁不破还成醉，衣上泪痕和酒痕。"
    ]
  },
  {
    "volume": 677,
    "sequence": 14,
    "title": "乱后灞上",
    "author": "郑谷",
    "content": [
      "柳丝牵水杏房红，烟岸人稀草色中。",
      "日暮一行高鸟处，依稀合是望春宫。"
    ]
  },
  {
    "volume": 677,
    "sequence": 15,
    "title": "长门怨二首",
    "author": "郑谷",
    "content": [
      "闲把罗衣泣凤凰，先朝曾教舞霓裳。",
      "春来却羡庭花落，得逐晴风出禁墙。",
      "流水君恩共不回，杏花争忍扫成堆。",
      "残春未必多烟雨，泪滴闲阶长绿苔。"
    ]
  },
  {
    "volume": 677,
    "sequence": 16,
    "title": "郊野戏题",
    "author": "郑谷",
    "content": [
      "竹巷溪桥天气凉，荷开稻熟村酒香。",
      "唯忧野叟相回避，莫道侬家是汉郎。"
    ]
  },
  {
    "volume": 677,
    "sequence": 17,
    "title": "宗人惠四药",
    "author": "郑谷",
    "content": [
      "宗人忽惠西山药，四味清新香助茶。",
      "爽得心神便骑鹤，何须烧得白朱砂。"
    ]
  },
  {
    "volume": 677,
    "sequence": 18,
    "title": "题张衡庙",
    "author": "郑谷",
    "content": [
      "远俗只凭淫祀切，多年平子固悠悠。",
      "江烟日午无箫鼓，直到如今咏四愁。"
    ]
  },
  {
    "volume": 677,
    "sequence": 19,
    "title": "山鸟",
    "author": "郑谷",
    "content": [
      "惊飞失势粉墙高，好个声音好羽毛。",
      "小婢不须催柘弹，且从枝上吃樱桃。"
    ]
  },
  {
    "volume": 677,
    "sequence": 20,
    "title": "黯然",
    "author": "郑谷",
    "content": [
      "搢绅奔避复沦亡，消息春来到水乡。",
      "屈指故人能几许，月明花好更悲凉。"
    ]
  },
  {
    "volume": 677,
    "sequence": 21,
    "title": "借薛尚书集",
    "author": "郑谷",
    "content": [
      "江天冬暖似花时，上国音尘杳未知。",
      "正被虫声喧老耳，今君又借薛能诗。"
    ]
  },
  {
    "volume": 677,
    "sequence": 22,
    "title": "小北厅闲题",
    "author": "郑谷",
    "content": [
      "冷曹孤宦本相宜，山在墙南落照时。",
      "洗竹浇莎足公事，一来赢写一联诗。"
    ]
  },
  {
    "volume": 677,
    "sequence": 23,
    "title": "菊",
    "author": "郑谷",
    "content": [
      "日日池边载酒行，黄昏犹自绕黄英。",
      "重阳过后频来此，甚觉多情胜薄情。"
    ]
  },
  {
    "volume": 677,
    "sequence": 24,
    "title": "赠杨夔二首",
    "author": "郑谷",
    "content": [
      "散赋冗书高且奇，百篇仍有百篇诗。",
      "江湖休洒春风泪，十轴香于一桂枝。",
      "时无韩柳道难穷，也觉天公不至公。",
      "看取年年金榜上，几人才气似扬雄。"
    ]
  }
]