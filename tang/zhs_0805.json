[
  {
    "volume": 805,
    "sequence": 1,
    "title": "湖上卧病喜陆鸿渐至",
    "author": "李冶",
    "content": [
      "昔去繁霜月，今来苦雾时。",
      "相逢仍卧病，欲语泪先垂。",
      "强劝陶家酒，还吟谢客诗。",
      "偶然成一醉，此外更何之。"
    ]
  },
  {
    "volume": 805,
    "sequence": 2,
    "title": "寄校书七兄（一作送韩校书）",
    "author": "李冶",
    "content": [
      "无事乌程县，蹉跎岁月余。",
      "不知芸阁吏，寂寞竟何如。",
      "远水浮仙棹，寒星伴使车。",
      "因过大雷岸，莫忘八行书。"
    ]
  },
  {
    "volume": 805,
    "sequence": 3,
    "title": "寄朱放（一作昉）",
    "author": "李冶",
    "content": [
      "望水试登山，山高湖又阔。",
      "相思无晓夕，相望经年月。",
      "郁郁山木荣，绵绵野花发。",
      "别后无限情，相逢一时说。"
    ]
  },
  {
    "volume": 805,
    "sequence": 4,
    "title": "送韩揆之江西（一作送阎伯钧往江州）",
    "author": "李冶",
    "content": [
      "相看指杨柳，别恨转依依。",
      "万里江西水，孤舟何处归。",
      "湓城潮不到，夏口信应稀。",
      "唯有衡阳雁，年年来去飞。"
    ]
  },
  {
    "volume": 805,
    "sequence": 5,
    "title": "道意寄崔侍郎",
    "author": "李冶",
    "content": [
      "莫漫恋浮名，应须薄宦情。",
      "百年齐旦暮，前事尽虚盈。",
      "愁鬓行看白，童颜学未成。",
      "无过天竺国，依止古先生。"
    ]
  },
  {
    "volume": 805,
    "sequence": 6,
    "title": "从萧叔子听弹琴，赋得三峡流泉歌",
    "author": "李冶",
    "content": [
      "妾家本住巫山云，巫山流泉常自闻。",
      "玉琴弹出转寥夐，直是当时梦里听。",
      "三峡迢迢几千里，一时流入幽闺里。",
      "巨石崩崖指下生，飞泉走浪弦中起。",
      "初疑愤怒含雷风，又似呜咽流不通。",
      "回湍曲濑势将尽，时复滴沥平沙中。",
      "忆昔阮公为此曲，能令仲容听不足。",
      "一弹既罢复一弹，愿作流泉镇相续。"
    ]
  },
  {
    "volume": 805,
    "sequence": 7,
    "title": "相思怨",
    "author": "李冶",
    "content": [
      "人道海水深，不抵相思半。",
      "海水尚有涯，相思渺无畔。",
      "携琴上高楼，楼虚月华满。",
      "弹著相思曲，弦肠一时断。"
    ]
  },
  {
    "volume": 805,
    "sequence": 8,
    "title": "感兴",
    "author": "李冶",
    "content": [
      "朝云暮雨镇相随，去雁来人有返期。",
      "玉枕只知长下泪，银灯空照不眠时。",
      "仰看明月翻含意，俯眄流波欲寄词。",
      "却忆初闻凤楼曲，教人寂寞复相思。"
    ]
  },
  {
    "volume": 805,
    "sequence": 9,
    "title": "恩命追入，留别广陵故人",
    "author": "李冶",
    "content": [
      "无才多病分龙钟，不料虚名达九重。",
      "仰愧弹冠上华发，多惭拂镜理衰容。",
      "驰心北阙随芳草，极目南山望旧峰。",
      "桂树不能留野客，沙鸥出浦谩相逢。"
    ]
  },
  {
    "volume": 805,
    "sequence": 10,
    "title": "八至",
    "author": "李冶",
    "content": [
      "至近至远东西，至深至浅清溪。",
      "至高至明日月，至亲至疏夫妻。"
    ]
  },
  {
    "volume": 805,
    "sequence": 11,
    "title": "送阎二十六赴剡县",
    "author": "李冶",
    "content": [
      "流水阊门外，孤舟日复西。",
      "离情遍芳草，无处不萋萋。",
      "妾梦经吴苑，君行到剡溪。",
      "归来重相访，莫学阮郎迷。"
    ]
  },
  {
    "volume": 805,
    "sequence": 12,
    "title": "得阎伯钧书",
    "author": "李冶",
    "content": [
      "情来对镜懒梳头，暮雨萧萧庭树秋。",
      "莫怪阑干垂玉箸，只缘惆怅对银钩。"
    ]
  },
  {
    "volume": 805,
    "sequence": 13,
    "title": "结素鱼贻友人",
    "author": "李冶",
    "content": [
      "尺素如残雪，结为双鲤鱼。",
      "欲知心里事，看取腹中书。"
    ]
  },
  {
    "volume": 805,
    "sequence": 14,
    "title": "偶居",
    "author": "李冶",
    "content": [
      "心远浮云知不还，心云并在有无间。",
      "狂风何事相摇荡，吹向南山复北山。"
    ]
  },
  {
    "volume": 805,
    "sequence": 15,
    "title": "明月夜留别",
    "author": "李冶",
    "content": [
      "离人无语月无声，明月有光人有情。",
      "别后相思人似月，云间水上到层城。"
    ]
  },
  {
    "volume": 805,
    "sequence": 16,
    "title": "春闺怨",
    "author": "李冶",
    "content": [
      "百尺井栏上，数株桃已红。",
      "念君辽海北，抛妾宋家东。"
    ]
  },
  {
    "volume": 805,
    "sequence": 17,
    "title": "句",
    "author": "李冶",
    "content": [
      "经时未架却，心绪乱纵横。",
      "已看云鬟散，更念木枯荣。",
      "鞞鼓喧行选，旌旗拂座隅。",
      "不睹河阳一县花，空见青山三两点。"
    ]
  },
  {
    "volume": 805,
    "sequence": 18,
    "title": "寄洛中诸姊",
    "author": "元淳",
    "content": [
      "旧国经年别，关河万里思。",
      "题诗凭雁翼，望月想蛾眉。",
      "白发愁偏觉，归心梦独知。",
      "谁堪离乱处，掩泪向南枝。"
    ]
  },
  {
    "volume": 805,
    "sequence": 19,
    "title": "秦中春望",
    "author": "元淳",
    "content": [
      "凤楼春望好，宫阙一重重。",
      "上苑雨中树，终南霁后峰。",
      "落花行处遍，佳气晚来浓。",
      "喜见休明代，霓裳蹑道踪。"
    ]
  },
  {
    "volume": 805,
    "sequence": 20,
    "title": "句",
    "author": "元淳",
    "content": [
      "弟兄俱已尽，松柏问何人。",
      "闻道茂陵山水好，碧溪流水有桃源。",
      "赤城峭壁无人到，丹灶芝田有鹤来。",
      "三千宫女露蛾眉，笑煮黄金日月迟。",
      "，"
    ]
  },
  {
    "volume": 805,
    "sequence": 21,
    "title": "舟夜一章",
    "author": "海印",
    "content": [
      "水色连天色，风声益浪声。",
      "旅人归思苦，渔叟梦魂惊。",
      "举棹云先到，移舟月逐行。",
      "旋吟诗句罢，犹见远山横。"
    ]
  }
]