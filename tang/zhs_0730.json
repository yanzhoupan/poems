[
  {
    "volume": 730,
    "sequence": 1,
    "title": "上清辞五首",
    "author": "李九龄",
    "content": [
      "入海浮生汗漫秋，紫皇高宴五云楼。",
      "霓裳曲罢天风起，吹散仙香满十洲。",
      "楼锁彤霞地绝尘，碧桃花发九天春。",
      "东皇近日慵游宴，闲煞瑶池五色麟。",
      "上清仙路有丹梯，影响行人到即迷。",
      "不会无端个渔父，阿谁教入武陵溪。",
      "本来方朔是真仙，偶别丹台未得还。",
      "何事玉皇消息晚，忍教憔悴向人间。",
      "新拜天官上玉都，紫皇亲授五灵符。",
      "群仙个个来相问，人世风光似此无。"
    ]
  },
  {
    "volume": 730,
    "sequence": 2,
    "title": "读三国志",
    "author": "李九龄",
    "content": [
      "有国由来在得贤，莫言兴废是循环。",
      "武侯星落周瑜死，平蜀降吴似等闲。"
    ]
  },
  {
    "volume": 730,
    "sequence": 3,
    "title": "山舍南溪小桃花",
    "author": "李九龄",
    "content": [
      "一树繁英夺眼红，开时先合占东风。",
      "可怜地僻无人赏，抛掷深山乱木中。"
    ]
  },
  {
    "volume": 730,
    "sequence": 4,
    "title": "春行遇雨",
    "author": "李九龄",
    "content": [
      "夹路轻风撼柳条，雨侵春态动无憀。",
      "采香陌上谁家女，湿损钗头翡翠翘。"
    ]
  },
  {
    "volume": 730,
    "sequence": 5,
    "title": "登楼寄远",
    "author": "李九龄",
    "content": [
      "满城春色花如雪，极目烟光月似钩。",
      "总是动人乡思处，更堪容易上高楼。"
    ]
  },
  {
    "volume": 730,
    "sequence": 6,
    "title": "望思台",
    "author": "李九龄",
    "content": [
      "汉武年高慢帝图，任人曾不问贤愚。",
      "直饶四老依前出，消得江充宠佞无。"
    ]
  },
  {
    "volume": 730,
    "sequence": 7,
    "title": "山舍偶题",
    "author": "李九龄",
    "content": [
      "门掩松萝一径深，偶携藜杖出前林。",
      "谁知尽日看山坐，万古兴亡总在心。"
    ]
  },
  {
    "volume": 730,
    "sequence": 8,
    "title": "荆溪夜泊",
    "author": "李九龄",
    "content": [
      "点点渔灯照浪清，水烟疏碧月胧明。",
      "小滩惊起鸳鸯处，一双采莲船过声。"
    ]
  },
  {
    "volume": 730,
    "sequence": 9,
    "title": "旅舍卧病",
    "author": "李九龄",
    "content": [
      "家隔西秦无远信，身随东洛度流年。",
      "病来旅馆谁相问，牢落闲庭一树蝉。"
    ]
  },
  {
    "volume": 730,
    "sequence": 10,
    "title": "登昭福寺楼",
    "author": "李九龄",
    "content": [
      "旅怀秋兴正无涯，独倚危楼四望赊。",
      "谷变陵迁何处问，满川空有旧烟霞。"
    ]
  },
  {
    "volume": 730,
    "sequence": 11,
    "title": "代边将",
    "author": "李九龄",
    "content": [
      "雪冻阴河半夜风，战回狂虏血漂红。",
      "据鞍遥指长安路，须刻麟台第一功。"
    ]
  },
  {
    "volume": 730,
    "sequence": 12,
    "title": "夜与张舒话别",
    "author": "李九龄",
    "content": [
      "愁听南楼角又吹，晓鸡啼后更分离。",
      "如何销得凄凉思，更劝灯前酒一卮。"
    ]
  },
  {
    "volume": 730,
    "sequence": 13,
    "title": "寒梅词",
    "author": "李九龄",
    "content": [
      "霜梅先拆岭头枝，万卉千花冻不知。",
      "留得和羹滋味在，任他风雪苦相欺。"
    ]
  },
  {
    "volume": 730,
    "sequence": 14,
    "title": "题灵泉寺",
    "author": "李九龄",
    "content": [
      "入谷先生一阵香，异花奇木簇禅堂。",
      "可怜门外高低路，万毂千蹄日日忙。"
    ]
  },
  {
    "volume": 730,
    "sequence": 15,
    "title": "宿张正字别业",
    "author": "李九龄",
    "content": [
      "茅屋萧寥烟暗后，松窗寂历月明初。",
      "此时谁念孤吟客，唯有黄公一帙书。"
    ]
  },
  {
    "volume": 730,
    "sequence": 16,
    "title": "鹤",
    "author": "李九龄",
    "content": [
      "天上瑶池覆五云，玉麟金凤好为群。",
      "不须更饮人间水，直是清流也汗君。"
    ]
  },
  {
    "volume": 730,
    "sequence": 17,
    "title": "过相思谷",
    "author": "李九龄",
    "content": [
      "悠悠信马春山曲，芳草和烟铺嫩绿。",
      "正被离愁著莫人，那堪更过相思谷。"
    ]
  },
  {
    "volume": 730,
    "sequence": 18,
    "title": "写庄子",
    "author": "李九龄",
    "content": [
      "圣泽安排当散地，贤侯优贷借新居。",
      "闲中亦有闲生计，写得南华一部书。"
    ]
  },
  {
    "volume": 730,
    "sequence": 19,
    "title": "山中寄友人",
    "author": "李九龄",
    "content": [
      "乱云堆里结茅庐，已共红尘迹渐疏。",
      "莫问野人生计事，窗前流水枕前书。"
    ]
  }
]