[
  {
    "volume": 385,
    "sequence": 1,
    "title": "送裴相公赴镇太原",
    "author": "张籍",
    "content": [
      "盛德雄名远近知，功高先乞守藩维。",
      "衔恩暂遣分龙节，署敕还同在凤池。",
      "天子亲临楼上送，朝官齐出道傍辞。",
      "明年塞北清蕃落，应建生祠请立碑。"
    ]
  },
  {
    "volume": 385,
    "sequence": 2,
    "title": "寄元员外",
    "author": "张籍",
    "content": [
      "外郎直罢无馀事，扫洒书堂试药炉。",
      "门巷不教当要闹，诗篇转觉足工夫。",
      "月明台上唯僧到，夜静坊中有酒沽。",
      "朝省入频闲日少，可能同作旧游无。"
    ]
  },
  {
    "volume": 385,
    "sequence": 3,
    "title": "赠梅处士",
    "author": "张籍",
    "content": [
      "早闻声价满京城，头白江湖放旷情。",
      "讲易自传新注义，题诗不著旧官名。",
      "近移马迹山前住，多向牛头寺里行。",
      "天子如今议封禅，应将束帛请先生。"
    ]
  },
  {
    "volume": 385,
    "sequence": 4,
    "title": "赠王秘书",
    "author": "张籍",
    "content": [
      "不曾浪出谒公侯，唯向花间水畔游。",
      "每著新衣看药灶，多收古器在书楼。",
      "有官只作山人老，平地能开洞穴幽。",
      "自领闲司了无事，得来君处喜相留。"
    ]
  },
  {
    "volume": 385,
    "sequence": 5,
    "title": "谢裴司空寄马（一作蒙裴相公赐马，谨以诗谢）",
    "author": "张籍",
    "content": [
      "騄耳新驹骏得名，司空远自寄书生。",
      "乍离华厩移蹄涩，初到贫家举眼惊。",
      "每被闲人来借问，多寻古寺独骑行。",
      "长思岁旦沙堤上，得从鸣珂傍火城。"
    ]
  },
  {
    "volume": 385,
    "sequence": 6,
    "title": "酬秘书王丞见寄（一作酬王秘书闲居见寄）",
    "author": "张籍",
    "content": [
      "相看头白来城阙，却忆漳溪旧往还。",
      "今体诗中偏出格，常参官里每同班。",
      "街西借宅多临水，马上逢人亦说山。",
      "芸阁水曹虽最冷，与君长喜得身闲。"
    ]
  },
  {
    "volume": 385,
    "sequence": 7,
    "title": "送李馀及第后归蜀",
    "author": "张籍",
    "content": [
      "十年人咏好诗章，今日成名出举场。",
      "归去唯将新诰牒，后来争取旧衣裳。",
      "山桥晓上芭蕉暗，水店晴看芋草黄。",
      "乡里亲情相见日，一时携酒贺高堂。"
    ]
  },
  {
    "volume": 385,
    "sequence": 8,
    "title": "早朝寄白舍人、严郎中",
    "author": "张籍",
    "content": [
      "鼓声初动未闻鸡，羸马街中踏冻泥。",
      "烛暗有时冲石柱，雪深无处认沙堤。",
      "常参班里人犹少，待漏房前月欲西。",
      "凤阙星郎离去远，閤门开日入还齐。"
    ]
  },
  {
    "volume": 385,
    "sequence": 9,
    "title": "书怀寄元郎中",
    "author": "张籍",
    "content": [
      "转觉人间无气味，常因身外省因缘。",
      "经过独爱游山客，计校唯求买药钱。",
      "重作学官闲尽日，一离江坞病多年。",
      "吟君钓客词中说，便欲南归榜小船。"
    ]
  },
  {
    "volume": 385,
    "sequence": 10,
    "title": "赠道士宜师（一作赠广宣师）",
    "author": "张籍",
    "content": [
      "自到王城得几年，巴童蜀马共随缘。",
      "两朝侍从当时贵，五字声名远处传。",
      "旧住红楼通内院，新承墨诏赐斋钱。",
      "闲房暂喜居相近，还得陪师坐竹边。"
    ]
  },
  {
    "volume": 385,
    "sequence": 11,
    "title": "书怀寄王秘书",
    "author": "张籍",
    "content": [
      "白发如今欲满头，从来百事尽应休。",
      "只于触目须防病，不拟将心更养愁。",
      "下药远求新熟酒，看山多上最高楼。",
      "赖君同在京城住，每到花前免独游。"
    ]
  },
  {
    "volume": 385,
    "sequence": 12,
    "title": "题韦郎中新亭",
    "author": "张籍",
    "content": [
      "起得幽亭景复新，碧莎地上更无尘。",
      "琴书著尽犹嫌少，松竹栽多亦称贫。",
      "药酒欲开期好客，朝衣暂脱见闲身。",
      "成名同日官连署，此处经过有几人。"
    ]
  },
  {
    "volume": 385,
    "sequence": 13,
    "title": "送杨州判官（一作赠茅山杨判官）",
    "author": "张籍",
    "content": [
      "应得烟霞出俗心，茅山道士共追寻。",
      "闲怜鹤貌偏能画，暗辨桐声自作琴。",
      "长啸每来松下坐，新诗堪向雪中吟。",
      "征南幕里多宾客，君独相知最校深。"
    ]
  },
  {
    "volume": 385,
    "sequence": 14,
    "title": "喜王起侍郎放牒",
    "author": "张籍",
    "content": [
      "东风节气近清明，车马争来满禁城。",
      "二十八人初上牒，百千万里尽传名。",
      "谁家不借花园看，在处多将酒器行。",
      "共贺春司能鉴识，今年定合有公卿。"
    ]
  },
  {
    "volume": 385,
    "sequence": 15,
    "title": "赠王司马",
    "author": "张籍",
    "content": [
      "白笏朱衫年少时，久登班列会朝仪。",
      "贮财不省关身用，行义唯愁被众知。",
      "藏得宝刀求主带，调成骏马乞人骑。",
      "未曾相识多闻说，遥望长如白玉枝。"
    ]
  },
  {
    "volume": 385,
    "sequence": 16,
    "title": "书怀",
    "author": "张籍",
    "content": [
      "自小信成疏懒性，人间事事总无功。",
      "别从仙客求方法，时到僧家问苦空。",
      "老大登朝如梦里，贫穷作活似村中。",
      "未能即便休官去，惭愧南山采药翁。"
    ]
  },
  {
    "volume": 385,
    "sequence": 17,
    "title": "赠令狐博士",
    "author": "张籍",
    "content": [
      "头白新年六十馀，近闻生计转空虚。",
      "久为博士谁能识，自到长安赁舍居。",
      "骑马出随寻寺客，呼儿散写乞钱书。",
      "古来贤哲皆如此，应是才高与众疏。"
    ]
  },
  {
    "volume": 385,
    "sequence": 18,
    "title": "送从弟删东归",
    "author": "张籍",
    "content": [
      "云水东南两月程，贪归庆节马蹄轻。",
      "春桥欲醉攀花别，野路闲吟触雨行。",
      "诗价已高犹失意，礼司曾赏会成名。",
      "旧山风月知应好，莫向秋时不到京。"
    ]
  },
  {
    "volume": 385,
    "sequence": 19,
    "title": "赠王秘书",
    "author": "张籍",
    "content": [
      "早在山东声价远，曾将顺策佐嫖姚。",
      "赋来诗句无闲语，老去官班未在朝。",
      "身屈只闻词客说，家贫多见野僧招。",
      "独从书阁归时晚，春水渠边看柳条。"
    ]
  },
  {
    "volume": 385,
    "sequence": 20,
    "title": "哭丘长史",
    "author": "张籍",
    "content": [
      "曾是先皇殿上臣，丹砂久服不成真。",
      "常骑马在嘶空枥，自作书留别故人。",
      "诗句遍传天下口，朝衣偏送地中身。",
      "最悲昨日同游处，看却春风树树新。"
    ]
  },
  {
    "volume": 385,
    "sequence": 21,
    "title": "送枝江刘明府",
    "author": "张籍",
    "content": [
      "老著青衫为楚宰，平生志业有谁知。",
      "家僮从去愁行远，县吏迎来怪到迟。",
      "定访玉泉幽院宿，应过碧涧早茶时。",
      "向南渐渐云山好，一路唯闻唱竹枝。"
    ]
  },
  {
    "volume": 385,
    "sequence": 22,
    "title": "送从弟彻东归",
    "author": "张籍",
    "content": [
      "缑山领印知公奏，才称同时尽不如。",
      "奉使贺成登册礼，陪班看出降恩书。",
      "去回在路秋尘里，受诏辞归晓漏初。",
      "早晚得为朝署拜，闲坊买宅作邻居。"
    ]
  },
  {
    "volume": 385,
    "sequence": 23,
    "title": "哭胡十八遇",
    "author": "张籍",
    "content": [
      "早得声名年尚少，寻常志气出风尘。",
      "文场继续成三代，家族辉华在一身。",
      "幼子见生才满月，选书知写未呈人。",
      "送君帐下衣裳白，数尺坟头柏树新。"
    ]
  },
  {
    "volume": 385,
    "sequence": 24,
    "title": "赠贾岛",
    "author": "张籍",
    "content": [
      "篱落荒凉僮仆饥，乐游原上住多时。",
      "蹇驴放饱骑将出，秋卷装成寄与谁。",
      "拄杖傍田寻野菜，封书乞米趁时炊。",
      "姓名未上登科记，身屈惟应内史知。"
    ]
  },
  {
    "volume": 385,
    "sequence": 25,
    "title": "逢王建有赠",
    "author": "张籍",
    "content": [
      "年状皆齐初有髭，鹊山漳水每追随。",
      "使君座下朝听易，处士庭中夜会诗。",
      "新作句成相借问，闲求义尽共寻思。",
      "经今三十馀年事，却说还同昨日时。"
    ]
  },
  {
    "volume": 385,
    "sequence": 26,
    "title": "移居静安坊，答元八郎中",
    "author": "张籍",
    "content": [
      "长安寺里多时住，虽守卑官不苦贫。",
      "作活每常嫌费力，移居只是贵容身。",
      "初开井浅偏宜树，渐觉街闲省踏尘。",
      "更喜往还相去近，门前减却送书人。"
    ]
  },
  {
    "volume": 385,
    "sequence": 27,
    "title": "送杨少尹赴凤翔",
    "author": "张籍",
    "content": [
      "诗名往日动长安，首首人家卷里看。",
      "西学已行秦博士，南宫新拜汉郎官。",
      "得钱只了还书铺，借宅常时事药栏。",
      "今去岐州生计薄，移居偏近陇头寒。"
    ]
  },
  {
    "volume": 385,
    "sequence": 28,
    "title": "送韩侍御归山",
    "author": "张籍",
    "content": [
      "闻君久卧在云间，为佐嫖姚未得还。",
      "新结茅庐招隐逸，独骑骢马入深山。",
      "九灵洞口行应到，五粒松枝醉亦攀。",
      "明日珂声出城去，家僮不复扫柴关。"
    ]
  },
  {
    "volume": 385,
    "sequence": 29,
    "title": "新除水曹郎，答白舍人见贺",
    "author": "张籍",
    "content": [
      "年过五十到南宫，章句无名荷至公。",
      "黄纸开呈相府后，朱衣引入谢班中。",
      "诸曹纵许为仙侣，群吏多嫌是老翁。",
      "最幸紫薇郎见爱，独称官与古人同。"
    ]
  },
  {
    "volume": 385,
    "sequence": 30,
    "title": "送杨少尹赴满城",
    "author": "张籍",
    "content": [
      "官为本府当身荣，因得还乡任野情。",
      "自废田园今作主，每逢耆老不呼名。",
      "旧游寺里僧应识，新别桥边树已成。",
      "公事况闲诗更好，将随相逐上山行。"
    ]
  },
  {
    "volume": 385,
    "sequence": 31,
    "title": "哭元九少府",
    "author": "张籍",
    "content": [
      "平生志业独相知，早结云山老去期。",
      "初作学官常共宿，晚登朝列暂同时。",
      "闲来各数经过地，醉后齐吟唱和诗。",
      "今日春风花满宅，入门行哭见灵帷。"
    ]
  },
  {
    "volume": 385,
    "sequence": 32,
    "title": "送侯判官赴广州从军",
    "author": "张籍",
    "content": [
      "年少才高求自展，将身万里赴军门。",
      "辟书远到开呈客，公服新成著谢恩。",
      "驿舫过江分白堠，戍亭当岭见红幡。",
      "海花蛮草连冬有，行处无家不满园。"
    ]
  },
  {
    "volume": 385,
    "sequence": 33,
    "title": "答白杭州郡楼登望画图见寄",
    "author": "张籍",
    "content": [
      "画得江城登望处，寄来今日到长安。",
      "乍惊物色从诗出，更想工人下手难。",
      "将展书堂偏觉好，每来朝客尽求看。",
      "见君向此闲吟意，肯恨当时作外官。"
    ]
  },
  {
    "volume": 385,
    "sequence": 34,
    "title": "赠赵将军",
    "author": "张籍",
    "content": [
      "当年胆略已纵横，每见妖星气不平。",
      "身贵早登龙尾道，功高自破鹿头城。",
      "寻常得对论边事，委曲承恩掌内兵。",
      "会取安西将报国，凌烟阁上大书名。"
    ]
  },
  {
    "volume": 385,
    "sequence": 35,
    "title": "送和蕃公主",
    "author": "张籍",
    "content": [
      "塞上如今无战尘，汉家公主出和亲。",
      "邑司犹属宗卿寺，册号还同虏帐人。",
      "九姓旗幡先引路，一生衣服尽随身。",
      "毡城南望无回日，空见沙蓬水柳春。"
    ]
  },
  {
    "volume": 385,
    "sequence": 36,
    "title": "寒食内宴二首",
    "author": "张籍",
    "content": [
      "朝光瑞气满宫楼，彩纛鱼龙四周稠。",
      "廊下御厨分冷食，殿前香骑逐飞球。",
      "千官尽醉犹教坐，百戏皆呈未放休。",
      "共喜拜恩侵夜出，金吾不敢问行由。",
      "城阙沈沈向晓寒，恩当令节赐余欢，瑞烟深处开三殿，春雨微时引百官，宝树楼前分绣幕，彩花廊下映华栏。",
      "宫筵戏乐年年别，已得三回对御看。"
    ]
  },
  {
    "volume": 385,
    "sequence": 37,
    "title": "朝日敕赐百官樱桃",
    "author": "张籍",
    "content": [
      "仙果人间都未有，今朝忽见下天门。",
      "捧盘小吏初宣敕，当殿群臣共拜恩。",
      "日色遥分门下坐，露香才出禁中园。",
      "每年重此先偏待，愿得千春奉至尊。"
    ]
  },
  {
    "volume": 385,
    "sequence": 38,
    "title": "太白老人",
    "author": "张籍",
    "content": [
      "日观东峰幽客住，竹巾藤带亦逢迎。",
      "暗修黄箓无人见，深种胡麻共犬行。",
      "洞里仙家常独往，壶中灵药自为名。",
      "春泉四面绕茅屋，日日唯闻杵臼声。"
    ]
  },
  {
    "volume": 385,
    "sequence": 39,
    "title": "和裴司空酬满城杨少尹",
    "author": "张籍",
    "content": [
      "圣朝偏重大司空，人咏元和第一功。",
      "拥节高临汉水上，题诗远入舜城中。",
      "共惊向老多年别，更忆登科旧日同。",
      "谁不望归丞相府，江边杨柳又秋风。"
    ]
  },
  {
    "volume": 385,
    "sequence": 40,
    "title": "寄和州刘使君",
    "author": "张籍",
    "content": [
      "别离已久犹为郡，闲向春风倒酒瓶。",
      "送客特过沙口堰，看花多上水心亭。",
      "晓来江气连城白，雨后山光满郭青。",
      "到此诗情应更远，醉中高咏有谁听。"
    ]
  },
  {
    "volume": 385,
    "sequence": 41,
    "title": "赠商州王使君",
    "author": "张籍",
    "content": [
      "衔命南来会郡堂，却思朝里接班行。",
      "才雄犹是山城守，道薄初为水部郎。",
      "选胜相留开客馆，寻幽更引到僧房。",
      "明朝从此辞君去，独出商关路渐长。"
    ]
  },
  {
    "volume": 385,
    "sequence": 42,
    "title": "寄令狐宾客",
    "author": "张籍",
    "content": [
      "勋名尽得国家传，退狎琴僧与酒仙。",
      "还带郡符经几处，暂辞台座已三年。",
      "留司未到龙楼下，拜表长怀玉案前。",
      "秋日出城伊水好，领谁相逐上闲船。"
    ]
  },
  {
    "volume": 385,
    "sequence": 43,
    "title": "寄梅处士",
    "author": "张籍",
    "content": [
      "扰扰人间是与非，官闲自觉省心机。",
      "六行班里身常下，九列符中事亦稀。",
      "市客惯曾赊贱药，家僮惊见著新衣。",
      "君今独得居山乐，应喜多时未办归。"
    ]
  },
  {
    "volume": 385,
    "sequence": 44,
    "title": "送施肩吾东归",
    "author": "张籍",
    "content": [
      "知君本是烟霞客，被荐因来城阙间。",
      "世业偏临七里濑，仙游多在四明山。",
      "早闻诗句传人遍，新得科名到处闲。",
      "惆怅灞亭相送去，云中琪树不同攀。"
    ]
  },
  {
    "volume": 385,
    "sequence": 45,
    "title": "昆仑儿",
    "author": "张籍",
    "content": [
      "昆仑家住海中州，蛮客将来汉地游。",
      "言语解教秦吉了，波涛初过郁林洲。",
      "金环欲落曾穿耳，螺髻长卷不裹头。",
      "自爱肌肤黑如漆，行时半脱木绵裘。"
    ]
  },
  {
    "volume": 385,
    "sequence": 46,
    "title": "赠李杭州",
    "author": "张籍",
    "content": [
      "仙郎白首未归朝，应为苍生领六条。",
      "惠化州人尽清净，高情野鹤与逍遥。",
      "竹间虚馆无朝讼，山畔青田长夏苗。",
      "终日政声长独坐，开门长望浙江潮。"
    ]
  },
  {
    "volume": 385,
    "sequence": 47,
    "title": "送郑尚书赴广州",
    "author": "张籍",
    "content": [
      "圣朝选将持符节，内使宣时百辟听。",
      "海北蛮夷来舞蹈，岭南封管送图经。",
      "白鹇飞绕迎官舫，红槿开当宴客亭。",
      "此处莫言多瘴疠，天边看取老人星。"
    ]
  },
  {
    "volume": 385,
    "sequence": 48,
    "title": "贺秘书王丞南郊摄将军",
    "author": "张籍",
    "content": [
      "正初天子亲郊礼，诏摄将军领卫兵。",
      "斜带银刀入黄道，先随玉辂到青城。",
      "坛边不在千官位，仗外唯闻再拜声。",
      "共喜与君逢此日，病中无计得随行。"
    ]
  },
  {
    "volume": 385,
    "sequence": 49,
    "title": "送令狐尚书赴东都留守",
    "author": "张籍",
    "content": [
      "朝廷重寄在关东，共说从前选上公。",
      "勋业新城大梁镇，恩荣更守洛阳宫。",
      "行香暂出天桥上，巡礼常过禁殿中。",
      "每领群臣拜章庆，半开门仗日曈曈。"
    ]
  },
  {
    "volume": 385,
    "sequence": 50,
    "title": "拜丰陵",
    "author": "张籍",
    "content": [
      "岁朝园寝遣公卿，学省班中亦摄行。",
      "身逐陵官齐再拜，手持木铎叩三声。",
      "寒更报点来山殿，晓炬分行照柏城。",
      "却下龙门看渐远，金峰高处日微明。"
    ]
  },
  {
    "volume": 385,
    "sequence": 51,
    "title": "赠孔尚书",
    "author": "张籍",
    "content": [
      "能将直道历荣班，事著元和实录间。",
      "三表自陈辞北阙，一家相送入南山。",
      "买来侍女教人嫁，赐得朝衣在箧闲。",
      "宅近青山高静处，时归林下暂开关。"
    ]
  },
  {
    "volume": 385,
    "sequence": 52,
    "title": "酬杭州白使君，兼寄浙东元大夫",
    "author": "张籍",
    "content": [
      "相印暂离临远镇，掖垣出守复同时。",
      "一行已作三年别，两处空传七字诗。",
      "越地江山应共见，秦天风月不相知。",
      "人间聚散真难料，莫叹平生信所之。"
    ]
  },
  {
    "volume": 385,
    "sequence": 53,
    "title": "寄苏州白二十二使君",
    "author": "张籍",
    "content": [
      "三朝出入紫微臣，头白金章未在身。",
      "登第早年同座主，题诗今日是州人。",
      "阊门柳色烟中远，茂苑莺声雨后新。",
      "此处吟诗向山寺，知君忘却曲江春。"
    ]
  },
  {
    "volume": 385,
    "sequence": 54,
    "title": "送白宾客分司东都",
    "author": "张籍",
    "content": [
      "赫赫声名三十春，高情人独出埃尘。",
      "病辞省闼归闲地，恩许宫曹作上宾。",
      "诗里难同相得伴，酒边多见自由身。",
      "老人也拟休官去，便是君家池上人。"
    ]
  },
  {
    "volume": 385,
    "sequence": 55,
    "title": "赠阎少保",
    "author": "张籍",
    "content": [
      "辞荣恋阙未还乡，修养年多气力强。",
      "半俸归烧伏火药，全家解说养生方。",
      "特承恩诏新开戟，每见公卿不下床。",
      "竹树晴深寒院静，长悬石磬在虚廊。"
    ]
  },
  {
    "volume": 385,
    "sequence": 56,
    "title": "赠别王侍御赴任陕州司马（一作赠王司马赴陕州）",
    "author": "张籍",
    "content": [
      "京城在处闲人少，唯共君行并马蹄。",
      "更和诗篇名最出，时倾杯酒户常齐。",
      "同趋阙下听钟漏，独向军前闻鼓鼙。",
      "今日春明门外别，更无因得到街西。"
    ]
  },
  {
    "volume": 385,
    "sequence": 57,
    "title": "田司空入朝",
    "author": "张籍",
    "content": [
      "西来将相位兼雄，不与诸君觐礼同。",
      "早变山东知顺命，新收济上立殊功。",
      "朝官叙谒趋门外，恩使喧迎满路中。",
      "阊阖晓开铜漏静，身当受册大明宫。"
    ]
  },
  {
    "volume": 385,
    "sequence": 58,
    "title": "送浙西周判官（一作送浙东周阮范判官）",
    "author": "张籍",
    "content": [
      "由来自是烟霞客，早已闻名诗酒间。",
      "天阙因将贺表到，家乡新著赐衣还。",
      "常吟卷里新酬句，自话湖中旧住山。",
      "吴越主人偏爱重，多应不肯放君闲。"
    ]
  },
  {
    "volume": 385,
    "sequence": 59,
    "title": "送吴炼师归王屋",
    "author": "张籍",
    "content": [
      "玉阳峰下学长生，玉洞仙中已有名。",
      "独戴熊须冠暂出，唯将鹤尾扇同行。",
      "炼成云母休炊爨，已得雷公当吏兵。",
      "却到瑶坛上头宿，应闻空里步虚声。"
    ]
  },
  {
    "volume": 385,
    "sequence": 60,
    "title": "送邵州林使君",
    "author": "张籍",
    "content": [
      "词客南行宠命新，潇湘郡入曲江津。",
      "山幽自足探微处，俗朴应无争竞人。",
      "郭外相连排殿阁，市中多半用金银。",
      "知君不作家私计，迁日还同到日贫。"
    ]
  },
  {
    "volume": 385,
    "sequence": 61,
    "title": "寄王六侍御",
    "author": "张籍",
    "content": [
      "渐觉近来筋力少，难堪今日在风尘。",
      "谁能借问功名事，只自扶持老病身。",
      "贵得药资将助道，肯嫌家计不如人。",
      "洞庭已置新居处，归去安期与作邻。"
    ]
  },
  {
    "volume": 385,
    "sequence": 62,
    "title": "送稽亭山寺僧",
    "author": "张籍",
    "content": [
      "师住稽亭高处寺，斜廊曲阁倚云开。",
      "山门十里松间入，泉涧三重洞里来。",
      "名岳寻游今已遍，家城礼谒便应回。",
      "旧房到日闲吟后，林下还登说法台。"
    ]
  },
  {
    "volume": 385,
    "sequence": 63,
    "title": "送汀州源使君",
    "author": "张籍",
    "content": [
      "曾成赵北归朝计，因拜王门最好官。",
      "为郡暂辞双凤阙，全家远过九龙滩。",
      "山乡只有输蕉户，水镇应多养鸭栏。",
      "地僻寻常来客少，刺桐花发共谁看。"
    ]
  },
  {
    "volume": 385,
    "sequence": 64,
    "title": "寄孙洛阳格（一作寄洛阳孙明府）",
    "author": "张籍",
    "content": [
      "久持刑宪声名远，好是中朝正直臣。",
      "赤县上来应足事，青山老去未离身。",
      "常思从省连归马，乍觉同班少旧人。",
      "遥爱南桥秋日晚，雨边杨柳映天津。"
    ]
  },
  {
    "volume": 385,
    "sequence": 65,
    "title": "胡山人归王屋，因有赠",
    "author": "张籍",
    "content": [
      "转转无成到白头，人间举眼尽堪愁。",
      "此生已是蹉跎去，每事应从卤莽休。",
      "虽作闲官少拘束，难逢胜景可淹留。",
      "君归与访移家处，若个峰头最较幽。"
    ]
  },
  {
    "volume": 385,
    "sequence": 66,
    "title": "寄虔州韩使君",
    "author": "张籍",
    "content": [
      "南康太守负才豪，五十如今未拥旄。",
      "早得一人知姓字，常闻三事说功劳。",
      "月明渡口漳江静，云散城头赣石高。",
      "郡政已成秋思远，闲吟应不问官曹。"
    ]
  },
  {
    "volume": 385,
    "sequence": 67,
    "title": "送从弟濛赴饶州",
    "author": "张籍",
    "content": [
      "京城南去鄱阳远，风月悠悠别思劳。",
      "三领郡符新寄重，再登科第旧名高。",
      "去程江上多看堠，迎吏船中亦带刀。",
      "到日更行清静化，春田应不见蓬蒿。"
    ]
  },
  {
    "volume": 385,
    "sequence": 68,
    "title": "罗道士",
    "author": "张籍",
    "content": [
      "城里无人得实年，衣襟常带臭黄烟。",
      "楼中赊酒唯留药，洞里争棋不赌钱。",
      "闻客语声知贵贱，持花歌咏似狂颠。",
      "寻常行处皆逢见，世上多疑是谪仙。"
    ]
  },
  {
    "volume": 385,
    "sequence": 69,
    "title": "寄陆浑赵明府",
    "author": "张籍",
    "content": [
      "与君学省同官处，常日相随说道情。",
      "新作陆浑山县长，早知三礼甲科名。",
      "郭中时有仙人住，城内应多药草生。",
      "公事稀疏来客少，无妨著屐独闲行。"
    ]
  },
  {
    "volume": 385,
    "sequence": 70,
    "title": "同将作韦二少监赠水部李郎中",
    "author": "张籍",
    "content": [
      "旧年同是水曹郎，各罢鱼符自楚乡。",
      "重著青衫承诏命，齐趋紫殿异班行。",
      "别来同说经过事，老去相传补养方。",
      "忆得当时亦连步，如今独在读书堂。"
    ]
  },
  {
    "volume": 385,
    "sequence": 71,
    "title": "赠王侍御",
    "author": "张籍",
    "content": [
      "心同野鹤与尘远，诗似冰壶见底清。",
      "府县同趋昨日事，升沉不改故人情。",
      "上阳春晚萧萧雨，洛水寒来夜夜声。",
      "自叹独为折腰吏，可怜骢马路傍行。"
    ]
  },
  {
    "volume": 385,
    "sequence": 72,
    "title": "送金少卿副使归新罗",
    "author": "张籍",
    "content": [
      "云岛茫茫天畔微，向东万里一帆飞。",
      "久为侍子承恩重，今佐使臣衔命归。",
      "通海便应将国信，到家犹自著朝衣。",
      "从前此去人无数，光彩如君定是稀。"
    ]
  },
  {
    "volume": 385,
    "sequence": 73,
    "title": "送李司空赴镇襄阳",
    "author": "张籍",
    "content": [
      "中外兼权社稷臣，千官齐出拜行尘。",
      "再调公鼎勋庸盛，三受兵符宠命新。",
      "商路雪开旗旆展，楚堤梅发驿亭春。",
      "襄阳风景由来好，重与江山作主人。"
    ]
  },
  {
    "volume": 385,
    "sequence": 74,
    "title": "送李仆射愬赴镇凤翔",
    "author": "张籍",
    "content": [
      "由来勋业属英雄，兄弟连营列位同。",
      "先入贼城擒首恶，尽封筦库让元公。",
      "旌幢独继家声外，竹帛新添国史中。",
      "天子新收秦陇地，故教移镇古扶风。"
    ]
  },
  {
    "volume": 385,
    "sequence": 75,
    "title": "寄白二十二舍人",
    "author": "张籍",
    "content": [
      "早知内诏过先辈，蹭蹬江南百事疏。",
      "湓浦城中为上佐，炉峰寺后著幽居。",
      "偏依仙法多求药，长共僧游不读书。",
      "三省比来名望重，肯容君去乐樵渔。"
    ]
  },
  {
    "volume": 385,
    "sequence": 76,
    "title": "送友人卢处士游吴越",
    "author": "张籍",
    "content": [
      "羡君东去见残梅，惟有王孙独未回。",
      "吴苑夕阳明古堞，越宫春草上高台。",
      "波生野水雁初下，风满驿楼潮欲来。",
      "试问渔舟看雪浪，几多江燕荇花开。"
    ]
  },
  {
    "volume": 385,
    "sequence": 77,
    "title": "苏州江岸留别乐天（一作白居易诗）",
    "author": "张籍",
    "content": [
      "银泥裙映锦障泥，画舸停桡马簇蹄。",
      "清管曲终鹦鹉语，红旗影动薄寒嘶。",
      "渐消酒色朱颜浅，欲话离情翠黛低。",
      "莫忘使君吟咏处，女坟湖北武丘西。"
    ]
  },
  {
    "volume": 385,
    "sequence": 78,
    "title": "寒食看花",
    "author": "张籍",
    "content": [
      "早入公门到夜归，不因寒食少闲时。",
      "颠狂绕树猿离锁，踊跃缘冈马断羁。",
      "酒污衣裳从客笑，醉饶言语觅花知。",
      "老来自喜常无事，仰面西园得咏诗。"
    ]
  },
  {
    "volume": 385,
    "sequence": 79,
    "title": "酬浙东元尚书见寄绫素",
    "author": "张籍",
    "content": [
      "越地缯纱纹样新，远封来寄学曹人。",
      "便令裁制为时服，顿觉光荣上病身。",
      "应念此官同弃置，独能相贺更殷勤。",
      "三千里外无由见，海上东风又一春。"
    ]
  },
  {
    "volume": 385,
    "sequence": 80,
    "title": "赠项斯（一作王建诗，题云赠贾岛）",
    "author": "张籍",
    "content": [
      "端坐吟诗忘忍饥，万人中觅似君稀。",
      "门连野水风长到，驴放秋原夜不归。",
      "日暖剩收新落叶，天寒更著旧生衣。",
      "曲江亭上频频见，为爱鸬鹚雨里飞。"
    ]
  }
]