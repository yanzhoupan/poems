[
  {
    "volume": 513,
    "sequence": 1,
    "title": "献岁书情",
    "author": "裴夷直",
    "content": [
      "白发添双鬓，空宫又一年。",
      "音书鸿不到，梦寐兔空悬。",
      "地远星辰侧，天高雨露偏。",
      "圣期知有感，云海漫相连。"
    ]
  },
  {
    "volume": 513,
    "sequence": 2,
    "title": "奉和大梁相公重九日军中宴会之什",
    "author": "裴夷直",
    "content": [
      "今古同嘉节，欢娱但异名。",
      "陶公缘绿醑，谢傅为苍生。",
      "酒泛金英丽，诗通玉律清。",
      "何言辞物累，方系万人情。"
    ]
  },
  {
    "volume": 513,
    "sequence": 3,
    "title": "奉和大梁相公同张员外重九日宴集",
    "author": "裴夷直",
    "content": [
      "重九思嘉节，追欢从谢公。",
      "酒清欺玉露，菊盛愧金风。",
      "不待秋蟾白，须沈落照红。",
      "更将门下客，酬和管弦中。"
    ]
  },
  {
    "volume": 513,
    "sequence": 4,
    "title": "同乐天中秋夜洛河玩月二首",
    "author": "裴夷直",
    "content": [
      "清洛半秋悬璧月，彩船当夕泛银河。",
      "苍龙颔底珠皆没，白帝心边镜乍磨。",
      "海上几时霜雪积，人间此夜管弦多。",
      "须知天地为炉意，尽取黄金铸作波。",
      "不热不寒三五夕，晴川明月正相临。",
      "千珠竞没苍龙颔，一镜高悬白帝心。",
      "几处凄凉缘地远，有时惆怅值云阴。",
      "如何清洛如清昼，共见初升又见沈。"
    ]
  },
  {
    "volume": 513,
    "sequence": 5,
    "title": "和邢郎中病中重阳强游乐游原",
    "author": "裴夷直",
    "content": [
      "嘉晨令节共陶陶，风景牵情并不劳。",
      "晓日整冠兰室静，秋原骑马菊花高。",
      "晴光一一呈金刹，诗思浸浸逼水曹。",
      "何必销忧凭外物，只将清韵敌春醪。"
    ]
  },
  {
    "volume": 513,
    "sequence": 6,
    "title": "观淬龙泉剑",
    "author": "裴夷直",
    "content": [
      "欧冶将成器，风胡幸见逢。",
      "发硎思剸玉，投水化为龙。",
      "讵肯藏深匣，终朝用刜钟。",
      "莲花生宝锷，秋日励霜锋。",
      "炼质才三尺，吹毛过百重。",
      "击磨如不倦，提握愿长从。"
    ]
  },
  {
    "volume": 513,
    "sequence": 7,
    "title": "春色满皇州",
    "author": "裴夷直",
    "content": [
      "寒销山水地，春遍帝王州。",
      "北阙晴光动，南山喜气浮。",
      "夭红妆暖树，急绿走阴沟。",
      "思妇开香阁，王孙上玉楼。",
      "氛氲直城北，骀荡曲江头。",
      "今日灵台下，翻然却是愁。"
    ]
  },
  {
    "volume": 513,
    "sequence": 8,
    "title": "亚夫碎玉斗（一作裴次元诗）",
    "author": "裴夷直",
    "content": [
      "雄谋竟不决，宝玉终不爱。",
      "倏尔霜刃挥，飒然春冰碎。",
      "飞光动旗帜，散响惊环珮。",
      "霜洒绣障前，星流锦筵内。",
      "图王业已失，为虏言空悔。",
      "独有青史中，英风观千载。"
    ]
  },
  {
    "volume": 513,
    "sequence": 9,
    "title": "水亭",
    "author": "裴夷直",
    "content": [
      "岁律行将变，君恩竟未回。",
      "门前即潮水，朝去暮常来。"
    ]
  },
  {
    "volume": 513,
    "sequence": 10,
    "title": "扬州寄诸子",
    "author": "裴夷直",
    "content": [
      "千里隔烟波，孤舟宿何处。",
      "遥思耿不眠，淮南夜风雨。"
    ]
  },
  {
    "volume": 513,
    "sequence": 11,
    "title": "酬卢郎中游寺见招不遇",
    "author": "裴夷直",
    "content": [
      "偶出送山客，不知游梵宫。",
      "秋光古松下，谁伴一仙翁。"
    ]
  },
  {
    "volume": 513,
    "sequence": 12,
    "title": "寓言",
    "author": "裴夷直",
    "content": [
      "秋树却逢暖，未凋能几时。",
      "何须尚松桂，摇动暂青枝。"
    ]
  },
  {
    "volume": 513,
    "sequence": 13,
    "title": "唁人丧侍儿",
    "author": "裴夷直",
    "content": [
      "夜情河耿耿，春恨草绵绵。",
      "唯有嫦娥月，从今照墓田。"
    ]
  },
  {
    "volume": 513,
    "sequence": 14,
    "title": "席上夜别张主簿",
    "author": "裴夷直",
    "content": [
      "红烛剪还明，绿尊添又满。",
      "不愁前路长，只畏今宵短。"
    ]
  },
  {
    "volume": 513,
    "sequence": 15,
    "title": "方丈泉",
    "author": "裴夷直",
    "content": [
      "循涯不知浅，见底似非深。",
      "永日无波浪，澄澄照我心。"
    ]
  },
  {
    "volume": 513,
    "sequence": 16,
    "title": "晚望",
    "author": "裴夷直",
    "content": [
      "日下夕阴长，前山凝积翠。",
      "白鸟一行飞，联联粉书字。"
    ]
  },
  {
    "volume": 513,
    "sequence": 17,
    "title": "前山",
    "author": "裴夷直",
    "content": [
      "只谓一苍翠，不知犹数重。",
      "晚来云映处，更见两三峰。"
    ]
  },
  {
    "volume": 513,
    "sequence": 18,
    "title": "发交州日留题解炼师房",
    "author": "裴夷直",
    "content": [
      "久喜房廊接，今成道路赊。",
      "明朝回首处，此地是天涯。"
    ]
  },
  {
    "volume": 513,
    "sequence": 19,
    "title": "令和州买松",
    "author": "裴夷直",
    "content": [
      "好觅凌霜质，仍须带雨栽。",
      "须知剖竹日，便是看松来。"
    ]
  },
  {
    "volume": 513,
    "sequence": 20,
    "title": "题断金集后（一作令狐楚诗）",
    "author": "裴夷直",
    "content": [
      "一览断金集，再悲埋玉人。",
      "牙弦千古绝，珠泪万行新。"
    ]
  },
  {
    "volume": 513,
    "sequence": 21,
    "title": "晚凉",
    "author": "裴夷直",
    "content": [
      "檐前蔽日多高树，竹下添池有小渠。",
      "山客野僧归去后，晚凉移案独临书。"
    ]
  },
  {
    "volume": 513,
    "sequence": 22,
    "title": "和周侍御洛城雪",
    "author": "裴夷直",
    "content": [
      "天街飞辔踏琼英，四顾全疑在玉京。",
      "一种相如抽秘思，兔园那比凤凰城。"
    ]
  },
  {
    "volume": 513,
    "sequence": 23,
    "title": "奉和大梁相公送人二首",
    "author": "裴夷直",
    "content": [
      "谢公日日伤离别，又向西堂送阿连。",
      "想到越中秋已尽，镜河应羡月团圆。",
      "北津杨柳迎烟绿，南岸阑干映水红。",
      "君到襄阳渡江处，始应回首忆羊公。"
    ]
  },
  {
    "volume": 513,
    "sequence": 24,
    "title": "酬唐仁烈相别后喜阻风未发见寄",
    "author": "裴夷直",
    "content": [
      "离心一起泪双流，春浪无情也白头。",
      "风若有知须放去，莫教重别又重愁。"
    ]
  },
  {
    "volume": 513,
    "sequence": 25,
    "title": "秦中卧病思归",
    "author": "裴夷直",
    "content": [
      "索索凉风满树头，破窗残月五更秋。",
      "病身归处吴江上，一寸心中万里愁。"
    ]
  },
  {
    "volume": 513,
    "sequence": 26,
    "title": "送王缋",
    "author": "裴夷直",
    "content": [
      "翠羽长将玉树期，偶然飞下肯多时。",
      "翩翩一路岚阴晚，却入青葱宿旧枝。"
    ]
  },
  {
    "volume": 513,
    "sequence": 27,
    "title": "赠美人琴弦",
    "author": "裴夷直",
    "content": [
      "应从玉指到金徽，万态千情料可知。",
      "今夜灯前湘水怨，殷勤封在七条丝。"
    ]
  },
  {
    "volume": 513,
    "sequence": 28,
    "title": "病中知皇子陂荷花盛发寄王缋",
    "author": "裴夷直",
    "content": [
      "十里莲塘路不赊，病来帘外是天涯。",
      "烦君四句遥相寄，应得诗中便看花。"
    ]
  },
  {
    "volume": 513,
    "sequence": 29,
    "title": "戏唐仁烈（一作岁日先把屠苏酒戏唐仁烈）",
    "author": "裴夷直",
    "content": [
      "自知年几偏应少，先把屠苏不让春。",
      "倘更数年逢此日，还应惆怅羡他人。"
    ]
  },
  {
    "volume": 513,
    "sequence": 30,
    "title": "上下七盘二首",
    "author": "裴夷直",
    "content": [
      "斗回山路掩皇州，二载欢娱一望休。",
      "从此万重青嶂合，无因更得重回头。",
      "商山半月雨漫漫，偶值新晴下七盘。",
      "山似换来天似洗，可怜风日到长安。"
    ]
  },
  {
    "volume": 513,
    "sequence": 31,
    "title": "八月十五日夜",
    "author": "裴夷直",
    "content": [
      "去年今夜在商州，还为清光上驿楼。",
      "宛是依依旧颜色，自怜人换几般愁。"
    ]
  },
  {
    "volume": 513,
    "sequence": 32,
    "title": "南诏朱藤杖",
    "author": "裴夷直",
    "content": [
      "六节南藤色似朱，拄行阶砌胜人扶。",
      "会须将入深山去，倚看云泉作老夫。"
    ]
  },
  {
    "volume": 513,
    "sequence": 33,
    "title": "夜意",
    "author": "裴夷直",
    "content": [
      "萧疏尽地林无影，浩荡连天月有波。",
      "独立空亭人睡后，洛桥风便水声多。"
    ]
  },
  {
    "volume": 513,
    "sequence": 34,
    "title": "漫作",
    "author": "裴夷直",
    "content": [
      "月色莫来孤寝处，春风又向别人家。",
      "梁园桃李虽无数，断定今年不看花。"
    ]
  },
  {
    "volume": 513,
    "sequence": 35,
    "title": "访刘君",
    "author": "裴夷直",
    "content": [
      "扰扰驰蹄又走轮，五更飞尽九衢尘。",
      "灵芝破观深松院，还有斋时未起人。"
    ]
  },
  {
    "volume": 513,
    "sequence": 36,
    "title": "杨柳枝词",
    "author": "裴夷直",
    "content": [
      "已作绿丝笼晓日，又成飞絮扑晴波。",
      "隋家不合栽杨柳，长遣行人春恨多。"
    ]
  },
  {
    "volume": 513,
    "sequence": 37,
    "title": "寄杭州崔使君",
    "author": "裴夷直",
    "content": [
      "朝下归来只闭关，羡君高步出人寰。",
      "三年不见尘中事，满眼江涛送雪山。"
    ]
  },
  {
    "volume": 513,
    "sequence": 38,
    "title": "穷冬曲江闲步",
    "author": "裴夷直",
    "content": [
      "雪尽南坡雁北飞，草根春意胜春晖。",
      "曲江永日无人到，独绕寒池又独归。"
    ]
  },
  {
    "volume": 513,
    "sequence": 39,
    "title": "省中题新植双松",
    "author": "裴夷直",
    "content": [
      "端坐高宫起远心，云高水阔共幽沈。",
      "更堂寓直将谁语，自种双松伴夜吟。"
    ]
  },
  {
    "volume": 513,
    "sequence": 40,
    "title": "崇山郡",
    "author": "裴夷直",
    "content": [
      "地尽炎荒瘴海头，圣朝今又放驩兜。",
      "交州已在南天外，更过交州四五州。"
    ]
  },
  {
    "volume": 513,
    "sequence": 41,
    "title": "临水",
    "author": "裴夷直",
    "content": [
      "一见心原断百忧，益知身世两悠悠。",
      "江亭独倚阑干处，人亦无言水自流。"
    ]
  },
  {
    "volume": 513,
    "sequence": 42,
    "title": "题江上柳寄李使君",
    "author": "裴夷直",
    "content": [
      "桂江南渡无杨柳，见此令人眼暂明。",
      "应学郡中贤太守，依依相向许多情。"
    ]
  },
  {
    "volume": 513,
    "sequence": 43,
    "title": "江上见月怀古",
    "author": "裴夷直",
    "content": [
      "月上江平夜不风，伏波遗迹半成空。",
      "今宵倍欲悲陵谷，铜柱分明在水中。"
    ]
  },
  {
    "volume": 513,
    "sequence": 44,
    "title": "鹦鹉",
    "author": "裴夷直",
    "content": [
      "劝尔莫移禽鸟性，翠毛红觜任天真。",
      "如今漫学人言巧，解语终须累尔身。"
    ]
  },
  {
    "volume": 513,
    "sequence": 45,
    "title": "寄婺州李给事二首",
    "author": "裴夷直",
    "content": [
      "心尽玉皇恩已远，迹留江郡宦应孤。",
      "不知壮气今何似，犹得凌云贯日无。",
      "瘴鬼翻能念直心，五年相遇不相侵。",
      "目前唯有思君病，无底沧溟未是深。"
    ]
  },
  {
    "volume": 513,
    "sequence": 46,
    "title": "秋日",
    "author": "裴夷直",
    "content": [
      "六眸龟北凉应早，三足乌南日正长。",
      "常记京关怨摇落，如今目断满林霜。"
    ]
  },
  {
    "volume": 513,
    "sequence": 47,
    "title": "遣意",
    "author": "裴夷直",
    "content": [
      "梧桐坠露悲先朽，松桂凌霜倚后枯。",
      "不是世间长在物，暂分贞脆竟何殊。"
    ]
  },
  {
    "volume": 513,
    "sequence": 48,
    "title": "戏酬惟赏上人",
    "author": "裴夷直",
    "content": [
      "师是浮云无著身，我居尘网敢相亲。",
      "应从海上秋风便，偶自飞来不为人。"
    ]
  },
  {
    "volume": 513,
    "sequence": 49,
    "title": "寓言",
    "author": "裴夷直",
    "content": [
      "流水颓阳不暂停，东流西落两无情。",
      "不是世间人自老，古来华发此中生。"
    ]
  },
  {
    "volume": 513,
    "sequence": 50,
    "title": "忆家",
    "author": "裴夷直",
    "content": [
      "天海相连无尽处，梦魂来往尚应难。",
      "谁言南海无霜雪，试向愁人两鬓看。"
    ]
  },
  {
    "volume": 513,
    "sequence": 51,
    "title": "留客",
    "author": "裴夷直",
    "content": [
      "青梅欲熟笋初长，嫩绿新阴绕砌凉。",
      "湖馆翛然无俗客，白衣居士且匡床。"
    ]
  },
  {
    "volume": 513,
    "sequence": 52,
    "title": "别蕲春王判官",
    "author": "裴夷直",
    "content": [
      "四十年来真久故，三千里外暂相逢。",
      "今日一杯成远别，烟波眇眇恨重重。"
    ]
  },
  {
    "volume": 513,
    "sequence": 53,
    "title": "将发循州社日于所居馆宴送",
    "author": "裴夷直",
    "content": [
      "浪花如雪叠江风，社过高秋万恨中。",
      "明日便随江燕去，依依俱是故巢空。"
    ]
  }
]