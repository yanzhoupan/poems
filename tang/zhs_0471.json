[
  {
    "volume": 471,
    "sequence": 1,
    "title": "五杂组",
    "author": "雍裕之",
    "content": [
      "五杂组，刺绣窠。",
      "往复还，织锦梭。",
      "不得已，戍交河。"
    ]
  },
  {
    "volume": 471,
    "sequence": 2,
    "title": "剪彩花",
    "author": "雍裕之",
    "content": [
      "敢竞桃李色，自呈刀尺功。",
      "蝶犹迷剪翠，人岂辨裁红。"
    ]
  },
  {
    "volume": 471,
    "sequence": 3,
    "title": "春晦送客（一作三月晦日郊外送客）",
    "author": "雍裕之",
    "content": [
      "野酌乱无巡，送君兼送春。",
      "明年春色至，莫作未归人。"
    ]
  },
  {
    "volume": 471,
    "sequence": 4,
    "title": "自君之出矣",
    "author": "雍裕之",
    "content": [
      "自君之出矣，宝镜为谁明。",
      "思君如陇水，长闻呜咽声。"
    ]
  },
  {
    "volume": 471,
    "sequence": 5,
    "title": "四气",
    "author": "雍裕之",
    "content": [
      "春禽犹竞啭，夏木忽交阴。",
      "稍觉秋山远，俄惊冬霰深。"
    ]
  },
  {
    "volume": 471,
    "sequence": 6,
    "title": "四色",
    "author": "雍裕之",
    "content": [
      "壶中冰始结，盘上露初圆。",
      "何意瑶池雪，欲夺鹤毛鲜。",
      "道士牛已至，仙家鸟亦来。",
      "骨为神不朽，眼向故人开。",
      "劳鲂莲渚内，汗马火旂间。",
      "平生血诚尽，不独左轮殷。",
      "已见池尽墨，谁言突不黔。",
      "漆身恩未报，貂裘弊岂嫌。"
    ]
  },
  {
    "volume": 471,
    "sequence": 7,
    "title": "大言",
    "author": "雍裕之",
    "content": [
      "四溟杯渌醑，五岳髻青螺。",
      "挥汗曾成雨，画地亦成河。"
    ]
  },
  {
    "volume": 471,
    "sequence": 8,
    "title": "细言",
    "author": "雍裕之",
    "content": [
      "蚊眉自可托，蜗角岂劳争。",
      "欲效丝毫力，谁知蝼蚁诚。"
    ]
  },
  {
    "volume": 471,
    "sequence": 9,
    "title": "山中桂",
    "author": "雍裕之",
    "content": [
      "八树拂丹霄，四时青不凋。",
      "秋风何处起，先袅最长条。"
    ]
  },
  {
    "volume": 471,
    "sequence": 10,
    "title": "芦花",
    "author": "雍裕之",
    "content": [
      "夹岸复连沙，枝枝摇浪花。",
      "月明浑似雪，无处认渔家。"
    ]
  },
  {
    "volume": 471,
    "sequence": 11,
    "title": "江边柳",
    "author": "雍裕之",
    "content": [
      "袅袅古堤边，青青一树烟。",
      "若为丝不断，留取系郎船。"
    ]
  },
  {
    "volume": 471,
    "sequence": 12,
    "title": "江上山",
    "author": "雍裕之",
    "content": [
      "绮霞明赤岸，锦缆绕丹枝。",
      "楚客正愁绝，西风且莫吹。"
    ]
  },
  {
    "volume": 471,
    "sequence": 13,
    "title": "游丝",
    "author": "雍裕之",
    "content": [
      "游丝何所似，应最似春心。",
      "一向风前乱，千条不可寻。"
    ]
  },
  {
    "volume": 471,
    "sequence": 14,
    "title": "柳絮",
    "author": "雍裕之",
    "content": [
      "无风才到地，有风还满空。",
      "缘渠偏似雪，莫近鬓毛生。"
    ]
  },
  {
    "volume": 471,
    "sequence": 15,
    "title": "残莺",
    "author": "雍裕之",
    "content": [
      "花阑莺亦懒，不语似含情。",
      "何言百啭舌，唯余一两声。"
    ]
  },
  {
    "volume": 471,
    "sequence": 16,
    "title": "早蝉",
    "author": "雍裕之",
    "content": [
      "一声清溽暑，几处促流年。",
      "志士心偏苦，初闻独泫然。"
    ]
  },
  {
    "volume": 471,
    "sequence": 17,
    "title": "秋蛩",
    "author": "雍裕之",
    "content": [
      "雨绝苍苔地，月斜青草阶。",
      "蛩鸣谁不怨，况是正离怀。"
    ]
  },
  {
    "volume": 471,
    "sequence": 18,
    "title": "江上闻猿",
    "author": "雍裕之",
    "content": [
      "枫岸月斜明，猿啼旅梦惊。",
      "愁多肠易断，不待第三声。"
    ]
  },
  {
    "volume": 471,
    "sequence": 19,
    "title": "折柳赠行人",
    "author": "雍裕之",
    "content": [
      "那言柳乱垂，尽日任风吹。",
      "欲识千条恨，和烟折一枝。"
    ]
  },
  {
    "volume": 471,
    "sequence": 20,
    "title": "题蒲葵扇",
    "author": "雍裕之",
    "content": [
      "倾心曾向日，在手幸摇风。",
      "羡尔逢提握，知名自谢公。"
    ]
  },
  {
    "volume": 471,
    "sequence": 21,
    "title": "赠苦行僧",
    "author": "雍裕之",
    "content": [
      "幽深红叶寺，清净白毫僧。",
      "古殿长鸣磬，低头礼昼灯。"
    ]
  },
  {
    "volume": 471,
    "sequence": 22,
    "title": "两头纤纤",
    "author": "雍裕之",
    "content": [
      "两头纤纤八字眉，半白半黑灯影帷。",
      "腷腷膊膊晓禽飞，磊磊落落秋果垂。"
    ]
  },
  {
    "volume": 471,
    "sequence": 23,
    "title": "了语",
    "author": "雍裕之",
    "content": [
      "扫却烟尘寇初剿，深水高林放鱼鸟。",
      "鸡人唱绝残漏晓，仙乐拍终天悄悄。"
    ]
  },
  {
    "volume": 471,
    "sequence": 24,
    "title": "不了语",
    "author": "雍裕之",
    "content": [
      "浮名世利知多少，朝市喧喧尘扰扰。",
      "车马交驰往复来，钟鼓相催天又晓。"
    ]
  },
  {
    "volume": 471,
    "sequence": 25,
    "title": "听弹沈湘",
    "author": "雍裕之",
    "content": [
      "贾谊投文吊屈平，瑶琴能写此时情。",
      "秋风一奏沈湘曲，流水千年作恨声。"
    ]
  },
  {
    "volume": 471,
    "sequence": 26,
    "title": "豪家夏冰咏",
    "author": "雍裕之",
    "content": [
      "金错银盘贮赐冰，清光如耸玉山棱。",
      "无论尘客闲停扇，直到消时不见蝇。"
    ]
  },
  {
    "volume": 471,
    "sequence": 27,
    "title": "宿棣华馆闻雁",
    "author": "雍裕之",
    "content": [
      "不堪旅宿棣花馆，况有离群鸿雁声。",
      "一点秋灯残影下，不知寒梦几回惊。"
    ]
  },
  {
    "volume": 471,
    "sequence": 28,
    "title": "农家望晴",
    "author": "雍裕之",
    "content": [
      "尝闻秦地西风雨，为问西风早晚回。",
      "白发老农如鹤立，麦场高处望云开。"
    ]
  },
  {
    "volume": 471,
    "sequence": 29,
    "title": "宫人斜",
    "author": "雍裕之",
    "content": [
      "几多红粉委黄泥，野鸟如歌又似啼。",
      "应有春魂化为燕，年来飞入未央栖。"
    ]
  },
  {
    "volume": 471,
    "sequence": 30,
    "title": "曲江池上",
    "author": "雍裕之",
    "content": [
      "殷勤春在曲江头，全藉群仙占胜游。",
      "何必三山待鸾鹤，年年此地是瀛洲。"
    ]
  }
]