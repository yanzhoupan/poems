[
  {
    "volume": 56,
    "sequence": 1,
    "title": "圣泉宴",
    "author": "王勃",
    "content": [
      "披襟乘石磴，列籍俯春泉。",
      "兰气熏山酌，松声韵野弦。",
      "影飘垂叶外，香度落花前。",
      "兴洽林塘晚，重岩起夕烟。"
    ]
  },
  {
    "volume": 56,
    "sequence": 2,
    "title": "寻道观",
    "author": "王勃",
    "content": [
      "芝廛光分野，蓬阙盛规模。",
      "碧坛清桂阈，丹洞肃松枢。",
      "玉笈三山记，金箱五岳图。",
      "苍虬不可得，空望白云衢。"
    ]
  },
  {
    "volume": 56,
    "sequence": 3,
    "title": "散关晨度",
    "author": "王勃",
    "content": [
      "关山凌旦开，石路无尘埃。",
      "白马高谭去，青牛真气来。",
      "重门临巨壑，连拣起崇隈。",
      "即今扬策度，非是弃繻回。"
    ]
  },
  {
    "volume": 56,
    "sequence": 4,
    "title": "别薛华",
    "author": "王勃",
    "content": [
      "送送多穷路，遑遑独问津。",
      "悲凉千里道，凄断百年身。",
      "心事同漂泊，生涯共苦辛。",
      "无论去与住，俱是梦中人。"
    ]
  },
  {
    "volume": 56,
    "sequence": 5,
    "title": "重别薛华",
    "author": "王勃",
    "content": [
      "明月沉珠浦，风飘濯锦川。",
      "楼台临绝岸，洲渚亘长天。",
      "旅泊成千里，柏遑共百年。",
      "穷途唯有泪，还望独潸然。"
    ]
  },
  {
    "volume": 56,
    "sequence": 6,
    "title": "游梵宇三觉寺",
    "author": "王勃",
    "content": [
      "杏阁披青磴，雕台控紫岑。",
      "叶齐山路狭，花积野坛深。",
      "萝幌栖禅影，松门听梵音。",
      "遽忻陪妙躅，延赏涤烦襟。"
    ]
  },
  {
    "volume": 56,
    "sequence": 7,
    "title": "麻平晚行",
    "author": "王勃",
    "content": [
      "百年怀土望，千里倦游情。",
      "高低寻戍道，远近听泉声。",
      "漳叶才分色，山花不辨名。",
      "羁心何处尽，风急暮猿清。"
    ]
  },
  {
    "volume": 56,
    "sequence": 8,
    "title": "送卢主簿",
    "author": "王勃",
    "content": [
      "穷途非所恨，虚室自相依。",
      "城阙居年满，琴尊俗事稀。",
      "开襟方未已，分袂忽多违。",
      "东岩富松竹，岁暮幸同归。"
    ]
  },
  {
    "volume": 56,
    "sequence": 9,
    "title": "饯韦兵曹",
    "author": "王勃",
    "content": [
      "征骖临野次，别袂惨江垂。",
      "川霁浮烟敛，山明落照移。",
      "鹰风凋晚叶，蝉露泣秋枝。",
      "亭皋分远望，延想间云涯。"
    ]
  },
  {
    "volume": 56,
    "sequence": 10,
    "title": "白下驿饯唐少府",
    "author": "王勃",
    "content": [
      "下驿穷交日，昌亭旅食年。",
      "相知何用早，怀抱即依然。",
      "浦楼低晚照，乡路隔风烟。",
      "去去如何道，长安在日边。"
    ]
  },
  {
    "volume": 56,
    "sequence": 11,
    "title": "杜少府之任蜀州",
    "author": "王勃",
    "content": [
      "城阙辅三秦，风烟望五津。",
      "与君离别意，同是宦游人。",
      "海内存知己，天涯若比邻。",
      "无为在岐路，儿女共沾巾。"
    ]
  },
  {
    "volume": 56,
    "sequence": 12,
    "title": "仲春郊外",
    "author": "王勃",
    "content": [
      "东园垂柳径，西堰落花津。",
      "物色连三月，风光绝四邻。",
      "鸟飞村觉曙，鱼戏水知春。",
      "初晴山院里，何处染嚣尘。"
    ]
  },
  {
    "volume": 56,
    "sequence": 13,
    "title": "郊兴",
    "author": "王勃",
    "content": [
      "空园歌独酌，春日赋亲居。",
      "泽兰侵小径，河柳覆长渠。",
      "雨去花光湿，风归叶影疏。",
      "山人不惜醉，唯畏绿尊虚。"
    ]
  },
  {
    "volume": 56,
    "sequence": 14,
    "title": "郊园即事",
    "author": "王勃",
    "content": [
      "烟霞春旦赏，松竹故年心。",
      "断山疑画障，悬溜泻鸣琴。",
      "草遍南亭合，花开北院深。",
      "闲居饶酒赋，随兴欲抽簪。"
    ]
  },
  {
    "volume": 56,
    "sequence": 15,
    "title": "观佛迹寺",
    "author": "王勃",
    "content": [
      "莲座神容俨，松崖圣趾馀。",
      "年长金迹浅，地久石文疏。",
      "颓华临曲磴，倾影赴前除。",
      "共嗟陵谷远，俄视化城虚。"
    ]
  },
  {
    "volume": 56,
    "sequence": 16,
    "title": "山居晚眺赠王道士",
    "author": "王勃",
    "content": [
      "金坛疏俗宇，玉洞侣仙群。",
      "花枝栖晚露，峰叶度晴云。",
      "斜照移山影，回沙拥籀文。",
      "琴尊方待兴，竹树已迎曛。"
    ]
  },
  {
    "volume": 56,
    "sequence": 17,
    "title": "八仙径",
    "author": "王勃",
    "content": [
      "柰园欣八正，松岩访九仙。",
      "援萝窥雾术，攀林俯云烟。",
      "代北鸾骖至，辽西鹤骑旋。",
      "终希脱尘网，连翼下芝田。"
    ]
  },
  {
    "volume": 56,
    "sequence": 18,
    "title": "春日还郊",
    "author": "王勃",
    "content": [
      "闲情兼嘿语，携杖赴岩泉。",
      "草绿萦新带，榆青缀古钱。",
      "鱼床侵岸水，鸟路入山烟。",
      "还题平子赋，花树满春田。"
    ]
  },
  {
    "volume": 56,
    "sequence": 19,
    "title": "对酒春园作",
    "author": "王勃",
    "content": [
      "投簪下山阁，携酒对河梁。",
      "陕水牵长镜，高花送断香。",
      "繁莺歌似曲，疏蝶舞成行。",
      "自然催一醉，非但阅年光。"
    ]
  },
  {
    "volume": 56,
    "sequence": 20,
    "title": "观内怀仙",
    "author": "王勃",
    "content": [
      "玉架残书隐，金坛旧迹迷。",
      "牵花寻紫涧，步叶下清溪。",
      "琼浆犹类乳，石髓尚如泥。",
      "自能成羽翼，何必仰云梯。"
    ]
  },
  {
    "volume": 56,
    "sequence": 21,
    "title": "秋日别王长史",
    "author": "王勃",
    "content": [
      "别路馀千里，深恩重百年。",
      "正悲西候日，更动北梁篇。",
      "野色笼寒雾，山光敛暮烟。",
      "终知难再奉，怀德自潸然。"
    ]
  },
  {
    "volume": 56,
    "sequence": 22,
    "title": "上巳浮江宴韵得遥字",
    "author": "王勃",
    "content": [
      "上巳年光促，中川兴绪遥。",
      "绿齐山叶满，红泄片花销。",
      "泉声喧后涧，虹影照前桥。",
      "遽悲春望远，江路积波潮。"
    ]
  },
  {
    "volume": 56,
    "sequence": 23,
    "title": "长柳",
    "author": "王勃",
    "content": [
      "晨征犯烟磴，夕憩在云关。",
      "晚风清近壑，新月照澄湾。",
      "郊童樵唱返，津叟钓歌还。",
      "客行无与晤，赖此释愁颜。"
    ]
  },
  {
    "volume": 56,
    "sequence": 24,
    "title": "铜雀妓二首",
    "author": "王勃",
    "content": [
      "金凤邻铜雀，漳河望邺城。",
      "君王无处所，台榭若平生。",
      "舞席纷何就，歌梁俨未倾。",
      "西陵松槚冷，谁见绮罗情。",
      "妾本深宫妓，层城闭九重。",
      "君王欢爱尽，歌舞为谁容。",
      "锦衾不复襞，罗衣谁再缝。",
      "高台西北望，流涕向青松。"
    ]
  },
  {
    "volume": 56,
    "sequence": 25,
    "title": "羁游饯别",
    "author": "王勃",
    "content": [
      "客心悬陇路，游子倦江干。",
      "槿丰朝砌静，筱密夜窗寒。",
      "琴声销别恨，风景驻离欢。",
      "宁觉山川远，悠悠旅思难。"
    ]
  },
  {
    "volume": 56,
    "sequence": 26,
    "title": "易阳早发",
    "author": "王勃",
    "content": [
      "饬装侵晓月，奔策候残星。",
      "危阁寻丹障，回梁属翠屏。",
      "云间迷树影，雾里失峰形。",
      "复此凉飙至，空山飞夜萤。"
    ]
  },
  {
    "volume": 56,
    "sequence": 27,
    "title": "焦岸早行和陆四",
    "author": "王勃",
    "content": [
      "侵星违旅馆，乘月戒征俦。",
      "复嶂迷晴色，虚岩辨暗流。",
      "猿吟山漏晓，萤散野风秋。",
      "故人渺何际，乡关云雾浮。"
    ]
  },
  {
    "volume": 56,
    "sequence": 28,
    "title": "深湾夜宿",
    "author": "王勃",
    "content": [
      "津涂临巨壑，村宇架危岑。",
      "堰绝滩声隐，风交树影深。",
      "江童暮理楫，山女夜调砧。",
      "此时故乡远，宁知游子心。"
    ]
  },
  {
    "volume": 56,
    "sequence": 29,
    "title": "伤裴录事丧子",
    "author": "王勃",
    "content": [
      "兰阶霜候早，松露穸台深。",
      "魄散珠胎没，芳销玉树沉。",
      "露文晞宿草，烟照惨平林。",
      "芝焚空叹息，流恨满籝金。"
    ]
  },
  {
    "volume": 56,
    "sequence": 30,
    "title": "泥谿",
    "author": "王勃",
    "content": [
      "弭棹凌奔壑，低鞭蹑峻岐。",
      "江涛出岸险，峰磴入云危。",
      "溜急船文乱，岩斜骑影移。",
      "水烟笼翠渚，山照落丹崖。",
      "风生蘋浦叶，露泣竹潭枝。",
      "泛水虽云美，劳歌谁复知。"
    ]
  },
  {
    "volume": 56,
    "sequence": 31,
    "title": "三月曲水宴得烟字",
    "author": "王勃",
    "content": [
      "彭泽官初去，河阳赋始传。",
      "田园归旧国，诗酒间长筵。",
      "列室窥丹洞，分楼瞰紫烟。",
      "萦回亘津渡，出没控郊鄽。",
      "凤琴调上客，龙辔俨群仙。",
      "松石偏宜古，藤萝不记年。",
      "重檐交密树，复磴拥危泉。",
      "抗石晞南岭，乘沙眇北川。",
      "傅岩来筑处，磻溪入钓前。",
      "日斜真趣远，幽思梦凉蝉。"
    ]
  },
  {
    "volume": 56,
    "sequence": 32,
    "title": "秋日仙游观赠道士（一作骆宾王诗）",
    "author": "王勃",
    "content": [
      "石图分帝宇，银牒洞灵宫。",
      "回丹萦岫空，复翠上岩栊。",
      "雾浓金灶静，云暗玉坛空。",
      "野花常捧露，山叶自吟风。",
      "林泉明月在，诗酒故人同。",
      "待余逢石髓，从尔命飞鸿。"
    ]
  },
  {
    "volume": 56,
    "sequence": 33,
    "title": "晚留凤州",
    "author": "王勃",
    "content": [
      "宝鸡辞旧役，仙凤历遗墟。",
      "去此近城阙，青山明月初。"
    ]
  },
  {
    "volume": 56,
    "sequence": 34,
    "title": "羁春",
    "author": "王勃",
    "content": [
      "客心千里倦，春事一朝归。",
      "还伤北园里，重见落花飞。"
    ]
  },
  {
    "volume": 56,
    "sequence": 35,
    "title": "林塘怀友",
    "author": "王勃",
    "content": [
      "芳屏画春草，仙杼织朝霞。",
      "何如山水路，对面即飞花。"
    ]
  },
  {
    "volume": 56,
    "sequence": 36,
    "title": "山扉夜坐",
    "author": "王勃",
    "content": [
      "抱琴开野室，携酒对情人。",
      "林塘花月下，别似一家春。"
    ]
  },
  {
    "volume": 56,
    "sequence": 37,
    "title": "春庄",
    "author": "王勃",
    "content": [
      "山中兰叶径，城外李桃园。",
      "岂知人事静，不觉鸟声喧。"
    ]
  },
  {
    "volume": 56,
    "sequence": 38,
    "title": "春游",
    "author": "王勃",
    "content": [
      "客念纷无极，春泪倍成行。",
      "今朝花树下，不觉恋年光。"
    ]
  },
  {
    "volume": 56,
    "sequence": 39,
    "title": "春园",
    "author": "王勃",
    "content": [
      "山泉两处晚，花柳一园春。",
      "还持千日醉，共作百年人。"
    ]
  },
  {
    "volume": 56,
    "sequence": 40,
    "title": "林泉独饮",
    "author": "王勃",
    "content": [
      "丘壑经涂赏，花柳遇时春。",
      "相逢今不醉，物色自轻人。"
    ]
  },
  {
    "volume": 56,
    "sequence": 41,
    "title": "登城春望",
    "author": "王勃",
    "content": [
      "物外山川近，晴初景霭新。",
      "芳郊花柳遍，何处不宜春。"
    ]
  },
  {
    "volume": 56,
    "sequence": 42,
    "title": "他乡叙兴",
    "author": "王勃",
    "content": [
      "缀叶归烟晚，乘花落照春。",
      "边城琴酒处，俱是越乡人。"
    ]
  },
  {
    "volume": 56,
    "sequence": 43,
    "title": "夜兴",
    "author": "王勃",
    "content": [
      "野烟含夕渚，山月照秋林。",
      "还将中散兴，来偶步兵琴。"
    ]
  },
  {
    "volume": 56,
    "sequence": 44,
    "title": "临江二首",
    "author": "王勃",
    "content": [
      "泛泛东流水，飞飞北上尘。",
      "归骖将别棹，俱是倦游人。",
      "去骖嘶别路，归棹隐寒洲。",
      "江皋木叶下，应想故城秋。"
    ]
  },
  {
    "volume": 56,
    "sequence": 45,
    "title": "江亭夜月送别二首",
    "author": "王勃",
    "content": [
      "江送巴南水，山横塞北云。",
      "津亭秋月夜，谁见泣离群。",
      "乱烟笼碧砌，飞月向南端。",
      "寂寂离亭掩，江山此夜寒。"
    ]
  },
  {
    "volume": 56,
    "sequence": 46,
    "title": "别人四首",
    "author": "王勃",
    "content": [
      "久客逢馀闰，他乡别故人。",
      "自然堪下泪，谁忍望征尘。",
      "江上风烟积，山幽云雾多。",
      "送君南浦外，还望将如何。",
      "桂轺虽不驻，兰筵幸未开。",
      "林塘风月赏，还待故人来。",
      "霜华净天末，雾色笼江际。",
      "客子常畏人，何为久留滞。"
    ]
  },
  {
    "volume": 56,
    "sequence": 47,
    "title": "赠李十四四首",
    "author": "王勃",
    "content": [
      "野客思茅宇，山人爱竹林。",
      "琴尊唯待处，风月自相寻。",
      "小径偏宜草，空庭不厌花。",
      "平生诗与酒，自得会仙家。",
      "乱竹开三径，飞花满四邻。",
      "从来扬子宅，别有尚玄人。",
      "风筵调桂轸，月径引藤杯。",
      "直当花院里，书斋望晓开。"
    ]
  },
  {
    "volume": 56,
    "sequence": 48,
    "title": "早春野望",
    "author": "王勃",
    "content": [
      "江旷春潮白，山长晓岫青。",
      "他乡临睨极，花柳映边亭。"
    ]
  },
  {
    "volume": 56,
    "sequence": 49,
    "title": "山中",
    "author": "王勃",
    "content": [
      "长江悲已滞，万里念将归。",
      "况属高风晚，山山黄叶飞。"
    ]
  },
  {
    "volume": 56,
    "sequence": 50,
    "title": "冬郊行望",
    "author": "王勃",
    "content": [
      "桂密岩花白，梨疏树叶红。",
      "江皋寒望尽，归念断征篷。"
    ]
  },
  {
    "volume": 56,
    "sequence": 51,
    "title": "寒夜思友三首",
    "author": "王勃",
    "content": [
      "久别侵怀抱，他乡变容色。",
      "月下调鸣琴，相思此何极。",
      "云间征思断，月下归愁切。",
      "鸿雁西南飞，如何故人别。",
      "朝朝翠山下，夜夜苍江曲。",
      "复此遥相思，清尊湛芳绿。"
    ]
  },
  {
    "volume": 56,
    "sequence": 52,
    "title": "始平晚息",
    "author": "王勃",
    "content": [
      "观阙长安近，江山蜀路赊。",
      "客行朝复夕，无处是乡家。"
    ]
  },
  {
    "volume": 56,
    "sequence": 53,
    "title": "扶风昼届离京浸远",
    "author": "王勃",
    "content": [
      "帝里金茎去，扶风石柱来。",
      "山川殊未已，行路方悠哉。"
    ]
  },
  {
    "volume": 56,
    "sequence": 54,
    "title": "普安建阴题壁",
    "author": "王勃",
    "content": [
      "江汉深无极，梁岷不可攀。",
      "山川云雾里，游子几时还。"
    ]
  },
  {
    "volume": 56,
    "sequence": 55,
    "title": "九日",
    "author": "王勃",
    "content": [
      "九日重阳节，开门有菊花。",
      "不知来送酒，若个是陶家。"
    ]
  },
  {
    "volume": 56,
    "sequence": 56,
    "title": "秋江送别二首",
    "author": "王勃",
    "content": [
      "早是他乡值早秋，江亭明月带江流。",
      "已觉逝川伤别念，复看津树隐离舟。",
      "归舟归骑俨成行，江南江北互相望。",
      "谁谓波澜才一水，已觉山川是两乡。"
    ]
  },
  {
    "volume": 56,
    "sequence": 57,
    "title": "蜀中九日",
    "author": "王勃",
    "content": [
      "九月九日望乡台，他席他乡送客杯。",
      "人情已厌南中苦，鸿雁那从北地来。"
    ]
  },
  {
    "volume": 56,
    "sequence": 58,
    "title": "寒夜怀友杂体二首",
    "author": "王勃",
    "content": [
      "北山烟雾始茫茫，南津霜月正苍苍。",
      "秋深客思纷无已，复值征鸿中夜起。",
      "复閤重楼向浦开，秋风明月度江来。",
      "故人故情怀故宴，相望相思不相见。"
    ]
  },
  {
    "volume": 56,
    "sequence": 59,
    "title": "落花落（以下诗集不载）",
    "author": "王勃",
    "content": [
      "落花落，落花纷纷漠。",
      "绿叶青跗映丹萼，与君裴回上金阁。",
      "影拂妆阶玳瑁筵，香飘舞馆茱萸幕。",
      "落花飞，撩乱入中帷。",
      "落花春正满，春人归不归。",
      "落花度，氛氲绕高树。",
      "落花春已繁，春人春不顾。",
      "绮阁青台静且闲，罗袂红巾复往还。",
      "盛年不再得，高枝难重攀。",
      "试复旦游落花里，暮宿落花间。",
      "与君落花院，台上起双鬟。"
    ]
  },
  {
    "volume": 56,
    "sequence": 60,
    "title": "九日怀封元寂",
    "author": "王勃",
    "content": [
      "九日郊原望，平野遍霜威。",
      "兰气添新酌，花香染别衣。",
      "九秋良会少，千里故人稀。",
      "今日龙山外，当忆雁书归。"
    ]
  },
  {
    "volume": 56,
    "sequence": 61,
    "title": "出境游山二首",
    "author": "王勃",
    "content": [
      "源水终无路，山阿若有人。",
      "驱羊先动石，走兔欲投巾。",
      "洞晚秋泉冷，岩朝古树新。",
      "峰斜连鸟翅，磴叠上鱼鳞。",
      "化鹤千龄早，元龟六代春。",
      "浮云今可驾，沧海自成尘。",
      "振翮凌霜吹，正月伫天浔。",
      "回镳凌翠壑，飞轸控青岑。",
      "岩深灵灶没，涧毁石渠沉。",
      "宫阙云间近，江山物外临。",
      "玉坛栖暮夜，珠洞结秋阴。",
      "萧萧离俗影，扰扰望乡心。",
      "谁意山游好，屡伤人事侵。"
    ]
  },
  {
    "volume": 56,
    "sequence": 62,
    "title": "河阳桥代窦郎中佳人答杨中舍",
    "author": "王勃",
    "content": [
      "披风听鸟长河路，临津织女遥相妒。",
      "判知秋夕带啼还，那及春朝携手度。"
    ]
  },
  {
    "volume": 56,
    "sequence": 63,
    "title": "晦日宴高氏林亭同用华字",
    "author": "王勔",
    "content": [
      "上序披林馆，中京视物华。",
      "竹窗低露叶，梅径起风花。",
      "景落春台雾，池侵旧渚沙。",
      "绮筵歌吹晚，幕雨泛香车。"
    ]
  }
]