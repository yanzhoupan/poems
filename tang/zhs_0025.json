[
  {
    "volume": 25,
    "sequence": 1,
    "title": "杂曲歌辞·轻薄篇",
    "author": "李益",
    "content": [
      "豪不必驰千骑，雄不在垂双鞬。",
      "天生俊气自相逐，出与雕鹗同飞翻。",
      "朝行九衢不得意，下鞭走马城西原。",
      "忽闻燕雁一声去，回鞭挟弹平陵园。",
      "归来青楼曲未半，美人玉色当金尊。",
      "淮阴少年不相下，酒酣半笑倚市门。",
      "安知我有不平色，白日欲顾红尘昏。",
      "死生容易如反掌，得意失意由一言。",
      "少年但饮莫相问，此中报仇亦报恩。"
    ]
  },
  {
    "volume": 25,
    "sequence": 2,
    "title": "杂曲歌辞·轻薄篇二首",
    "author": "贯休",
    "content": [
      "绣林锦野，春态相压。",
      "谁家少年，马蹄蹋蹋。",
      "斗鸡走狗夜不归，一掷赌却如花妾。",
      "惟云不颠不狂，其名不彰，悲夫！",
      "木落萧萧，蛩鸣唧唧。",
      "不觉朱蔫脸红，霜劫鬓漆。",
      "世途多事，泣向秋日。",
      "方吟少壮不努力，老大徒伤悲，如何？"
    ]
  },
  {
    "volume": 25,
    "sequence": 3,
    "title": "杂曲歌辞·轻薄行",
    "author": "齐己",
    "content": [
      "玉鞭金镫骅骝蹄，横眉吐气如虹霓。",
      "五陵春暖芳草齐，笙歌到处花成泥。",
      "日沉月上且斗鸡，醉来莫问天高低。",
      "伯阳道德何涕唾，仲尼礼乐徒卑栖。"
    ]
  },
  {
    "volume": 25,
    "sequence": 4,
    "title": "杂曲歌辞·灞上轻薄行",
    "author": "孟郊",
    "content": [
      "长安无缓步，况值天景暮。",
      "相逢灞浐间，亲戚不相顾。",
      "自叹方拙身，忽随轻薄伦。",
      "常恐失所避，化为车辙尘。",
      "此中生白发，疾走亦未歇。"
    ]
  },
  {
    "volume": 25,
    "sequence": 5,
    "title": "杂曲歌辞·游侠篇",
    "author": "崔颢",
    "content": [
      "少年负胆气，好勇复知机。",
      "仗剑出门去，孤城逢合围。",
      "杀人辽水上，走马渔阳归。",
      "错落金锁甲，蒙茸貂鼠衣。",
      "还家行且猎，弓矢速如飞。",
      "地迥鹰犬疾，草深狐兔肥。",
      "腰间悬两绶，转眄生光辉。",
      "顾谓今日战，何如随建威。"
    ]
  },
  {
    "volume": 25,
    "sequence": 6,
    "title": "杂曲歌辞·游侠行",
    "author": "孟郊",
    "content": [
      "壮士性刚决，火中见石裂。",
      "杀人不回头，轻生如暂别。",
      "岂知眼有泪，肯白头上发。",
      "平生无恩酬，剑闲一百月。"
    ]
  },
  {
    "volume": 25,
    "sequence": 7,
    "title": "杂曲歌辞·侠客行",
    "author": "李白",
    "content": [
      "赵客缦胡缨，吴钩霜雪明。",
      "银鞍照白马，飒沓如流星。",
      "十步杀一人，千里不留行。",
      "事了拂衣去，深藏身与名。",
      "闲过信陵饮，脱剑膝前横。",
      "将炙啖朱亥，持觞劝侯嬴。",
      "三杯吐然诺，五岳倒为轻。",
      "眼花耳热后，意气素霓生。",
      "救赵挥金槌，邯郸先震惊。",
      "千秋二壮士，烜赫大梁城。",
      "纵死侠骨香，不惭世上英。",
      "谁能书阁下，白首太玄经。"
    ]
  },
  {
    "volume": 25,
    "sequence": 8,
    "title": "杂曲歌辞·侠客行",
    "author": "元稹",
    "content": [
      "侠客不怕死，怕在事不成。",
      "事成不肯藏姓名，我非窃贼谁夜行。",
      "白日堂堂杀袁盎，九衢草草人面青。",
      "此客此心师海鲸，海鲸露背横沧溟。",
      "海滨分作两处生，海鲸分海减海力。",
      "侠客有谋人不测，三尺铁蛇延二国。"
    ]
  },
  {
    "volume": 25,
    "sequence": 9,
    "title": "杂曲歌辞·侠客行",
    "author": "温庭筠",
    "content": [
      "欲出鸿都门，阴云蔽城阙。",
      "宝剑黯如水，微红湿馀血。",
      "白马夜频嘶，三更霸陵雪。"
    ]
  },
  {
    "volume": 25,
    "sequence": 10,
    "title": "杂曲歌辞·行行游且猎篇",
    "author": "李白",
    "content": [
      "边城儿，生年不读一字书，但知游猎夸轻趫。",
      "胡马秋肥宜白草，骑来蹑影何矜骄。",
      "金鞭拂云挥鸣鞘，半酣呼鹰出远郊。",
      "弓弯满月不虚发，双鸧迸落连飞骨孝。",
      "海边观者皆辟易，猛气英风振沙碛。",
      "儒生不及游侠人，白首下帷复何益。"
    ]
  },
  {
    "volume": 25,
    "sequence": 11,
    "title": "杂曲歌辞·游子吟",
    "author": "孟郊",
    "content": [
      "慈母手中线，游子身上衣。",
      "临行密密缝，意恐迟迟归。",
      "谁言寸草心，报得三春晖。"
    ]
  },
  {
    "volume": 25,
    "sequence": 12,
    "title": "杂曲歌辞·游子吟",
    "author": "顾况",
    "content": [
      "故枥思疲马，故巢思迷禽。",
      "浮云蔽我乡，踯躅游子吟。",
      "游子悲久滞，浮云郁东岑。",
      "客堂无丝桐，落叶如秋霖。",
      "艰哉远游子，所以悲滞淫。",
      "一为浮云词，愤塞谁能禁。",
      "驰晖百年内，惟愿展所钦。",
      "胡为不归欤，坐使年病侵。",
      "未老霜绕鬓，非狂火烧心。",
      "太行何艰哉，北斗不可斟。",
      "夜晴星河出，耿耿辰与参。",
      "佳人夐青天，尺素重于金。",
      "泬寥群动异，眇默诸境森。",
      "苔衣上闲阶，蜻蛚催寒砧。",
      "立身计几误，道险无容针。",
      "三年不还家，万里遗锦衾。",
      "梦魂无重阻，离忧因古今。",
      "胡为不归欤，孤负丘中琴。",
      "腰下是何物，牵缠旷登寻。",
      "朝与名山期，夕宿楚水阴。",
      "楚水殊演漾，名山杳岖嵚。",
      "客从洞庭来，婉娈潇湘深。",
      "橘柚在南国，鸿雁遗秋音。",
      "下有碧草洲，上有青橘林。",
      "引烛窥洞穴，凌波睥天琛。",
      "蒲荷影参差，凫鹤雏淋涔。",
      "浩歌惜芳杜，散发轻华簪。",
      "胡为不归欤，泪下沾衣襟。",
      "鸢飞戾霄汉，蝼蚁制鳝鲟。",
      "赫赫大圣朝，日月光照临。",
      "圣主虽启迪，奇人分堙沉。",
      "层城发云韶，玉府锵球琳。",
      "鹿鸣志丰草，况复虞人箴。"
    ]
  },
  {
    "volume": 25,
    "sequence": 13,
    "title": "杂曲歌辞·游子吟",
    "author": "李益",
    "content": [
      "女羞夫婿荡，客耻主人贱。",
      "遭遇同众流，低回愧相见。",
      "君非青铜镜，何事空照面。",
      "莫以衣上尘，不谓心如练。",
      "人生当荣盛，待士勿言倦。",
      "君看白日驰，何异弦上箭。"
    ]
  },
  {
    "volume": 25,
    "sequence": 14,
    "title": "杂曲歌辞·壮士吟",
    "author": "贾岛",
    "content": [
      "壮士不曾悲，悲即无回期。",
      "如何易水上，未歌先泪垂。"
    ]
  },
  {
    "volume": 25,
    "sequence": 15,
    "title": "杂曲歌辞·壮士行",
    "author": "刘禹锡",
    "content": [
      "阴风振寒郊，猛虎正咆哮。",
      "徐行出烧地，连吼入黄茆。",
      "壮士走马去，镫前弯玉弓肖。",
      "叱之使人立，一发如铍交。",
      "悍睛忽星坠，飞血溅林梢。",
      "彪炳为我席，膻腥充我庖。",
      "里中欣害除，贺酒纷号呶。",
      "明日长桥上，倾城看斩蛟。"
    ]
  },
  {
    "volume": 25,
    "sequence": 16,
    "title": "杂曲歌辞·壮士行",
    "author": "鲍溶",
    "content": [
      "西方太白高，壮士羞病死。",
      "心知报恩处，对酒歌易水。",
      "砂鸿嗥天末，横剑别妻子。",
      "苏武执节归，班超束书起。",
      "山河不足重，重在遇知己。"
    ]
  },
  {
    "volume": 25,
    "sequence": 17,
    "title": "杂曲歌辞·壮士行",
    "author": "施肩吾",
    "content": [
      "一斗之胆撑脏腑，如磥之筋碍臂骨。",
      "有时误入千人丛，自觉一身横突兀。",
      "当今四海无烟尘，胸襟被压不得伸。",
      "冻枭残虿我不取，污我匣里青蛇鳞。"
    ]
  },
  {
    "volume": 25,
    "sequence": 18,
    "title": "杂曲歌辞·浩歌",
    "author": "李贺",
    "content": [
      "南风吹山作平地，帝遣天吴移海水。",
      "王母桃花千遍红，彭祖巫咸几回死。",
      "青毛骢马参差钱，娇春杨柳含细烟。",
      "筝人劝我金屈卮，神血未凝身问谁。",
      "不须浪饮丁督护，世上英雄本无主。",
      "买丝绣作平原君，有酒惟浇赵州土。",
      "漏催水咽玉蟾蜍，卫娘发薄不胜梳。",
      "看见秋眉换深绿，二十男儿那刺促。"
    ]
  },
  {
    "volume": 25,
    "sequence": 19,
    "title": "杂曲歌辞·浩歌行",
    "author": "白居易",
    "content": [
      "天长地久无终毕，昨夜今朝又明日。",
      "鬓发苍浪牙齿疏，不觉身年四十七。",
      "前去五十有几年，把镜照面心茫然。",
      "既无长绳系白日，又无大药驻朱颜。",
      "朱颜日渐不如故，青史功名在何处。",
      "欲留年少待富贵，富贵不来年少去。",
      "去复去兮如长河，东流赴海无回波。",
      "贤愚贵贱同归尽，北邙冢墓高嵯峨。",
      "古来如此非独我，未死有酒且酣歌。",
      "颜回短命伯夷饿，我今所得亦已多。",
      "功名富贵须待命，命若不来知奈何。"
    ]
  },
  {
    "volume": 25,
    "sequence": 20,
    "title": "杂曲歌辞·归去来引",
    "author": "张炽",
    "content": [
      "归去来，归期不可违。",
      "相见故明月，浮云共我归。"
    ]
  },
  {
    "volume": 25,
    "sequence": 21,
    "title": "杂曲歌辞·丽人曲",
    "author": "崔国辅",
    "content": [
      "红颜称绝代，欲并真无侣。",
      "独有镜中人，由来自相许。"
    ]
  },
  {
    "volume": 25,
    "sequence": 22,
    "title": "杂曲歌辞·丽人行",
    "author": "杜甫",
    "content": [
      "三月三日天气新，长安水边多丽人。",
      "态浓意远淑且真，肌理细腻骨肉匀。",
      "绣罗衣裳照暮春，蹙金孔雀银麒麟。",
      "头上何所有，翠微阖叶垂鬓唇。",
      "背后何所见，珠压腰及稳称身。",
      "就中云幕椒房亲，赐名大国虢与秦。",
      "紫驼之峰出翠釜，水晶之盘行素鳞。",
      "犀箸厌饫久未下，鸾刀缕切空纷纶。",
      "黄门飞鞚不动尘，御厨丝络送八珍。",
      "箫鼓哀吟感鬼神，宾从杂逐实要津。",
      "后来鞍马何逡巡，当轩下马入锦茵。",
      "杨花雪落覆白蘋，青鸟飞去衔红巾。",
      "炙手可热势绝伦，慎莫近前丞相嗔。"
    ]
  },
  {
    "volume": 25,
    "sequence": 23,
    "title": "杂曲歌辞·东飞伯劳歌",
    "author": "张柬之",
    "content": [
      "青田白鹤丹山凤，婺女姮娥两相送。",
      "谁家绝世绮帐前，艳粉芳脂映宝钿。",
      "窈窕玉堂褰翠幕，参差绣户悬珠箔。",
      "绝世三五爱红妆，冶袖长裾兰麝香。",
      "春去花枝俄易改，可叹年光不相待。"
    ]
  },
  {
    "volume": 25,
    "sequence": 24,
    "title": "杂曲歌辞·东飞伯劳歌",
    "author": "李峤",
    "content": [
      "传书青鸟迎箫凤，巫岭荆台数通梦。",
      "谁家窈窕住园楼，五马千金照陌头。",
      "罗裙玉佩当轩出，点翠施红竞春日。",
      "佳人二八盛舞歌，羞将百万呈双娥。",
      "庭前芳树朝夕改，空驻妍华欲谁待。"
    ]
  },
  {
    "volume": 25,
    "sequence": 25,
    "title": "杂曲歌辞·东飞伯劳歌",
    "author": "李暇",
    "content": [
      "秦王龙剑燕后琴，珊瑚宝匣镂双心。",
      "谁家女儿抱香枕，开衾灭烛愿侍寝。",
      "琼窗半上金缕帱，轻罗隐面不障羞。",
      "青绮帏中坐相忆，红罗镜里见愁色。",
      "檐花照月莺对栖，空将可怜暗中啼。"
    ]
  },
  {
    "volume": 25,
    "sequence": 26,
    "title": "杂曲歌辞·鸣雁行",
    "author": "李白",
    "content": [
      "胡雁鸣，辞燕山，昨发委羽朝度关。",
      "一一衔芦枝，南飞散落天地间，连行接翼往复还。",
      "客居烟波寄湘吴，凌霜触雪毛体枯，畏逢矰缴惊相呼。",
      "闻弦虚坠良可吁，君更弹射何为乎。"
    ]
  },
  {
    "volume": 25,
    "sequence": 27,
    "title": "杂曲歌辞·鸣雁行",
    "author": "韩愈",
    "content": [
      "嗷嗷鸣雁鸣且飞，穷秋南去春北归。",
      "去寒就暖识所处，天长地阔栖息稀。",
      "风霜酸苦稻粱微，羽毛摧落身不肥。",
      "徘徊反顾群侣违，哀鸣欲下洲渚非。",
      "江南水阔朝云多，草长沙软无网罗，闲飞静集鸣相和。",
      "违忧怀息性匪他，凌风一举君谓何。"
    ]
  },
  {
    "volume": 25,
    "sequence": 28,
    "title": "杂曲歌辞·鸣雁行",
    "author": "鲍溶",
    "content": [
      "七月朔方雁心苦，联影翻空落南土。",
      "八月江南阴复晴，浮云绕天难夜行。",
      "羽翼劳痛心虚惊，一声相呼百处鸣。",
      "楚童夜宿烟波侧，沙上布罗连草色。",
      "月暗风悲欲下天，不知何处容栖息。",
      "楚童胡为伤我神，尔不曾作远行人。",
      "江南羽族本不少，宁得网罗此客鸟。"
    ]
  },
  {
    "volume": 25,
    "sequence": 29,
    "title": "杂曲歌辞·鸣雁行",
    "author": "陆龟蒙",
    "content": [
      "朔风动地来，吹起沙上声。",
      "闺中有边思，玉箸此时横。",
      "莫怕儿女恨，主人烹不鸣。"
    ]
  },
  {
    "volume": 25,
    "sequence": 30,
    "title": "杂曲歌辞·空城雀",
    "author": "李白",
    "content": [
      "嗷嗷空城雀，身计何戚促。",
      "本与鹪鹩群，不随凤凰族。",
      "提携四黄口，饮乳未尝足。",
      "食君糠秕馀，常恐乌鸢逐。",
      "耻涉太行险，羞营覆车粟。",
      "天命有定端，守分绝所欲。"
    ]
  },
  {
    "volume": 25,
    "sequence": 31,
    "title": "杂曲歌辞·空城雀",
    "author": "王建",
    "content": [
      "空城雀，何不飞来人家住，空城无人种禾黍。",
      "土间生子草间长，满地蓬蒿幸无主。",
      "近村虽有高树枝，雨中无食长苦饥。",
      "八月小儿挟弓箭，家家畏我田头飞。",
      "但能不出空城里，秋时百草皆有子。",
      "黄口黄口莫啾啾，长尔得成无横死。"
    ]
  },
  {
    "volume": 25,
    "sequence": 32,
    "title": "杂曲歌辞·空城雀",
    "author": "聂夷中",
    "content": [
      "一雀入官仓，所食能损几。",
      "所虑往损频，官仓乃害尔。",
      "鱼网不在天，鸟网不在水。",
      "饮啄要自然，何必空城里。"
    ]
  },
  {
    "volume": 25,
    "sequence": 33,
    "title": "杂曲歌辞·空城雀",
    "author": "刘驾",
    "content": [
      "饥啄空城土，莫近太仓粟。",
      "一粒未充肠，却入公子腹。",
      "且吊城上骨，几曾害尔族。",
      "不闻庄辛语，今日寒芜绿。"
    ]
  },
  {
    "volume": 25,
    "sequence": 34,
    "title": "杂曲歌辞·车遥遥",
    "author": "孟郊",
    "content": [
      "路喜到江尽，江上又通舟。",
      "舟车两无阻，何处不得游。",
      "丈夫四方志，女子安可留。",
      "郎自别日言，无令生远愁。",
      "旅雁忽叫月，断猿寒啼秋。",
      "此夕梦君梦，君在百城楼。",
      "寄泪无因波，寄恨无因辀。",
      "愿为驭者手，与郎回马头。"
    ]
  },
  {
    "volume": 25,
    "sequence": 35,
    "title": "杂曲歌辞·车遥遥",
    "author": "张籍",
    "content": [
      "征人遥遥出古城，双轮齐动驷马鸣。",
      "山川无处无归路，念君长作万里行。",
      "野田人稀秋草绿，日暮放马车中宿。",
      "惊鹿游兔在我傍，独唱乡歌对僮仆。",
      "君家大宅凤城隅，年年道上随行车。",
      "愿为玉銮系华轼，终日有声在君侧。",
      "门前旧辙久已平，无由复得君消息。"
    ]
  },
  {
    "volume": 25,
    "sequence": 36,
    "title": "杂曲歌辞·车遥遥",
    "author": "张祜",
    "content": [
      "东方昽昽车轧轧，地色不分新去辙。",
      "闺门半掩床半空，斑斑枕花残泪红。",
      "君心若车千万转，妾身如辙遗渐远。",
      "碧川迢迢山宛宛，马蹄在耳轮在眼。",
      "桑间女儿情不浅，莫道野蚕能作茧。"
    ]
  },
  {
    "volume": 25,
    "sequence": 37,
    "title": "杂曲歌辞·车遥遥",
    "author": "胡曾",
    "content": [
      "自从车马出门朝，便入空房守寂寥。",
      "玉枕夜残鱼信绝，金钿秋尽雁书遥。",
      "脸边楚雨临风落，头上春云向日销。",
      "芳草又衰还不至，碧天霜冷转无漻。"
    ]
  },
  {
    "volume": 25,
    "sequence": 38,
    "title": "杂曲歌辞·自君之出矣",
    "author": "辛弘智",
    "content": [
      "自君之出矣，梁尘静不飞。",
      "思君如满月，夜夜减容晖。"
    ]
  },
  {
    "volume": 25,
    "sequence": 39,
    "title": "杂曲歌辞·自君之出矣",
    "author": "李康成",
    "content": [
      "自君之出矣，弦吹绝无声。",
      "思君如百草，撩乱逐春生。"
    ]
  },
  {
    "volume": 25,
    "sequence": 40,
    "title": "杂曲歌辞·自君之出矣",
    "author": "卢仝",
    "content": [
      "自君之出矣，壁上蜘蛛织。",
      "近取见妾心，夜夜无休息。",
      "妾有双玉环，寄君表相忆。",
      "环是妾之心，玉是君之德。",
      "驰情增悴容，蓄思损精力。",
      "玉簟寒凄凄，延想心恻恻。",
      "风含霜月明，水泛碧天色。",
      "此水有尽时，此情无终极。"
    ]
  },
  {
    "volume": 25,
    "sequence": 41,
    "title": "杂曲歌辞·自君之出矣",
    "author": "雍裕之",
    "content": [
      "自君之出矣，宝镜为谁明。",
      "思君如陇水，长闻呜咽声。"
    ]
  },
  {
    "volume": 25,
    "sequence": 42,
    "title": "杂曲歌辞·自君之出矣",
    "author": "张祜",
    "content": [
      "自君之出矣，万物看成古。",
      "千寻葶苈枝，争奈长长苦。"
    ]
  },
  {
    "volume": 25,
    "sequence": 43,
    "title": "杂曲歌辞·长相思",
    "author": "郎大家宋氏",
    "content": [
      "郎大家宋氏长相思，久离别。",
      "关山阻，风烟绝。",
      "台上镜文销，袖中书字灭。",
      "不见君形影，何曾有欢悦。"
    ]
  },
  {
    "volume": 25,
    "sequence": 44,
    "title": "杂曲歌辞·长相思",
    "author": "苏颋",
    "content": [
      "君不见天津桥下东流水，东望龙门北朝市。",
      "杨柳青青宛地垂，桃红李白花参差。",
      "花参差，柳堪结，此时忆君心断绝。"
    ]
  },
  {
    "volume": 25,
    "sequence": 45,
    "title": "杂曲歌辞·长相思三首",
    "author": "李白",
    "content": [
      "长相思，在长安。",
      "络纬秋啼金井栏，微霜凄凄簟色寒。",
      "孤灯不明思欲绝，卷帷望月空长叹，美人如花隔云端。",
      "上有青冥之长天，下有绿水之波澜。",
      "天长路远魂飞苦，梦魂不到关山难。",
      "长相思，摧心肝。",
      "日色已尽花含烟，月明欲素愁不眠。",
      "赵瑟初停凤凰柱，蜀琴欲奏鸳鸯弦。",
      "此曲有意无人传，愿随春风寄燕然。",
      "忆君迢迢隔青天，昔日横波目，今成流泪泉。",
      "不信妾肠断，归来看取明镜前。",
      "美人在时花满堂，美人去后花馀床。",
      "床中绣被卷不寝，至今三载犹闻香。",
      "香亦竟不灭，人亦竟不来。",
      "相思黄叶落，白露点青苔。"
    ]
  },
  {
    "volume": 25,
    "sequence": 46,
    "title": "杂曲歌辞·长相思",
    "author": "张继",
    "content": [
      "辽阳望河县，白首无由见。",
      "海上珊瑚枝，年年寄春燕。"
    ]
  },
  {
    "volume": 25,
    "sequence": 47,
    "title": "杂曲歌辞·长相思二首",
    "author": "令狐楚",
    "content": [
      "君行登陇上，妾梦在闺中。",
      "玉箸千行落，银床一半空。",
      "绮席春眠觉，纱窗晓望迷。",
      "朦胧残梦里，犹自在辽西。"
    ]
  },
  {
    "volume": 25,
    "sequence": 48,
    "title": "杂曲歌辞·长相思",
    "author": "白居易",
    "content": [
      "九月西风兴，月冷霜华凝。",
      "思君秋夜长，一夜魂九升。",
      "二月东风来，草坼花心开。",
      "思君春日迟，一日肠九回。",
      "妾住洛桥北，君住洛桥南。",
      "十五即相识，今年二十三。",
      "有如女萝草，生在松之侧。",
      "蔓短枝苦高，萦回上不得。",
      "人言人有愿，愿至天必成。",
      "愿作远方兽，步步比肩行。",
      "愿作深山木，枝枝连理生。"
    ]
  },
  {
    "volume": 25,
    "sequence": 49,
    "title": "杂曲歌辞·千里思",
    "author": "李白",
    "content": [
      "李陵没胡沙，苏武还汉家。",
      "迢迢五原关，朔雪乱边花。",
      "一去隔绝域，思归但长嗟。",
      "鸿雁向西北，飞书报天涯。"
    ]
  },
  {
    "volume": 25,
    "sequence": 50,
    "title": "杂曲歌辞·千里思",
    "author": "李端",
    "content": [
      "凉州风月美，遥望居延路。",
      "泛泛下天云，青青缘塞树。",
      "燕山苏武上，海岛田横住。",
      "更是草生时，行人出门去。"
    ]
  },
  {
    "volume": 25,
    "sequence": 51,
    "title": "杂曲歌辞·行路难",
    "author": "卢照邻",
    "content": [
      "君不见长安城北渭桥边，枯木横槎卧古田。",
      "昔日含红复含紫，常时留雾亦留烟。",
      "春景春风花似雪，香车玉舆恒阗咽。",
      "若个游人不竞攀，若个倡家不来折。",
      "倡家宝袜蛟龙帔，公子银鞍千万骑。",
      "黄莺一向花娇春，两两三三将子戏。",
      "千尺长条百尺枝，丹桂青榆相蔽亏。",
      "珊瑚叶上鸳鸯鸟，凤凰巢里雏鹓儿。",
      "巢倾枝折凤归去，条枯叶落狂风吹。",
      "一朝零落无人问，万古摧残君讵知。",
      "人生贵贱无终始，倏忽须臾难久恃。",
      "谁家能驻西山日，谁家能堰东流水。",
      "汉家陵树满秦川，行来行去尽哀怜。",
      "自昔公卿二千石，咸拟荣华一万年。",
      "不见朱唇将白貌，惟闻素棘与黄泉。",
      "金貂有时须换酒，玉麈但摇莫计钱。",
      "寄言坐客神仙署，一生一死交情处。",
      "苍龙阙下君不来，白鹤山前我应去。",
      "云间海上邈难期，赤心会合在何时。",
      "但愿尧年一百万，长作巢由也不辞。"
    ]
  },
  {
    "volume": 25,
    "sequence": 52,
    "title": "杂曲歌辞·行路难",
    "author": "张纮",
    "content": [
      "君不见温家玉镜台，提携抱握九重来。",
      "君不见相如绿绮琴，一抚一拍凤凰音。",
      "人生意气须及早，莫负当年行乐心。",
      "荆王奏曲楚妃叹，曲尽欢终夜将半。",
      "朱楼银阁正平生，碧草青苔坐芜漫。",
      "当春对酒不须疑，视目相看能几时。",
      "春风吹尽燕初至，此时自谓称君意。",
      "秋露萎草鸿始归，此时衰暮与君违。",
      "人生翻覆何常足，谁保容颜无是非。"
    ]
  },
  {
    "volume": 25,
    "sequence": 53,
    "title": "杂曲歌辞·行路难五首",
    "author": "贺兰进明",
    "content": [
      "君不见岩下井，百尺不及泉。",
      "君不见山上蒿，数寸凌云烟。",
      "人生相命亦如此，何苦太息自忧煎。",
      "但愿亲友长含笑，相逢莫吝杖头钱。",
      "寒夜邀欢须秉烛，岂得空思花柳年。",
      "君不见门前柳，荣曜暂时萧索久。",
      "君不见陌上花，狂风吹去落谁家。",
      "谁家思妇见之叹，蓬首不梳心历乱。",
      "盛年夫婿长别离，岁暮相逢色凋换。",
      "君不见荒树枝，春花落尽蜂不窥。",
      "君不见梁上泥，秋风始高燕不栖。",
      "荡子从军事征战，蛾眉婵娟空守闺。",
      "独宿自然堪下泪，况复时闻乌夜啼。",
      "君不见云间月，暂盈还复缺。",
      "君不见林下风，声远意难穷。",
      "亲故平生欲聚散，欢娱未尽尊酒空。",
      "自叹青青陵上柏，岁寒能与几人同。",
      "君不见东流水，一去无穷已。",
      "君不见西郊云，日夕空氛氲。",
      "群雁裴回不能去，一雁悲鸣复失群。",
      "人生结交在终始，莫为升沉中路分。"
    ]
  },
  {
    "volume": 25,
    "sequence": 54,
    "title": "杂曲歌辞·行路难",
    "author": "崔颢",
    "content": [
      "君不见建章宫中金明枝，万万长条拂地垂。",
      "二月三月花如霰，九重幽深君不见。",
      "艳彩朝含四宝宫，香风吹入朝云殿。",
      "汉家宫女春未阑，爱此芳香朝暮看。",
      "看去看来心不忘，攀折将安镜台上。",
      "双双素手剪不成，两两红妆笑相向。",
      "建章昨夜起春风，一花飞落长信宫。",
      "长信丽人见花泣，忆此珍树何嗟及。",
      "我昔初在昭阳时，朝折暮折登玉墀。",
      "只言岁岁长相对，不寤今朝遥相思。"
    ]
  },
  {
    "volume": 25,
    "sequence": 55,
    "title": "杂曲歌辞·行路难三首",
    "author": "李白",
    "content": [
      "金尊清酒斗十千，玉盘珍羞直万钱。",
      "停杯投箸不能食，拔剑四顾心茫然。",
      "欲渡黄河冰塞川，将登太行雪暗天。",
      "闲来垂钓坐溪上，忽复乘舟梦日边。",
      "行路难，行路难，多岐路，今安在。",
      "长风破浪会有时，直挂云帆济沧海。",
      "大道如青天，我独不得出。",
      "羞逐长安社中儿，赤鸡白狗赌梨栗。",
      "弹剑作歌奏苦声，曳裾王门不称情。",
      "淮阴市井笑韩信，汉朝公卿忌贾生。",
      "君不见昔时燕家重郭隗，拥慧折腰无嫌猜。",
      "剧辛乐毅感恩分，输肝剖胆效英才。",
      "昭王白骨萦蔓草，谁人更扫黄金台。",
      "行路难，归去来。",
      "有耳莫洗颍川水，有口莫食首阳蕨。",
      "含光混世贵无名。",
      "何用孤高比云月。",
      "吾观自古贤达人，功成不退皆殒身。",
      "子胥既弃吴江上，屈原终投湘水滨。",
      "陆机才多岂自保，李斯税驾苦不早。",
      "华亭鹤唳讵可闻，上蔡苍鹰何足道。",
      "君不见吴中张翰称达士，秋风忽忆江东行。",
      "且乐生前一杯酒，何须身后千载名。"
    ]
  },
  {
    "volume": 25,
    "sequence": 56,
    "title": "杂曲歌辞·行路难三首",
    "author": "顾况",
    "content": [
      "君不见古来烧水银，变作北邙山上尘。",
      "藕丝挂身在虚空，欲落不落愁杀人。",
      "睢水英雄多血刃，建章宫阙成灰烬。",
      "淮王身死桂枝折，徐氏一去音书绝。",
      "行路难，行路难，生死皆由天。",
      "秦皇汉武遭下脱，汝独何人学神仙。",
      "君不见担雪塞井徒用力，炊砂作饭岂堪吃。",
      "一生肝胆向人尽，相识不如不相识。",
      "冬青树上挂凌霄，岁晏花凋树不凋。",
      "凡物各自有根本，种禾终不生豆苗。",
      "行路难，行路难，何处是平道。",
      "中心无事当富贵，今日觉君颜色好。",
      "君不见少年头上如云发，少壮如云老如雪。",
      "岂知灌顶有醍醐，能使清凉头不热。",
      "吕梁之水挂飞流，鼋鼍蛟蜃不敢游。",
      "少年恃险若平地，独倚长剑凌清秋。",
      "行路难，行路难，昔少年，今已老。",
      "前朝竹帛事皆空，日暮牛羊古城草。"
    ]
  },
  {
    "volume": 25,
    "sequence": 57,
    "title": "杂曲歌辞·行路难",
    "author": "李颀",
    "content": [
      "汉家名臣杨德祖，四代五公享茅土。",
      "父兄子弟绾银黄，跃马鸣珂朝建章。",
      "火浣单衣绣方领，茱萸锦带玉盘囊。",
      "宾客填街复满坐，片言出口生辉光。",
      "世人逐势争奔走，沥胆隳肝惟恐后。",
      "当时一顾生青云，自谓生死长随君。",
      "一朝谢病还乡里，穷巷苍茫绝知己。",
      "秋风落叶闭重门，昨日论交竟谁是。",
      "薄俗嗟嗟难重陈，深山麋鹿下为邻。",
      "鲁连所以蹈沧海，古往今来称达人。"
    ]
  },
  {
    "volume": 25,
    "sequence": 58,
    "title": "杂曲歌辞·行路难二首",
    "author": "高適",
    "content": [
      "君不见富家翁，昔时贫贱谁比数。",
      "一朝金多结豪贵，万事胜人健如虎。",
      "子孙成长满眼前，妻能管弦妾能舞。",
      "自矜一朝忽如此，却笑傍人独悲苦。",
      "东邻少年安所如，席门穷巷出无车。",
      "有才不肯学干谒，何用年年空读书。",
      "长安少年不少钱，能骑骏马鸣金鞭。",
      "五侯相逢大道边，美人弦管争留连。",
      "黄金如斗不敢惜，片言如山莫弃捐。",
      "安知憔悴读书者，暮宿虚台私自怜。"
    ]
  },
  {
    "volume": 25,
    "sequence": 59,
    "title": "杂曲歌辞·行路难",
    "author": "张籍",
    "content": [
      "湘东行人长叹息，十年离家归未得。",
      "弊裘羸马苦难行，僮仆饥寒少筋力。",
      "君不见床头黄金尽，壮士无颜色。",
      "龙蟠泥中未有云，不能生彼升天翼。"
    ]
  },
  {
    "volume": 25,
    "sequence": 60,
    "title": "杂曲歌辞·行路难",
    "author": "聂夷中",
    "content": [
      "莫言行路难，夷狄如中国。",
      "谓言骨肉亲，中门如异域。",
      "出处全在人，路亦无通塞。",
      "门前两条辙，何处去不得。"
    ]
  },
  {
    "volume": 25,
    "sequence": 61,
    "title": "杂曲歌辞·行路难",
    "author": "韦应物",
    "content": [
      "荆山之白玉兮，良工雕琢双环连，月蚀中央镜心穿。",
      "故人赠妾初相结，恩在环中寻不绝。",
      "人情厚薄苦须臾，昔似连环今似玦。",
      "连环可碎不可离，如何物在人自移。",
      "上客勿遽欢，听妾歌路难。",
      "傍人见环环可怜，不知中有长恨端。"
    ]
  },
  {
    "volume": 25,
    "sequence": 62,
    "title": "杂曲歌辞·行路难三首",
    "author": "柳宗元",
    "content": [
      "君不见夸父逐日窥虞渊，跳踉北海超昆仑。",
      "披霄决汉出沆漭，瞥裂左右遗星辰。",
      "须臾力尽道渴死，狐鼠蜂蚁争噬吞。",
      "北方立争人长九寸，开口抵掌更笑喧。",
      "啾啾饮食滴与粒，生死亦足终天年。",
      "睢盱大志少成遂，坐使儿女相悲怜。",
      "虞衡斤斧罗千山，工命采斫栈与椽。",
      "深林土翦十取一，百牛连鞅摧双辕。",
      "万围千寻妨道路，东西蹶倒山火焚。",
      "遗馀毫末不见保，躝跞磵壑何当存。",
      "群材未成质已夭，突兀硣豁空岩峦。",
      "柏梁天灾武库火，匠石狼顾相愁冤。",
      "君不见南山栋梁益稀少，爱材养育谁复论。",
      "飞雪断道冰成梁，侯家炽炭雕玉房。",
      "蟠龙吐耀虎喙张，熊蹲豹掷争低昂。",
      "攒峦业崿射朱光，丹霞翠雾飘奇香。",
      "美人四向回明珰，雪山冰谷晞太阳。",
      "星躔奔走不得止，奄忽双燕栖虹梁。",
      "风台露榭生光饰，死灰弃置参与商。",
      "盛时一去贵反贱，桃笙葵扇安可常。"
    ]
  },
  {
    "volume": 25,
    "sequence": 63,
    "title": "杂曲歌辞·行路难",
    "author": "鲍溶",
    "content": [
      "玉堂向夕如无人，丝竹俨然宫商死。",
      "细人何言入君耳，尘生金尊酒如水。",
      "君今不念岁蹉跎，雁天明明凉露多。",
      "华灯青凝久照夜，彩童窈窕虚垂罗。",
      "入宫见妒君不察，莫入此地出风波。",
      "此时不乐早休息，女颜易老君如何。"
    ]
  },
  {
    "volume": 25,
    "sequence": 64,
    "title": "杂曲歌辞·行路难五首",
    "author": "贯休",
    "content": [
      "不会当时作天地，刚有多般愚与智。",
      "到头还用真宰心，何如上下皆清气。",
      "大道冥冥不知处，那堪顿得羲和辔。",
      "义不义兮仁不仁，拟学长生更容易。",
      "负心为炉复为火，缘木求鱼应且止。",
      "君不见烧金炼石古帝王，鬼火荧荧白杨里。",
      "君不见道傍废井生古木，本是骄奢贵人屋。",
      "几度美人照影来，素绠银瓶濯纤玉。",
      "云飞雨散今如此，绣闼雕甍作荒谷。",
      "沸渭笙歌君莫夸，不应长是西家哭。",
      "休说遗编行者几，至竟终须合天理。",
      "败他成此亦何功，苏张终作多言鬼。",
      "行路难，行路难，不在羊肠里。",
      "九有茫茫共尧日，浪死虚生亦非一。",
      "清净玄音竟不闻，花眼酒肠暗如漆。",
      "或偶因片言只字登第光二亲，又不能献可替不航要津。",
      "口谈羲轩与周孔，履行不及屠沽人。",
      "行路难，行路难，日暮途远空悲叹。",
      "君不见道傍树有寄生枝，青青郁郁同荣衰。",
      "无情之物尚如此，为人不及还堪悲。",
      "父归坟兮未朝夕，已分黄金争田宅。",
      "高堂老母头似霜，心作数支泪常滴。",
      "我闻忽如负芒刺，不独为君空叹息。",
      "古人尺布犹可缝，浔阳义犬令人忆。",
      "寄言世上为人子，孝义团圆莫如此。",
      "若如此，不遄死兮更何俟。",
      "君不见山高海深人不测，古往今来转青碧。",
      "浅近轻浮莫与交，池卑只解生荆棘。",
      "谁道黄金如粪土，张耳陈馀断消息。",
      "行路难，行路难，君自看。"
    ]
  },
  {
    "volume": 25,
    "sequence": 65,
    "title": "杂曲歌辞·行路难二首",
    "author": "齐己",
    "content": [
      "行路难，君好看，惊波不在黤黮间，小人心里藏奔湍。",
      "七盘九折寒崷崪，翻车倒盖犹堪出。",
      "未似是非唇舌危，暗中潜毁平人骨。",
      "君不见楚灵均，千古沉冤湘水滨。",
      "又不见李太白，一朝却作江南客。",
      "下浸与高盘，不为行路难。",
      "是非真险恶，翻覆作峰峦。",
      "漆愧同时黑，朱惭巧处丹。",
      "令人畏相识，欲画白云看。"
    ]
  },
  {
    "volume": 25,
    "sequence": 66,
    "title": "杂曲歌辞·行路难",
    "author": "翁绶",
    "content": [
      "行路艰难不复歌，故人荣达我蹉跎。",
      "双轮晚上铜梁雪，一叶春浮瘴海波。",
      "自古要津皆若此，方今失路欲如何。",
      "君看西汉翟丞相，凤沼朝辞暮雀罗。"
    ]
  },
  {
    "volume": 25,
    "sequence": 67,
    "title": "杂曲歌辞·行路难",
    "author": "薛能",
    "content": [
      "何处力堪殚，人心险万端。",
      "藏山难测度，暗水自波澜。",
      "对面如千里，回肠似七盘。",
      "已经吴坂困，欲向雁门难。",
      "南北诚须泣，高深不可干。",
      "无因善行止，车辙得平安。"
    ]
  },
  {
    "volume": 25,
    "sequence": 68,
    "title": "杂曲歌辞·从军中行路难二首",
    "author": "骆宾王",
    "content": [
      "君不见封狐雄虺自成群，冯深负固结妖氛。",
      "玉玺分兵征恶少，金坛受律动将军。",
      "将军拥旄宣庙略，战士横行静夷落。",
      "长驱一息背铜梁，直指三巴逾剑阁。",
      "阁道苕上戍楼，剑门遥裔俯灵丘。",
      "邛关九折无平路，江水双源有急流。",
      "征役无期返，他乡岁华晚。",
      "杳杳丘陵出，苍苍林薄远。",
      "途危紫盖峰，路涩青泥坂。",
      "去去指哀牢，行行入不毛。",
      "绝壁千里险，连山四望高。",
      "中外分区宇，夷夏殊风土。",
      "交趾枕南荒，昆弥临北户。",
      "川源饶毒雾，溪谷多淫雨。",
      "行潦四时流，崩查千岁古。",
      "漂梗飞蓬不自安，扪藤引葛度危峦。",
      "昔时闻道从军乐，今日方知行路难。",
      "苍江绿水东流驶，炎洲丹徼南中地。",
      "南中南斗映星河，秦川秦塞阻烟波。",
      "三春边地风光少，五月泸中瘴疠多。",
      "朝驱疲斥候，夕息倦谁何。",
      "向月弯繁弱，连星转太阿。",
      "重义轻生怀一顾，东伐西征凡几度。",
      "夜夜朝朝斑鬓新，年年岁岁戎衣故。",
      "灞城隅，滇池水，天涯望转积，地际行无已。",
      "徒觉炎凉节物非，不知关山千万里。",
      "弃置勿重陈，重陈多苦辛。",
      "且悦清笳杨柳曲，讵忆芳园桃李人。",
      "绛节朱旗分白羽，丹心白刃酬明主。",
      "但令一技君王识，谁惮三边征战苦。",
      "行路难，行路难，岐路几千端。",
      "无复归云凭短翰，望日想长安。",
      "君不见玉关尘色暗边亭，铜鞮杂虏寇长城。",
      "天子按剑征馀勇，将军受脤事横行。",
      "七德龙韬开玉帐，千里鼍鼓迭金钲。",
      "阴山苦雾埋高垒，交河孤月照连营。",
      "连营去去无穷极，拥旆遥遥过绝国。",
      "阵云朝结晦天山，寒沙夕涨迷疏勒。",
      "龙鳞水上开鱼贯，马首山前振雕翼。",
      "长驱万里詟祁连，分麾三命武功宣。",
      "百发乌号遥碎柳，七尽龙文迥照莲。",
      "春来秋去移灰管，兰闺柳市芳尘断。",
      "雁门迢递尺书稀，鸳被相思双带缓。",
      "行路难。",
      "誓令氛祲静皋兰。",
      "但使封侯龙额贵，讵随中妇凤楼寒。"
    ]
  },
  {
    "volume": 25,
    "sequence": 69,
    "title": "杂曲歌辞·变行路难",
    "author": "王昌龄",
    "content": [
      "向晚横吹悲，风动马嘶合。",
      "前驱引旗节，千重阵云匝。",
      "单于下阴山，砂砾空飒飒。",
      "封侯取一战，岂复念闺阁。"
    ]
  }
]