[
  {
    "volume": 359,
    "sequence": 1,
    "title": "送春词",
    "author": "刘禹锡",
    "content": [
      "昨来楼上迎春处，今日登楼又送归。",
      "兰蕊残妆含露泣，柳条长袖向风挥。",
      "佳人对镜容颜改，楚客临江心事违。",
      "万古至今同此恨，无如一醉尽忘机。"
    ]
  },
  {
    "volume": 359,
    "sequence": 2,
    "title": "送李尚书镇滑州",
    "author": "刘禹锡",
    "content": [
      "南徐报政入文昌，东郡须才别建章。",
      "视草名高同蜀客，拥旄年少胜荀郎。",
      "黄河一曲当城下，缇骑千重照路傍。",
      "自古相门还出相，如今人望在岩廊。"
    ]
  },
  {
    "volume": 359,
    "sequence": 3,
    "title": "送浑大夫赴丰州",
    "author": "刘禹锡",
    "content": [
      "凤衔新诏降恩华，又见旌旗出浑家。",
      "故吏来辞辛属国，精兵愿逐李轻车。",
      "毡裘君长迎风驭，锦带酋豪踏雪衙。",
      "其奈明年好春日，无人唤看牡丹花。"
    ]
  },
  {
    "volume": 359,
    "sequence": 4,
    "title": "送源中丞充新罗册立使（侍中之孙）",
    "author": "刘禹锡",
    "content": [
      "相门才子称华簪，持节东行捧德音。",
      "身带霜威辞凤阙，口传天语到鸡林。",
      "烟开鳌背千寻碧，日浴鲸波万顷金。",
      "想见扶桑受恩处，一时西拜尽倾心。"
    ]
  },
  {
    "volume": 359,
    "sequence": 5,
    "title": "送王司马之陕州（自太常丞授，工为诗）",
    "author": "刘禹锡",
    "content": [
      "暂辍清斋出太常，空携诗卷赴甘棠。",
      "府公既有朝中旧，司马应容酒后狂。",
      "案牍来时唯署字，风烟入兴便成章。",
      "两京大道多游客，每遇词人战一场。"
    ]
  },
  {
    "volume": 359,
    "sequence": 6,
    "title": "洛中送杨处厚入关便游蜀",
    "author": "刘禹锡",
    "content": [
      "洛阳秋日正凄凄，君去西秦更向西。",
      "旧学三冬今转富，曾伤六翮养初齐。",
      "王城晓入窥丹凤，蜀路晴来见碧鸡。",
      "早识卧龙应有分，不妨从此蹑丹梯。"
    ]
  },
  {
    "volume": 359,
    "sequence": 7,
    "title": "送周使君罢渝州归郢州别墅",
    "author": "刘禹锡",
    "content": [
      "君思郢上吟归去，故自渝南掷郡章。",
      "野戍岸边留画舸，绿萝阴下到山庄。",
      "池荷雨后衣香起，庭草春深绶带长。",
      "只恐鸣驺催上道，不容待得晚菘尝。"
    ]
  },
  {
    "volume": 359,
    "sequence": 8,
    "title": "奉送浙西李仆射相公赴镇",
    "author": "刘禹锡",
    "content": [
      "建节东行是旧游，欢声喜气满吴州。",
      "郡人重得黄丞相，童子争迎郭细侯。",
      "诏下初辞温室树，梦中先到景阳楼。",
      "自怜不识平津阁，遥望旌旗汝水头。"
    ]
  },
  {
    "volume": 359,
    "sequence": 9,
    "title": "重送浙西李相公顷廉问江南已经七载…领旧地新加旌旄",
    "author": "刘禹锡",
    "content": [
      "江北万人看玉节，江南千骑引金铙。",
      "凤从池上游沧海，鹤到辽东识旧巢。",
      "城下清波含百谷，窗中远岫列三茅。",
      "碧鸡白马回翔久，却忆朱方是乐郊。"
    ]
  },
  {
    "volume": 359,
    "sequence": 10,
    "title": "送前进士蔡京赴学究科（时崔相公、杨尚书掌选）",
    "author": "刘禹锡",
    "content": [
      "耳闻战鼓带经锄，振发声名自里闾。",
      "已是世间能赋客，更攻窗下绝编书。",
      "朱门达者谁能识，绛帐书生尽不如。",
      "幸遇天官旧丞相，知君无翼上空虚。"
    ]
  },
  {
    "volume": 359,
    "sequence": 11,
    "title": "送唐舍人出镇闽中",
    "author": "刘禹锡",
    "content": [
      "暂辞鸳鹭出蓬瀛，忽拥貔貅镇粤城。",
      "闽岭夏云迎皂盖，建溪秋树映红旌。",
      "山川远地由来好，富贵当年别有情。",
      "了却人间婚嫁事，复归朝右作公卿。"
    ]
  },
  {
    "volume": 359,
    "sequence": 12,
    "title": "送李中丞赴楚州",
    "author": "刘禹锡",
    "content": [
      "缇骑朱旗入楚城，士林皆贺振家声。",
      "儿童但喜迎宾守，故吏犹应记姓名。",
      "万顷水田连郭秀，四时烟月映淮清。",
      "忆君初得昆山玉，同向扬州携手行。"
    ]
  },
  {
    "volume": 359,
    "sequence": 13,
    "title": "奉送李户部侍郎自河南尹再除本官归阙",
    "author": "刘禹锡",
    "content": [
      "昔年内署振雄词，今日东都结去思。",
      "宫女犹传洞箫赋，国人先咏衮衣诗。",
      "华星却复文昌位，别鹤重归太乙池。",
      "想到金闺待通籍，一时惊喜见风仪。"
    ]
  },
  {
    "volume": 359,
    "sequence": 14,
    "title": "送蕲州李郎中赴任",
    "author": "刘禹锡",
    "content": [
      "楚关蕲水路非赊，东望云山日夕佳。",
      "薤叶照人呈夏簟，松花满碗试新茶。",
      "楼中饮兴因明月，江上诗情为晚霞。",
      "北地交亲长引领，早将玄鬓到京华。"
    ]
  },
  {
    "volume": 359,
    "sequence": 15,
    "title": "送国子令狐博士赴兴元觐省",
    "author": "刘禹锡",
    "content": [
      "相门才子高阳族，学省清资五品官。",
      "谏院过时荣棣萼，谢庭归去踏芝兰。",
      "山中花带烟岚晚，栈底江涵雪水寒。",
      "伯仲到家人尽贺，柳营莲府递相欢。"
    ]
  },
  {
    "volume": 359,
    "sequence": 16,
    "title": "送李二十九兄员外赴邠宁使幕",
    "author": "刘禹锡",
    "content": [
      "家袭韦平身业文，素风清白至今贫。",
      "南宫通籍新郎吏，西候从戎旧主人。",
      "城外草黄秋有雪，烽头烟静虏无尘。",
      "鼎门为别霜天晓，賸把离觞三五巡。"
    ]
  },
  {
    "volume": 359,
    "sequence": 17,
    "title": "送分司陈郎中只召直史馆重修三圣实录",
    "author": "刘禹锡",
    "content": [
      "蝉鸣官树引行车，言自成周赴玉除。",
      "远取南朝贵公子，重修东观帝王书。",
      "常时载笔窥金匮，暇日登楼到石渠。",
      "若问旧人刘子政，如今白首在南徐。"
    ]
  },
  {
    "volume": 359,
    "sequence": 18,
    "title": "送慧则法师归上都因呈广宣上人",
    "author": "刘禹锡",
    "content": [
      "昨日东林看讲时，都人象马蹋琉璃。",
      "雪山童子应前世，金粟如来是本师。",
      "一锡言归九城路，三衣曾拂万年枝。",
      "休公久别如相问，楚客逢秋心更悲。"
    ]
  },
  {
    "volume": 359,
    "sequence": 19,
    "title": "送义舟师却还黔南",
    "author": "刘禹锡",
    "content": [
      "黔江秋水浸云霓，独泛慈航路不迷。",
      "猿狖窥斋林叶动，蛟龙闻咒浪花低。",
      "如莲半偈心常悟，问菊新诗手自携。",
      "常说摩围似灵鹫，却将山屐上丹梯。"
    ]
  },
  {
    "volume": 359,
    "sequence": 20,
    "title": "送景玄师东归",
    "author": "刘禹锡",
    "content": [
      "东林寺里一沙弥，心爱当时才子诗。",
      "山下偶随流水出，秋来却赴白云期。",
      "滩头蹑屐挑沙菜，路上停舟读古碑。",
      "想到旧房抛锡杖，小松应有过檐枝。"
    ]
  },
  {
    "volume": 359,
    "sequence": 21,
    "title": "汉寿城春望",
    "author": "刘禹锡",
    "content": [
      "汉寿城边野草春，荒祠古墓对荆榛。",
      "田中牧竖烧刍狗，陌上行人看石麟。",
      "华表半空经霹雳，碑文才见满埃尘。",
      "不知何日东瀛变，此地还成要路津。"
    ]
  },
  {
    "volume": 359,
    "sequence": 22,
    "title": "荆门道怀古",
    "author": "刘禹锡",
    "content": [
      "南国山川旧帝畿，宋台梁馆尚依稀。",
      "马嘶古道行人歇，麦秀空城野雉飞。",
      "风吹落叶填宫井，火入荒陵化宝衣。",
      "徒使词臣庾开府，咸阳终日苦思归。"
    ]
  },
  {
    "volume": 359,
    "sequence": 23,
    "title": "朗州窦员外见示与澧州元郎中郡斋赠答…因以继和",
    "author": "刘禹锡",
    "content": [
      "鸳鹭差池出建章，彩旗朱户蔚相望。",
      "新恩共理犬牙地，昨日同含鸡舌香。",
      "白芷江边分驿路，山桃蹊外接甘棠。",
      "应怜一罢金闺籍，枉渚逢春十度伤。"
    ]
  },
  {
    "volume": 359,
    "sequence": 24,
    "title": "早春对雪奉寄澧州元郎中",
    "author": "刘禹锡",
    "content": [
      "新赐鱼书墨未干，贤人暂出远人安。",
      "朝驱旌旆行时令，夜见星辰忆旧官。",
      "梅蕊覆阶铃阁暖，雪峰当户戟枝寒。",
      "宁知楚客思公子，北望长吟澧有兰。"
    ]
  },
  {
    "volume": 359,
    "sequence": 25,
    "title": "窦朗州见示与澧州元郎中早秋赠答命同作",
    "author": "刘禹锡",
    "content": [
      "邻境诸侯同舍郎，芷江兰浦恨无梁。",
      "秋风门外旌旗动，晓露庭中橘柚香。",
      "玉簟微凉宜白昼，金笳入暮应清商，骚人昨夜闻鶗鴂，不叹流年惜众芳。"
    ]
  },
  {
    "volume": 359,
    "sequence": 26,
    "title": "松滋渡望峡中",
    "author": "刘禹锡",
    "content": [
      "渡头轻雨洒寒梅，云际溶溶雪水来。",
      "梦渚草长迷楚望，夷陵土黑有秦灰。",
      "巴人泪应猿声落，蜀客船从鸟道回。",
      "十二碧峰何处所，永安宫外是荒台。"
    ]
  },
  {
    "volume": 359,
    "sequence": 27,
    "title": "衢州徐员外使君遗以缟纻兼竹书箱因成一篇用答佳贶",
    "author": "刘禹锡",
    "content": [
      "烂柯山下旧仙郎，列宿来添婺女光。",
      "远放歌声分白纻，知传家学与青箱。",
      "水朝沧海何时去，兰在幽林亦自芳。",
      "闻说天台有遗爱，人将琪树比甘棠。"
    ]
  },
  {
    "volume": 359,
    "sequence": 28,
    "title": "唐秀才赠端州紫石砚，以诗答之",
    "author": "刘禹锡",
    "content": [
      "端州石砚人间重，赠我因知正草玄。",
      "阙里庙堂空旧物，开方灶下岂天然。",
      "玉蜍吐水霞光静，彩翰摇风绛锦鲜。",
      "此日佣工记名姓，因君数到墨池前。"
    ]
  },
  {
    "volume": 359,
    "sequence": 29,
    "title": "览董评事思归之什因以诗赠",
    "author": "刘禹锡",
    "content": [
      "几年油幕佐征东，却泛沧浪狎钓童。",
      "欹枕醉眠成戏蝶，抱琴闲望送归鸿。",
      "文儒自袭胶西相，倚伏能齐塞上翁。",
      "更说扁舟动乡思，青菰已熟奈秋风。"
    ]
  },
  {
    "volume": 359,
    "sequence": 30,
    "title": "谢寺双桧（扬州法云寺谢镇西宅，古桧存焉）",
    "author": "刘禹锡",
    "content": [
      "双桧苍然古貌奇，含烟吐雾郁参差。",
      "晚依禅客当金殿，初对将军映画旗。",
      "龙象界中成宝盖，鸳鸯瓦上出高枝。",
      "长明灯是前朝焰，曾照青青年少时。"
    ]
  },
  {
    "volume": 359,
    "sequence": 31,
    "title": "寄杨八寿州",
    "author": "刘禹锡",
    "content": [
      "风猎红旗入寿春，满城歌舞向朱轮。",
      "八公山下清淮水，千骑尘中白面人。",
      "桂岭雨馀多鹤迹，茗园晴望似龙鳞。",
      "圣朝方用敢言者，次第应须旧谏臣。"
    ]
  },
  {
    "volume": 359,
    "sequence": 32,
    "title": "洛中寺北楼见贺监草书题诗",
    "author": "刘禹锡",
    "content": [
      "高楼贺监昔曾登，壁上笔踪龙虎腾。",
      "中国书流尚皇象，北朝文士重徐陵。",
      "偶因独见空惊目，恨不同时便伏膺。",
      "唯恐尘埃转磨灭，再三珍重嘱山僧。"
    ]
  },
  {
    "volume": 359,
    "sequence": 33,
    "title": "闻韩宾擢第归觐以诗美之兼贺韩十五曹长时韩牧永州",
    "author": "刘禹锡",
    "content": [
      "零陵香草满郊坰，丹穴雏飞入翠屏。",
      "孝若归来成画赞，孟阳别后有山铭。",
      "兰陔旧地花才结，桂树新枝色更青。",
      "为报儒林丈人道，如今从此鬓星星。"
    ]
  },
  {
    "volume": 359,
    "sequence": 34,
    "title": "宣上人远寄和礼部王侍郎放榜后诗，因而继和",
    "author": "刘禹锡",
    "content": [
      "礼闱新榜动长安，九陌人人走马看。",
      "一日声名遍天下，满城桃李属春官。",
      "自吟白雪诠词赋，指示青云借羽翰。",
      "借问至公谁印可，支郎天眼定中观。"
    ]
  },
  {
    "volume": 359,
    "sequence": 35,
    "title": "赠东岳张炼师",
    "author": "刘禹锡",
    "content": [
      "东岳真人张炼师，高情雅淡世间稀。",
      "堪为列女书青简，久事元君住翠微。",
      "金缕机中抛锦字，玉清台上著霓衣。",
      "云衢不要吹箫伴，只拟乘鸾独自飞。"
    ]
  },
  {
    "volume": 359,
    "sequence": 36,
    "title": "秘书崔少监见示坠马长句，因而和之",
    "author": "刘禹锡",
    "content": [
      "麟台少监旧仙郎，洛水桥边坠马伤。",
      "尘污腰间青襞绶，风飘掌下紫游缰。",
      "上车著作应来问，折臂三公定送方。",
      "犹赖德全如醉者，不妨吟咏入篇章。"
    ]
  },
  {
    "volume": 359,
    "sequence": 37,
    "title": "寄杨虢州与之旧姻",
    "author": "刘禹锡",
    "content": [
      "避地江湖知几春，今来本郡拥朱轮。",
      "阮郎无复里中旧，杨仆却为关外人。",
      "各系一官难命驾，每怀前好易沾巾。",
      "玉城山里多灵药，摆落功名且养神。"
    ]
  },
  {
    "volume": 359,
    "sequence": 38,
    "title": "秋日题窦员外崇德里新居（窦时判度支案）",
    "author": "刘禹锡",
    "content": [
      "长爱街西风景闲，到君居处暂开颜。",
      "清光门外一渠水，秋色墙头数点山。",
      "疏种碧松通月朗，多栽红药待春还。",
      "莫言堆案无馀地，认得诗人在此间。"
    ]
  },
  {
    "volume": 359,
    "sequence": 39,
    "title": "蒙恩转仪曹郎依前充集贤学士举韩潮州自代因寄七言",
    "author": "刘禹锡",
    "content": [
      "翔鸾阙下谢恩初，通籍由来在石渠。",
      "暂入南宫判祥瑞，还归内殿阅图书。",
      "故人犹在三江外，同病凡经二纪馀。",
      "今日荐君嗟久滞，不惟文体似相如。"
    ]
  },
  {
    "volume": 359,
    "sequence": 40,
    "title": "途次华州陪钱大夫登城北楼春望因睹李崔令狐…题此诗",
    "author": "刘禹锡",
    "content": [
      "城楼四望出风尘，见尽关西渭北春。",
      "百二山河雄上国，一双旌旆委名臣。",
      "壁中今日题诗处，天上同时草诏人。",
      "莫怪老郎呈滥吹，宦途虽别旧情亲。"
    ]
  },
  {
    "volume": 359,
    "sequence": 41,
    "title": "始闻秋风",
    "author": "刘禹锡",
    "content": [
      "昔看黄菊与君别，今听玄蝉我却回。",
      "五夜飕飗枕前觉，一年颜状镜中来。",
      "马思边草拳毛动，雕眄青云睡眼开。",
      "天地肃清堪四望，为君扶病上高台。"
    ]
  },
  {
    "volume": 359,
    "sequence": 42,
    "title": "洛中初冬拜表有怀上京故人",
    "author": "刘禹锡",
    "content": [
      "凤楼南面控三条，拜表郎官早渡桥。",
      "清洛晓光铺碧簟，上阳霜叶剪红绡。",
      "省门簪组初成列，云路鸳鸾想退朝。",
      "寄谢殷勤九天侣，抢榆水击各逍遥。"
    ]
  },
  {
    "volume": 359,
    "sequence": 43,
    "title": "尉迟郎中见示自南迁牵复却至洛城东旧居之作因以和之",
    "author": "刘禹锡",
    "content": [
      "曾遭飞语十年谪，新受恩光万里还。",
      "朝服不妨游洛浦，郊园依旧看嵩山。",
      "竹含天籁清商乐，水绕庭台碧玉环。",
      "留作功成退身地，如今只是暂时闲。"
    ]
  },
  {
    "volume": 359,
    "sequence": 44,
    "title": "洛中酬福建陈判官见赠",
    "author": "刘禹锡",
    "content": [
      "潦倒声名拥肿材，一生多故苦邅回。",
      "南宫旧籍遥相管，东洛闲门昼未开。",
      "静对道流论药石，偶逢词客与琼瑰。",
      "怪君近日文锋利，新向延平看剑来。"
    ]
  },
  {
    "volume": 359,
    "sequence": 45,
    "title": "和苏十郎中谢病闲居时严常侍萧给事…有二毛之作",
    "author": "刘禹锡",
    "content": [
      "清羸隐几望云空，左掖鸳鸾到室中。",
      "一卷素书消永日，数茎斑发对秋风。",
      "菱花照后容虽改，蓍草占来命已通。",
      "莫怪人人惊早白，缘君尚是黑头翁。"
    ]
  },
  {
    "volume": 359,
    "sequence": 46,
    "title": "酬淮南廖参谋秋夕见过之作",
    "author": "刘禹锡",
    "content": [
      "扬州从事夜相寻，无限新诗月下吟。",
      "初服已惊玄发长，高情犹向碧云深。",
      "语馀时举一杯酒，坐久方闻四处砧。",
      "不逐繁华访闲散，知君摆落俗人心。"
    ]
  },
  {
    "volume": 359,
    "sequence": 47,
    "title": "题王郎中宣义里新居",
    "author": "刘禹锡",
    "content": [
      "爱君新买街西宅，客到如游鄠杜间。",
      "雨后退朝贪种树，申时出省趁看山。",
      "门前巷陌三条近，墙内池亭万境闲。",
      "见拟移居作邻里，不论时节请开关。"
    ]
  },
  {
    "volume": 359,
    "sequence": 48,
    "title": "酬朗州崔员外与任十四兄侍御同过鄙人旧居…时守吴郡",
    "author": "刘禹锡",
    "content": [
      "昔日居邻招屈亭，枫林橘树鹧鸪声。",
      "一辞御苑青门去，十见蛮江白芷生。",
      "自此曾沾宣室召，如今又守阖闾城。",
      "何人万里能相忆，同舍仙郎与外兄。"
    ]
  },
  {
    "volume": 359,
    "sequence": 49,
    "title": "刘驸马水亭避暑",
    "author": "刘禹锡",
    "content": [
      "千竿竹翠数莲红，水阁虚凉玉簟空。",
      "琥珀盏红疑漏酒，水晶帘莹更通风。",
      "赐冰满碗沉朱实，法馔盈盘覆碧笼。",
      "尽日逍遥避烦暑，再三珍重主人翁。"
    ]
  },
  {
    "volume": 359,
    "sequence": 50,
    "title": "述旧贺迁寄陕虢孙常侍（南宫、左辅，两处交代）",
    "author": "刘禹锡",
    "content": [
      "南宫幸袭芝兰后，左辅曾交印绶来。",
      "多病未离清洛苑，新恩已历望仙台。",
      "关头古塞桃林静，城下长河竹箭回。",
      "闻说随车有零雨，此时偏动子荆才。"
    ]
  },
  {
    "volume": 359,
    "sequence": 51,
    "title": "江陵严司空见示与成都武相公唱和，因命同作",
    "author": "刘禹锡",
    "content": [
      "南荆西蜀大行台，幕府旌门相对开。",
      "名重三司平水土，威雄八阵役风雷。",
      "彩云朝望青城起，锦浪秋经白帝来。",
      "不是郢中清唱发，谁当丞相掞天才。"
    ]
  },
  {
    "volume": 359,
    "sequence": 52,
    "title": "庙庭偃松诗",
    "author": "刘禹锡",
    "content": [
      "势轧枝偏根已危，高情一见与扶持。",
      "忽从憔悴有生意，却为离披无俗姿。",
      "影入岩廊行乐处，韵含天籁宿斋时。",
      "谢公莫道东山去，待取阴成满凤池。"
    ]
  },
  {
    "volume": 359,
    "sequence": 53,
    "title": "赠致仕滕庶子先辈（时及第人中最老）",
    "author": "刘禹锡",
    "content": [
      "朝服归来昼锦荣，登科记上更无兄。",
      "寿觞每使曾孙献，胜境长携众妓行。",
      "矍铄据鞍时骋健，殷勤把酒尚多情。",
      "凌寒却向山阴去，衣绣郎君雪里行。"
    ]
  },
  {
    "volume": 359,
    "sequence": 54,
    "title": "哭吕衡州，时予方谪居",
    "author": "刘禹锡",
    "content": [
      "一夜霜风凋玉芝，苍生望绝士林悲。",
      "空怀济世安人略，不见男婚女嫁时。",
      "遗草一函归太史，旅坟三尺近要离。",
      "朔方徙岁行当满，欲为君刊第二碑。"
    ]
  },
  {
    "volume": 359,
    "sequence": 55,
    "title": "夔州窦员外使君见示悼妓诗顾余尝识之因命同作",
    "author": "刘禹锡",
    "content": [
      "前年曾见两鬟时，今日惊吟悼妓诗。",
      "凤管学成知有籍，龙媒欲换叹无期。",
      "空廊月照常行地，后院花开旧折枝。",
      "寂寞鱼山青草里，何人更立智琼祠。"
    ]
  },
  {
    "volume": 359,
    "sequence": 56,
    "title": "窦夔州见寄寒食日忆故姬小红吹笙，因和之",
    "author": "刘禹锡",
    "content": [
      "鸾声窈眇管参差，清韵初调众乐随。",
      "幽院妆成花下弄，高楼月好夜深吹。",
      "忽惊暮雨飘零尽，唯有朝云梦想期。",
      "闻道今年寒食日，东山旧路独行迟。"
    ]
  },
  {
    "volume": 359,
    "sequence": 57,
    "title": "哭庞京兆（少年有俊气，常擢制科之首）",
    "author": "刘禹锡",
    "content": [
      "俊骨英才气褎然，策名飞步冠群贤。",
      "逢时已自致高位。",
      "得疾还因倚少年。",
      "天上别归京兆府，人间空数茂陵阡。",
      "今朝繐帐哭君处，前日见铺歌舞筵。"
    ]
  },
  {
    "volume": 359,
    "sequence": 58,
    "title": "送李庚先辈赴选",
    "author": "刘禹锡",
    "content": [
      "一家何啻十朱轮，诸父双飞秉大钧。",
      "曾脱素衣参幕客，却为精舍读书人。",
      "离筵雒水侵杯色，征路函关向晚尘。",
      "今日山公旧宾主，知君不负帝城春。"
    ]
  },
  {
    "volume": 359,
    "sequence": 59,
    "title": "阳山庙观赛神（梁松南征至此，遂为其神，在朗州）",
    "author": "刘禹锡",
    "content": [
      "汉家都尉旧征蛮，血食如今配此山，曲盖幽深苍桧下，洞箫愁绝翠屏间。",
      "荆巫脉脉传神语，野老娑娑起醉颜。",
      "日落风生庙门外，几人连蹋竹歌还。"
    ]
  },
  {
    "volume": 359,
    "sequence": 60,
    "title": "送僧元暠东游",
    "author": "刘禹锡",
    "content": [
      "宝书翻译学初成，振锡如飞白足轻。",
      "彭泽因家凡几世，灵山预会是前生。",
      "传灯已悟无为理，濡露犹怀罔极情。",
      "从此多逢大居士，何人不愿解珠璎。"
    ]
  },
  {
    "volume": 359,
    "sequence": 61,
    "title": "赠日本僧智藏",
    "author": "刘禹锡",
    "content": [
      "浮杯万里过沧溟，遍礼名山适性灵。",
      "深夜降龙潭水黑，新秋放鹤野田青。",
      "身无彼我那怀土，心会真如不读经。",
      "为问中华学道者，几人雄猛得宁馨。"
    ]
  },
  {
    "volume": 359,
    "sequence": 62,
    "title": "送元简上人适越",
    "author": "刘禹锡",
    "content": [
      "孤云出岫本无依，胜境名山即是归。",
      "久向吴门游好寺，还思越水洗尘机。",
      "浙江涛惊狮子吼，稽岭峰疑灵鹫飞。",
      "更入天台石桥去，垂珠璀璨拂三衣。"
    ]
  },
  {
    "volume": 359,
    "sequence": 63,
    "title": "送宗密上人归南山草堂寺，因谒河南尹白侍郎",
    "author": "刘禹锡",
    "content": [
      "宿习修来得慧根，多闻第一却忘言。",
      "自从七祖传心印，不要三乘入便门。",
      "东泛沧江寻古迹，西归紫阁出尘喧。",
      "河南白尹大檀越，好把真经相对翻。"
    ]
  },
  {
    "volume": 359,
    "sequence": 64,
    "title": "西塞山怀古",
    "author": "刘禹锡",
    "content": [
      "西晋楼船下益州，金陵王气黯然收。",
      "千寻铁锁沉江底，一片降幡出石头。",
      "人世几回伤往事，山形依旧枕江流。",
      "今逢四海为家日，故垒萧萧芦荻秋。"
    ]
  },
  {
    "volume": 359,
    "sequence": 65,
    "title": "广宣上人寄在蜀与韦令公唱和诗卷因以令公…诗示之",
    "author": "刘禹锡",
    "content": [
      "碧云佳句久传芳，曾向成都住草堂。",
      "振锡常过长者宅，披衣犹带令公香。",
      "一时风景添诗思，八部人天入道场。",
      "若许相期同结社，吾家本自有柴桑。"
    ]
  }
]