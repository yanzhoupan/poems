[
  {
    "volume": 809,
    "sequence": 1,
    "title": "酬皇甫冉西陵见寄（一作西陵渡）",
    "author": "灵一",
    "content": [
      "西陵潮信满，岛屿没中流。",
      "越客依风水，相思南渡头。",
      "寒光生极浦，落日映沧洲。",
      "何事扬帆去，空惊海上鸥。"
    ]
  },
  {
    "volume": 809,
    "sequence": 2,
    "title": "溪行即事",
    "author": "灵一",
    "content": [
      "近夜山更碧，入林溪转清。",
      "不知伏牛事，潭洞何从横。",
      "野岸烟初合，平湖月未生。",
      "孤舟屡失道，但听秋泉声。"
    ]
  },
  {
    "volume": 809,
    "sequence": 3,
    "title": "栖霞山夜坐",
    "author": "灵一",
    "content": [
      "山头戒坛路，幽映雪岩侧。",
      "四面青石床，一峰苔藓色。",
      "松风静复起，月影开还黑。",
      "何独乘夜来，殊非昼所得。"
    ]
  },
  {
    "volume": 809,
    "sequence": 4,
    "title": "宿天柱观（一作宿灵洞观）",
    "author": "灵一",
    "content": [
      "石室初投宿，仙翁喜暂容。",
      "花源隔水见，洞府过山逢。",
      "泉涌阶前地，云生户外峰。",
      "中宵自入定，非是欲降龙。"
    ]
  },
  {
    "volume": 809,
    "sequence": 5,
    "title": "酬皇甫冉将赴无锡，于云门寺赠别",
    "author": "灵一",
    "content": [
      "湖南通古寺，来往意无涯。",
      "欲识云门路，千峰到若耶。",
      "春山子敬宅，古木谢敷家。",
      "自可长偕隐，那言相去赊。"
    ]
  },
  {
    "volume": 809,
    "sequence": 6,
    "title": "宜丰新泉",
    "author": "灵一",
    "content": [
      "泉源新涌出，洞澈映纤云。",
      "稍落芙蓉沼，初淹苔藓文。",
      "素将空意合，净与众流分。",
      "每到清宵月，泠泠梦里闻。"
    ]
  },
  {
    "volume": 809,
    "sequence": 7,
    "title": "静林精舍",
    "author": "灵一",
    "content": [
      "静林溪路远，萧帝有遗踪。",
      "水击罗浮磬，山鸣于阗钟。",
      "灯传三世火，树老万株松。",
      "无数烟霞色，空闻昔卧龙。"
    ]
  },
  {
    "volume": 809,
    "sequence": 8,
    "title": "江行寄张舍人",
    "author": "灵一",
    "content": [
      "客程终日风尘苦，蓬转还家未有期。",
      "林色晓分残雪后，角声寒奏落帆时。",
      "月高星使东看远，云破霜鸿北度迟。",
      "流荡此心难共说，千峰澄霁隔琼枝。"
    ]
  },
  {
    "volume": 809,
    "sequence": 9,
    "title": "送王颖悟归左绵",
    "author": "灵一",
    "content": [
      "客意天南兴已阑，不堪言别向仙官。",
      "梦摇玉珮随旄节，心到金华忆杏坛。",
      "荒郊极望归云尽，瘦马空嘶落日残。",
      "想得故山青霭里，泉声入夜独潺潺。"
    ]
  },
  {
    "volume": 809,
    "sequence": 10,
    "title": "安公",
    "author": "灵一",
    "content": [
      "弥天称圣哲，象法初繄赖。",
      "弘道识行藏，匡时知进退。",
      "秦王轻与举，习生重酬对。",
      "学文古篆中，义显心经内。",
      "法服应华夏，金言流海岱。",
      "西方浮云间，更陪龙华会。"
    ]
  },
  {
    "volume": 809,
    "sequence": 11,
    "title": "林公",
    "author": "灵一",
    "content": [
      "支公信高逸，久向山林住。",
      "时将孙许游，岂以形骸遇。",
      "幸辞天子诏，复览名臣疏。",
      "西晋尚虚无，南朝久沦误。",
      "因谈老庄意，乃尽逍遥趣。",
      "谁为竹林贤，风流相比附。"
    ]
  },
  {
    "volume": 809,
    "sequence": 12,
    "title": "远公",
    "author": "灵一",
    "content": [
      "远公逢道安，一朝弃儒服。",
      "真机久消歇，世教空拘束。",
      "誓入罗浮中，遂栖庐山曲。",
      "禅经初纂定，佛语新名目。",
      "钵帽绝朝宗，簪裾翻拜伏。",
      "东林多隐士，为我辞荣禄。"
    ]
  },
  {
    "volume": 809,
    "sequence": 13,
    "title": "雨后欲寻天目山，问元、骆二公溪路",
    "author": "灵一",
    "content": [
      "昨夜云生天井东，春山一雨一回风。",
      "林花并逐溪流下，欲上龙池通不通。"
    ]
  },
  {
    "volume": 809,
    "sequence": 14,
    "title": "题僧院",
    "author": "灵一",
    "content": [
      "虎溪闲月引相过，带雪松枝挂薜萝。",
      "无限青山行欲尽，白云深处老僧多。"
    ]
  },
  {
    "volume": 809,
    "sequence": 15,
    "title": "宿静林寺",
    "author": "灵一",
    "content": [
      "山寺门前多古松，溪行欲到已闻钟。",
      "中宵引领寻高顶，月照云峰凡几重。"
    ]
  },
  {
    "volume": 809,
    "sequence": 16,
    "title": "再还宜丰寺",
    "author": "灵一",
    "content": [
      "再寻招隐地，重会息心期。",
      "樵客问归日，山僧记别时。",
      "野云阴远甸，秋雨涨前陂。",
      "勿谓探形胜，吾今不好奇。"
    ]
  },
  {
    "volume": 809,
    "sequence": 17,
    "title": "春日山斋",
    "author": "灵一",
    "content": [
      "野径东风起，山扉度日开。",
      "晴光拆红萼，流水长青苔。",
      "逋客殊未去，芳时已再来。",
      "非关恋春草，自是欲裴回。"
    ]
  },
  {
    "volume": 809,
    "sequence": 18,
    "title": "留别忠州故人（一作惟审诗）",
    "author": "灵一",
    "content": [
      "一身无定处，万里独销魂。",
      "芳草迷归路，春流滴泪痕。",
      "几时休旅食，何夜宿江村。",
      "欲识相思苦，空山啼暮猿。"
    ]
  },
  {
    "volume": 809,
    "sequence": 19,
    "title": "送别",
    "author": "灵一",
    "content": [
      "凭高莫送远，看欲断归心。",
      "别恨啼猿苦，相思流水深。",
      "翠云南涧影，丹桂晚山阴。",
      "若未来双鹄，辽城何更寻。"
    ]
  },
  {
    "volume": 809,
    "sequence": 20,
    "title": "送冽寺主之京迎禅和尚",
    "author": "灵一",
    "content": [
      "禅门居此地，瞻望在虚空。",
      "水国月未上，苍生如梦中。",
      "上人知机士，瓶锡慰樊笼。",
      "彼土诸梵众，嗟君扬道风。"
    ]
  },
  {
    "volume": 809,
    "sequence": 21,
    "title": "送王法师之西川",
    "author": "灵一",
    "content": [
      "旅游无近远，要自别魂销。",
      "官柳乡愁乱，春山客路遥。",
      "伴行芳草远，缘兴野花飘。",
      "计日功成后，还将辅圣朝。"
    ]
  },
  {
    "volume": 809,
    "sequence": 22,
    "title": "送范律师往果州",
    "author": "灵一",
    "content": [
      "终南千古后，独尔继卿名。",
      "离障非今日，修因是几生。",
      "乱峰寒影暮，深涧野流清。",
      "远客归心苦，难为此别情。"
    ]
  },
  {
    "volume": 809,
    "sequence": 23,
    "title": "送明素上人归楚觐省",
    "author": "灵一",
    "content": [
      "能将疏懒背时人，不厌孤萍任此身。",
      "江上昔年同出处，天涯今日共风尘。",
      "平湖旧隐应残雪，芳草归心未隔春。",
      "前路倍怜多胜事，到家知庆彩衣新。"
    ]
  },
  {
    "volume": 809,
    "sequence": 24,
    "title": "项王庙（一作栖一诗）",
    "author": "灵一",
    "content": [
      "缅想咸阳事可嗟，楚歌哀怨思无涯。",
      "八千子弟归何处，万里鸿沟属汉家。",
      "弓断阵前争日月，血流垓下定龙蛇。",
      "拔山力尽乌江水，今日悠悠空浪花。"
    ]
  },
  {
    "volume": 809,
    "sequence": 25,
    "title": "酬陈明府舟中见赠",
    "author": "灵一",
    "content": [
      "长溪通夜静，素舸与人闲。",
      "月影沈秋水，风声落暮山。",
      "稻花千顷外，莲叶两河间。",
      "陶令多真意，相思一解颜。"
    ]
  },
  {
    "volume": 809,
    "sequence": 26,
    "title": "题东兰若",
    "author": "灵一",
    "content": [
      "上人禅室路裴回，万木清阴向日开。",
      "寒竹影侵行径石，秋风声入诵经台。",
      "闲云不系从舒卷，狎鸟无机任往来。",
      "更惜片阳谈妙理，归时莫待暝钟催。"
    ]
  },
  {
    "volume": 809,
    "sequence": 27,
    "title": "送朱放",
    "author": "灵一",
    "content": [
      "苦见人间世，思归洞里天。",
      "纵令山鸟语，不废野人眠。"
    ]
  },
  {
    "volume": 809,
    "sequence": 28,
    "title": "归岑山过惟审上人别业（一作归岑山留别）",
    "author": "灵一",
    "content": [
      "禅客无心忆薜萝，自然行径向山多。",
      "知君欲问人间事，始与浮云共一过。"
    ]
  },
  {
    "volume": 809,
    "sequence": 29,
    "title": "于潜道中呈元八处士",
    "author": "灵一",
    "content": [
      "苕水滩行浅，潜州路渐深。",
      "参差远岫色，迢递野人心。",
      "冻涧冰难释，秋山日易阴。",
      "不知天目下，何处是云林。"
    ]
  },
  {
    "volume": 809,
    "sequence": 30,
    "title": "送殷判官归上都",
    "author": "灵一",
    "content": [
      "漾舟云路客，来过夕阳时。",
      "向背堪遗恨，逢迎宿未期。",
      "水容愁暮急，花影动春迟。",
      "别后王孙草，青青入梦思。"
    ]
  },
  {
    "volume": 809,
    "sequence": 31,
    "title": "赠别皇甫曾",
    "author": "灵一",
    "content": [
      "幽人从远岳，过客爱春山。",
      "高驾能相送，孤游且未还。",
      "紫苔封井石，绿竹掩柴关。",
      "若到云峰外，齐心去住间。"
    ]
  },
  {
    "volume": 809,
    "sequence": 32,
    "title": "送陈允初卜居麻园",
    "author": "灵一",
    "content": [
      "欲向麻源隐，能寻谢客踪。",
      "空山几千里，幽谷第三重。",
      "茅宇宁须葺，荷衣不待缝。",
      "因君见往事，为我谢乔松。"
    ]
  },
  {
    "volume": 809,
    "sequence": 33,
    "title": "秋题刘逸人林泉",
    "author": "灵一",
    "content": [
      "凉飙乱黄叶，迟客橘阴清。",
      "萝径封行迹，云门闭野情。",
      "零林秋露响，穿竹暮烟轻。",
      "莫恋幽栖地，怀安却败名。"
    ]
  },
  {
    "volume": 809,
    "sequence": 34,
    "title": "自大林与韩明府归郭中精舍",
    "author": "灵一",
    "content": [
      "野客同舟楫，相携复一归。",
      "孤烟生暮景，远岫带春晖。",
      "不道还山是，谁云向郭非。",
      "禅门有通隐，喧寂共忘机。"
    ]
  },
  {
    "volume": 809,
    "sequence": 35,
    "title": "同使君宿大梁驿",
    "author": "灵一",
    "content": [
      "旌旗江上出，花外卷帘空。",
      "夜色临城月，春寒度水风。",
      "虽然行李别，且喜语音同。",
      "若问匡庐事，终身愧远公。"
    ]
  },
  {
    "volume": 809,
    "sequence": 36,
    "title": "题黄公陶翰别业（一作处一诗，一作苏广文诗）",
    "author": "灵一",
    "content": [
      "闻说花源堪避秦，幽寻数月不逢人。",
      "烟霞洞里无鸡犬，风雨林间有鬼神。",
      "黄公石上三芝秀，陶令门前五柳春。",
      "醉卧白云闲入梦，不知何物是吾身。"
    ]
  },
  {
    "volume": 809,
    "sequence": 37,
    "title": "哭卫尚书",
    "author": "灵一",
    "content": [
      "画戟重门楚水阴，天涯欲暮共伤心。",
      "南荆双戟痕犹在，北斗孤魂望已深。",
      "莲花幕下悲风起，细柳营边晓月临。",
      "有路茫茫向谁问，感君空有泪沾襟。"
    ]
  },
  {
    "volume": 809,
    "sequence": 38,
    "title": "赠灵澈禅师",
    "author": "灵一",
    "content": [
      "禅师来往翠微间，万里千峰到剡山。",
      "何时共到天台里，身与浮云处处闲。"
    ]
  },
  {
    "volume": 809,
    "sequence": 39,
    "title": "将出宜丰寺留题山房",
    "author": "灵一",
    "content": [
      "池上莲荷不自开，山中流水偶然来。",
      "若言聚散定由我，未是回时那得回。"
    ]
  },
  {
    "volume": 809,
    "sequence": 40,
    "title": "妙乐观（一作题王乔观传傅道士所居）",
    "author": "灵一",
    "content": [
      "王乔所居空山观，白云至今凝不散。",
      "坛场月路几千年，往往吹笙下天半。",
      "瀑布西行过石桥，黄精采根还采苗。",
      "忽见一人檠茶碗，篸花昨夜风吹满。",
      "自言家处在东坡，白犬相随邀我过。",
      "松间石上有棋局，能使樵人烂斧柯。"
    ]
  },
  {
    "volume": 809,
    "sequence": 41,
    "title": "与元居士青山潭饮茶",
    "author": "灵一",
    "content": [
      "野泉烟火白云间，坐饮香茶爱此山。",
      "岩下维舟不忍去，青溪流水暮潺潺。"
    ]
  },
  {
    "volume": 809,
    "sequence": 42,
    "title": "送人得荡子归倡妇（一作行不归）",
    "author": "灵一",
    "content": [
      "垂涕凭回信，为语柳园人。",
      "情知独难守，又是一阳春。"
    ]
  },
  {
    "volume": 809,
    "sequence": 43,
    "title": "句",
    "author": "灵一",
    "content": [
      "滤泉侵月起，扫径避虫行。"
    ]
  }
]