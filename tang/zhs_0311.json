[
  {
    "volume": 311,
    "sequence": 1,
    "title": "宝剑篇",
    "author": "刘长川",
    "content": [
      "宝剑不可得，相逢几许难。",
      "今朝一度见，赤色照人寒。",
      "匣里星文动，环边月影残。",
      "自然神鬼伏，无事莫空弹。"
    ]
  },
  {
    "volume": 311,
    "sequence": 2,
    "title": "将赴东都上李相公",
    "author": "刘长川",
    "content": [
      "四海兵初偃，平津阁正开。",
      "谁知大炉下，还有不然灰。"
    ]
  },
  {
    "volume": 311,
    "sequence": 3,
    "title": "寄邢逸人",
    "author": "郑常",
    "content": [
      "羡君无外事，日与世情违。",
      "地僻人难到，溪深鸟自飞。",
      "儒衣荷叶老，野饭药苗肥。",
      "畴昔江湖意，而今忆共归。"
    ]
  },
  {
    "volume": 311,
    "sequence": 4,
    "title": "送头陀上人赴庐山寺",
    "author": "郑常",
    "content": [
      "僧家无住著，早晚出东林。",
      "得道非真相，头陀是苦心。",
      "持斋山果熟，倚锡野云深。",
      "溪寺谁相待，香花与梵音。"
    ]
  },
  {
    "volume": 311,
    "sequence": 5,
    "title": "谪居汉阳白沙口阻雨，因题驿亭",
    "author": "郑常",
    "content": [
      "汉阳无远近，见说过湓城。",
      "云雨经春客，江山几日程。",
      "终随鸥鸟去，只待海潮生。",
      "前路逢渔父，多惭问姓名。"
    ]
  },
  {
    "volume": 311,
    "sequence": 6,
    "title": "穆陵路",
    "author": "陈存",
    "content": [
      "西游匣长剑，日暮湘楚间。",
      "歇马上秋草，逢人问故关。",
      "孤村绿塘水，旷野白云山。",
      "方念此中去，何时此路还。"
    ]
  },
  {
    "volume": 311,
    "sequence": 7,
    "title": "清溪馆作",
    "author": "陈存",
    "content": [
      "指途清溪里，左右唯深林。",
      "云蔽望乡处，雨愁为客心。",
      "遇人多物役，听鸟时幽音。",
      "何必沧浪水，庶兹浣尘襟。"
    ]
  },
  {
    "volume": 311,
    "sequence": 8,
    "title": "寓居武丁馆",
    "author": "陈存",
    "content": [
      "暑雨飘已过，凉飙触幽衿。",
      "虚馆无喧尘，绿槐多昼阴。",
      "俯视古苔积，仰聆早蝉吟。",
      "放卷一长想，闭门千里心。"
    ]
  },
  {
    "volume": 311,
    "sequence": 9,
    "title": "楚州赠别周愿侍御",
    "author": "陈存",
    "content": [
      "漂泊楚水来，舍舟坐高馆。",
      "途穷在中路，孤征慕前伴。",
      "风雨一留宿，关山去欲懒。",
      "淮南木叶飞，夜闻广陵散。"
    ]
  },
  {
    "volume": 311,
    "sequence": 10,
    "title": "送刘秀才南归（一作刘复诗）",
    "author": "陈存",
    "content": [
      "鸟啼杨柳垂，此别千万里。",
      "古路入商山，春风去灞水。",
      "停车落日在，罢酒离人起。",
      "蓬户寄龙沙，送归情讵已。"
    ]
  },
  {
    "volume": 311,
    "sequence": 11,
    "title": "丹阳作（一作朱彬诗）",
    "author": "陈存",
    "content": [
      "暂入新丰市，犹闻旧酒香。",
      "抱琴沽一醉，尽日卧垂杨。"
    ]
  },
  {
    "volume": 311,
    "sequence": 12,
    "title": "早行",
    "author": "王观",
    "content": [
      "鸡唱催人起，又生前去愁。",
      "路明残月在，山露宿云收。",
      "村店烟火动，渔家灯烛幽。",
      "趋名与趋利，行役几时休。"
    ]
  },
  {
    "volume": 311,
    "sequence": 13,
    "title": "赠营妓",
    "author": "崔瓘",
    "content": [
      "寒檐寂寂雨霏霏，2馆萧条烛烬微。",
      "只有今宵同此宴，翠娥佯醉欲先归。"
    ]
  },
  {
    "volume": 311,
    "sequence": 14,
    "title": "酒席赋得匏瓢",
    "author": "郑审",
    "content": [
      "华阁与贤开，仙瓢自远来。",
      "幽林尝伴许，陋巷亦随回。",
      "挂影怜红壁，倾心向绿杯。",
      "何曾斟酌处，不使玉山颓。"
    ]
  },
  {
    "volume": 311,
    "sequence": 15,
    "title": "奉使巡检两京路种果树事毕入秦因咏",
    "author": "郑审",
    "content": [
      "圣德周天壤，韶华满帝畿。",
      "九重承涣汗，千里树芳菲。",
      "陕塞馀阴薄，关河旧色微。",
      "发生和气动，封植众心归。",
      "春露条应弱，秋霜果定肥。",
      "影移行子盖，香扑使臣衣。",
      "入径迷驰道，分行接禁闱。",
      "何当扈仙跸，攀折奉恩辉。"
    ]
  },
  {
    "volume": 311,
    "sequence": 16,
    "title": "丹阳作（一作陈存诗）",
    "author": "朱彬",
    "content": [
      "暂入新丰市，犹闻旧酒香。",
      "抱琴沽一醉，尽日卧垂杨。"
    ]
  },
  {
    "volume": 311,
    "sequence": 17,
    "title": "采桑",
    "author": "李彦远",
    "content": [
      "采桑畏日高，不待春眠足。",
      "攀条有余态，那矜貌如玉。",
      "千金岂不赠，五马空踯躅。",
      "何以变真性，幽篁雪中绿。"
    ]
  },
  {
    "volume": 311,
    "sequence": 18,
    "title": "章仇公席上咏真珠姬（章仇公，大历中蜀州刺史）",
    "author": "范元凯",
    "content": [
      "神女初离碧玉阶，彤云犹拥牡丹鞋。",
      "应知子建怜罗袜，顾步裴回拾翠钗。"
    ]
  }
]