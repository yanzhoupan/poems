[
  {
    "volume": 272,
    "sequence": 1,
    "title": "木兰歌",
    "author": "韦元甫",
    "content": [
      "木兰抱杼嗟，借问复为谁。",
      "欲闻所戚戚，感激强其颜。",
      "老父隶兵籍，气力日衰耗。",
      "岂足万里行，有子复尚少。",
      "胡沙没马足，朔风裂人肤。",
      "老父旧羸病，何以强自扶。",
      "木兰代父去，秣马备戎行。",
      "易却纨绮裳，洗却铅粉妆。",
      "驰马赴军幕，慷慨携干将。",
      "朝屯雪山下，暮宿青海傍。",
      "夜袭燕支虏，更携于阗羌。",
      "将军得胜归，士卒还故乡。",
      "父母见木兰，喜极成悲伤。",
      "木兰能承父母颜，却卸巾鞲理丝簧。",
      "昔为烈士雄，今为娇子容。",
      "亲戚持酒贺父母，始知生女与男同。",
      "门前旧军都，十年共崎岖。",
      "本结弟兄交，死战誓不渝。",
      "今者见木兰，言声虽是颜貌殊。",
      "惊愕不敢前，叹息徒嘻吁。",
      "世有臣子心，能如木兰节。",
      "忠孝两不渝，千古之名焉可灭。"
    ]
  },
  {
    "volume": 272,
    "sequence": 2,
    "title": "登越王楼见乔公诗偶题",
    "author": "王铤",
    "content": [
      "云架重楼出郡城，虹梁雅韵仲宣情。",
      "越王空置千年迹，丞相兼扬万古名。",
      "过鸟时时冲客会，闲风往往弄江声。",
      "谬将蹇步寻高躅，鱼目骊珠岂继明。"
    ]
  },
  {
    "volume": 272,
    "sequence": 3,
    "title": "清如玉壶冰",
    "author": "潘炎",
    "content": [
      "琰玉性惟坚，成壶体更圆。",
      "虚心含景象，应物受寒泉。",
      "温润资天质，清贞禀自然。",
      "日融光乍散，雪照色逾鲜。",
      "至鉴功宁宰，无私照岂偏。",
      "明将冰镜对，白与粉花连。",
      "拂拭终为美，提携伫见传。",
      "勿令毫发累，遗恨鲍公篇。"
    ]
  },
  {
    "volume": 272,
    "sequence": 4,
    "title": "长至日上公献寿",
    "author": "张叔良",
    "content": [
      "凤阙晴钟动，鸡人晓漏长。",
      "九重初启钥，三事正称觞。",
      "日至龙颜近，天旋圣历昌。",
      "休光连雪净，瑞气杂炉香。",
      "化被君臣洽，恩沾士庶康。",
      "不因稽旧典，谁得纪朝章。"
    ]
  },
  {
    "volume": 272,
    "sequence": 5,
    "title": "泾渭扬清浊",
    "author": "吕牧",
    "content": [
      "泾渭横秦野，逶迤近帝城。",
      "二渠通作润，万户映皆清。",
      "明晦看殊色，潺湲听一声。",
      "岸虚深草掩，波动晓烟轻。",
      "御猎思投钓，渔歌好濯缨。",
      "合流知禹力，同共到沧瀛。"
    ]
  },
  {
    "volume": 272,
    "sequence": 6,
    "title": "别张贾",
    "author": "韦夏卿",
    "content": [
      "束简下高阁，买符驱短辕。",
      "故人惜分袂，结念醉芳樽。",
      "切切别思缠，萧萧征骑烦。",
      "临归无限意，相视却忘言。"
    ]
  },
  {
    "volume": 272,
    "sequence": 7,
    "title": "送顾况归茅山",
    "author": "韦夏卿",
    "content": [
      "圣代为迁客，虚皇作近臣。",
      "法尊称大洞，学浅忝初真。",
      "鸾凤文章丽，烟霞翰墨新。",
      "羡君寻句曲，白鹄是三神。"
    ]
  },
  {
    "volume": 272,
    "sequence": 8,
    "title": "和丘员外题湛长史旧居",
    "author": "韦夏卿",
    "content": [
      "道胜物能齐，累轻身易退。",
      "苟安一丘上，何必三山外。",
      "云霞长若绮，松石常如黛。",
      "徒有昔王过，竟遗青史载。",
      "诗因野寺咏，酒向山椒酹。",
      "异时逢尔知，兹辰驻余旆。"
    ]
  },
  {
    "volume": 272,
    "sequence": 9,
    "title": "同韦夏卿送顾况归茅山",
    "author": "綦毋诚",
    "content": [
      "谪宦闻尝赋，游仙便作诗。",
      "白银双阙恋，青竹一龙骑。",
      "先入茅君洞，旋过葛稚陂。",
      "无然列御寇，五日有还期。"
    ]
  },
  {
    "volume": 272,
    "sequence": 10,
    "title": "感秋",
    "author": "姚伦",
    "content": [
      "试向疏林望，方知节候殊。",
      "乱声千叶下，寒影一巢孤。",
      "不蔽秋天雁，惊飞夜月乌。",
      "霜风与春日，几度遣荣枯。"
    ]
  },
  {
    "volume": 272,
    "sequence": 11,
    "title": "过章秀才洛阳客舍",
    "author": "姚伦",
    "content": [
      "达人心自适，旅舍当闲居。",
      "不出来时径，重看读了书。",
      "晚山岚色近，斜日树阴疏。",
      "尽是忘言客，听君诵子虚。"
    ]
  },
  {
    "volume": 272,
    "sequence": 12,
    "title": "赋得生刍一束",
    "author": "于结",
    "content": [
      "比玉人应重，为刍物自轻。",
      "向风倾弱叶，裛露示纤茎。",
      "蒨练宜春景，芊绵对雨情。",
      "每惭蘋藻用，多谢茞兰荣。",
      "孺子才虽远，公孙策未行。",
      "谘询如不弃，终冀及微生。"
    ]
  },
  {
    "volume": 272,
    "sequence": 13,
    "title": "赋得生刍一束",
    "author": "郑孺华",
    "content": [
      "孙弘期射策，长倩赠生刍。",
      "至洁心将比，忘忧道不孤。",
      "芝兰方入室，萧艾莫同途。",
      "馥馥香犹在，青青色更殊。",
      "芳宁九春歇，薰岂十年无。",
      "葑菲如堪采，山苗自可逾。"
    ]
  },
  {
    "volume": 272,
    "sequence": 14,
    "title": "空灵岸",
    "author": "张叔卿",
    "content": [
      "寒尽鸿先去，江回客未归。",
      "早知名是幻，不敢绣为衣。",
      "雾积川原暗，山多郡县稀。",
      "今朝下湘岸，更逐鹧鸪飞。"
    ]
  },
  {
    "volume": 272,
    "sequence": 15,
    "title": "流桂州",
    "author": "张叔卿",
    "content": [
      "莫问苍梧远，而今世路难。",
      "胡尘不到处，即是小长安。"
    ]
  },
  {
    "volume": 272,
    "sequence": 16,
    "title": "酬窦大闲居见寄",
    "author": "房孺复",
    "content": [
      "来自三湘到五溪，青枫无树不猿啼。",
      "名惭竹使宦情少，路隔桃源归思迷。",
      "鵩鸟赋成知性命，鲤鱼书至恨暌携。",
      "烦君强著潘年比，骑省风流讵可齐。"
    ]
  },
  {
    "volume": 272,
    "sequence": 17,
    "title": "送妓人出家",
    "author": "杨郇伯",
    "content": [
      "尽出花钿与四邻，云鬟剪落厌残春。",
      "暂惊风烛难留世，便是莲花不染身。",
      "贝叶欲翻迷锦字，梵声初学误梁尘。",
      "从今艳色归空后，湘浦应无解珮人。"
    ]
  },
  {
    "volume": 272,
    "sequence": 18,
    "title": "宿北乐馆",
    "author": "陈润",
    "content": [
      "欲眠不眠夜深浅，越鸟一声空山远。",
      "庭木萧萧落叶时，溪声雨声听不辨。",
      "溪流潺潺雨习习，灯影山光满窗入。",
      "栋里不知浑是云，晓来但觉衣裳湿。"
    ]
  },
  {
    "volume": 272,
    "sequence": 19,
    "title": "东都所居寒食下作",
    "author": "陈润",
    "content": [
      "江南寒食早，二月杜鹃鸣。",
      "日暖山初绿，春寒雨欲晴。",
      "浴蚕当社日，改火待清明。",
      "更喜瓜田好，令人忆邵平。"
    ]
  },
  {
    "volume": 272,
    "sequence": 20,
    "title": "登西灵塔",
    "author": "陈润",
    "content": [
      "塔庙出招提，登临碧海西。",
      "不知人意远，渐觉鸟飞低。",
      "稍与云霞近，如将日月齐。",
      "迁乔未得意，徒欲蹑云梯。"
    ]
  },
  {
    "volume": 272,
    "sequence": 21,
    "title": "送骆征君",
    "author": "陈润",
    "content": [
      "野人膺辟命，溪上掩柴扉。",
      "黄卷犹将去，青山岂更归。",
      "马留苔藓迹，人脱薜萝衣。",
      "他日相思处，天边望少微。"
    ]
  },
  {
    "volume": 272,
    "sequence": 22,
    "title": "赋得浦外虹送人",
    "author": "陈润",
    "content": [
      "日影化为虹，弯弯出浦东。",
      "一条微雨后，五色片云中。",
      "轮势随天度，桥形跨海通。",
      "还将饮水处，持送使车雄。"
    ]
  },
  {
    "volume": 272,
    "sequence": 23,
    "title": "赋得秋河曙耿耿",
    "author": "陈润",
    "content": [
      "晚望秋高夜，微明欲曙河。",
      "桥成鹊已去，机罢女应过。",
      "月上殊开练，云行类动波。",
      "寻源不可到，耿耿复如何。"
    ]
  },
  {
    "volume": 272,
    "sequence": 24,
    "title": "赋得池塘生春草（一作陈陶诗）",
    "author": "陈润",
    "content": [
      "谢公遗咏处，池水夹通津。",
      "古往人何在，年来草自春。",
      "色宜波际绿，香爱雨中新。",
      "今日青青意，空悲行路人。"
    ]
  },
  {
    "volume": 272,
    "sequence": 25,
    "title": "阙题",
    "author": "陈润",
    "content": [
      "丈夫不感恩，感恩宁有泪。",
      "心头感恩血，一滴染天地。"
    ]
  },
  {
    "volume": 272,
    "sequence": 26,
    "title": "哭长孙侍郎（一作杜甫诗）",
    "author": "杜诵",
    "content": [
      "道为诗书重，名因赋颂雄。",
      "礼闱曾擢桂，宪府既乘骢。",
      "流水生涯尽，浮云世事空。",
      "唯馀旧台柏，萧瑟九原中。"
    ]
  },
  {
    "volume": 272,
    "sequence": 27,
    "title": "明皇帝挽歌",
    "author": "郑丹",
    "content": [
      "律历千年会，车书万里同。",
      "固期常戴日，岂意厌观风。",
      "地惨新疆理，城摧旧战功。",
      "山河万古壮，今夕尽归空。"
    ]
  },
  {
    "volume": 272,
    "sequence": 28,
    "title": "肃宗挽歌",
    "author": "郑丹",
    "content": [
      "国以重明受，天从谅闇移。",
      "诸侯方北面，白日忽西驰。",
      "龙影当泉落，鸿名向庙垂。",
      "永言青史上，还见戴无为。"
    ]
  },
  {
    "volume": 272,
    "sequence": 29,
    "title": "落花",
    "author": "郑昈",
    "content": [
      "早春见花枝，朝朝恨发迟。",
      "直看花落尽，却意未开时。",
      "以此方人世，弥令感盛衰。",
      "始知山简绕，频向习家池。"
    ]
  },
  {
    "volume": 272,
    "sequence": 30,
    "title": "宿新安江深渡馆寄郑州王使君",
    "author": "朱长文",
    "content": [
      "霜飞十月中，摇落众山空。",
      "孤馆闭寒木，大江生夜风。",
      "赋诗忙有意，沈约在关东。"
    ]
  },
  {
    "volume": 272,
    "sequence": 31,
    "title": "春眺扬州西上岗寄徐员外",
    "author": "朱长文",
    "content": [
      "芜城西眺极苍流，漠漠春烟间曙楼。",
      "瓜步早潮吞建业，蒜山晴雪照扬州。",
      "隋家故事不能问，鹤在仙池期我游。"
    ]
  },
  {
    "volume": 272,
    "sequence": 32,
    "title": "送李司直归浙东幕兼寄鲍将军（一作朱湾诗）",
    "author": "朱长文",
    "content": [
      "翩翩书记早曾闻，二十年来愿见君。",
      "今日相逢悲白发，同时几许在青云。",
      "人从北固山边去，水到西陵渡口分。",
      "会作王门曳裾客，为余前谢鲍将军。"
    ]
  },
  {
    "volume": 272,
    "sequence": 33,
    "title": "望中有怀",
    "author": "朱长文",
    "content": [
      "龙向洞中衔雨出，鸟从花里带香飞。",
      "白云断处见明月，黄叶落时闻捣衣。"
    ]
  },
  {
    "volume": 272,
    "sequence": 34,
    "title": "题虎丘山西寺",
    "author": "朱长文",
    "content": [
      "王氏家山昔在兹，陆机为赋陆云诗。",
      "青莲香匝东西宇，日月与僧无尽时。"
    ]
  },
  {
    "volume": 272,
    "sequence": 35,
    "title": "吴兴送梁补阙归朝赋得荻花",
    "author": "朱长文",
    "content": [
      "柳家汀洲孟冬月，云寒水清荻花发。",
      "一枝持赠朝天人，愿比蓬莱殿前雪。"
    ]
  },
  {
    "volume": 272,
    "sequence": 36,
    "title": "句",
    "author": "朱长文",
    "content": [
      "夜静忽疑身是梦，更闻寒雨滴芭蕉。",
      "（《宿僧房》，见《诗式》）。"
    ]
  }
]