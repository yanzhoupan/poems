[
  {
    "volume": 188,
    "sequence": 1,
    "title": "寄柳州韩司户郎中",
    "author": "韦应物",
    "content": [
      "达识与昧机，智殊迹同静。",
      "于焉得携手，屡赏清夜景。",
      "潇洒陪高咏，从容羡华省。",
      "一逐风波迁，南登桂阳岭。",
      "旧里门空掩，欢游事皆屏。",
      "怅望城阙遥，幽居时序永。",
      "春风吹百卉，和煦变闾井。",
      "独闷终日眠，篇书不复省。",
      "唯当望雨露，沾子荒遐境。"
    ]
  },
  {
    "volume": 188,
    "sequence": 2,
    "title": "寄令狐侍郎",
    "author": "韦应物",
    "content": [
      "三山有琼树，霜雪色逾新。",
      "始自风尘交，中结绸缪姻。",
      "西掖方掌诰，南宫复司春。",
      "夕燕华池月，朝奉玉阶尘。",
      "众宝归和氏，吹嘘多俊人。",
      "群公共然诺，声问迈时伦。",
      "孤鸿既高举，燕雀在荆榛。",
      "翔集且不同，岂不欲殷勤。",
      "一旦迁南郡，江湖渺无垠。",
      "宠辱良未定，君子岂缁磷。",
      "寒暑已推斥，别离生苦辛。",
      "非将会面目，书札何由申。"
    ]
  },
  {
    "volume": 188,
    "sequence": 3,
    "title": "闲居寄端及重阳",
    "author": "韦应物",
    "content": [
      "山明野寺曙钟微，雪满幽林人迹稀。",
      "闲居寥落生高兴，无事风尘独不归。"
    ]
  },
  {
    "volume": 188,
    "sequence": 4,
    "title": "园林晏起，寄昭应韩明府、卢主簿",
    "author": "韦应物",
    "content": [
      "田家已耕作，井屋起晨烟。",
      "园林鸣好鸟，闲居犹独眠。",
      "不觉朝已晏，起来望青天。",
      "四体一舒散，情性亦忻然。",
      "还复茅檐下，对酒思数贤。",
      "束带理官府，简牍盈目前。",
      "当念中林赏，览物遍山川。",
      "上非遇明世，庶以道自全。"
    ]
  },
  {
    "volume": 188,
    "sequence": 5,
    "title": "寄大梁诸友",
    "author": "韦应物",
    "content": [
      "分竹守南谯，弭节过梁池。",
      "雄都众君子，出饯拥河湄。",
      "燕谑始云洽，方舟已解维。",
      "一为风水便，但见山川驰。",
      "昨日次睢阳，今夕宿符离。",
      "云树怆重叠，烟波念还期。",
      "相敦在勤事，海内方劳师。"
    ]
  },
  {
    "volume": 188,
    "sequence": 6,
    "title": "新秋夜寄诸弟",
    "author": "韦应物",
    "content": [
      "两地俱秋夕，相望共星河。",
      "高梧一叶下，空斋归思多。",
      "方用忧人瘼，况自抱微痾。",
      "无将别来近，颜鬓已蹉跎。"
    ]
  },
  {
    "volume": 188,
    "sequence": 7,
    "title": "郊园闻蝉，寄诸弟",
    "author": "韦应物",
    "content": [
      "去岁郊园别，闻蝉在兰省。",
      "今岁卧南谯，蝉鸣归路永。",
      "夕响依山谷，馀悲散秋景。",
      "缄书报此时，此心方耿耿。"
    ]
  },
  {
    "volume": 188,
    "sequence": 8,
    "title": "寄中书刘舍人",
    "author": "韦应物",
    "content": [
      "云霄路竟别，中年迹暂同。",
      "比翼趋丹陛，连骑下南宫。",
      "佳咏邀清月，幽赏滞芳丛。",
      "迨予一出守，与子限西东。",
      "晨露方怆怆，离抱更忡忡。",
      "忽睹九天诏，秉纶归国工。",
      "玉座浮香气，秋禁散凉风。",
      "应向横门度，环珮杳玲珑。",
      "光辉恨未瞩，归思坐难通。",
      "苍苍松桂姿，想在掖垣中。"
    ]
  },
  {
    "volume": 188,
    "sequence": 9,
    "title": "郡斋感秋，寄诸弟",
    "author": "韦应物",
    "content": [
      "首夏辞旧国，穷秋卧滁城。",
      "方如昨日别，忽觉徂岁惊。",
      "高阁收烟雾，池水晚澄清。",
      "户牖已凄爽，晨夜感深情。",
      "昔游郎署间，是月天气晴。",
      "授衣还西郊，晓露田中行。",
      "采菊投酒中，昆弟自同倾。",
      "簪组聊挂壁，焉知有世荣。",
      "一旦居远郡，山川间音形。",
      "大道庶无累，及兹念已盈。"
    ]
  },
  {
    "volume": 188,
    "sequence": 10,
    "title": "郡中对雨，赠元锡兼简杨凌",
    "author": "韦应物",
    "content": [
      "宿雨冒空山，空城响秋叶。",
      "沉沉暮色至，凄凄凉气入。",
      "萧条林表散，的砾荷上集。",
      "夜雾著衣重，新苔侵履湿。",
      "遇兹端忧日，赖与嘉宾接。"
    ]
  },
  {
    "volume": 188,
    "sequence": 11,
    "title": "冬至夜寄京师诸弟兼怀崔都水",
    "author": "韦应物",
    "content": [
      "理郡无异政，所忧在素餐。",
      "徒令去京国，羁旅当岁寒。",
      "子月生一气，阳景极南端。",
      "已怀时节感，更抱别离酸。",
      "私燕席云罢，还斋夜方阑。",
      "邃幕沉空宇，孤灯照床单。",
      "应同兹夕念，宁忘故岁欢。",
      "川途恍悠邈，涕下一阑干。"
    ]
  },
  {
    "volume": 188,
    "sequence": 12,
    "title": "元日寄诸弟兼呈崔都水",
    "author": "韦应物",
    "content": [
      "一从守兹郡，两鬓生素发。",
      "新正加我年，故岁去超忽。",
      "淮滨益时候，了似仲秋月。",
      "川谷风景温，城池草木发。",
      "高斋属多暇，惆怅临芳物。",
      "日月昧还期，念君何时歇。"
    ]
  },
  {
    "volume": 188,
    "sequence": 13,
    "title": "寄职方刘郎中",
    "author": "韦应物",
    "content": [
      "相闻二十载，不得展平生。",
      "一夕南宫遇，聊用写中情。",
      "端服光朝次，群烈慕英声。",
      "归来坐粉闱，挥笔乃纵横。",
      "始陪文翰游，欢燕难久并。",
      "予因谬忝出，君为沉疾婴。",
      "别离寒暑过，荏苒春草生。",
      "故园兹日隔，新禽池上鸣。",
      "郡中永无事，归思徒自盈。"
    ]
  },
  {
    "volume": 188,
    "sequence": 14,
    "title": "社日寄崔都水及诸弟群属",
    "author": "韦应物",
    "content": [
      "山郡多暇日，社时放吏归。",
      "坐阁独成闷，行塘阅清辉。",
      "春风动高柳，芳园掩夕扉。",
      "遥思里中会，心绪怅微微。"
    ]
  },
  {
    "volume": 188,
    "sequence": 15,
    "title": "寒食日寄诸弟",
    "author": "韦应物",
    "content": [
      "禁火暧佳辰，念离独伤抱。",
      "见此野田花，心思杜陵道。",
      "联骑定何时，予今颜已老。"
    ]
  },
  {
    "volume": 188,
    "sequence": 16,
    "title": "三月三日寄诸弟兼怀崔都水",
    "author": "韦应物",
    "content": [
      "暮节看已谢，兹晨愈可惜。",
      "风澹意伤春，池寒花敛夕。",
      "对酒始依依，怀人还的的。",
      "谁当曲水行，相思寻旧迹。"
    ]
  },
  {
    "volume": 188,
    "sequence": 17,
    "title": "赠李儋侍御",
    "author": "韦应物",
    "content": [
      "风光山郡少，来看广陵春。",
      "残花犹待客，莫问意中人。"
    ]
  },
  {
    "volume": 188,
    "sequence": 18,
    "title": "寄杨协律",
    "author": "韦应物",
    "content": [
      "吏散门阁掩，鸟鸣山郡中。",
      "远念长江别，俯觉座隅空。",
      "舟泊南池雨，簟卷北楼风。",
      "并罢芳樽燕，为怆昨时同。"
    ]
  },
  {
    "volume": 188,
    "sequence": 19,
    "title": "郡斋赠王卿",
    "author": "韦应物",
    "content": [
      "无术谬称简，素餐空自嗟。",
      "秋斋雨成滞，山药寒始华。",
      "濩落人皆笑，幽独岁逾赊。",
      "唯君出尘意，赏爱似山家。"
    ]
  },
  {
    "volume": 188,
    "sequence": 20,
    "title": "简恒璨",
    "author": "韦应物",
    "content": [
      "室虚多凉气，天高属秋时。",
      "空庭夜风雨，草木晓离披。",
      "简书日云旷，文墨谁复持。",
      "聊因遇澄静，一与道人期。"
    ]
  },
  {
    "volume": 188,
    "sequence": 21,
    "title": "闲居寄诸弟",
    "author": "韦应物",
    "content": [
      "秋草生庭白露时，故园诸弟益相思。",
      "尽日高斋无一事，芭蕉叶上独题诗。"
    ]
  },
  {
    "volume": 188,
    "sequence": 22,
    "title": "登楼寄王卿",
    "author": "韦应物",
    "content": [
      "踏阁攀林恨不同，楚云沧海思无穷。",
      "数家砧杵秋山下，一郡荆榛寒雨中。"
    ]
  },
  {
    "volume": 188,
    "sequence": 23,
    "title": "寄畅当（闻以子弟被召从军）",
    "author": "韦应物",
    "content": [
      "寇贼起东山，英俊方未闲。",
      "闻君新应募，籍籍动京关。",
      "出身文翰场，高步不可攀。",
      "青袍未及解，白羽插腰间。",
      "昔为琼树枝，今有风霜颜。",
      "秋郊细柳道，走马一夕还。",
      "丈夫当为国，破敌如摧山。",
      "何必事州府，坐使鬓毛斑。"
    ]
  },
  {
    "volume": 188,
    "sequence": 24,
    "title": "赠崔员外",
    "author": "韦应物",
    "content": [
      "一别十年事，相逢淮海滨。",
      "还思洛阳日，更话府中人。",
      "且对清觞满，宁知白发新。",
      "匆匆何处去，车马冒风尘。"
    ]
  },
  {
    "volume": 188,
    "sequence": 25,
    "title": "寄李儋、元锡",
    "author": "韦应物",
    "content": [
      "去年花里逢君别，今日花开已一年。",
      "世事茫茫难自料，春愁黯黯独成眠。",
      "身多疾病思田里，邑有流亡愧俸钱。",
      "闻道欲来相问讯，西楼望月几回圆。"
    ]
  },
  {
    "volume": 188,
    "sequence": 26,
    "title": "京师叛乱寄诸弟",
    "author": "韦应物",
    "content": [
      "弱冠遭世难，二纪犹未平。",
      "羁离官远郡，虎豹满西京。",
      "上怀犬马恋，下有骨肉情。",
      "归去在何时，流泪忽沾缨。",
      "忧来上北楼，左右但军营。",
      "函谷行人绝，淮南春草生。",
      "鸟鸣野田间，思忆故园行。",
      "何当四海晏，甘与齐民耕。"
    ]
  },
  {
    "volume": 188,
    "sequence": 27,
    "title": "赠琮公",
    "author": "韦应物",
    "content": [
      "山僧一相访，吏案正盈前。",
      "出处似殊致，喧静两皆禅。",
      "暮春华池宴，清夜高斋眠。",
      "此道本无得，宁复有忘筌。"
    ]
  },
  {
    "volume": 188,
    "sequence": 28,
    "title": "寄诸弟",
    "author": "韦应物",
    "content": [
      "岁暮兵戈乱京国，帛书间道访存亡。",
      "还信忽从天上落，唯知彼此泪千行。"
    ]
  },
  {
    "volume": 188,
    "sequence": 29,
    "title": "寄恒璨",
    "author": "韦应物",
    "content": [
      "心绝去来缘，迹顺人间事。",
      "独寻秋草径，夜宿寒山寺。",
      "今日郡斋闲，思问楞伽字。"
    ]
  },
  {
    "volume": 188,
    "sequence": 30,
    "title": "简郡中诸生",
    "author": "韦应物",
    "content": [
      "守郡卧秋阁，四面尽荒山。",
      "此时听夜雨，孤灯照窗间。",
      "药园日芜没，书帷长自闲。",
      "惟当上客至，论诗一解颜。"
    ]
  },
  {
    "volume": 188,
    "sequence": 31,
    "title": "寄全椒山中道士",
    "author": "韦应物",
    "content": [
      "今朝郡斋冷，忽念山中客。",
      "涧底束荆薪，归来煮白石。",
      "欲持一瓢酒，远慰风雨夕。",
      "落叶满空山，何处寻行迹。"
    ]
  },
  {
    "volume": 188,
    "sequence": 32,
    "title": "寄释子良史酒",
    "author": "韦应物",
    "content": [
      "秋山僧冷病，聊寄三五杯。",
      "应泻山瓢里，还寄此瓢来。"
    ]
  },
  {
    "volume": 188,
    "sequence": 33,
    "title": "重寄",
    "author": "韦应物",
    "content": [
      "复寄满瓢去，定见空瓢来。",
      "若不打瓢破，终当费酒材。"
    ]
  },
  {
    "volume": 188,
    "sequence": 34,
    "title": "答释子良史送酒瓢",
    "author": "韦应物",
    "content": [
      "此瓢今已到，山瓢知已空。",
      "且饮寒塘水，遥将回也同。"
    ]
  },
  {
    "volume": 188,
    "sequence": 35,
    "title": "简陟、巡、建二甥（卢氏生）",
    "author": "韦应物",
    "content": [
      "忽羡后生连榻话，独依寒烛一斋空。",
      "时流欢笑事从别，把酒吟诗待尔同。"
    ]
  },
  {
    "volume": 188,
    "sequence": 36,
    "title": "览褒子卧病一绝，聊以题示（沈氏生全真）",
    "author": "韦应物",
    "content": [
      "念子抱沉疾，霜露变滁城。",
      "独此高窗下，自然无世情。"
    ]
  },
  {
    "volume": 188,
    "sequence": 37,
    "title": "寄璨师",
    "author": "韦应物",
    "content": [
      "林院生夜色，西廊上纱灯。",
      "时忆长松下，独坐一山僧。"
    ]
  },
  {
    "volume": 188,
    "sequence": 38,
    "title": "寄卢陟",
    "author": "韦应物",
    "content": [
      "柳叶遍寒塘，晓霜凝高阁。",
      "累日此流连，别来成寂寞。"
    ]
  },
  {
    "volume": 188,
    "sequence": 39,
    "title": "途中寄杨邈、裴绪，示褒子（永阳县馆中作）",
    "author": "韦应物",
    "content": [
      "上宰领淮右，下国属星驰。",
      "雾野腾晓骑，霜竿裂冻旗。",
      "萧萧陟连冈，莽莽望空陂。",
      "风截雁嘹唳，云惨树参差。",
      "高斋明月夜，中庭松桂姿。",
      "当睽一酌恨，况此两旬期。"
    ]
  },
  {
    "volume": 188,
    "sequence": 40,
    "title": "宿永阳寄璨律师",
    "author": "韦应物",
    "content": [
      "遥知郡斋夜，冻雪封松竹。",
      "时有山僧来，悬灯独自宿。"
    ]
  },
  {
    "volume": 188,
    "sequence": 41,
    "title": "雪行寄褒子",
    "author": "韦应物",
    "content": [
      "淅沥覆寒骑，飘飖暗川容。",
      "行子郡城晓，披云看杉松。"
    ]
  },
  {
    "volume": 188,
    "sequence": 42,
    "title": "寄裴处士",
    "author": "韦应物",
    "content": [
      "春风驻游骑，晚景澹山晖。",
      "一问清泠子，独掩荒园扉。",
      "草木雨来长，里闾人到稀。",
      "方从广陵宴，花落未言归。"
    ]
  },
  {
    "volume": 188,
    "sequence": 43,
    "title": "偶入西斋院示释子恒璨",
    "author": "韦应物",
    "content": [
      "僧斋地虽密，忘子迹要赊。",
      "一来非问讯，自是看山花。"
    ]
  },
  {
    "volume": 188,
    "sequence": 44,
    "title": "示全真元常（元常，赵氏生）",
    "author": "韦应物",
    "content": [
      "余辞郡符去，尔为外事牵。",
      "宁知风雪夜，复此对床眠。",
      "始话南池饮，更咏西楼篇。",
      "无将一会易，岁月坐推迁。"
    ]
  },
  {
    "volume": 188,
    "sequence": 45,
    "title": "寄刘尊师",
    "author": "韦应物",
    "content": [
      "世间荏苒萦此身，长望碧山到无因。",
      "白鹤徘徊看不去，遥知下有清都人。"
    ]
  },
  {
    "volume": 188,
    "sequence": 46,
    "title": "寄庐山棕衣居士",
    "author": "韦应物",
    "content": [
      "兀兀山行无处归，山中猛虎识棕衣。",
      "俗客欲寻应不遇，云溪道士见犹稀。"
    ]
  },
  {
    "volume": 188,
    "sequence": 47,
    "title": "因省风俗，与从侄成绪游山水，中道先归寄示",
    "author": "韦应物",
    "content": [
      "累宵同燕酌，十舍携征骑。",
      "始造双林寂，遐搜洞府秘。",
      "群峰绕盘郁，悬泉仰特异。",
      "阴壑云松埋，阳崖烟花媚。",
      "每虑观省牵，中乖游践志。",
      "我尚山水行，子归栖息地。",
      "一操临流袂，上耸干云辔。",
      "独往倦危途，怀冲寡幽致。",
      "赖尔还都期，方将登楼迟。"
    ]
  },
  {
    "volume": 188,
    "sequence": 48,
    "title": "寒食寄京师诸弟",
    "author": "韦应物",
    "content": [
      "雨中禁火空斋冷，江上流莺独坐听。",
      "把酒看花想诸弟，杜陵寒食草青青。"
    ]
  },
  {
    "volume": 188,
    "sequence": 49,
    "title": "岁日寄京师诸季端武等",
    "author": "韦应物",
    "content": [
      "献岁抱深恻，侨居念归缘。",
      "常患亲爱离，始觉世务牵。",
      "少事河阳府，晚守淮南壖。",
      "平生几会散，已及蹉跎年。",
      "昨日罢符竹，家贫遂留连。",
      "部曲多已去，车马不复全。",
      "闲将酒为偶，默以道自诠。",
      "听松南岩寺，见月西涧泉。",
      "为政无异术，当责岂望迁。",
      "终理来时装，归凿杜陵田。"
    ]
  },
  {
    "volume": 188,
    "sequence": 50,
    "title": "简卢陟",
    "author": "韦应物",
    "content": [
      "可怜白雪曲，未遇知音人。",
      "恓惶戎旅下，蹉跎淮海滨。",
      "涧树含朝雨，山鸟哢馀春。",
      "我有一瓢酒，可以慰风尘。"
    ]
  },
  {
    "volume": 188,
    "sequence": 51,
    "title": "西涧即事示卢陟",
    "author": "韦应物",
    "content": [
      "寝扉临碧涧，晨起澹忘情。",
      "空林细雨至，圆文遍水生。",
      "永日无馀事，山中伐木声。",
      "知子尘喧久，暂可散烦缨。"
    ]
  },
  {
    "volume": 188,
    "sequence": 52,
    "title": "登郡寄京师诸季、淮南子弟",
    "author": "韦应物",
    "content": [
      "始罢永阳守，复卧浔阳楼。",
      "悬槛飘寒雨，危堞侵江流。",
      "迨兹闻雁夜，重忆别离秋。",
      "徒有盈樽酒，镇此百端忧。"
    ]
  },
  {
    "volume": 188,
    "sequence": 53,
    "title": "寄黄尊师",
    "author": "韦应物",
    "content": [
      "结茅种杏在云端，扫雪焚香宿石坛。",
      "灵祇不许世人到，忽作雷风登岭难。"
    ]
  },
  {
    "volume": 188,
    "sequence": 54,
    "title": "寄黄、刘二尊师",
    "author": "韦应物",
    "content": [
      "庐山两道士，各在一峰居。",
      "矫掌白云表，晞发阳和初。",
      "清夜降真侣，焚香满空虚。",
      "中有无为乐，自然与世疏。",
      "道尊不可屈，符守岂暇馀。",
      "高斋遥致敬，愿示一编书。"
    ]
  },
  {
    "volume": 188,
    "sequence": 55,
    "title": "秋夜寄丘二十二员外",
    "author": "韦应物",
    "content": [
      "怀君属秋夜，散步咏凉天。",
      "山空松子落，幽人应未眠。"
    ]
  },
  {
    "volume": 188,
    "sequence": 56,
    "title": "赠丘员外二首",
    "author": "韦应物",
    "content": [
      "高词弃浮靡，贞行表乡闾。",
      "未真南宫拜，聊偃东山居。",
      "大藩本多事，日与文章疏。",
      "每一睹之子，高咏遂起予。",
      "宵昼方连燕，烦吝亦顿祛。",
      "格言雅诲阙，善谑矜数馀。",
      "久跼思游旷，穷惨遇阳舒。",
      "虎丘惬登眺，吴门怅踌躇。",
      "方此恋携手，岂云还旧墟。",
      "告诸吴子弟，文学为何如。",
      "迹与孤云远，心将野鹤俱。",
      "那同石氏子，每到府门趋。"
    ]
  },
  {
    "volume": 188,
    "sequence": 57,
    "title": "赠李判官",
    "author": "韦应物",
    "content": [
      "良玉定为宝，长材世所稀。",
      "佐幕方巡郡，奏命布恩威。",
      "食蔬程独守，饮冰节靡违。",
      "决狱兴邦颂，高文禀天机。",
      "宾馆在林表，望山启西扉。",
      "下有千亩田，泱漭吴土肥。",
      "始耕已见获，袗絺今授衣。",
      "政拙劳详省，淹留未得归。",
      "虽惭且忻愿，日夕睹光辉。"
    ]
  },
  {
    "volume": 188,
    "sequence": 58,
    "title": "寄皎然上人",
    "author": "韦应物",
    "content": [
      "吴兴老释子，野雪盖精庐。",
      "诗名徒自振，道心长晏如。",
      "想兹栖禅夜，见月东峰初。",
      "鸣钟惊岩壑，焚香满空虚。",
      "叨慕端成旧，未识岂为疏。",
      "愿以碧云思，方君怨别馀。",
      "茂苑文华地，流水古僧居。",
      "何当一游咏，倚阁吟踌躇。"
    ]
  },
  {
    "volume": 188,
    "sequence": 59,
    "title": "赠旧识",
    "author": "韦应物",
    "content": [
      "少年游太学，负气蔑诸生。",
      "蹉跎三十载，今日海隅行。"
    ]
  },
  {
    "volume": 188,
    "sequence": 60,
    "title": "复理西斋，寄丘员外",
    "author": "韦应物",
    "content": [
      "前岁理西斋，得与君子同。",
      "迨兹已一周，怅望临春风。",
      "始自疏林竹，还复长榛丛。",
      "端正良难久，芜秽易为功。",
      "援斧开众郁，如师启群蒙。",
      "庭宇还清旷，烦抱亦舒通。",
      "海隅雨雪霁，春序风景融。",
      "时物方如故，怀贤思无穷。"
    ]
  },
  {
    "volume": 188,
    "sequence": 61,
    "title": "和张舍人夜直中书，寄吏部刘员外",
    "author": "韦应物",
    "content": [
      "西垣草诏罢，南宫忆上才。",
      "月临兰殿出，凉自凤池来。",
      "松桂生丹禁，鸳鹭集云台。",
      "托身各有所，相望徒徘徊。"
    ]
  },
  {
    "volume": 188,
    "sequence": 62,
    "title": "和李二主簿，寄淮上綦毋三",
    "author": "韦应物",
    "content": [
      "满城怜傲吏，终日赋新诗。",
      "请报淮阴客，春帆浪作期。"
    ]
  },
  {
    "volume": 188,
    "sequence": 63,
    "title": "寄二严（士良，婺牧·士元，郴牧）",
    "author": "韦应物",
    "content": [
      "丝竹久已懒，今日遇君忺。",
      "打破蜘蛛千道网，总为鶺鴒两个严。"
    ]
  }
]