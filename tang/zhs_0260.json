[
  {
    "volume": 260,
    "sequence": 1,
    "title": "晚秋拾遗朱放访山居",
    "author": "秦系",
    "content": [
      "不逐时人后，终年独闭关。",
      "家中贫自乐，石上卧常闲。",
      "坠栗添新味，寒花带老颜。",
      "侍臣当献纳，那得到空山。"
    ]
  },
  {
    "volume": 260,
    "sequence": 2,
    "title": "题女道士居（不饵芝朮四十馀年，一作马戴诗）",
    "author": "秦系",
    "content": [
      "不饵住云溪，休丹罢药畦。",
      "杏花虚结子，石髓任成泥。",
      "扫地青牛卧，栽松白鹤栖。",
      "共知仙女丽，莫是阮郎妻。"
    ]
  },
  {
    "volume": 260,
    "sequence": 3,
    "title": "山中枉张宙员外书期访衡门",
    "author": "秦系",
    "content": [
      "常恨相知晚，朝来枉数行。",
      "卧云惊圣代，拂石候仙郎。",
      "时果连枝熟，春醪满瓮香。",
      "贫家仍有趣，山色满湖光。"
    ]
  },
  {
    "volume": 260,
    "sequence": 4,
    "title": "山中赠张正则评事（系时授右卫佐，以疾不就）",
    "author": "秦系",
    "content": [
      "终年常避喧，师事五千言。",
      "流水闲过院，春风与闭门。",
      "山茶邀上客，桂实落前轩。",
      "莫强教余起，微官不足论。"
    ]
  },
  {
    "volume": 260,
    "sequence": 5,
    "title": "题镜湖野老所居（一作马戴诗）",
    "author": "秦系",
    "content": [
      "湖里寻君去，樵风往返吹。",
      "树喧巢鸟出，路细葑田移。",
      "沤苎成鱼网，枯根是酒卮。",
      "老年唯自适，生事任群儿。"
    ]
  },
  {
    "volume": 260,
    "sequence": 6,
    "title": "早秋宿崔业居处",
    "author": "秦系",
    "content": [
      "从来席不暖，为尔便淹留。",
      "鸡黍今相会，云山昔共游。",
      "上帘宜晚景，卧簟觉新秋。",
      "身事何须问，余心正四愁。"
    ]
  },
  {
    "volume": 260,
    "sequence": 7,
    "title": "赠乌程杨苹明府",
    "author": "秦系",
    "content": [
      "策杖政成时，清溪弄钓丝。",
      "当年潘子貌，避病沈侯诗。",
      "漉酒迎宾急，看花署字迟。",
      "杨梅今熟未，与我两三枝。"
    ]
  },
  {
    "volume": 260,
    "sequence": 8,
    "title": "徐侍郎素未相识时携酒命馔兼命诸诗客同访会稽山居",
    "author": "秦系",
    "content": [
      "忽道仙翁至，幽人学拜迎。",
      "华簪窥瓮牖，珍味代藜羹。",
      "洗砚鱼仍戏，移樽鸟不惊。",
      "兰亭攀叙却，会此越中营。"
    ]
  },
  {
    "volume": 260,
    "sequence": 9,
    "title": "春日闲居三首",
    "author": "秦系",
    "content": [
      "一似桃源隐，将令过客迷。",
      "碍冠门柳长，惊梦院莺啼。",
      "浇药泉流细，围棋日影低。",
      "举家无外事，共爱草萋萋。",
      "长谣朝复暝，幽独几人知。",
      "老鹤兼雏弄，丛篁带笋移。",
      "白云将袖拂，青镜出檐窥。",
      "邀取渔家叟，花间把酒卮。",
      "寂寂池亭里，轩窗间绿苔。",
      "游鱼牵荇没，戏鸟踏花摧。",
      "小径僧寻去，高峰鹿下来。",
      "中年曾屡辟，多病复迟回。"
    ]
  },
  {
    "volume": 260,
    "sequence": 10,
    "title": "题石室山王宁所居（罢官学道）",
    "author": "秦系",
    "content": [
      "白云知所好，柏叶幸加餐。",
      "石镜妻将照，仙书我借看。",
      "鸟来翻药碗，猿饮怕鱼竿。",
      "借问檐前树，何枝曾挂冠。"
    ]
  },
  {
    "volume": 260,
    "sequence": 11,
    "title": "送王道士",
    "author": "秦系",
    "content": [
      "真人俄整舄，双鹤屡飞翔。",
      "恐入壶中住，须传肘后方。",
      "霓裳云气润，石径术苗香。",
      "一去何时见，仙家日月长。"
    ]
  },
  {
    "volume": 260,
    "sequence": 12,
    "title": "将移耶溪旧居留赠严维秘书（一作留呈严长史陈秘书）",
    "author": "秦系",
    "content": [
      "鸡犬渔舟里，长谣任兴行。",
      "那邀落日醉，已被远山迎。",
      "书箧将非重，荷衣著甚轻。",
      "谢安无个事，忽起为苍生。"
    ]
  },
  {
    "volume": 260,
    "sequence": 13,
    "title": "秋日过僧惟则故院",
    "author": "秦系",
    "content": [
      "衰草经行处，微灯旧道场。",
      "门人失谭柄，野鸟上禅床。",
      "科斗书空古，栴檀钵自香。",
      "今朝数行泪，却洒约公房。"
    ]
  },
  {
    "volume": 260,
    "sequence": 14,
    "title": "山中奉寄钱起员外兼简苗发员外",
    "author": "秦系",
    "content": [
      "空山岁计是胡麻，穷海无梁泛一槎。",
      "稚子唯能觅梨栗，逸妻相共老烟霞。",
      "高吟丽句惊巢鹤，闲闭春风看落花。",
      "借问省中何水部，今人几个属诗家。"
    ]
  },
  {
    "volume": 260,
    "sequence": 15,
    "title": "献薛仆射",
    "author": "秦系",
    "content": [
      "由来那敢议轻肥，散发行歌自采薇。",
      "逋客未能忘野兴，辟书翻遣脱荷衣。",
      "家中匹妇空相笑，池上群鸥尽欲飞。",
      "更乞大贤容小隐，益看愚谷有光辉。"
    ]
  },
  {
    "volume": 260,
    "sequence": 16,
    "title": "鲍防员外见寻因书情呈赠（曾与系同举场）",
    "author": "秦系",
    "content": [
      "少小为儒不自强，如今懒复见侯王。",
      "览镜已知身渐老，买山将作计偏长。",
      "荒凉鸟兽同三径，撩乱琴书共一床。",
      "犹有郎官来问疾，时人莫道我佯狂。"
    ]
  },
  {
    "volume": 260,
    "sequence": 17,
    "title": "寄浙东皇甫中丞",
    "author": "秦系",
    "content": [
      "闲闲麋鹿或相随，一两年来鬓欲衰。",
      "琴砚共依春酒瓮，云霞覆著破柴篱。",
      "注书不向时流说，种药空令道者知。",
      "久带纱巾仍藉草，山中那得见朝仪。"
    ]
  },
  {
    "volume": 260,
    "sequence": 18,
    "title": "题章野人山居（一作马戴诗）",
    "author": "秦系",
    "content": [
      "带郭茅亭诗兴饶，回看一曲倚危桥。",
      "门前山色能深浅，壁上湖光自动摇。",
      "闲花散落填书帙，戏鸟低飞碍柳条。",
      "向此隐来经几载，如今已是汉家朝。"
    ]
  },
  {
    "volume": 260,
    "sequence": 19,
    "title": "山中枉皇甫温大夫见招书",
    "author": "秦系",
    "content": [
      "十年木屐步苔痕，石上松间水自喧。",
      "三辟草堂仍被褐，数行书札忽临门。",
      "卧多共息嵇康病，才劣虚同郭隗尊。",
      "亚相已能怜潦倒，山花笑处莫啼猿。"
    ]
  },
  {
    "volume": 260,
    "sequence": 20,
    "title": "题茅山李尊师山居（一作严维诗）",
    "author": "秦系",
    "content": [
      "天师百岁少如童，不到山中竟不逢。",
      "洗药每临新瀑水，步虚时上最高峰。",
      "篱间五月留残雪，座右千年荫老松。",
      "此去人寰今远近，回看去壑一重重。"
    ]
  },
  {
    "volume": 260,
    "sequence": 21,
    "title": "耶溪书怀寄刘长卿员外（时在睦州）",
    "author": "秦系",
    "content": [
      "时人多笑乐幽栖，晚起闲行独杖藜。",
      "云色卷舒前后岭，药苗新旧两三畦。",
      "偶逢野果将呼子，屡折荆钗亦为妻。",
      "拟共钓竿长往复，严陵滩上胜耶溪。"
    ]
  },
  {
    "volume": 260,
    "sequence": 22,
    "title": "山中崔大夫有书相问（一作崔大夫有书问余山中）",
    "author": "秦系",
    "content": [
      "客在烟霞里，闲闲逐狎鸥。",
      "终年常裸足，连日半蓬头。",
      "带月乘渔艇，迎寒绽鹿裘。",
      "已于人事少，多被挂冠留。",
      "素业堆千卷，清风至一丘。",
      "苍黄倒藜杖，伛偻睹银钩。",
      "迹愧巢由隐，才非管乐俦。",
      "从来自多病，不是傲王侯。"
    ]
  },
  {
    "volume": 260,
    "sequence": 23,
    "title": "张建封大夫奏系为校书郎因寄此作",
    "author": "秦系",
    "content": [
      "久是烟霞客，潭深钓得鱼。",
      "不知芸阁上，遗校几多书。"
    ]
  },
  {
    "volume": 260,
    "sequence": 24,
    "title": "会稽山居寄薛播侍郎袁高给事高参舍人",
    "author": "秦系",
    "content": [
      "稷契今为相，明君复为尧。",
      "宁知买臣困，犹负会稽樵。"
    ]
  },
  {
    "volume": 260,
    "sequence": 25,
    "title": "闲居览史",
    "author": "秦系",
    "content": [
      "长策胸中不复论，荷衣蓝缕闭柴门。",
      "当时汉祖无三杰，争得咸阳与子孙。"
    ]
  },
  {
    "volume": 260,
    "sequence": 26,
    "title": "山中赠耿拾遗湋兼两省故人",
    "author": "秦系",
    "content": [
      "数片荷衣不蔽身，青山白鸟岂知贫。",
      "如今非是秦时世，更隐桃花亦笑人。"
    ]
  },
  {
    "volume": 260,
    "sequence": 27,
    "title": "秋日送僧志幽归山寺（一作马戴诗）",
    "author": "秦系",
    "content": [
      "禅室绳床在翠微，松间荷笠一僧归。",
      "磬声寂历宜秋夜，手冷灯前自衲衣。"
    ]
  },
  {
    "volume": 260,
    "sequence": 28,
    "title": "题僧明惠房",
    "author": "秦系",
    "content": [
      "檐前朝暮雨添花，八十真僧饭一麻。",
      "入定几时将出定，不知巢燕污袈裟。"
    ]
  },
  {
    "volume": 260,
    "sequence": 29,
    "title": "答泉州薛播使君重阳日赠酒",
    "author": "秦系",
    "content": [
      "欲强登高无力也，篱边黄菊为谁开。",
      "共知不是浔阳郡，那得王弘送酒来。"
    ]
  },
  {
    "volume": 260,
    "sequence": 30,
    "title": "题洪道士山院",
    "author": "秦系",
    "content": [
      "霞外主人门不扃，数株桃树药囊青。",
      "闲行池畔随孤鹤，若问多应道姓丁。"
    ]
  },
  {
    "volume": 260,
    "sequence": 31,
    "title": "期王炼师不至",
    "author": "秦系",
    "content": [
      "黄精蒸罢洗琼杯，林下从留石上苔。",
      "昨日围棋未终局，多乘白鹤下山来。"
    ]
  },
  {
    "volume": 260,
    "sequence": 32,
    "title": "题赠张道士山居",
    "author": "秦系",
    "content": [
      "盘石垂萝即是家，回头犹看五枝花。",
      "松间寂寂无烟火，应服朝来一片霞。"
    ]
  },
  {
    "volume": 260,
    "sequence": 33,
    "title": "山中书怀寄张建封大夫",
    "author": "秦系",
    "content": [
      "昨日年催白发新，身如麋鹿不知贫。",
      "时时亦被群儿笑，赖有南山四老人。"
    ]
  },
  {
    "volume": 260,
    "sequence": 34,
    "title": "山中赠诸暨丹丘明府",
    "author": "秦系",
    "content": [
      "荷衣半破带莓苔，笑向陶潜酒瓮开。",
      "纵醉还须上山去，白云那肯下山来。"
    ]
  },
  {
    "volume": 260,
    "sequence": 35,
    "title": "奉寄昼公",
    "author": "秦系",
    "content": [
      "蓑笠双童傍酒船，湖山相引到房前。",
      "团蕉何事教人见，暂借空床守坐禅。"
    ]
  },
  {
    "volume": 260,
    "sequence": 36,
    "title": "宿云门上方",
    "author": "秦系",
    "content": [
      "禅室遥看峰顶头，白云东去水长流。",
      "松间倘许幽人住，不更将钱买沃州。"
    ]
  },
  {
    "volume": 260,
    "sequence": 37,
    "title": "即事奉呈郎中韦使君（明系试秘书省校书郎）",
    "author": "秦系",
    "content": [
      "久卧云间已息机，青袍忽著狎鸥飞。",
      "诗兴到来无一事，郡中今有谢玄晖。"
    ]
  },
  {
    "volume": 260,
    "sequence": 38,
    "title": "晓鸡",
    "author": "秦系",
    "content": [
      "黯黯严城罢鼓鼙，数声相续出寒栖。",
      "不嫌惊破纱窗梦，却恐为妖半夜啼。"
    ]
  }
]