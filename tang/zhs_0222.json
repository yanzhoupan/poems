[
  {
    "volume": 222,
    "sequence": 1,
    "title": "八哀诗·赠司空王公思礼",
    "author": "杜甫",
    "content": [
      "司空出东夷，童稚刷劲翮。",
      "追随燕蓟儿，颖锐物不隔。",
      "服事哥舒翰，意无流沙碛。",
      "未甚拔行间，犬戎大充斥。",
      "短小精悍姿，屹然强寇敌。",
      "贯穿百万众，出入由咫尺。",
      "马鞍悬将首，甲外控鸣镝。",
      "洗剑青海水，刻铭天山石。",
      "九曲非外蕃，其王转深壁。",
      "飞兔不近驾，鸷鸟资远击。",
      "晓达兵家流，饱闻春秋癖。",
      "胸襟日沈静，肃肃自有适。",
      "潼关初溃散，万乘犹辟易。",
      "偏裨无所施，元帅见手格。",
      "太子入朔方，至尊狩梁益。",
      "胡马缠伊洛，中原气甚逆。",
      "肃宗登宝位，塞望势敦迫。",
      "公时徒步至，请罪将厚责。",
      "际会清河公，间道传玉册。",
      "天王拜跪毕，谠议果冰释。",
      "翠华卷飞雪，熊虎亘阡陌。",
      "屯兵凤凰山，帐殿泾渭辟。",
      "金城贼咽喉，诏镇雄所搤。",
      "禁暴清无双，爽气春淅沥。",
      "巷有从公歌，野多青青麦。",
      "及夫哭庙后，复领太原役。",
      "恐惧禄位高，怅望王土窄。",
      "不得见清时，呜呼就窀穸。",
      "永系五湖舟，悲甚田横客。",
      "千秋汾晋间，事与云水白。",
      "昔观文苑传，岂述廉蔺绩。",
      "嗟嗟邓大夫，士卒终倒戟。"
    ]
  },
  {
    "volume": 222,
    "sequence": 2,
    "title": "八哀诗·故司徒李公光弼",
    "author": "杜甫",
    "content": [
      "司徒天宝末，北收晋阳甲。",
      "胡骑攻吾城，愁寂意不惬。",
      "人安若泰山，蓟北断右胁。",
      "朔方气乃苏，黎首见帝业。",
      "二宫泣西郊，九庙起颓压。",
      "未散河阳卒，思明伪臣妾。",
      "复自碣石来，火焚乾坤猎。",
      "高视笑禄山，公又大献捷。",
      "异王册崇勋，小敌信所怯。",
      "拥兵镇河汴，千里初妥帖。",
      "青蝇纷营营，风雨秋一叶。",
      "内省未入朝，死泪终映睫。",
      "大屋去高栋，长城扫遗堞。",
      "平生白羽扇，零落蛟龙匣。",
      "雅望与英姿，恻怆槐里接。",
      "三军晦光彩，烈士痛稠叠。",
      "直笔在史臣，将来洗箱箧。",
      "吾思哭孤冢，南纪阻归楫。",
      "扶颠永萧条，未济失利涉。",
      "疲苶竟何人，洒涕巴东峡。"
    ]
  },
  {
    "volume": 222,
    "sequence": 3,
    "title": "八哀诗·赠左仆射郑国公严公武",
    "author": "杜甫",
    "content": [
      "郑公瑚琏器，华岳金天晶。",
      "昔在童子日，已闻老成名。",
      "嶷然大贤后，复见秀骨清。",
      "开口取将相，小心事友生。",
      "阅书百纸尽，落笔四座惊。",
      "历职匪父任，嫉邪常力争。",
      "汉仪尚整肃，胡骑忽纵横。",
      "飞传自河陇，逢人问公卿。",
      "不知万乘出，雪涕风悲鸣。",
      "受词剑阁道，谒帝萧关城。",
      "寂寞云台仗，飘飖沙塞旌。",
      "江山少使者，笳鼓凝皇情。",
      "壮士血相视，忠臣气不平。",
      "密论贞观体，挥发岐阳征。",
      "感激动四极，联翩收二京。",
      "西郊牛酒再，原庙丹青明。",
      "匡汲俄宠辱，卫霍竟哀荣。",
      "四登会府地，三掌华阳兵。",
      "京兆空柳色，尚书无履声。",
      "群乌自朝夕，白马休横行。",
      "诸葛蜀人爱，文翁儒化成。",
      "公来雪山重，公去雪山轻。",
      "记室得何逊，韬钤延子荆。",
      "四郊失壁垒，虚馆开逢迎。",
      "堂上指图画，军中吹玉笙。",
      "岂无成都酒，忧国只细倾。",
      "时观锦水钓，问俗终相并。",
      "意待犬戎灭，人藏红粟盈。",
      "以兹报主愿，庶或裨世程。",
      "炯炯一心在，沉沉二竖婴。",
      "颜回竟短折，贾谊徒忠贞。",
      "飞旐出江汉，孤舟轻荆衡。",
      "虚无马融笛，怅望龙骧茔。",
      "空馀老宾客，身上愧簪缨。"
    ]
  },
  {
    "volume": 222,
    "sequence": 4,
    "title": "八哀诗·赠太子太师汝阳郡王琎",
    "author": "杜甫",
    "content": [
      "汝阳让帝子，眉宇真天人。",
      "虬须似太宗，色映塞外春。",
      "往者开元中，主恩视遇频。",
      "出入独非时，礼异见群臣。",
      "爱其谨洁极，倍此骨肉亲。",
      "从容听朝后，或在风雪晨。",
      "忽思格猛兽，苑囿腾清尘。",
      "羽旗动若一，万马肃駪駪。",
      "诏王来射雁，拜命已挺身。",
      "箭出飞鞚内，上又回翠麟。",
      "翻然紫塞翮，下拂明月轮。",
      "胡人虽获多，天笑不为新。",
      "王每中一物，手自与金银。",
      "袖中谏猎书，扣马久上陈。",
      "竟无衔橛虞，圣聪矧多仁。",
      "官免供给费，水有在藻鳞。",
      "匪唯帝老大，皆是王忠勤。",
      "晚年务置醴，门引申白宾。",
      "道大容无能，永怀侍芳茵。",
      "好学尚贞烈，义形必沾巾。",
      "挥翰绮绣扬，篇什若有神。",
      "川广不可溯，墓久狐兔邻。",
      "宛彼汉中郡，文雅见天伦。",
      "何以开我悲，泛舟俱远津。",
      "温温昔风味，少壮已书绅。",
      "旧游易磨灭，衰谢增酸辛。"
    ]
  },
  {
    "volume": 222,
    "sequence": 5,
    "title": "八哀诗·赠秘书监江夏李公邕",
    "author": "杜甫",
    "content": [
      "长啸宇宙间，高才日陵替。",
      "古人不可见，前辈复谁继。",
      "忆昔李公存，词林有根柢。",
      "声华当健笔，洒落富清制。",
      "风流散金石，追琢山岳锐。",
      "情穷造化理，学贯天人际。",
      "干谒走其门，碑版照四裔。",
      "各满深望还，森然起凡例。",
      "萧萧白杨路，洞彻宝珠惠。",
      "龙宫塔庙涌，浩劫浮云卫。",
      "宗儒俎豆事，故吏去思计。",
      "眄睐已皆虚，跋涉曾不泥。",
      "向来映当时，岂独劝后世。",
      "丰屋珊瑚钩，骐驎织成罽。",
      "紫骝随剑几，义取无虚岁。",
      "分宅脱骖间，感激怀未济。",
      "众归赒给美，摆落多藏秽。",
      "独步四十年，风听九皋唳。",
      "呜呼江夏姿，竟掩宣尼袂。",
      "往者武后朝，引用多宠嬖。",
      "否臧太常议，面折二张势。",
      "衰俗凛生风，排荡秋旻霁。",
      "忠贞负冤恨，宫阙深旒缀。",
      "放逐早联翩，低垂困炎厉。",
      "日斜鵩鸟入，魂断苍梧帝。",
      "荣枯走不暇，星驾无安税。",
      "几分汉廷竹，夙拥文侯篲。",
      "终悲洛阳狱，事近小臣敝。",
      "祸阶初负谤，易力何深哜。",
      "伊昔临淄亭，酒酣托末契。",
      "重叙东都别，朝阴改轩砌。",
      "论文到崔苏，指尽流水逝。",
      "近伏盈川雄，未甘特进丽。",
      "是非张相国，相扼一危脆。",
      "争名古岂然，键捷欻不闭。",
      "例及吾家诗，旷怀扫氛翳。",
      "慷慨嗣真作，咨嗟玉山桂。",
      "钟律俨高悬，鲲鲸喷迢递。",
      "坡陀青州血，芜没汶阳瘗。",
      "哀赠竟萧条，恩波延揭厉。",
      "子孙存如线，旧客舟凝滞。",
      "君臣尚论兵，将帅接燕蓟。",
      "朗吟六公篇，忧来豁蒙蔽。"
    ]
  },
  {
    "volume": 222,
    "sequence": 6,
    "title": "八哀诗·故秘书少监武功苏公源明",
    "author": "杜甫",
    "content": [
      "武功少也孤，徒步客徐兖。",
      "读书东岳中，十载考坟典。",
      "时下莱芜郭，忍饥浮云巘。",
      "负米晚为身，每食脸必泫。",
      "夜字照爇薪，垢衣生碧藓。",
      "庶以勤苦志，报兹劬劳显。",
      "学蔚醇儒姿，文包旧史善。",
      "洒落辞幽人，归来潜京辇。",
      "射君东堂策，宗匠集精选。",
      "制可题未干，乙科已大阐。",
      "文章日自负，吏禄亦累践。",
      "晨趋阊阖内，足蹋宿昔趼。",
      "一麾出守还，黄屋朔风卷。",
      "不暇陪八骏，虏庭悲所遣。",
      "平生满尊酒，断此朋知展。",
      "忧愤病二秋，有恨石可转。",
      "肃宗复社稷，得无逆顺辨。",
      "范晔顾其儿，李斯忆黄犬。",
      "秘书茂松意，溟涨本末浅。",
      "青荧芙蓉剑，犀兕岂独剸。",
      "反为后辈亵，予实苦怀缅。",
      "煌煌斋房芝，事绝万手搴。",
      "垂之俟来者，正始征劝勉。",
      "不要悬黄金，胡为投乳畎。",
      "结交三十载，吾与谁游衍。",
      "荥阳复冥莫，罪罟已横罥。",
      "呜呼子逝日，始泰则终蹇。",
      "长安米万钱，凋丧尽馀喘。",
      "战伐何当解，归帆阻清沔。",
      "尚缠漳水疾，永负蒿里饯。"
    ]
  },
  {
    "volume": 222,
    "sequence": 7,
    "title": "八哀诗·故著作郎贬台州司户荥阳郑公虔",
    "author": "杜甫",
    "content": [
      "鶢鶋至鲁门，不识钟鼓飨。",
      "孔翠望赤霄，愁思雕笼养。",
      "荥阳冠众儒，早闻名公赏。",
      "地崇士大夫，况乃气精爽。",
      "天然生知姿，学立游夏上。",
      "神农极阙漏，黄石愧师长。",
      "药纂西极名，兵流指诸掌。",
      "贯穿无遗恨，荟蕞何技痒。",
      "圭臬星经奥，虫篆丹青广。",
      "子云窥未遍，方朔谐太枉。",
      "神翰顾不一，体变钟兼两。",
      "文传天下口，大字犹在榜。",
      "昔献书画图，新诗亦俱往。",
      "沧洲动玉陛，宣鹤误一响。",
      "三绝自御题，四方尤所仰。",
      "嗜酒益疏放，弹琴视天壤。",
      "形骸实土木，亲近唯几杖。",
      "未曾寄官曹，突兀倚书幌。",
      "晚就芸香阁，胡尘昏坱莽。",
      "反覆归圣朝，点染无涤荡。",
      "老蒙台州掾，泛泛浙江桨。",
      "覆穿四明雪，饥拾楢溪橡。",
      "空闻紫芝歌，不见杏坛丈。",
      "天长眺东南，秋色馀魍魉。",
      "别离惨至今，斑白徒怀曩。",
      "春深秦山秀，叶坠清渭朗。",
      "剧谈王侯门，野税林下鞅。",
      "操纸终夕酣，时物集遐想。",
      "词场竟疏阔，平昔滥吹奖。",
      "百年见存殁，牢落吾安放。",
      "萧条阮咸在，出处同世网。",
      "他日访江楼，含凄述飘荡。"
    ]
  },
  {
    "volume": 222,
    "sequence": 8,
    "title": "八哀诗·故右仆射相国张公九龄",
    "author": "杜甫",
    "content": [
      "相国生南纪，金璞无留矿。",
      "仙鹤下人间，独立霜毛整。",
      "矫然江海思，复与云路永。",
      "寂寞想土阶，未遑等箕颍。",
      "上君白玉堂，倚君金华省。",
      "碣石岁峥嵘，天地日蛙黾。",
      "退食吟大庭，何心记榛梗。",
      "骨惊畏曩哲，鬒变负人境。",
      "虽蒙换蝉冠，右地恧多幸。",
      "敢忘二疏归，痛迫苏耽井。",
      "紫绶映暮年，荆州谢所领。",
      "庾公兴不浅，黄霸镇每静。",
      "宾客引调同，讽咏在务屏。",
      "诗罢地有馀，篇终语清省。",
      "一阳发阴管，淑气含公鼎。",
      "乃知君子心，用才文章境。",
      "散帙起翠螭，倚薄巫庐并。",
      "绮丽玄晖拥，笺诔任昉骋。",
      "自我一家则，未缺只字警。",
      "千秋沧海南，名系朱鸟影。",
      "归老守故林，恋阙悄延颈。",
      "波涛良史笔，芜绝大庾岭。",
      "向时礼数隔，制作难上请。",
      "再读徐孺碑，犹思理烟艇。"
    ]
  },
  {
    "volume": 222,
    "sequence": 9,
    "title": "写怀二首",
    "author": "杜甫",
    "content": [
      "劳生共乾坤，何处异风俗。",
      "冉冉自趋竞，行行见羁束。",
      "无贵贱不悲，无富贫亦足。",
      "万古一骸骨，邻家递歌哭。",
      "鄙夫到巫峡，三岁如转烛。",
      "全命甘留滞，忘情任荣辱。",
      "朝班及暮齿，日给还脱粟。",
      "编蓬石城东，采药山北谷。",
      "用心霜雪间，不必条蔓绿。",
      "非关故安排，曾是顺幽独。",
      "达士如弦直，小人似钩曲。",
      "曲直我不知，负暄候樵牧。",
      "夜深坐南轩，明月照我膝。",
      "惊风翻河汉，梁栋已出日。",
      "群生各一宿，飞动自俦匹。",
      "吾亦驱其儿，营营为私实。",
      "天寒行旅稀，岁暮日月疾。",
      "荣名忽中人，世乱如虮虱。",
      "古者三皇前，满腹志愿毕。",
      "胡为有结绳，陷此胶与漆。",
      "祸首燧人氏，厉阶董狐笔。",
      "君看灯烛张，转使飞蛾密。",
      "放神八极外，俯仰俱萧瑟。",
      "终契如往还，得匪合仙术。"
    ]
  },
  {
    "volume": 222,
    "sequence": 10,
    "title": "可叹",
    "author": "杜甫",
    "content": [
      "天上浮云如白衣，斯须改变如苍狗。",
      "古往今来共一时，人生万事无不有。",
      "近者抉眼去其夫，河东女儿身姓柳。",
      "丈夫正色动引经，酆城客子王季友。",
      "群书万卷常暗诵，孝经一通看在手。",
      "贫穷老瘦家卖屐，好事就之为携酒。",
      "豫章太守高帝孙，引为宾客敬颇久。",
      "闻道三年未曾语，小心恐惧闭其口。",
      "太守得之更不疑，人生反覆看亦丑。",
      "明月无瑕岂容易，紫气郁郁犹冲斗。",
      "时危可仗真豪俊，二人得置君侧否。",
      "太守顷者领山南，邦人思之比父母。",
      "王生早曾拜颜色，高山之外皆培塿。",
      "用为羲和天为成，用平水土地为厚。",
      "王也论道阻江湖，李也丞疑旷前后。",
      "死为星辰终不灭，致君尧舜焉肯朽。",
      "吾辈碌碌饱饭行，风后力牧长回首。"
    ]
  },
  {
    "volume": 222,
    "sequence": 11,
    "title": "观公孙大娘弟子舞剑器行",
    "author": "杜甫",
    "content": [
      "昔有佳人公孙氏，一舞剑气动四方。",
      "观者如山色沮丧，天地为之久低昂。",
      "火霍如羿射九日落，矫如群帝骖龙翔。",
      "来如雷霆收震怒，罢如江海凝清光。",
      "绛唇珠袖两寂寞，况有弟子传芬芳。",
      "临颍美人在白帝，妙舞此曲神扬扬。",
      "与余问答既有以，感时抚事增惋伤。",
      "先帝侍女八千人，公孙剑器初第一。",
      "五十年间似反掌，风尘倾动昏王室。",
      "梨园子弟散如烟，女乐馀姿映寒日。",
      "金粟堆南木已拱，瞿唐石城草萧瑟。",
      "玳筵急管曲复终，乐极哀来月东出。",
      "老夫不知其所往，足茧荒山转愁疾。"
    ]
  },
  {
    "volume": 222,
    "sequence": 12,
    "title": "往在",
    "author": "杜甫",
    "content": [
      "往在西京日，胡来满彤宫。",
      "中宵焚九庙，云汉为之红。",
      "解瓦飞十里，繐帷纷曾空。",
      "疚心惜木主，一一灰悲风。",
      "合昏排铁骑，清旭散锦马蒙。",
      "贼臣表逆节，相贺以成功。",
      "是时妃嫔戮，连为粪土丛。",
      "当宁陷玉座，白间剥画虫。",
      "不知二圣处，私泣百岁翁。",
      "车驾既云还，楹桷欻穹崇。",
      "故老复涕泗，祠官树椅桐。",
      "宏壮不如初，已见帝力雄。",
      "前春礼郊庙，祀事亲圣躬。",
      "微躯忝近臣，景从陪群公。",
      "登阶捧玉册，峨冕耿金钟。",
      "侍祠恧先露，掖垣迩濯龙。",
      "天子惟孝孙，五云起九重。",
      "镜奁换粉黛，翠羽犹葱胧。",
      "前者厌羯胡，后来遭犬戎。",
      "俎豆腐膻肉，罘罳行角弓。",
      "安得自西极，申命空山东。",
      "尽驱诣阙下，士庶塞关中。",
      "主将晓逆顺，元元归始终。",
      "一朝自罪己，万里车书通。",
      "锋镝供锄犁，征戍听所从。",
      "冗官各复业，土著还力农。",
      "君臣节俭足，朝野欢呼同。",
      "中兴似国初，继体如太宗。",
      "端拱纳谏诤，和风日冲融。",
      "赤墀樱桃枝，隐映银丝笼。",
      "千春荐陵寝，永永垂无穷。",
      "京都不再火，泾渭开愁容。",
      "归号故松柏，老去苦飘蓬。"
    ]
  },
  {
    "volume": 222,
    "sequence": 13,
    "title": "昔游",
    "author": "杜甫",
    "content": [
      "昔者与高李，晚登单父台。",
      "寒芜际碣石，万里风云来。",
      "桑柘叶如雨，飞藿去裴回。",
      "清霜大泽冻，禽兽有馀哀。",
      "是时仓廪实，洞达寰区开。",
      "猛士思灭胡，将帅望三台。",
      "君王无所惜，驾驭英雄材。",
      "幽燕盛用武，供给亦劳哉。",
      "吴门转粟帛，泛海陵蓬莱。",
      "肉食三十万，猎射起黄埃。",
      "隔河忆长眺，青岁已摧颓。",
      "不及少年日，无复故人杯。",
      "赋诗独流涕，乱世想贤才。",
      "有能市骏骨，莫恨少龙媒。",
      "商山议得失，蜀主脱嫌猜。",
      "吕尚封国邑，傅说已盐梅。",
      "景晏楚山深，水鹤去低回。",
      "庞公任本性，携子卧苍苔。"
    ]
  },
  {
    "volume": 222,
    "sequence": 14,
    "title": "壮游",
    "author": "杜甫",
    "content": [
      "往昔十四五，出游翰墨场。",
      "斯文崔魏徒，以我似班扬。",
      "七龄思即壮，开口咏凤凰。",
      "九龄书大字，有作成一囊。",
      "性豪业嗜酒，嫉恶怀刚肠。",
      "脱略小时辈，结交皆老苍。",
      "饮酣视八极，俗物都茫茫。",
      "东下姑苏台，已具浮海航。",
      "到今有遗恨，不得穷扶桑。",
      "王谢风流远，阖庐丘墓荒。",
      "剑池石壁仄，长洲荷芰香。",
      "嵯峨阊门北，清庙映回塘。",
      "每趋吴太伯，抚事泪浪浪。",
      "枕戈忆勾践，渡浙想秦皇。",
      "蒸鱼闻匕首，除道哂要章。",
      "越女天下白，鉴湖五月凉。",
      "剡溪蕴秀异，欲罢不能忘。",
      "归帆拂天姥，中岁贡旧乡。",
      "气劘屈贾垒，目短曹刘墙。",
      "忤下考功第，独辞京尹堂。",
      "放荡齐赵间，裘马颇清狂。",
      "春歌丛台上，冬猎青丘旁。",
      "呼鹰皂枥林，逐兽云雪冈。",
      "射飞曾纵鞚，引臂落鹙鶬。",
      "苏侯据鞍喜，忽如携葛强。",
      "快意八九年，西归到咸阳。",
      "许与必词伯，赏游实贤王。",
      "曳裾置醴地，奏赋入明光。",
      "天子废食召，群公会轩裳。",
      "脱身无所爱，痛饮信行藏。",
      "黑貂不免敝，斑鬓兀称觞。",
      "杜曲晚耆旧，四郊多白杨。",
      "坐深乡党敬，日觉死生忙。",
      "朱门任倾夺，赤族迭罹殃。",
      "国马竭粟豆，官鸡输稻粱。",
      "举隅见烦费，引古惜兴亡。",
      "河朔风尘起，岷山行幸长。",
      "两宫各警跸，万里遥相望。",
      "崆峒杀气黑，少海旌旗黄。",
      "禹功亦命子，涿鹿亲戎行。",
      "翠华拥英岳，螭虎啖豺狼。",
      "爪牙一不中，胡兵更陆梁。",
      "大军载草草，凋瘵满膏肓。",
      "备员窃补衮，忧愤心飞扬。",
      "上感九庙焚，下悯万民疮。",
      "斯时伏青蒲，廷争守御床。",
      "君辱敢爱死，赫怒幸无伤。",
      "圣哲体仁恕，宇县复小康。",
      "哭庙灰烬中，鼻酸朝未央。",
      "小臣议论绝，老病客殊方。",
      "郁郁苦不展，羽翮困低昂。",
      "秋风动哀壑，碧蕙捐微芳。",
      "之推避赏从，渔父濯沧浪。",
      "荣华敌勋业，岁暮有严霜。",
      "吾观鸱夷子，才格出寻常。",
      "群凶逆未定，侧伫英俊翔。"
    ]
  },
  {
    "volume": 222,
    "sequence": 15,
    "title": "遣怀",
    "author": "杜甫",
    "content": [
      "昔我游宋中，惟梁孝王都。",
      "名今陈留亚，剧则贝魏俱。",
      "邑中九万家，高栋照通衢。",
      "舟车半天下，主客多欢娱。",
      "白刃雠不义，黄金倾有无。",
      "杀人红尘里，报答在斯须。",
      "忆与高李辈，论交入酒垆。",
      "两公壮藻思，得我色敷腴。",
      "气酣登吹台，怀古视平芜。",
      "芒砀云一去，雁鹜空相呼。",
      "先帝正好武，寰海未凋枯。",
      "猛将收西域，长戟破林胡。",
      "百万攻一城，献捷不云输。",
      "组练弃如泥，尺土负百夫。",
      "拓境功未已，元和辞大炉。",
      "乱离朋友尽，合沓岁月徂。",
      "吾衰将焉托，存殁再呜呼。",
      "萧条益堪愧，独在天一隅。",
      "乘黄已去矣，凡马徒区区。",
      "不复见颜鲍，系舟卧荆巫。",
      "临餐吐更食，常恐违抚孤。"
    ]
  },
  {
    "volume": 222,
    "sequence": 16,
    "title": "同元使君舂陵行",
    "author": "杜甫",
    "content": [
      "遭乱发尽白，转衰病相婴。",
      "沈绵盗贼际，狼狈江汉行。",
      "叹时药力薄，为客羸瘵成。",
      "吾人诗家秀，博采世上名。",
      "粲粲元道州，前圣畏后生。",
      "观乎舂陵作，欻见俊哲情。",
      "复览贼退篇，结也实国桢。",
      "贾谊昔流恸，匡衡常引经。",
      "道州忧黎庶，词气浩纵横。",
      "两章对秋月，一字偕华星。",
      "致君唐虞际，纯朴忆大庭。",
      "何时降玺书，用尔为丹青。",
      "狱讼永衰息，岂唯偃甲兵。",
      "凄恻念诛求，薄敛近休明。",
      "乃知正人意，不苟飞长缨。",
      "凉飙振南岳，之子宠若惊。",
      "色阻金印大，兴含沧浪清。",
      "我多长卿病，日夕思朝廷。",
      "肺枯渴太甚，漂泊公孙城。",
      "呼儿具纸笔，隐几临轩楹。",
      "作诗呻吟内，墨澹字欹倾。",
      "感彼危苦词，庶几知者听。"
    ]
  },
  {
    "volume": 222,
    "sequence": 17,
    "title": "李潮八分小篆歌",
    "author": "杜甫",
    "content": [
      "苍颉鸟迹既茫昧，字体变化如浮云。",
      "陈仓石鼓又已讹，大小二篆生八分。",
      "秦有李斯汉蔡邕，中间作者寂不闻。",
      "峄山之碑野火焚，枣木传刻肥失真。",
      "苦县光和尚骨立，书贵瘦硬方通神。",
      "惜哉李蔡不复得，吾甥李潮下笔亲。",
      "尚书韩择木，骑曹蔡有邻。",
      "开元已来数八分，潮也奄有二子成三人。",
      "况潮小篆逼秦相，快剑长戟森相向。",
      "八分一字直百金，蛟龙盘拏肉屈强。",
      "吴郡张颠夸草书，草书非古空雄壮。",
      "岂如吾甥不流宕，丞相中郎丈人行。",
      "巴东逢李潮，逾月求我歌。",
      "我今衰老才力薄，潮乎潮乎奈汝何。"
    ]
  },
  {
    "volume": 222,
    "sequence": 18,
    "title": "览柏中允兼子侄数人除官制词因述父子兄弟四美载歌丝纶",
    "author": "杜甫",
    "content": [
      "纷然丧乱际，见此忠孝门。",
      "蜀中寇亦甚，柏氏功弥存。",
      "深诚补王室，戮力自元昆。",
      "三止锦江沸，独清玉垒昏。",
      "高名入竹帛，新渥照乾坤。",
      "子弟先卒伍，芝兰叠玙璠。",
      "同心注师律，洒血在戎轩。",
      "丝纶实具载，绂冕已殊恩。",
      "奉公举骨肉，诛叛经寒温。",
      "金甲雪犹冻，朱旗尘不翻。",
      "每闻战场说，欻激懦气奔。",
      "圣主国多盗，贤臣官则尊。",
      "方当节钺用，必绝祲沴根。",
      "吾病日回首，云台谁再论。",
      "作歌挹盛事，推毂期孤鶱。"
    ]
  },
  {
    "volume": 222,
    "sequence": 19,
    "title": "听杨氏歌",
    "author": "杜甫",
    "content": [
      "佳人绝代歌，独立发皓齿。",
      "满堂惨不乐，响下清虚里。",
      "江城带素月，况乃清夜起。",
      "老夫悲暮年，壮士泪如水。",
      "玉杯久寂寞，金管迷宫徵。",
      "勿云听者疲，愚智心尽死。",
      "古来杰出士，岂待一知己。",
      "吾闻昔秦青，倾侧天下耳。"
    ]
  },
  {
    "volume": 222,
    "sequence": 20,
    "title": "荆南兵马使太常卿赵公大食刀歌",
    "author": "杜甫",
    "content": [
      "太常楼船声嗷嘈，问兵刮寇趋下牢。",
      "牧出令奔飞百艘，猛蛟突兽纷腾逃。",
      "白帝寒城驻锦袍，玄冬示我胡国刀。",
      "壮士短衣头虎毛，凭轩拔鞘天为高。",
      "翻风转日木怒号，冰翼雪澹伤哀猱。",
      "镌错碧罂鸊鹈膏，铓锷已莹虚秋涛，鬼物撇捩辞坑壕。",
      "苍水使者扪赤绦，龙伯国人罢钓鳌。",
      "芮公回首颜色劳，分阃救世用贤豪。",
      "赵公玉立高歌起，揽环结佩相终始，万岁持之护天子。",
      "得君乱丝与君理，蜀江如线如针水。",
      "荆岑弹丸心未已，贼臣恶子休干纪。",
      "魑魅魍魉徒为耳，妖腰乱领敢欣喜。",
      "用之不高亦不庳，不似长剑须天倚。",
      "吁嗟光禄英雄弭，大食宝刀聊可比。",
      "丹青宛转麒麟里，光芒六合无泥滓。"
    ]
  },
  {
    "volume": 222,
    "sequence": 21,
    "title": "王兵马使二角鹰",
    "author": "杜甫",
    "content": [
      "悲台萧飒石巃嵸，哀壑杈桠浩呼汹。",
      "中有万里之长江，回风滔日孤光动。",
      "角鹰翻倒壮士臂，将军玉帐轩翠气。",
      "二鹰猛脑徐侯穟，目如愁胡视天地。",
      "杉鸡竹兔不自惜，溪虎野羊俱辟易。",
      "鞲上锋棱十二翮，将军勇锐与之敌。",
      "将军树勋起安西，昆仑虞泉入马蹄。",
      "白羽曾肉三狻猊，敢决岂不与之齐。",
      "荆南芮公得将军，亦如角鹰下翔云。",
      "恶鸟飞飞啄金屋，安得尔辈开其群，驱出六合枭鸾分。"
    ]
  },
  {
    "volume": 222,
    "sequence": 22,
    "title": "狄明府（博济·一作寄狄明府）",
    "author": "杜甫",
    "content": [
      "梁公曾孙我姨弟，不见十年官济济。",
      "大贤之后竟陵迟，浩荡古今同一体。",
      "比看叔伯四十人，有才无命百寮底。",
      "今者兄弟一百人，几人卓绝秉周礼。",
      "在汝更用文章为，长兄白眉复天启。",
      "汝门请从曾翁说，太后当朝多巧诋。",
      "狄公执政在末年，浊河终不污清济。",
      "国嗣初将付诸武，公独廷诤守丹陛。",
      "禁中决册请房陵，前朝长老皆流涕。",
      "太宗社稷一朝正，汉官威仪重昭洗。",
      "时危始识不世才，谁谓荼苦甘如荠。",
      "汝曹又宜列土食，身使门户多旌棨。",
      "胡为漂泊岷汉间，干谒王侯颇历抵。",
      "况乃山高水有波，秋风萧萧露泥泥。",
      "虎之饥，下巉岩，蛟之横，出清泚。",
      "早归来，黄土泥衣眼易眯。"
    ]
  },
  {
    "volume": 222,
    "sequence": 23,
    "title": "秋风二首",
    "author": "杜甫",
    "content": [
      "秋风淅淅吹巫山，上牢下牢修水关。",
      "吴樯楚柁牵百丈，暖向神都寒未还。",
      "要路何日罢长戟，战自青羌连百蛮。",
      "中巴不曾消息好，暝传戍鼓长云间。",
      "秋风淅淅吹我衣，东流之外西日微。",
      "天清小城捣练急，石古细路行人稀。",
      "不知明月为谁好，早晚孤帆他夜归。",
      "会将白发倚庭树，故园池台今是非。"
    ]
  },
  {
    "volume": 222,
    "sequence": 24,
    "title": "久雨期王将军不至",
    "author": "杜甫",
    "content": [
      "天雨萧萧滞茅屋，空山无以慰幽独。",
      "锐头将军来何迟，令我心中苦不足。",
      "数看黄雾乱玄云，时听严风折乔木。",
      "泉源泠泠杂猿狖，泥泞漠漠饥鸿鹄。",
      "岁暮穷阴耿未已，人生会面难再得。",
      "忆尔腰下铁丝箭，射杀林中雪色鹿。",
      "前者坐皮因问毛，知子历险人马劳。",
      "异兽如飞星宿落，应弦不碍苍山高。",
      "安得突骑只五千，崒然眉骨皆尔曹。",
      "走平乱世相催促，一豁明主正郁陶。",
      "忆昔范增碎玉斗，未使吴兵著白袍。",
      "昏昏阊阖闭氛祲，十月荆南雷怒号。"
    ]
  },
  {
    "volume": 222,
    "sequence": 25,
    "title": "别李秘书始兴寺所居",
    "author": "杜甫",
    "content": [
      "不见秘书心若失，及见秘书失心疾。",
      "安为动主理信然，我独觉子神充实。",
      "重闻西方止观经，老身古寺风泠泠。",
      "妻儿待我且归去，他日杖藜来细听。"
    ]
  },
  {
    "volume": 222,
    "sequence": 26,
    "title": "虎牙行（虎牙在荆门之北，江水峻急）",
    "author": "杜甫",
    "content": [
      "秋风欻吸吹南国，天地惨惨无颜色。",
      "洞庭扬波江汉回，虎牙铜柱皆倾侧。",
      "巫峡阴岑朔漠气，峰峦窈窕谿谷黑。",
      "杜鹃不来猿狖寒，山鬼幽忧雪霜逼。",
      "楚老长嗟忆炎瘴，三尺角弓两斛力。",
      "壁立石城横塞起，金错旌竿满云直。",
      "渔阳突骑猎青丘，犬戎锁甲闻丹极。",
      "八荒十年防盗贼，征戍诛求寡妻哭，远客中宵泪沾臆。"
    ]
  },
  {
    "volume": 222,
    "sequence": 27,
    "title": "锦树行（因篇内有锦树二字摘以为题非正赋锦树也）",
    "author": "杜甫",
    "content": [
      "今日苦短昨日休，岁云暮矣增离忧。",
      "霜凋碧树待锦树。",
      "万壑东逝无停留。",
      "荒戍之城石色古，东郭老人住青丘。",
      "飞书白帝营斗粟，琴瑟几杖柴门幽。",
      "青草萋萋尽枯死，天马跂足随牦牛。",
      "自古圣贤多薄命，奸雄恶少皆封侯。",
      "故国三年一消息。",
      "终南渭水寒悠悠。",
      "五陵豪贵反颠倒，乡里小儿狐白裘。",
      "生男堕地要膂力，一生富贵倾邦国。",
      "莫愁父母少黄金，天下风尘儿亦得。"
    ]
  },
  {
    "volume": 222,
    "sequence": 28,
    "title": "赤霄行",
    "author": "杜甫",
    "content": [
      "孔雀未知牛有角，渴饮寒泉逢牴触。",
      "赤霄悬圃须往来，翠尾金花不辞辱。",
      "江中淘河吓飞燕，衔泥却落羞华屋。",
      "皇孙犹曾莲勺困，卫庄见贬伤其足。",
      "老翁慎莫怪少年，葛亮贵和书有篇。",
      "丈夫垂名动万年，记忆细故非高贤。"
    ]
  },
  {
    "volume": 222,
    "sequence": 29,
    "title": "前苦寒行二首",
    "author": "杜甫",
    "content": [
      "汉时长安雪一丈，牛马毛寒缩如猬。",
      "楚江巫峡冰入怀，虎豹哀号又堪记。",
      "秦城老翁荆扬客，惯习炎蒸岁絺绤。",
      "玄冥祝融气或交，手持白羽未敢释。",
      "去年白帝雪在山，今年白帝雪在地。",
      "冻埋蛟龙南浦缩，寒刮肌肤北风利。",
      "楚人四时皆麻衣，楚天万里无晶辉。",
      "三足之乌足恐断，羲和送将何所归。"
    ]
  },
  {
    "volume": 222,
    "sequence": 30,
    "title": "后苦寒行二首",
    "author": "杜甫",
    "content": [
      "南纪巫庐瘴不绝，太古以来无尺雪。",
      "蛮夷长老怨苦寒，昆仑天关冻应折。",
      "玄猿口噤不能啸，白鹄翅垂眼流血。",
      "安得春泥补地裂。",
      "晚来江门失大木，猛风中夜吹白屋。",
      "天兵斩断青海戎，杀气南行动地轴，不尔苦寒何太酷。",
      "巴东之峡生凌澌，彼苍回轩人得知。"
    ]
  },
  {
    "volume": 222,
    "sequence": 31,
    "title": "晚晴",
    "author": "杜甫",
    "content": [
      "高唐暮冬雪壮哉，旧瘴无复似尘埃。",
      "崖沉谷没白皑皑，江石缺裂青枫摧。",
      "南天三旬苦雾开，赤日照耀从西来，六龙寒急光裴回。",
      "照我衰颜忽落地，口虽吟咏心中哀。",
      "未怪及时少年子，扬眉结义黄金台。",
      "洎乎吾生何飘零，支离委绝同死灰。"
    ]
  },
  {
    "volume": 222,
    "sequence": 32,
    "title": "复阴",
    "author": "杜甫",
    "content": [
      "方冬合沓玄阴塞，昨日晚晴今日黑。",
      "万里飞蓬映天过，孤城树羽扬风直。",
      "江涛簸岸黄沙走，云雪埋山苍兕吼。",
      "君不见夔子之国杜陵翁，牙齿半落左耳聋。"
    ]
  },
  {
    "volume": 222,
    "sequence": 33,
    "title": "夜归",
    "author": "杜甫",
    "content": [
      "夜来归来冲虎过，山黑家中已眠卧。",
      "傍见北斗向江低，仰看明星当空大。",
      "庭前把烛嗔两炬，峡口惊猿闻一个。",
      "白头老罢舞复歌，杖藜不睡谁能那。"
    ]
  },
  {
    "volume": 222,
    "sequence": 34,
    "title": "寄柏学士林居",
    "author": "杜甫",
    "content": [
      "自胡之反持干戈，天下学士亦奔波。",
      "叹彼幽栖载典籍，萧然暴露依山阿。",
      "青山万里静散地，白雨一洗空垂萝。",
      "乱代飘零余到此，古人成败子如何。",
      "荆扬春冬异风土，巫峡日夜多云雨。",
      "赤叶枫林百舌鸣，黄泥野岸天鸡舞。",
      "盗贼纵横甚密迩，形神寂寞甘辛苦。",
      "几时高议排金门，各使苍生有环堵。"
    ]
  },
  {
    "volume": 222,
    "sequence": 35,
    "title": "寄从孙崇简",
    "author": "杜甫",
    "content": [
      "嵯峨白帝城东西，南有龙湫北虎溪。",
      "吾孙骑曹不骑马，业学尸乡多养鸡。",
      "庞公隐时尽室去，武陵春树他人迷。",
      "与汝林居未相失，近身药裹酒长携。",
      "牧竖樵童亦无赖，莫令斩断青云梯。"
    ]
  },
  {
    "volume": 222,
    "sequence": 36,
    "title": "奉酬薛十二丈判官见赠",
    "author": "杜甫",
    "content": [
      "忽忽峡中睡，悲风方一醒。",
      "西来有好鸟，为我下青冥。",
      "羽毛净白雪，惨澹飞云汀。",
      "既蒙主人顾，举翮唳孤亭。",
      "持以比佳士，及此慰扬舲。",
      "清文动哀玉，见道发新硎。",
      "欲学鸱夷子，待勒燕山铭。",
      "谁重断蛇剑，致君君未听。",
      "志在麒麟阁，无心云母屏。",
      "卓氏近新寡，豪家朱门扃。",
      "相如才调逸，银汉会双星。",
      "客来洗粉黛，日暮拾流萤。",
      "不是无膏火，劝郎勤六经。",
      "老夫自汲涧，野水日泠泠。",
      "我叹黑头白，君看银印青。",
      "卧病识山鬼，为农知地形。",
      "谁矜坐锦帐，苦厌食鱼腥。",
      "东西两岸坼，横水注沧溟。",
      "碧色忽惆怅，风雷搜百灵。",
      "空中右白虎，赤节引娉婷。",
      "自云帝里女，噀雨凤凰翎。",
      "襄王薄行迹，莫学冷如丁，千秋一拭泪，梦觉有微馨。",
      "人生相感动，金石两青荧。",
      "丈人但安坐，休辨渭与泾。",
      "龙蛇尚格斗，洒血暗郊坰。",
      "吾闻聪明主，治国用轻刑。",
      "销兵铸农器，今古岁方宁。",
      "文王日俭德，俊乂始盈庭。",
      "荣华贵少壮，岂食楚江萍。"
    ]
  },
  {
    "volume": 222,
    "sequence": 37,
    "title": "醉为马坠，诸公携酒相看",
    "author": "杜甫",
    "content": [
      "甫也诸侯老宾客，罢酒酣歌拓金戟。",
      "骑马忽忆少年时，散蹄迸落瞿塘石。",
      "白帝城门水云外，低身直下八千尺。",
      "粉堞电转紫游缰，东得平冈出天壁。",
      "江村野堂争入眼，垂鞭亸鞚凌紫陌，向来皓首惊万人。",
      "自倚红颜能骑射。",
      "安知决臆追风足，朱汗骖驔犹喷玉。",
      "不虞一蹶终损伤，人生快意多所辱。",
      "职当忧戚伏衾枕，况乃迟暮加烦促。",
      "明知来问腆我颜，杖藜强起依僮仆。",
      "语尽还成开口笑，提携别扫清溪曲。",
      "酒肉如山又一时，初筵哀丝动豪竹。",
      "共指西日不相贷，喧呼且覆杯中渌。",
      "何必走马来为问，君不见嵇康养生遭杀戮。"
    ]
  },
  {
    "volume": 222,
    "sequence": 38,
    "title": "别李义",
    "author": "杜甫",
    "content": [
      "神尧十八子，十七王其门。",
      "道国洎舒国，督唯亲弟昆。",
      "中外贵贱殊，余亦忝诸孙。",
      "丈人嗣三叶，之子白玉温。",
      "道国继德业，请从丈人论。",
      "丈人领宗卿，肃穆古制敦。",
      "先朝纳谏诤，直气横乾坤。",
      "子建文笔壮，河间经术存。",
      "尔克富诗礼，骨清虑不喧。",
      "洗然遇知己，谈论淮湖奔。",
      "忆昔初见时，小襦绣芳荪。",
      "长成忽会面，慰我久疾魂。",
      "三峡春冬交，江山云雾昏。",
      "正宜且聚集，恨此当离尊。",
      "莫怪执杯迟，我衰涕唾烦。",
      "重问子何之，西上岷江源。",
      "愿子少干谒，蜀都足戎轩。",
      "误失将帅意，不如亲故恩。",
      "少年早归来，梅花已飞翻。",
      "努力慎风水，岂惟数盘飧。",
      "猛虎卧在岸，蛟螭出无痕。",
      "王子自爱惜，老夫困石根。",
      "生别古所嗟，发声为尔吞。"
    ]
  },
  {
    "volume": 222,
    "sequence": 39,
    "title": "送高司直寻封阆州",
    "author": "杜甫",
    "content": [
      "丹雀衔书来，暮栖何乡树。",
      "骅骝事天子，辛苦在道路。",
      "司直非冗官，荒山甚无趣。",
      "借问泛舟人，胡为入云雾。",
      "与子姻娅间，既亲亦有故。",
      "万里长江边，邂逅一相遇。",
      "长卿消渴再，公干沉绵屡。",
      "清谈慰老夫，开卷得佳句。",
      "时见文章士，欣然澹情素。",
      "伏枕闻别离，畴能忍漂寓。",
      "良会苦短促，溪行水奔注。",
      "熊罴咆空林，游子慎驰骛。",
      "西谒巴中侯，艰险如跬步。",
      "主人不世才，先帝常特顾。",
      "拔为天军佐，崇大王法度。",
      "淮海生清风，南翁尚思慕。",
      "公宫造广厦，木石乃无数。",
      "初闻伐松柏，犹卧天一柱。",
      "我瘦书不成，成字读亦误。",
      "为我问故人，劳心练征戍。"
    ]
  },
  {
    "volume": 222,
    "sequence": 40,
    "title": "君不见，简苏徯",
    "author": "杜甫",
    "content": [
      "君不见道边废弃池，君不见前者摧折桐。",
      "百年死树中琴瑟，一斛旧水藏蛟龙。",
      "丈夫盖棺事始定，君今幸未成老翁，何恨憔悴在山中。",
      "深山穷谷不可处，霹雳魍魉兼狂风。"
    ]
  },
  {
    "volume": 222,
    "sequence": 41,
    "title": "赠苏四徯",
    "author": "杜甫",
    "content": [
      "异县昔同游，各云厌转蓬。",
      "别离已五年，尚在行李中。",
      "戎马日衰息，乘舆安九重。",
      "有才何栖栖，将老委所穷。",
      "为郎未为贱，其奈疾病攻。",
      "子何面黧黑，不得豁心胸。",
      "巴蜀倦剽掠，下愚成土风。",
      "幽蓟已削平，荒徼尚弯弓。",
      "斯人脱身来，岂非吾道东。",
      "乾坤虽宽大，所适装囊空。",
      "肉食哂菜色，少壮欺老翁。",
      "况乃主客间，古来逼侧同。",
      "君今下荆扬，独帆如飞鸿。",
      "二州豪侠场，人马皆自雄。",
      "一请甘饥寒，再请甘养蒙。"
    ]
  },
  {
    "volume": 222,
    "sequence": 42,
    "title": "寄薛三郎中（据）",
    "author": "杜甫",
    "content": [
      "人生无贤愚，飘飖若埃尘。",
      "自非得神仙，谁免危其身。",
      "与子俱白头，役役常苦辛。",
      "虽为尚书郎，不及村野人。",
      "忆昔村野人，其乐难具陈。",
      "蔼蔼桑麻交，公侯为等伦。",
      "天未厌戎马，我辈本常贫。",
      "子尚客荆州，我亦滞江滨。",
      "峡中一卧病，疟疠终冬春。",
      "春复加肺气，此病盖有因。",
      "早岁与苏郑，痛饮情相亲。",
      "二公化为土，嗜酒不失真。",
      "余今委修短，岂得恨命屯。",
      "闻子心甚壮，所过信席珍。",
      "上马不用扶，每扶必怒嗔。",
      "赋诗宾客间，挥洒动八垠。",
      "乃知盖代手，才力老益神。",
      "青草洞庭湖，东浮沧海漘。",
      "君山可避暑，况足采白蘋。",
      "子岂无扁舟，往复江汉津。",
      "我未下瞿塘，空念禹功勤。",
      "听说松门峡，吐药揽衣巾。",
      "高秋却束带，鼓枻视青旻。",
      "凤池日澄碧，济济多士新。",
      "余病不能起，健者勿逡巡。",
      "上有明哲君，下有行化臣。"
    ]
  },
  {
    "volume": 222,
    "sequence": 43,
    "title": "大觉高僧兰若（和尚去冬往湖南）",
    "author": "杜甫",
    "content": [
      "巫山不见庐山远，松林兰若秋风晚。",
      "一老犹鸣日暮钟，诸僧尚乞斋时饭。",
      "香炉峰色隐晴湖，种杏仙家近白榆。",
      "飞锡去年啼邑子，献花何日许门徒。"
    ]
  }
]