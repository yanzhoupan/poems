[
  {
    "volume": 521,
    "sequence": 1,
    "title": "华清宫三十韵",
    "author": "杜牧",
    "content": [
      "绣岭明珠殿，层峦下缭墙。",
      "仰窥丹槛影，犹想赭袍光。",
      "昔帝登封后，中原自古强。",
      "一千年际会，三万里农桑。",
      "几席延尧舜，轩墀接禹汤。",
      "雷霆驰号令，星斗焕文章。",
      "钓筑乘时用，芝兰在处芳。",
      "北扉闲木索，南面富循良。",
      "至道思玄圃，平居厌未央。",
      "钩陈裹岩谷，文陛压青苍。",
      "歌吹千秋节，楼台八月凉。",
      "神仙高缥缈，环珮碎丁当。",
      "泉暖涵窗镜，云娇惹粉囊。",
      "嫩岚滋翠葆，清渭照红妆。",
      "帖泰生灵寿，欢娱岁序长。",
      "月闻仙曲调，霓作舞衣裳。",
      "雨露偏金穴，乾坤入醉乡。",
      "玩兵师汉武，回手倒干将。",
      "鲸鬣掀东海，胡牙揭上阳。",
      "喧呼马嵬血，零落羽林枪。",
      "倾国留无路，还魂怨有香。",
      "蜀峰横惨澹，秦树远微茫。",
      "鼎重山难转，天扶业更昌。",
      "望贤余故老，花萼旧池塘。",
      "往事人谁问，幽襟泪独伤。",
      "碧檐斜送日，殷叶半凋霜。",
      "迸水倾瑶砌，疏风罅玉房。",
      "尘埃羯鼓索，片段荔枝筐。",
      "鸟啄摧寒木，蜗涎蠹画梁。",
      "孤烟知客恨，遥起泰陵傍。"
    ]
  },
  {
    "volume": 521,
    "sequence": 2,
    "title": "长安杂题长句六首",
    "author": "杜牧",
    "content": [
      "觚棱金碧照山高，万国珪璋捧赭袍。",
      "舐笔和铅欺贾马，赞功论道鄙萧曹。",
      "东南楼日珠帘卷，西北天宛玉厄豪。",
      "四海一家无一事，将军携镜泣霜毛。",
      "晴云似絮惹低空，紫陌微微弄袖风。",
      "韩嫣金丸莎覆绿，许公鞯汗杏黏红。",
      "烟生窈窕深东第，轮撼流苏下北宫。",
      "自笑苦无楼护智，可怜铅椠竟何功。",
      "雨晴九陌铺江练，岚嫩千峰叠海涛。",
      "南苑草芳眠锦雉，夹城云暖下霓旄。",
      "少年羁络青纹玉，游女花簪紫蒂桃。",
      "江碧柳深人尽醉，一瓢颜巷日空高。",
      "束带谬趋文石陛，有章曾拜皂囊封。",
      "期严无奈睡留癖，势窘犹为酒泥慵。",
      "偷钓侯家池上雨，醉吟隋寺日沈钟。",
      "九原可作吾谁与，师友琅琊邴曼容。",
      "洪河清渭天池浚，太白终南地轴横。",
      "祥云辉映汉宫紫，春光绣画秦川明。",
      "草妒佳人钿朵色，风回公子玉衔声。",
      "六飞南幸芙蓉苑，十里飘香入夹城。",
      "丰貂长组金张辈，驷马文衣许史家。",
      "白鹿原头回猎骑，紫云楼下醉江花。",
      "九重树影连清汉，万寿山光学翠华。",
      "谁识大君谦让德，一毫名利斗蛙蟆。"
    ]
  },
  {
    "volume": 521,
    "sequence": 3,
    "title": "河湟",
    "author": "杜牧",
    "content": [
      "元载相公曾借箸，宪宗皇帝亦留神。",
      "旋见衣冠就东市，忽遗弓剑不西巡。",
      "牧羊驱马虽戎服，白发丹心尽汉臣。",
      "唯有凉州歌舞曲，流传天下乐闲人。"
    ]
  },
  {
    "volume": 521,
    "sequence": 4,
    "title": "许七侍御弃官东归潇洒江南颇闻自适高秋企望…十韵",
    "author": "杜牧",
    "content": [
      "天子绣衣吏，东吴美退居。",
      "有园同庾信，避事学相如。",
      "兰畹晴香嫩，筠溪翠影疏。",
      "江山九秋后，风月六朝余。",
      "锦帙开诗轴，青囊结道书。",
      "霜岩红薜荔，露沼白芙蕖。",
      "睡雨高梧密，棋灯小阁虚。",
      "冻醪元亮秫，寒鲙季鹰鱼。",
      "尘意迷今古，云情识卷舒。",
      "他年雪中棹，阳羡访吾庐。"
    ]
  },
  {
    "volume": 521,
    "sequence": 5,
    "title": "李给事中敏二首",
    "author": "杜牧",
    "content": [
      "一章缄拜皂囊中，懔懔朝廷有古风。",
      "元礼去归缑氏学，江充来见犬台宫。",
      "纷纭白昼惊千古，鈇锧朱殷几一空。",
      "曲突徙薪人不会，海边今作钓鱼翁。",
      "晚发闷还梳，忆君秋醉馀。",
      "可怜刘校尉，曾讼石中书。",
      "消长虽殊事，仁贤每自如。",
      "因看鲁褒论，何处是吾庐。"
    ]
  },
  {
    "volume": 521,
    "sequence": 6,
    "title": "题永崇西平王宅太尉愬院六韵",
    "author": "杜牧",
    "content": [
      "天下无双将，关西第一雄。",
      "授符黄石老，学剑白猿翁。",
      "矫矫云长勇，恂恂郄縠风。",
      "家呼小太尉，国号大梁公。",
      "半夜龙骧去，中原虎穴空。",
      "陇山兵十万，嗣子握雕弓。"
    ]
  },
  {
    "volume": 521,
    "sequence": 7,
    "title": "东兵长句十韵",
    "author": "杜牧",
    "content": [
      "上党争为天下脊，邯郸四十万秦坑。",
      "狂童何者欲专地，圣主无私岂玩兵。",
      "玄象森罗摇北落，诗人章句咏东征。",
      "雄如马武皆弹剑，少似终军亦请缨。",
      "屈指庙堂无失策，垂衣尧舜待升平。",
      "羽林东下雷霆怒，楚甲南来组练明。",
      "即墨龙文光照曜，常山蛇阵势纵横。",
      "落雕都尉万人敌，黑槊将军一鸟轻。",
      "渐见长围云欲合，可怜穷垒带犹萦。",
      "凯歌应是新年唱，便逐春风浩浩声。"
    ]
  },
  {
    "volume": 521,
    "sequence": 8,
    "title": "过勤政楼",
    "author": "杜牧",
    "content": [
      "千秋令节名空在，承露丝囊世已无。",
      "唯有紫苔偏得意，年年因雨上金铺。"
    ]
  },
  {
    "volume": 521,
    "sequence": 9,
    "title": "过魏文贞公宅（一作题魏文贞）",
    "author": "杜牧",
    "content": [
      "蟪蛄宁与雪霜期，贤哲难教俗士知。",
      "可怜贞观太平后，天且不留封德彝。"
    ]
  },
  {
    "volume": 521,
    "sequence": 10,
    "title": "早春阁下寓直萧九舍人亦直内署，因寄书怀四韵",
    "author": "杜牧",
    "content": [
      "御水初销冻，宫花尚怯寒。",
      "千峰横紫翠，双阙凭阑干。",
      "玉漏轻风顺，金茎淡日残。",
      "王乔在何处，清汉正骖鸾。"
    ]
  },
  {
    "volume": 521,
    "sequence": 11,
    "title": "秋晚与沈十七舍人期游樊川不至",
    "author": "杜牧",
    "content": [
      "邀侣以官解，泛然成独游。",
      "川光初媚日，山色正矜秋。",
      "野竹疏还密，岩泉咽复流。",
      "杜村连潏水，晚步见垂钩。"
    ]
  },
  {
    "volume": 521,
    "sequence": 12,
    "title": "念昔游三首",
    "author": "杜牧",
    "content": [
      "十载飘然绳检外，樽前自献自为酬。",
      "秋山春雨闲吟处，倚遍江南寺寺楼。",
      "云门寺外逢猛雨，林黑山高雨脚长。",
      "曾奉郊宫为近侍，分明㧐㧐羽林枪。",
      "李白题诗水西寺，古木回岩楼阁风。",
      "半醒半醉游三日，红白花开山雨中。"
    ]
  },
  {
    "volume": 521,
    "sequence": 13,
    "title": "今皇帝陛下一诏征兵…次第归降臣获睹圣功辄献歌咏",
    "author": "杜牧",
    "content": [
      "捷书皆应睿谋期，十万曾无一镞遗。",
      "汉武惭夸朔方地，周宣休道太原师。",
      "威加塞外寒来早，恩入河源冻合迟。",
      "听取满城歌舞曲，凉州声韵喜参差。"
    ]
  },
  {
    "volume": 521,
    "sequence": 14,
    "title": "奉和白相公圣德和平致兹休运岁终功就合咏盛…长句四韵",
    "author": "杜牧",
    "content": [
      "行看腊破好年光，万寿南山对未央。",
      "黠戛可汗修职贡，文思天子复河湟。",
      "应须日驭西巡狩，不假星弧北射狼。",
      "吉甫裁诗歌盛业，一篇江汉美宣王。"
    ]
  },
  {
    "volume": 521,
    "sequence": 15,
    "title": "过华清宫绝句三首",
    "author": "杜牧",
    "content": [
      "长安回望绣成堆，山顶千门次第开。",
      "一骑红尘妃子笑，无人知是荔枝来。",
      "新丰绿树起黄埃，数骑渔阳探使回。",
      "霓裳一曲千峰上，舞破中原始下来。",
      "万国笙歌醉太平，倚天楼殿月分明。",
      "云中乱拍禄山舞，风过重峦下笑声。"
    ]
  },
  {
    "volume": 521,
    "sequence": 16,
    "title": "登乐游原",
    "author": "杜牧",
    "content": [
      "长空澹澹孤鸟没，万古销沉向此中。",
      "看取汉家何事业，五陵无树起秋风。"
    ]
  },
  {
    "volume": 521,
    "sequence": 17,
    "title": "闻庆州赵纵使君与党项战中箭身死，辄书长句",
    "author": "杜牧",
    "content": [
      "将军独乘铁骢马，榆溪战中金仆姑。",
      "死绥却是古来有，骁将自惊今日无。",
      "青史文章争点笔，朱门歌舞笑捐躯。",
      "谁知我亦轻生者，不得君王丈二殳。"
    ]
  },
  {
    "volume": 521,
    "sequence": 18,
    "title": "送容州唐中丞赴镇",
    "author": "杜牧",
    "content": [
      "交阯同星座，龙泉佩斗文。",
      "烧香翠羽帐，看舞郁金裙。",
      "鹢首冲泷浪，犀渠拂岭云。",
      "莫教铜柱北，空说马将军。"
    ]
  },
  {
    "volume": 521,
    "sequence": 19,
    "title": "夏州崔常侍自少常亚列出领麾幢十韵",
    "author": "杜牧",
    "content": [
      "帝命诗书将，登坛礼乐卿。",
      "三边要高枕，万里得长城。",
      "对客犹褒博，填门已旆旌。",
      "腰间五绶贵，天下一家荣。",
      "野水差新燕，芳郊哢夏莺。",
      "别风嘶玉勒，残日望金茎。",
      "榆塞孤烟媚，银川绿草明。",
      "戈矛虓虎士，弓箭落雕兵。",
      "魏绛言堪采，陈汤事偶成。",
      "若须垂竹帛，静胜是功名。"
    ]
  },
  {
    "volume": 521,
    "sequence": 20,
    "title": "街西长句",
    "author": "杜牧",
    "content": [
      "碧池新涨浴娇鸦，分锁长安富贵家。",
      "游骑偶同人斗酒，名园相倚杏交花。",
      "银鞦騕褭嘶宛马，绣鞅璁珑走钿车。",
      "一曲将军何处笛，连云芳草日初斜。"
    ]
  },
  {
    "volume": 521,
    "sequence": 21,
    "title": "春申君",
    "author": "杜牧",
    "content": [
      "烈士思酬国士恩，春申谁与快冤魂。",
      "三千宾客总珠履，欲使何人杀李园。"
    ]
  },
  {
    "volume": 521,
    "sequence": 22,
    "title": "奉陵宫人",
    "author": "杜牧",
    "content": [
      "相如死后无词客，延寿亡来绝画工。",
      "玉颜不是黄金少，泪滴秋山入寿宫。"
    ]
  },
  {
    "volume": 521,
    "sequence": 23,
    "title": "读韩杜集",
    "author": "杜牧",
    "content": [
      "杜诗韩集愁来读，似倩麻姑痒处抓。",
      "天外凤凰谁得髓，无人解合续弦胶。"
    ]
  },
  {
    "volume": 521,
    "sequence": 24,
    "title": "春日言怀寄虢州李常侍十韵",
    "author": "杜牧",
    "content": [
      "岸藓生红药，岩泉涨碧塘。",
      "地分莲岳秀，草接鼎原芳。",
      "雨派潈漴急，风畦芷若香。",
      "织蓬眠舴艋，惊梦起鸳鸯。",
      "论吐开冰室，诗陈曝锦张。",
      "貂簪荆玉润，丹穴凤毛光。",
      "今日还珠守，何年执戟郎。",
      "且嫌游昼短，莫问积薪长。",
      "无计披清裁，唯持祝寿觞。",
      "愿公如卫武，百岁尚康强。"
    ]
  },
  {
    "volume": 521,
    "sequence": 25,
    "title": "李侍郎于阳羡里富有泉石牧亦于阳羡粗有薄产…四韵",
    "author": "杜牧",
    "content": [
      "冥鸿不下非无意，塞马归来是偶然。",
      "紫绶公卿今放旷，白头郎吏尚留连。",
      "终南山下抛泉洞，阳羡溪中买钓船。",
      "欲与明公操履杖，愿闻休去是何年。"
    ]
  },
  {
    "volume": 521,
    "sequence": 26,
    "title": "赠李处士长句四韵",
    "author": "杜牧",
    "content": [
      "玉函怪牒锁灵篆，紫洞香风吹碧桃。",
      "老翁四目牙爪利，掷火万里精神高。",
      "霭霭祥云随步武，累累秋冢叹蓬蒿。",
      "三山朝去应非久，姹女当窗绣羽袍。"
    ]
  },
  {
    "volume": 521,
    "sequence": 27,
    "title": "送国棋王逢",
    "author": "杜牧",
    "content": [
      "玉子纹楸一路饶，最宜檐雨竹萧萧。",
      "羸形暗去春泉长，拔势横来野火烧。",
      "守道还如周柱史，鏖兵不羡霍嫖姚。",
      "浮生七十更万日，与子期于局上销。"
    ]
  },
  {
    "volume": 521,
    "sequence": 28,
    "title": "重送绝句",
    "author": "杜牧",
    "content": [
      "绝艺如君天下少，闲人似我世间无。",
      "别后竹窗风雪夜，一灯明暗覆吴图。"
    ]
  },
  {
    "volume": 521,
    "sequence": 29,
    "title": "少年行",
    "author": "杜牧",
    "content": [
      "连环羁玉声光碎，绿锦蔽泥虬卷高。",
      "春风细雨走马去，珠落璀璀白罽袍。"
    ]
  },
  {
    "volume": 521,
    "sequence": 30,
    "title": "奉和门下相公送西川相公兼领相印出镇全蜀诗十八韵",
    "author": "杜牧",
    "content": [
      "盛业冠伊唐，台阶翊戴光。",
      "无私天雨露，有截舜衣裳。",
      "蜀辍新衡镜，池留旧凤凰。",
      "同心真石友，写恨蔑河梁。",
      "虎骑摇风旆，貂冠韵水苍。",
      "彤弓随武库，金印逐文房。",
      "栈压嘉陵咽，峰横剑阁长。",
      "前驱二星去，开险五丁忙。",
      "回首峥嵘尽，连天草树芳。",
      "丹心悬魏阙，往事怆甘棠。",
      "治化轻诸葛，威声慑夜郎。",
      "君平教说卦，夫子召升堂。",
      "塞接西山雪，桥维万里樯。",
      "夺霞红锦烂，扑地酒垆香。",
      "忝逐三千客，曾依数仞墙。",
      "滞顽堪白屋，攀附亦同行。",
      "肉管伶伦曲，箫韶清庙章。",
      "唱高知和寡，小子斐然狂。"
    ]
  },
  {
    "volume": 521,
    "sequence": 31,
    "title": "朱坡",
    "author": "杜牧",
    "content": [
      "下杜乡园古，泉声绕舍啼。",
      "静思长惨切，薄宦与乖暌。",
      "北阙千门外，南山午谷西。",
      "倚川红叶岭，连寺绿杨堤。",
      "迥野翘霜鹤，澄潭舞锦鸡。",
      "涛惊堆万岫，舸急转千溪。",
      "眉点萱牙嫩，风条柳幄迷。",
      "岸藤梢虺尾，沙渚印麑蹄。",
      "火燎湘桃坞，波光碧绣畦。",
      "日痕縆翠巘，陂影堕晴霓。",
      "蜗壁斓斑藓，银筵豆蔻泥。",
      "洞云生片段，苔径缭高低。",
      "偃蹇松公老，森严竹阵齐。",
      "小莲娃欲语，幽笋稚相携。",
      "汉馆留馀趾，周台接故蹊。",
      "蟠蛟冈隐隐，班雉草萋萋。",
      "树老萝纡组，岩深石启闺。",
      "侵窗紫桂茂，拂面翠禽栖。",
      "有计冠终挂，无才笔谩提。",
      "自尘何太甚，休笑触藩羝。"
    ]
  },
  {
    "volume": 521,
    "sequence": 32,
    "title": "早春寄岳州李使君，李善棋爱酒，情地闲雅",
    "author": "杜牧",
    "content": [
      "城高倚峭巘，地胜足楼台。",
      "朔漠暖鸿去，潇湘春水来。",
      "萦盈几多思，掩抑若为裁。",
      "返照三声角，寒香一树梅。",
      "乌林芳草远，赤壁健帆开。",
      "往事空遗恨，东流岂不回。",
      "分符颍川政，吊屈洛阳才。",
      "拂匣调珠柱，磨铅勘玉杯。",
      "棋翻小窟势，垆拨冻醪醅。",
      "此兴予非薄，何时得奉陪。"
    ]
  },
  {
    "volume": 521,
    "sequence": 33,
    "title": "送王侍御赴夏口座主幕",
    "author": "杜牧",
    "content": [
      "君为珠履三千客，我是青衿七十徒。",
      "礼数全优知隗始，讨论常见念回愚。",
      "黄鹤楼前春水阔，一杯还忆故人无。"
    ]
  },
  {
    "volume": 521,
    "sequence": 34,
    "title": "自贻",
    "author": "杜牧",
    "content": [
      "杜陵萧次君，迁少去官频。",
      "寂寞怜吾道，依稀似古人。",
      "饰心无彩缋，到骨是风尘。",
      "自嫌如匹素，刀尺不由身。"
    ]
  },
  {
    "volume": 521,
    "sequence": 35,
    "title": "自遣",
    "author": "杜牧",
    "content": [
      "四十已云老，况逢忧窘馀。",
      "且抽持板手，却展小年书。",
      "嗜酒狂嫌阮，知非晚笑蘧。",
      "闻流宁叹吒，待俗不亲疏。",
      "遇事知裁剪，操心识卷舒。",
      "还称二千石，于我意何如。"
    ]
  },
  {
    "volume": 521,
    "sequence": 36,
    "title": "题桐叶",
    "author": "杜牧",
    "content": [
      "去年桐落故溪上，把笔偶题归燕诗。",
      "江楼今日送归燕，正是去年题叶时。",
      "叶落燕归真可惜，东流玄发且无期。",
      "笑筵歌席反惆怅，明月清风怆别离。",
      "庄叟彭殇同在梦，陶潜身世两相遗。",
      "一丸五色成虚语，石烂松薪更莫疑。",
      "哆侈不劳文似锦，进趋何必利如锥。",
      "钱神任尔知无敌，酒圣于吾亦庶几。",
      "江畔秋光蟾阁镜，槛前山翠茂陵眉。",
      "樽香轻泛数枝菊，檐影斜侵半局棋。",
      "休指宦游论巧拙，只将愚直祷神祇。",
      "三吴烟水平生念，宁向闲人道所之。"
    ]
  },
  {
    "volume": 521,
    "sequence": 37,
    "title": "沈下贤",
    "author": "杜牧",
    "content": [
      "斯人清唱何人和，草径苔芜不可寻。",
      "一夕小敷山下梦，水如环珮月如襟。"
    ]
  },
  {
    "volume": 521,
    "sequence": 38,
    "title": "李和鼎",
    "author": "杜牧",
    "content": [
      "鵩鸟飞来庚子直，谪去日蚀辛卯年。",
      "由来枉死贤才事，消长相持势自然。"
    ]
  },
  {
    "volume": 521,
    "sequence": 39,
    "title": "赠沈学士张歌人",
    "author": "杜牧",
    "content": [
      "拖袖事当年，郎教唱客前。",
      "断时轻裂玉，收处远缲烟。",
      "孤直縆云定，光明滴水圆。",
      "泥情迟急管，流恨咽长弦。",
      "吴苑春风起，河桥酒旆悬。",
      "凭君更一醉，家在杜陵边。"
    ]
  },
  {
    "volume": 521,
    "sequence": 40,
    "title": "忆游朱坡四韵",
    "author": "杜牧",
    "content": [
      "秋草樊川路，斜阳覆盎门。",
      "猎逢韩嫣骑，树识馆陶园。",
      "带雨经荷沼，盘烟下竹村。",
      "如今归不得，自戴望天盆。"
    ]
  },
  {
    "volume": 521,
    "sequence": 41,
    "title": "朱坡绝句三首",
    "author": "杜牧",
    "content": [
      "故国池塘倚御渠，江城三诏换鱼书。",
      "贾生辞赋恨流落，只向长沙住岁余。",
      "烟深苔巷唱樵儿，花落寒轻倦客归。",
      "藤岸竹洲相掩映，满池春雨鸊鹈飞。",
      "乳肥春洞生鹅管，沼避回岩势犬牙。",
      "自笑卷怀头角缩，归盘烟磴恰如蜗。"
    ]
  },
  {
    "volume": 521,
    "sequence": 42,
    "title": "出宫人二首",
    "author": "杜牧",
    "content": [
      "闲吹玉殿昭华管，醉折梨园缥蒂花。",
      "十年一梦归人世，绛缕犹封系臂纱。",
      "平阳拊背穿驰道，铜雀分香下璧门。",
      "几向缀珠深殿里，妒抛羞态卧黄昏。"
    ]
  },
  {
    "volume": 521,
    "sequence": 43,
    "title": "长安秋望",
    "author": "杜牧",
    "content": [
      "楼倚霜树外，镜天无一毫。",
      "南山与秋色，气势两相高。"
    ]
  },
  {
    "volume": 521,
    "sequence": 44,
    "title": "独酌",
    "author": "杜牧",
    "content": [
      "窗外正风雪，拥炉开酒缸。",
      "何如钓船雨，篷底睡秋江。"
    ]
  },
  {
    "volume": 521,
    "sequence": 45,
    "title": "醉眠",
    "author": "杜牧",
    "content": [
      "秋醪雨中熟，寒斋落叶中。",
      "幽人本多睡，更酌一樽空。"
    ]
  },
  {
    "volume": 521,
    "sequence": 46,
    "title": "不饮赠酒",
    "author": "杜牧",
    "content": [
      "细算人生事，彭殇共一筹。",
      "与愁争底事，要尔作戈矛。"
    ]
  },
  {
    "volume": 521,
    "sequence": 47,
    "title": "昔事文皇帝三十二韵",
    "author": "杜牧",
    "content": [
      "昔事文皇帝，叨官在谏垣。",
      "奏章为得地，齰齿负明恩。",
      "金虎知难动，毛釐亦耻言。",
      "掩头虽欲吐，到口却成吞。",
      "照胆常悬镜，窥天自戴盆。",
      "周钟既窕槬，黥阵亦瘢痕。",
      "凤阙觚棱影，仙盘晓日暾。",
      "雨晴文石滑，风暖戟衣翻。",
      "每虑号无告，长忧骇不存。",
      "随行唯跼蹐，出语但寒暄。",
      "宫省咽喉任，戈矛羽卫屯。",
      "光尘皆影附，车马定西奔。",
      "亿万持衡价，锱铢挟契论。",
      "堆时过北斗，积处满西园。",
      "接棹隋河溢，连蹄蜀栈刓。",
      "漉空沧海水，搜尽卓王孙。",
      "斗巧猴雕刺，夸趫索挂跟。",
      "狐威假白额，枭啸得黄昏。",
      "馥馥芝兰圃，森森枳棘藩。",
      "吠声嗾国猘，公议怯膺门。",
      "窜逐诸丞相，苍茫远帝阍。",
      "一名为吉士，谁免吊湘魂。",
      "间世英明主，中兴道德尊。",
      "昆冈怜积火，河汉注清源。",
      "川口堤防决，阴车鬼怪掀。",
      "重云开朗照，九地雪幽冤。",
      "我实刚肠者，形甘短褐髡。",
      "曾经触虿尾，犹得凭熊轩。",
      "杜若芳洲翠，严光钓濑喧。",
      "溪山侵越角，封壤尽吴根。",
      "客恨萦春细，乡愁压思繁。",
      "祝尧千万寿，再拜揖余樽。"
    ]
  },
  {
    "volume": 521,
    "sequence": 48,
    "title": "道一大尹存之、庭美二学士简于圣明…四韵呈上三君子",
    "author": "杜牧",
    "content": [
      "九金神鼎重丘山，五玉诸侯杂珮环。",
      "星座通霄狼鬣暗，戍楼吹笛虎牙闲。",
      "斗间紫气龙埋狱，天上洪炉帝铸颜。",
      "若念西河旧交友，鱼符应许出函关。"
    ]
  },
  {
    "volume": 521,
    "sequence": 49,
    "title": "杏园",
    "author": "杜牧",
    "content": [
      "夜来微雨洗芳尘，公子骅骝步贴匀。",
      "莫怪杏园憔悴去，满城多少插花人。"
    ]
  },
  {
    "volume": 521,
    "sequence": 50,
    "title": "春晚题韦家亭子",
    "author": "杜牧",
    "content": [
      "拥鼻侵襟花草香，高台春去恨茫茫。",
      "蔫红半落平池晚，曲渚飘成锦一张。"
    ]
  },
  {
    "volume": 521,
    "sequence": 51,
    "title": "过田家宅",
    "author": "杜牧",
    "content": [
      "安邑南门外，谁家板筑高。",
      "奉诚园里地，墙缺见蓬蒿。"
    ]
  },
  {
    "volume": 521,
    "sequence": 52,
    "title": "见宋拾遗题名处，感而成诗",
    "author": "杜牧",
    "content": [
      "窜逐穷荒与死期，饿唯蒿藿病无医。",
      "怜君更抱重泉恨，不见崇山谪去时。"
    ]
  },
  {
    "volume": 521,
    "sequence": 53,
    "title": "雪晴访赵嘏街西所居三韵",
    "author": "杜牧",
    "content": [
      "命代风骚将，谁登李杜坛。",
      "少陵鲸海动，翰苑鹤天寒。",
      "今日访君还有意，三条冰雪独来看。"
    ]
  },
  {
    "volume": 521,
    "sequence": 54,
    "title": "将赴吴兴登乐游原一绝",
    "author": "杜牧",
    "content": [
      "清时有味是无能，闲爱孤云静爱僧。",
      "欲把一麾江海去，乐游原上望昭陵。"
    ]
  },
  {
    "volume": 521,
    "sequence": 55,
    "title": "洛阳长句二首",
    "author": "杜牧",
    "content": [
      "草色人心相与闲，是非名利有无间。",
      "桥横落照虹堪画，树锁千门鸟自还。",
      "芝盖不来云杳杳，仙舟何处水潺潺。",
      "君王谦让泥金事，苍翠空高万岁山。",
      "天汉东穿白玉京，日华浮动翠光生。",
      "桥边游女珮环委，波底上阳金碧明。",
      "月锁名园孤鹤唳，川酣秋梦凿龙声。",
      "连昌绣岭行宫在，玉辇何时父老迎。"
    ]
  },
  {
    "volume": 521,
    "sequence": 56,
    "title": "洛中监察病假满，送韦楚老拾遗归朝",
    "author": "杜牧",
    "content": [
      "洛桥风暖细翻衣，春引仙官去玉墀。",
      "独鹤初冲太虚日，九牛新落一毛时。",
      "行开教化期君是，卧病神祇祷我知。",
      "十载丈夫堪耻处，朱云犹掉直言旗。"
    ]
  },
  {
    "volume": 521,
    "sequence": 57,
    "title": "东都送郑处诲校书归上都",
    "author": "杜牧",
    "content": [
      "悠悠渠水清，雨霁洛阳城。",
      "槿堕初开艳，蝉闻第一声。",
      "故人容易去，白发等闲生。",
      "此别无多语，期君晦盛名。"
    ]
  },
  {
    "volume": 521,
    "sequence": 58,
    "title": "故洛阳城有感",
    "author": "杜牧",
    "content": [
      "一片宫墙当道危，行人为尔去迟迟。",
      "筚圭苑里秋风后，平乐馆前斜日时。",
      "锢党岂能留汉鼎，清谈空解识胡儿。",
      "千烧万战坤灵死，惨惨终年鸟雀悲。"
    ]
  }
]