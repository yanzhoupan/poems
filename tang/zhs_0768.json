[
  {
    "volume": 768,
    "sequence": 1,
    "title": "班婕妤（一作严武诗）",
    "author": "严识玄",
    "content": [
      "贱妾如桃李，君王若岁时。",
      "秋风一已劲，摇落不胜悲。",
      "寂寂苍苔满，沈沈绿草滋。",
      "繁华非此日，指辇竞何辞。"
    ]
  },
  {
    "volume": 768,
    "sequence": 2,
    "title": "赋得御制句朔野阵云飞",
    "author": "何象",
    "content": [
      "塞日穿痕断，边鸿背影飞。",
      "缥缈浮黄屋，阴沈护御衣。"
    ]
  },
  {
    "volume": 768,
    "sequence": 3,
    "title": "宿金河戍",
    "author": "张震",
    "content": [
      "朝发铁麟驿，夕宿金河戍。",
      "奔波急王程，一日千里路。",
      "但见容鬓改，不知岁华暮。",
      "悠悠沙漠行，王事弥多故。"
    ]
  },
  {
    "volume": 768,
    "sequence": 4,
    "title": "补新宫（新宫三章，章八句）",
    "author": "丘光庭",
    "content": [
      "奂奂新宫，礼乐其融。",
      "尔德惟贤，尔□维忠。",
      "为忠以公，斯筵是同。",
      "人之醉我，与我延宾。",
      "奂奂新宫，既奂而轮。",
      "其固如山，其俨如云。",
      "其寝斯安，□□□分。",
      "我既考落，以燕群臣。",
      "奂奂新宫，既祭既延。",
      "我□□镛，于以醉贤。",
      "有礼无愆，我有斯宫。",
      "斯宫以安，康后万年。"
    ]
  },
  {
    "volume": 768,
    "sequence": 5,
    "title": "补茅鸱（茅鸱四章，章八句）",
    "author": "丘光庭",
    "content": [
      "茅鸱茅鸱，无集我冈。",
      "汝食汝饱，莫我为祥。",
      "愿弹去汝，来彼凤凰。",
      "来彼凤凰，其仪有章。",
      "茅鸱茅鸱，无啄我雀。",
      "汝食汝饱，莫我肯略。",
      "愿弹去汝，来彼瑞鹊。",
      "来彼瑞鹊，其音可乐。",
      "茅鸱茅鸱，无搏鷅鶹。",
      "汝食汝饱，莫我为休。",
      "愿弹去汝，来彼鳲鸠。",
      "来彼鳲鸠，食子其周。",
      "茅鸱茅鸱，无口画我陵。",
      "汝食汝饱，莫我好声。",
      "愿弹去汝，来彼苍鹰。",
      "来彼苍鹰，祭鸟是徵。"
    ]
  },
  {
    "volume": 768,
    "sequence": 6,
    "title": "瑕瑜不相掩",
    "author": "武翊黄",
    "content": [
      "抱璞应难辨，妍媸每自融。",
      "贞姿偏特达，微玷遇磨砻。",
      "泾渭流终异，瑕瑜自不同。",
      "半曾光透石，未掩气如虹。",
      "缜密诚为智，包藏岂谓忠。",
      "停看分美恶，今得值良工。"
    ]
  },
  {
    "volume": 768,
    "sequence": 7,
    "title": "袁江口怀王司勋王吏部",
    "author": "李祜",
    "content": [
      "京华不啻三千里，客泪如今一万双。",
      "若个最为相忆处，青枫黄竹入袁江。"
    ]
  },
  {
    "volume": 768,
    "sequence": 8,
    "title": "赠进士李守微",
    "author": "韩屿",
    "content": [
      "一定童颜老岁华，贫寒游历贵人家。",
      "炼成正气功应大，养得元神道不差。",
      "舄曳鹤毛干毾毛及，杖携筇节瘦槎牙。",
      "如何蓬阆不归去，落尽蟠桃几度花。"
    ]
  },
  {
    "volume": 768,
    "sequence": 9,
    "title": "马上有见",
    "author": "李茂复",
    "content": [
      "行尽疏林见小桥，绿杨深处有红蕉。",
      "无端眼界无分别，安置心头不肯销。"
    ]
  },
  {
    "volume": 768,
    "sequence": 10,
    "title": "自叹",
    "author": "李茂复",
    "content": [
      "落日西山近一竿，世间恩爱极难拚。",
      "近来不作颠狂事，免被冤家恶眼看。"
    ]
  },
  {
    "volume": 768,
    "sequence": 11,
    "title": "赠吴圆（抒情诗）",
    "author": "李曜",
    "content": [
      "经年理郡少欢娱，为习干戈间饮徒。",
      "今日临行尽交割，分明收取媚川珠。"
    ]
  },
  {
    "volume": 768,
    "sequence": 12,
    "title": "答李曜",
    "author": "吴圆",
    "content": [
      "曳履优容日日欢，须言达德倍汍澜。",
      "韶光今已输先手，领得蠙珠掌上看。"
    ]
  },
  {
    "volume": 768,
    "sequence": 13,
    "title": "和訾家洲宴游",
    "author": "陆弘休",
    "content": [
      "新春蕊绽訾家洲，信是南方最胜游。",
      "酒满百分殊不怕，人添一岁更堪愁。",
      "莺声暗逐歌声艳，花态还随舞态羞。",
      "莫惜今朝同酩酊，任他龟鹤与蜉蝣。"
    ]
  },
  {
    "volume": 768,
    "sequence": 14,
    "title": "题贾岛墓",
    "author": "安锜",
    "content": [
      "倚恃才难继，昂藏貌不恭。",
      "骑驴冲大尹，夺卷忤宣宗。",
      "驰誉超先辈，居官下我侬。",
      "司仓旧曹署，一见一心忡。"
    ]
  },
  {
    "volume": 768,
    "sequence": 15,
    "title": "赠别营妓卿卿",
    "author": "油蔚",
    "content": [
      "怜君无那是多情，枕上相看直到明。",
      "日照绿窗人去住，鸦啼红粉泪纵横。",
      "愁肠只向金闺断，白发应从玉塞生。",
      "为报花时少惆怅，此生终不负卿卿。"
    ]
  },
  {
    "volume": 768,
    "sequence": 16,
    "title": "巢燕",
    "author": "胡玢",
    "content": [
      "燕来巢我檐，我屋非高大。",
      "所贵儿童善，保尔无殃祸。",
      "莫巢孀妇家，孀妇怨孤坐。",
      "妒尔长双飞，打尔危巢破。"
    ]
  },
  {
    "volume": 768,
    "sequence": 17,
    "title": "庐山桑落洲",
    "author": "胡玢",
    "content": [
      "莫问桑田事，但看桑落洲。",
      "数家新住处，昔日大江流。",
      "古岸崩欲尽，平沙长未休。",
      "想应百年后，人世更悠悠。"
    ]
  },
  {
    "volume": 768,
    "sequence": 18,
    "title": "石楠树",
    "author": "胡玢",
    "content": [
      "本自清江石上生，移栽此处称闲情。",
      "青云士尽识珍木，白屋人多唤俗名。",
      "重布绿阴滋藓色，深藏好鸟引雏声。",
      "余今一日千回看，每度看来眼益明。"
    ]
  },
  {
    "volume": 768,
    "sequence": 19,
    "title": "句",
    "author": "胡玢",
    "content": [
      "轮中别有物，光外更无空。"
    ]
  },
  {
    "volume": 768,
    "sequence": 20,
    "title": "酒胡子",
    "author": "卢注",
    "content": [
      "同心相遇思同欢，擎出酒胡当玉盘。",
      "盘中臲卼不自定，四座清宾注意看。",
      "可亦不在心，否亦不在面，徇客随时自圆转。",
      "酒胡五藏属他人，十分亦是无情劝。",
      "尔不耕，亦不饥。",
      "尔不蚕，亦有衣。",
      "有眼不能分黼黻，有口不能明是非。",
      "鼻何尖，眼何碧，仪形本非天地力。",
      "雕镌匠意苦多端，翠帽朱衫巧妆饰。",
      "长安斗酒十千酤，刘伶平生为酒徒。",
      "刘伶虚向酒中死，不得酒池中拍浮。",
      "酒胡一滴不入眼，空令酒胡名酒胡。"
    ]
  },
  {
    "volume": 768,
    "sequence": 21,
    "title": "西施",
    "author": "卢注",
    "content": [
      "惆怅兴亡系绮罗，世人犹自选青娥。",
      "越王解破夫差国，一个西施已是多。"
    ]
  },
  {
    "volume": 768,
    "sequence": 22,
    "title": "题西施浣纱石",
    "author": "胡幽贞",
    "content": [
      "一朝入紫宫，万古遗芳尘。",
      "至今溪边花，不敢娇青春。"
    ]
  },
  {
    "volume": 768,
    "sequence": 23,
    "title": "归四明",
    "author": "胡幽贞",
    "content": [
      "海色连四明，仙舟去容易。",
      "天籍岂辄问，不是卑朝士。"
    ]
  },
  {
    "volume": 768,
    "sequence": 24,
    "title": "送人游邵州",
    "author": "狄焕",
    "content": [
      "春江正渺渺，送别两依依。",
      "烟里棹将远，渡头人未归。",
      "渔家侵叠浪，岛树挂残晖。",
      "况入湖湘路，那堪花乱飞。"
    ]
  },
  {
    "volume": 768,
    "sequence": 25,
    "title": "题柳",
    "author": "狄焕",
    "content": [
      "天南与天北，此处影婆娑。",
      "翠色折不尽，离情生更多。",
      "雨余笼灞岸，烟暝夹隋河。",
      "自有佳名在，秦松继得么。"
    ]
  },
  {
    "volume": 768,
    "sequence": 26,
    "title": "咏南岳径松",
    "author": "狄焕",
    "content": [
      "一阵雨声归岳峤，两条寒色下潇湘。",
      "客吟晚景停孤棹，僧踏清阴彻上方。"
    ]
  },
  {
    "volume": 768,
    "sequence": 27,
    "title": "句",
    "author": "狄焕",
    "content": [
      "数点当秋霁，不知何处峰。",
      "更无声接续，空有影相随。"
    ]
  },
  {
    "volume": 768,
    "sequence": 28,
    "title": "浔阳观水（一作韩喜诗）",
    "author": "韩溉",
    "content": [
      "朝宗汉水接阳台，唅呀填坑吼作雷。",
      "莫见九江平稳去，还从三峡嶮巇来。",
      "南经梦泽宽浮日，西出岷山劣泛杯。",
      "直至沧溟涵贮尽，沈深不动浸昭回。"
    ]
  },
  {
    "volume": 768,
    "sequence": 29,
    "title": "水（一作韩喜诗）",
    "author": "韩溉",
    "content": [
      "方圆不定性空求，东注沧溟早晚休。",
      "高截碧塘长耿耿，远飞青嶂更悠悠。",
      "潇湘月浸千年色，梦泽烟含万古愁。",
      "别有岭头呜咽处，为君分作断肠流。"
    ]
  },
  {
    "volume": 768,
    "sequence": 30,
    "title": "松",
    "author": "韩溉",
    "content": [
      "倚空高槛冷无尘，往事闲徵梦欲分。",
      "翠色本宜霜后见，寒声偏向月中闻。",
      "啼猿想带苍山雨，归鹤应和紫府云。",
      "莫向东园竞桃李，春光还是不容君。"
    ]
  },
  {
    "volume": 768,
    "sequence": 31,
    "title": "柳",
    "author": "韩溉",
    "content": [
      "雪尽青门弄影微，暖风迟日早莺归。",
      "如凭细叶留春色，须把长条系落晖。",
      "彭泽有情还郁郁，隋堤无主自依依。",
      "世间惹恨偏饶此，可是行人折赠稀。"
    ]
  },
  {
    "volume": 768,
    "sequence": 32,
    "title": "竹",
    "author": "韩溉",
    "content": [
      "树色连云万叶开，王孙不厌满庭栽。",
      "凌霜尽节无人见，终日虚心待凤来。",
      "谁许风流添兴咏，自怜潇洒出尘埃。",
      "朱门处处多闲地，正好移阴覆翠苔。"
    ]
  },
  {
    "volume": 768,
    "sequence": 33,
    "title": "鹊",
    "author": "韩溉",
    "content": [
      "才见离巢羽翼开，尽能轻飏出尘埃。",
      "人间树好纷纷占，天上桥成草草回。",
      "几度送风临玉户，一时传喜到妆台。",
      "若教颜色如霜雪，应与清平作瑞来。"
    ]
  },
  {
    "volume": 768,
    "sequence": 34,
    "title": "灯（一作韩喜诗）",
    "author": "韩溉",
    "content": [
      "分影由来恨不同，绿窗孤馆两何穷。",
      "荧煌短焰长疑暗，零落残花旋委空。",
      "几处隔帘愁夜雨，谁家当户怯秋风。",
      "莫言明灭无多重，曾比人生一世中。"
    ]
  },
  {
    "volume": 768,
    "sequence": 35,
    "title": "句",
    "author": "韩溉",
    "content": [
      "门掩落花人别后，窗含残月酒醒时。"
    ]
  },
  {
    "volume": 768,
    "sequence": 36,
    "title": "春怨（一作伊州歌）",
    "author": "金昌绪",
    "content": [
      "打起黄莺儿，莫教枝上啼。",
      "啼时惊妾梦，不得到辽西。"
    ]
  },
  {
    "volume": 768,
    "sequence": 37,
    "title": "放猿",
    "author": "曾麻几",
    "content": [
      "孤猿锁槛岁年深，放出城南百丈林。",
      "绿水任从联臂饮，青山不用断肠吟。"
    ]
  }
]