[
  {
    "volume": 330,
    "sequence": 1,
    "title": "奉酬礼部阁老转韵离合见赠（时为秘书监）",
    "author": "张荐",
    "content": [
      "移居既同里，多幸陪君子。",
      "弘雅重当朝，弓旌早见招。",
      "植根琼林圃，直夜金闺步。",
      "劝深子玉铭，力竞相如赋。",
      "间阔向春闱，日复想光仪。",
      "格言信难继，木石强为词。"
    ]
  },
  {
    "volume": 330,
    "sequence": 2,
    "title": "和潘孟阳春日雪回文绝句",
    "author": "张荐",
    "content": [
      "迟迟日气暖，漫漫雪天春。",
      "知君欲醉饮，思见此交亲。"
    ]
  },
  {
    "volume": 330,
    "sequence": 3,
    "title": "享文恭太子庙乐章",
    "author": "张荐",
    "content": [
      "三献具举，九旗将旋。",
      "追劳表德，罢享宾天。",
      "风引仙管，堂虚画筵。",
      "芳馨常在，瞻望悠然。"
    ]
  },
  {
    "volume": 330,
    "sequence": 4,
    "title": "礼部权侍郎阁老史馆张秘监阁老有离合酬赠…聊继此章",
    "author": "崔邠",
    "content": [
      "脉脉羡佳期，月夜吟丽词。",
      "谏垣则随步，东观方承顾。",
      "林雪消艳阳，简册漏华光。",
      "坐更芝兰室，千载各芬芳。",
      "节苦文俱盛，即时人并命。",
      "翩翻紫霄中，羽翮相辉映。"
    ]
  },
  {
    "volume": 330,
    "sequence": 5,
    "title": "享文恭太子庙乐章",
    "author": "崔邠",
    "content": [
      "醴齐泛樽彝，轩县动干戚。",
      "入室僾如在，升阶虔所历。",
      "奋疾合威容，定利舒皦泽。",
      "方崇庙貌礼，永被君恩锡。"
    ]
  },
  {
    "volume": 330,
    "sequence": 6,
    "title": "和权载之离合诗（时为中书舍人）",
    "author": "杨於陵",
    "content": [
      "校德尽珪璋，才臣时所扬。",
      "放情寄文律，方茂经邦术。",
      "王猷符发挥，十载契心期。",
      "昼游有嘉话，书法无隐辞。",
      "信兹酬和美，言与芝兰比。",
      "昨来恣吟绎，日觉祛蒙鄙。"
    ]
  },
  {
    "volume": 330,
    "sequence": 7,
    "title": "郡斋有紫薇双本自朱明接于徂暑其花芳馥…因诗纪述",
    "author": "杨於陵",
    "content": [
      "晏朝受明命，继夏走天衢。",
      "逮兹三伏候，息驾万里途。",
      "省躬既跼蹐，结思多烦纡。",
      "簿领幸无事，宴休谁与娱。",
      "内斋有嘉树，双植分庭隅。",
      "绿叶下成幄，紫花纷若铺。",
      "摛霞晚舒艳，凝露朝垂珠。",
      "炎沴昼方铄，幽姿闲且都。",
      "夭桃固难匹，芍药宁为徒。",
      "懿此时节久，讵同光景驱。",
      "陶甄试一致，品汇乃散殊。",
      "濯质非受彩，无心那夺朱。",
      "粤予负羁絷，留赏益踟蹰。",
      "通夕靡云倦，西南山月孤。"
    ]
  },
  {
    "volume": 330,
    "sequence": 8,
    "title": "赠毛仙翁",
    "author": "杨於陵",
    "content": [
      "先生赤松侣，混俗游人间。",
      "昆阆无穷路，何时下故山。",
      "千年犹孺质，秘术救尘寰。",
      "莫便冲天去，云雷不可攀。"
    ]
  },
  {
    "volume": 330,
    "sequence": 9,
    "title": "答权载之离合诗（时为给事中）",
    "author": "许孟容",
    "content": [
      "史才司秘府，文哲今超古。",
      "亦有擅风骚，七联文墨曹。",
      "圣贤三代意，工艺千金字。",
      "化识从臣谣，人推仙阁吏。",
      "如登昆阆时，口诵灵真词。",
      "孙简下威凤，系霜琼玉枝。"
    ]
  },
  {
    "volume": 330,
    "sequence": 10,
    "title": "奉和武相公春晓闻莺",
    "author": "许孟容",
    "content": [
      "碧树当窗啼晓莺，间关入梦听难成。",
      "千回万啭尽愁思，疑是血魂哀困声。"
    ]
  },
  {
    "volume": 330,
    "sequence": 11,
    "title": "享文恭太子庙乐章",
    "author": "许孟容",
    "content": [
      "觞牢具品，管弦有节。",
      "祝道寅恭，神仪昭晰。",
      "桐珪早贵，象辂追设。",
      "磬达乐成，降歆丰洁。"
    ]
  },
  {
    "volume": 330,
    "sequence": 12,
    "title": "和权载之离合诗（时为给事中）",
    "author": "冯伉",
    "content": [
      "车马退朝后，聿怀在文友。",
      "动词宗伯雄，重美良史功。",
      "亦曾吟鲍谢，二妙尤增价。",
      "雨霜鸿唳天，匝树鸟鸣夜。",
      "覃思各纵横，早擅希代名。",
      "息心欲焚砚，自靦陪群英。"
    ]
  },
  {
    "volume": 330,
    "sequence": 13,
    "title": "享文恭太子庙乐章二首",
    "author": "冯伉",
    "content": [
      "撰日瞻景，诚陈乐张。",
      "礼容秩秩，羽舞煌煌。",
      "肃将涤濯，祗荐芬芳。",
      "永锡繁祉，思深享尝。",
      "干旄羽籥相亏蔽，一进一退殊行缀。",
      "昔献三雍盛礼容，今陈七佾崇仪制。"
    ]
  },
  {
    "volume": 330,
    "sequence": 14,
    "title": "和权载之离合诗",
    "author": "潘孟阳",
    "content": [
      "咏歌有离合，永夜观酬答。",
      "笥中操彩笺，竹简何足编。",
      "意深俱妙绝，心契交情结。",
      "计彼官接联，言初并清切。",
      "翔集本相随，羽仪良在斯。",
      "烟云竞文藻，因喜玩新诗。"
    ]
  },
  {
    "volume": 330,
    "sequence": 15,
    "title": "春日雪以回文绝句呈张荐权德舆",
    "author": "潘孟阳",
    "content": [
      "春梅杂落雪，发树几花开。",
      "真须尽兴饮，仁里愿同来。"
    ]
  },
  {
    "volume": 330,
    "sequence": 16,
    "title": "元日和布泽",
    "author": "潘孟阳",
    "content": [
      "至德生成泰，咸欢照育恩。",
      "流辉沾万物，布泽在三元。",
      "北阙祥云迥，东方嘉气繁。",
      "青阳初应律，苍玉正临轩。",
      "恩洽因时令，风和比化原。",
      "自惭同草木，无以答乾坤。"
    ]
  },
  {
    "volume": 330,
    "sequence": 17,
    "title": "和权载之离合诗（时为国子司业）",
    "author": "武少仪",
    "content": [
      "少年慕时彦，小悟文多变。",
      "木铎比群英，八方流德声。",
      "雷陈美交契，雨雪音尘继。",
      "恩顾各飞翔，因诗睹瑰丽。",
      "傅野绝遗贤，人希有盛迁。",
      "早钦风与雅，日咏赠酬篇。"
    ]
  },
  {
    "volume": 330,
    "sequence": 18,
    "title": "诸葛丞相庙（《蜀志》一作武侯祠）",
    "author": "武少仪",
    "content": [
      "执简焚香入庙门，武侯神象俨如存。",
      "因机定蜀延衰汉，以计连吴振弱孙。",
      "欲尽智能倾僭盗，善持忠节转庸昏。",
      "宣王请战贻巾帼，始见才吞亦气吞。"
    ]
  }
]