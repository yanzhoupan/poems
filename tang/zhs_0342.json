[
  {
    "volume": 342,
    "sequence": 1,
    "title": "雪后寄崔二十六丞公（斯立）",
    "author": "韩愈",
    "content": [
      "蓝田十月雪塞关，我兴南望愁群山。",
      "攒天嵬嵬冻相映，君乃寄命于其间。",
      "秩卑俸薄食口众，岂有酒食开容颜。",
      "殿前群公赐食罢，骅骝蹋路骄且闲。",
      "称多量少鉴裁密，岂念幽桂遗榛菅。",
      "几欲犯严出荐口，气象硉兀未可攀。",
      "归来殒涕掩关卧，心之纷乱谁能删。",
      "诗翁憔悴属斤荒棘，清玉刻佩联玦环。",
      "脑脂遮眼卧壮士，大弨挂壁无由弯。",
      "乾坤惠施万物遂，独于数子怀偏悭。",
      "朝欷暮唶不可解，我心安得如石顽。"
    ]
  },
  {
    "volume": 342,
    "sequence": 2,
    "title": "送僧澄观",
    "author": "韩愈",
    "content": [
      "浮屠西来何施为，扰扰四海争奔驰。",
      "构楼架阁切星汉，夸雄斗丽止者谁。",
      "僧伽后出淮泗上，势到众佛尤恢奇。",
      "越商胡贾脱身罪，珪璧满船宁计资。",
      "清淮无波平如席，栏柱倾扶半天赤。",
      "火烧水转扫地空，突兀便高三百尺。",
      "影沈潭底龙惊遁，当昼无云跨虚碧。",
      "借问经营本何人，道人澄观名籍籍。",
      "愈昔从军大梁下，往来满屋贤豪者。",
      "皆言澄观虽僧徒，公才吏用当今无。",
      "后从徐州辟书至，纷纷过客何由记。",
      "人言澄观乃诗人，一座竞吟诗句新。",
      "向风长叹不可见，我欲收敛加冠巾。",
      "洛阳穷秋厌穷独，丁丁啄门疑啄木。",
      "有僧来访呼使前，伏犀插脑高颊权。",
      "惜哉已老无所及，坐睨神骨空潸然。",
      "临淮太守初到郡，远遣州民送音问。",
      "好奇赏俊直难逢，去去为致思从容。"
    ]
  },
  {
    "volume": 342,
    "sequence": 3,
    "title": "山南郑相公樊员外酬答为诗…樊封以示愈依赋十四韵以献",
    "author": "韩愈",
    "content": [
      "梁维西南屏，山厉水刻屈。",
      "禀生肖剿刚，难谐在民物。",
      "荥公鼎轴老，烹斡力健倔。",
      "帝咨女予往，牙纛前岔坲。",
      "威风挟惠气，盖壤两劘拂。",
      "茫漫华黑间，指画变恍欻。",
      "诚既富而美，章汇霍炳蔚。",
      "日廷讲大训，龟判错衮黻。",
      "樊子坐宾署，演孔刮老佛。",
      "金舂撼玉应，厥臭剧蕙郁。",
      "遗我一言重，跽受惕斋慄。",
      "辞悭义卓阔，呀豁疚掊掘。",
      "如新去耵聍，雷霆逼飓风日。",
      "缀此岂为训，俚言绍庄屈。"
    ]
  },
  {
    "volume": 342,
    "sequence": 4,
    "title": "奉和武相公镇蜀时咏使宅韦太尉所养孔雀",
    "author": "韩愈",
    "content": [
      "穆穆鸾凤友，何年来止兹。",
      "飘零失故态，隔绝抱长思。",
      "翠角高独耸，金华焕相差。",
      "坐蒙恩顾重，毕命守阶墀。"
    ]
  },
  {
    "volume": 342,
    "sequence": 5,
    "title": "感春三首",
    "author": "韩愈",
    "content": [
      "偶坐藤树下，暮春下旬间。",
      "藤阴已可庇，落蕊还漫漫。",
      "新叶大□□，珑珑晚花乾。",
      "青天高寥寥，两蝶飞翻翻。",
      "时节适当尔，怀悲自无端。",
      "黄黄芜菁花，桃李事已退。",
      "狂风簸枯榆，狼藉九衢内。",
      "春序一如此，汝颜安足赖。",
      "谁能驾飞车，相从观海外。",
      "晨游百花林，朱朱兼白白。",
      "柳枝弱而细，悬树垂百尺。",
      "左右同来人，金紫贵显剧。",
      "娇童为我歌，哀响跨筝笛。",
      "艳姬蹋筵舞，清眸刺剑戟。",
      "心怀平生友，莫一在燕席。",
      "死者长眇芒，生者困乖隔。",
      "少年真可喜，老大百无益。"
    ]
  },
  {
    "volume": 342,
    "sequence": 6,
    "title": "早赴街西行香赠卢李二中舍人（卢汀、李逢吉也）",
    "author": "韩愈",
    "content": [
      "天街东西异，祗命遂成游。",
      "月明御沟晓，蝉吟堤树秋。",
      "老僧情不薄，僻寺境还幽。",
      "寂寥二三子，归骑得相收。"
    ]
  },
  {
    "volume": 342,
    "sequence": 7,
    "title": "晚寄张十八助教周郎博士（张籍、周况也）",
    "author": "韩愈",
    "content": [
      "日薄风景旷，出归偃前檐。",
      "晴云如擘絮，新月似磨镰。",
      "田野兴偶动，衣冠情久厌。",
      "吾生可携手，叹息岁将淹。"
    ]
  },
  {
    "volume": 342,
    "sequence": 8,
    "title": "题张十八所居（籍）",
    "author": "韩愈",
    "content": [
      "君居泥沟上，沟浊萍青青。",
      "蛙欢桥未扫，蝉嘒门长扃。",
      "名秩后千品，诗文齐六经。",
      "端来问奇字，为我讲声形。"
    ]
  },
  {
    "volume": 342,
    "sequence": 9,
    "title": "奉酬卢给事云夫四兄曲江荷花行见寄…阁老张十八助教",
    "author": "韩愈",
    "content": [
      "曲江千顷秋波净，平铺红云盖明镜。",
      "大明宫中给事归，走马来看立不正。",
      "遗我明珠九十六，寒光映骨睡骊目。",
      "我今官闲得婆娑，问言何处芙蓉多。",
      "撑舟昆明度云锦，脚敲两舷叫吴歌。",
      "太白山高三百里，负雪崔嵬插花里。",
      "玉山前却不复来，曲江汀滢水平杯。",
      "我时相思不觉一回首，天门九扇相当开。",
      "上界真人足官府，岂如散仙鞭笞鸾凤终日相追陪。"
    ]
  },
  {
    "volume": 342,
    "sequence": 10,
    "title": "奉和钱七兄曹长盆池所植",
    "author": "韩愈",
    "content": [
      "翻翻江浦荷，而今生在此。",
      "擢擢菰叶长，芳根复谁徙。",
      "露涵两鲜翠，风荡相磨倚。",
      "但取主人知，谁言盆盎是。"
    ]
  },
  {
    "volume": 342,
    "sequence": 11,
    "title": "记梦",
    "author": "韩愈",
    "content": [
      "夜梦神官与我言，罗缕道妙角与根。",
      "挈携陬维口澜翻，百二十刻须臾间。",
      "我听其言未云足，舍我先度横山腹。",
      "我徒三人共追之，一人前度安不危。",
      "我亦平行蹋乔亢虚亢，神完骨蹻脚不掉。",
      "侧身上视溪谷盲，杖撞玉版声彭□。",
      "神官见我开颜笑，前对一人壮非少。",
      "石坛坡陀可坐卧，我手承颏肘拄座。",
      "隆楼杰阁磊嵬高，天风飘飘吹我过。",
      "壮非少者哦七言，六字常语一字难。",
      "我以指撮白玉丹，行且咀噍行诘盘。",
      "口前截断第二句，绰虐顾我颜不欢。",
      "乃知仙人未贤圣，护短凭愚邀我敬。",
      "我能屈曲自世间，安能从汝巢神山。"
    ]
  },
  {
    "volume": 342,
    "sequence": 12,
    "title": "南内朝贺归呈同官",
    "author": "韩愈",
    "content": [
      "薄云蔽秋曦，清雨不成泥。",
      "罢贺南内衙，归凉晓凄凄。",
      "绿槐十二街，涣散驰轮蹄。",
      "余惟戆书生，孤身无所赍。",
      "三黜竟不去，致官九列齐。",
      "岂惟一身荣，佩玉冠簪犀。",
      "滉荡天门高，著籍朝厥妻。",
      "文才不如人，行又无町畦。",
      "问之朝廷事，略不知东西。",
      "况于经籍深，岂究端与倪。",
      "君恩太山重，不见酬稗稊。",
      "所职事无多，又不自提撕。",
      "明庭集孔鸾，曷取于凫鹥。",
      "树以松与柏，不宜间蒿藜。",
      "婉娈自媚好，几时不见挤。",
      "贪食以忘躯，鲜不调盐醯。",
      "法吏多少年，磨淬出角圭。",
      "将举汝愆尤，以为己阶梯。",
      "收身归关东，期不到死迷。"
    ]
  },
  {
    "volume": 342,
    "sequence": 13,
    "title": "朝归",
    "author": "韩愈",
    "content": [
      "峨峨进贤冠，耿耿水苍佩。",
      "服章岂不好，不与德相对。",
      "顾影听其声，赪颜汗渐背。",
      "进乏犬鸡效，又不勇自退。",
      "坐食取其肥，无堪等聋瞶。",
      "长风吹天墟，秋日万里晒。",
      "抵暮但昏眠，不成歌慷慨。"
    ]
  },
  {
    "volume": 342,
    "sequence": 14,
    "title": "杂诗四首",
    "author": "韩愈",
    "content": [
      "朝蝇不须驱，暮蚊不可拍。",
      "蝇蚊满八区，可尽与相格。",
      "得时能几时，与汝恣啖咋。",
      "凉风九月到，扫不见踪迹。",
      "鹊鸣声楂楂，乌噪声护护。",
      "争斗庭宇间，持身博弹射。",
      "黄鹄能忍饥，两翅久不擘。",
      "苍苍云海路，岁晚将无获。",
      "截橑为欂栌，斫楹以为椽。",
      "束蒿以代之，小大不相权。",
      "虽无风雨灾，得不覆且颠。",
      "解辔弃骐骥，蹇驴鞭使前。",
      "昆仑高万里，岁尽道苦邅。",
      "停车卧轮下，绝意于神仙。",
      "雀鸣朝营食，鸠鸣暮觅群。",
      "独有知时鹤，虽鸣不缘身。",
      "喑蝉终不鸣，有抱不列陈。",
      "蛙黾鸣无谓，閤閤只乱人。"
    ]
  },
  {
    "volume": 342,
    "sequence": 15,
    "title": "读东方朔杂事",
    "author": "韩愈",
    "content": [
      "严严王母宫，下维万仙家。",
      "噫欠为飘风，濯手大雨沱。",
      "方朔乃竖子，骄不加禁诃。",
      "偷入雷电室，輷掉狂车。",
      "王母闻以笑，卫官助呀呀。",
      "不知万万人，生身埋泥沙。",
      "簸顿五山踣，流漂八维蹉。",
      "曰吾儿可憎，奈此狡狯何。",
      "方朔闻不喜，褫身络蛟蛇。",
      "瞻相北斗柄，两手自相挼。",
      "群仙急乃言，百犯庸不科。",
      "向观睥睨处，事在不可赦。",
      "欲不布露言，外口实喧哗。",
      "王母不得已，颜嚬口赍嗟。",
      "颔头可其奏，送以紫玉珂。",
      "方朔不惩创，挟恩更矜夸。",
      "诋欺刘天子，正昼溺殿衙。",
      "一旦不辞诀，摄身凌苍霞。"
    ]
  },
  {
    "volume": 342,
    "sequence": 16,
    "title": "谴疟鬼",
    "author": "韩愈",
    "content": [
      "屑屑水帝魂，谢谢无余辉。",
      "如何不肖子，尚奋疟鬼威。",
      "乘秋作寒热，翁妪所骂讥。",
      "求食欧泄间，不知臭秽非。",
      "医师加百毒，熏灌无停机。",
      "灸师施艾炷，酷若猎火围。",
      "诅师毒口牙，舌作霹雳飞。",
      "符师弄刀笔，丹墨交横挥。",
      "咨汝之胄出，门户何巍巍。",
      "祖轩而父顼，未沫于前徽。",
      "不修其操行，贱薄似汝稀。",
      "岂不忝厥祖，靦然不知归。",
      "湛湛江水清，归居安汝妃。",
      "清波为裳衣，白石为门畿。",
      "呼吸明月光，手掉芙蓉旂。",
      "降集随九歌，饮芳而食菲。",
      "赠汝以好辞，咄汝去莫违。"
    ]
  },
  {
    "volume": 342,
    "sequence": 17,
    "title": "示儿",
    "author": "韩愈",
    "content": [
      "始我来京师，止携一束书。",
      "辛勤三十年，以有此屋庐。",
      "此屋岂为华，于我自有余。",
      "中堂高且新，四时登牢蔬。",
      "前荣馔宾亲，冠婚之所于。",
      "庭内无所有，高树八九株。",
      "有藤娄络之，春华夏阴敷。",
      "东堂坐见山，云风相吹嘘。",
      "松果连南亭，外有瓜芋区。",
      "西偏屋不多，槐榆翳空虚。",
      "山鸟旦夕鸣，有类涧谷居。",
      "主妇治北堂，膳服适戚疏。",
      "恩封高平君，子孙从朝裾。",
      "开门问谁来，无非卿大夫。",
      "不知官高卑，玉带悬金鱼。",
      "问客之所为，峨冠讲唐虞。",
      "酒食罢无为，棋槊以相娱。",
      "凡此座中人，十九持钧枢。",
      "又问谁与频，莫与张樊如。",
      "来过亦无事，考评道精粗。",
      "跹跹媚学子，墙屏日有徒。",
      "以能问不能，其蔽岂可祛。",
      "嗟我不修饰，事与庸人俱。",
      "安能坐如此，比肩于朝儒。",
      "诗以示儿曹，其无迷厥初。"
    ]
  },
  {
    "volume": 342,
    "sequence": 18,
    "title": "庭楸",
    "author": "韩愈",
    "content": [
      "庭楸止五株，共生十步间。",
      "各有藤绕之，上各相钩联。",
      "下叶各垂地，树颠各云连。",
      "朝日出其东，我常坐西偏。",
      "夕日在其西，我常坐东边。",
      "当昼日在上，我在中央间。",
      "仰视何青青，上不见纤穿。",
      "朝暮无日时，我且八九旋。",
      "濯濯晨露香，明珠何联联。",
      "夜月来照之，蒨蒨自生烟。",
      "我已自顽钝，重遭五楸牵。",
      "客来尚不见，肯到权门前。",
      "权门众所趋，有客动百千。",
      "九牛亡一毛，未在多少间。",
      "往既无可顾，不往自可怜。"
    ]
  },
  {
    "volume": 342,
    "sequence": 19,
    "title": "玩月喜张十八员外以王六秘书至（王六，王建也）",
    "author": "韩愈",
    "content": [
      "前夕虽十五，月长未满规。",
      "君来晤我时，风露渺无涯。",
      "浮云散白石，天宇开青池。",
      "孤质不自惮，中天为君施。",
      "玩玩夜遂久，亭亭曙将披。",
      "况当今夕圆，又以嘉客随。",
      "惜无酒食乐，但用歌嘲为。"
    ]
  },
  {
    "volume": 342,
    "sequence": 20,
    "title": "和李相公摄事南郊，览物兴怀，呈一二知旧",
    "author": "韩愈",
    "content": [
      "灿灿辰角曙，亭亭寒露朝。",
      "川原共澄映，云日还浮飘。",
      "上宰严祀事，清途振华镳。",
      "圆丘峻且坦，前对南山标。",
      "村树黄复绿，中田稼何饶。",
      "顾瞻想岩谷，兴叹倦尘嚣。",
      "惟彼颠瞑者，去公岂不辽。",
      "为仁朝自治，用静兵以销。",
      "勿惮吐捉勤，可歌风雨调。",
      "圣贤相遇少，功德今宣昭。"
    ]
  },
  {
    "volume": 342,
    "sequence": 21,
    "title": "和裴仆射相公假山十一韵",
    "author": "韩愈",
    "content": [
      "公乎真爱山，看山旦连夕。",
      "犹嫌山在眼，不得着脚历。",
      "枉语山中人，匄我涧侧石。",
      "有来应公须，归必载金帛。",
      "当轩乍骈罗，随势忽开坼。",
      "有洞若神剜，有岩类天划。",
      "终朝岩洞间，歌鼓燕宾戚。",
      "孰谓衡霍期，近在王侯宅。",
      "傅氏筑已卑，磻溪钓何激。",
      "逍遥功德下，不与事相摭。",
      "乐我盛明朝，于焉傲今昔。"
    ]
  },
  {
    "volume": 342,
    "sequence": 22,
    "title": "与张十八同效阮步兵一日复一夕",
    "author": "韩愈",
    "content": [
      "一日复一日，一朝复一朝。",
      "只见有不如，不见有所超。",
      "食作前日味，事作前日调。",
      "不知久不死，悯悯尚谁要。",
      "富贵自絷拘，贫贱亦煎焦。",
      "俯仰未得所，一世已解镳。",
      "譬如笼中鹤，六翮无所摇。",
      "譬如兔得蹄，安用东西跳。",
      "还看古人书，复举前人瓢。",
      "未知所穷竟，且作新诗谣。"
    ]
  },
  {
    "volume": 342,
    "sequence": 23,
    "title": "送诸葛觉往随州读书（李繁时为随州刺史宰相泌之子也）",
    "author": "韩愈",
    "content": [
      "邺侯家多书，插架三万轴。",
      "一一悬牙签，新若手未触。",
      "为人强记览，过眼不再读。",
      "伟哉群圣文，磊落载其腹。",
      "行年五十余，出守数已六。",
      "京邑有旧庐，不容久食宿。",
      "台阁多官员，无地寄一足。",
      "我虽官在朝，气势日局缩。",
      "屡为丞相言，虽恳不见录。",
      "送行过浐水，东望不转目。",
      "今子从之游，学问得所欲。",
      "入海观龙鱼，矫翮逐黄鹄。",
      "勉为新诗章，月寄三四幅。"
    ]
  },
  {
    "volume": 342,
    "sequence": 24,
    "title": "南溪始泛三首（此诗乃长庆间以病在告日所作）",
    "author": "韩愈",
    "content": [
      "榜舟南山下，上上不得返。",
      "幽事随去多，孰能量近远。",
      "阴沈过连树，藏昂抵横坂。",
      "石粗肆磨砺，波恶厌牵挽。",
      "或倚偏岸渔，竟就平洲饭。",
      "点点暮雨飘，梢梢新月偃。",
      "余年懔无几，休日怆已晚。",
      "自是病使然，非由取高蹇。",
      "南溪亦清驶，而无楫与舟。",
      "山农惊见之，随我劝不休。",
      "不惟儿童辈，或有杖白头。",
      "馈我笼中瓜，劝我此淹留。",
      "我云以病归，此已颇自由。",
      "幸有用余俸，置居在西畴。",
      "囷仓米谷满，未有旦夕忧。",
      "上去无得得，下来亦悠悠。",
      "但恐烦里闾，时有缓急投。",
      "愿为同社人，鸡豚燕春秋。",
      "足弱不能步，自宜收朝迹。",
      "羸形可舆致，佳观安事掷。",
      "即此南坂下，久闻有水石。",
      "拖舟入其间，溪流正清激。",
      "随波吾未能，峻濑乍可刺。",
      "鹭起若导吾，前飞数十尺。",
      "亭亭柳带沙，团团松冠壁。",
      "归时还尽夜，谁谓非事役。"
    ]
  }
]