[
  {
    "volume": 360,
    "sequence": 1,
    "title": "白舍人自杭州寄新诗有柳色春藏苏小家…寄浙东元相公",
    "author": "刘禹锡",
    "content": [
      "钱塘山水有奇声，暂谪仙官领百城。",
      "女妓还闻名小小，使君谁许唤卿卿。",
      "鳌惊震海风雷起，蜃斗嘘天楼阁成。",
      "莫道骚人在三楚，文星今向斗牛明。"
    ]
  },
  {
    "volume": 360,
    "sequence": 2,
    "title": "春日书怀，寄东洛白二十二杨八二庶子",
    "author": "刘禹锡",
    "content": [
      "曾向空门学坐禅，如今万事尽忘筌。",
      "眼前名利同春梦，醉里风情敌少年。",
      "野草芳菲红锦地，游丝撩乱碧罗天。",
      "心知洛下闲才子，不作诗魔即酒颠。"
    ]
  },
  {
    "volume": 360,
    "sequence": 3,
    "title": "白舍人见酬拙诗，因以寄谢",
    "author": "刘禹锡",
    "content": [
      "虽陪三品散班中，资历从来事不同。",
      "名姓也曾镌石柱，诗篇未得上屏风。",
      "甘陵旧党凋零尽，魏阙新知礼数崇。",
      "烟水五湖如有伴，犹应堪作钓鱼翁。"
    ]
  },
  {
    "volume": 360,
    "sequence": 4,
    "title": "白舍人曹长寄新诗，有游宴之盛，因以戏酬",
    "author": "刘禹锡",
    "content": [
      "苏州刺史例能诗，西掖今来替左司。",
      "二八城门开道路，五千兵马引旌旗。",
      "水通山寺笙歌去，骑过虹桥剑戟随。",
      "若共吴王斗百草，不如应是欠西施。"
    ]
  },
  {
    "volume": 360,
    "sequence": 5,
    "title": "苏州白舍人寄新诗，有叹早白无儿之句，因以赠之",
    "author": "刘禹锡",
    "content": [
      "莫嗟华发与无儿，却是人间久远期。",
      "雪里高山头白早，海中仙果子生迟。",
      "于公必有高门庆，谢守何烦晓镜悲。",
      "幸免如新分非浅，祝君长咏梦熊诗。"
    ]
  },
  {
    "volume": 360,
    "sequence": 6,
    "title": "酬乐天扬州初逢席上见赠",
    "author": "刘禹锡",
    "content": [
      "巴山楚水凄凉地，二十三年弃置身。",
      "怀旧空吟闻笛赋，到乡翻似烂柯人。",
      "沉舟侧畔千帆过，病树前头万木春。",
      "今日听君歌一曲，暂凭杯酒长精神。"
    ]
  },
  {
    "volume": 360,
    "sequence": 7,
    "title": "罢郡归洛途次山阳，留辞郭中丞使君",
    "author": "刘禹锡",
    "content": [
      "自到山阳不许辞，高斋日夜有佳期。",
      "管弦正合看书院，语笑方酣各咏诗。",
      "银汉雪晴褰翠幕，清淮月影落金卮。",
      "洛阳归客明朝去，容趁城东花发时。"
    ]
  },
  {
    "volume": 360,
    "sequence": 8,
    "title": "楚州开元寺北院枸杞临井繁茂可观群贤赋诗因以继和",
    "author": "刘禹锡",
    "content": [
      "僧房药树依寒井，井有香泉树有灵。",
      "翠黛叶生笼石甃，殷红子熟照铜瓶。",
      "枝繁本是仙人杖，根老新成瑞犬形。",
      "上品功能甘露味，还知一勺可延龄。"
    ]
  },
  {
    "volume": 360,
    "sequence": 9,
    "title": "和乐天鹦鹉",
    "author": "刘禹锡",
    "content": [
      "养来鹦鹉觜初红，宜在朱楼绣户中。",
      "频学唤人缘性慧，偏能识主为情通。",
      "敛毛睡足难销日，亸翅愁时愿见风。",
      "谁遣聪明好颜色，事须安置入深笼。"
    ]
  },
  {
    "volume": 360,
    "sequence": 10,
    "title": "洛中逢白监同话游梁之乐，因寄宣武令狐相公",
    "author": "刘禹锡",
    "content": [
      "曾经谢病各游梁，今日相逢忆孝王。",
      "少有一身兼将相，更能四面占文章。",
      "开颜坐上催飞盏，回首庭中看舞枪。",
      "借问风前兼月下，不知何客对胡床。"
    ]
  },
  {
    "volume": 360,
    "sequence": 11,
    "title": "河南王少尹宅燕张常侍白舍人兼呈卢郎中李员外二副使",
    "author": "刘禹锡",
    "content": [
      "将星夜落使星来，三省清臣到外台。",
      "事重各衔天子诏，礼成同把故人杯。",
      "卷帘松竹雪初霁，满院池塘春欲回。",
      "第一林亭迎好客，殷勤莫惜玉山颓。"
    ]
  },
  {
    "volume": 360,
    "sequence": 12,
    "title": "和宣武令狐相公郡斋对新竹",
    "author": "刘禹锡",
    "content": [
      "新竹翛翛韵晓风，隔窗依砌尚蒙笼。",
      "数间素壁初开后，一段清光入坐中。",
      "欹枕闲看知自适，含毫朗咏与谁同。",
      "此君若欲长相见，政事堂东有旧丛。"
    ]
  },
  {
    "volume": 360,
    "sequence": 13,
    "title": "和乐天送鹤上裴相公别鹤之作",
    "author": "刘禹锡",
    "content": [
      "昨日看成送鹤诗，高笼提出白云司。",
      "朱门乍入应迷路，玉树容栖莫拣枝。",
      "双舞庭中花落处，数声池上月明时。",
      "三山碧海不归去，且向人间呈羽仪。"
    ]
  },
  {
    "volume": 360,
    "sequence": 14,
    "title": "阙下待传点呈诸同舍",
    "author": "刘禹锡",
    "content": [
      "禁漏晨钟声欲绝，旌旗组绶影相交。",
      "殿含佳气当龙首，阁倚晴天见凤巢。",
      "山色葱笼丹槛外，霞光泛滟翠松梢。",
      "多惭再入金门籍，不敢为文学解嘲。"
    ]
  },
  {
    "volume": 360,
    "sequence": 15,
    "title": "和乐天以镜换酒",
    "author": "刘禹锡",
    "content": [
      "把取菱花百炼镜，换他竹叶十旬杯。",
      "嚬眉厌老终难去，蘸甲须欢便到来。",
      "妍丑太分迷忌讳，松乔俱傲绝嫌猜。",
      "校量功力相千万，好去从空白玉台。"
    ]
  },
  {
    "volume": 360,
    "sequence": 16,
    "title": "同乐天送河南冯尹学士",
    "author": "刘禹锡",
    "content": [
      "可怜五马风流地，暂辍金貂侍从才。",
      "阁上掩书刘向去，门前修刺孔融来。",
      "崤陵路静寒无雨，洛水桥长昼起雷。",
      "共羡府中棠棣好，先于城外百花开。"
    ]
  },
  {
    "volume": 360,
    "sequence": 17,
    "title": "同白二十二赠王山人",
    "author": "刘禹锡",
    "content": [
      "爱名之世忘名客，多事之时无事身。",
      "古老相传见来久，岁年虽变貌常新。",
      "飞章上达三清路，受箓平交五岳神。",
      "笑听咚咚朝暮鼓，只能催得市朝人。"
    ]
  },
  {
    "volume": 360,
    "sequence": 18,
    "title": "题集贤阁",
    "author": "刘禹锡",
    "content": [
      "凤池西畔图书府，玉树玲珑景气闲。",
      "长听馀风送天乐，时登高阁望人寰。",
      "青山云绕栏干外，紫殿香来步武间。",
      "曾是先贤翔集地，每看壁记一惭颜。"
    ]
  },
  {
    "volume": 360,
    "sequence": 19,
    "title": "和令狐相公初归京国赋诗言怀",
    "author": "刘禹锡",
    "content": [
      "凌云羽翮掞天才，扬历中枢与外台。",
      "相印昔辞东阁去，将星还拱北辰来。",
      "殿庭捧日彯缨入，阁道看山曳履回。",
      "口不言功心自适，吟诗酿酒待花开。"
    ]
  },
  {
    "volume": 360,
    "sequence": 20,
    "title": "和乐天南园试小乐",
    "author": "刘禹锡",
    "content": [
      "闲步南园烟雨晴，遥闻丝竹出墙声。",
      "欲抛丹笔三川去，先教清商一部成。",
      "花木手栽偏有兴，歌词自作别生情。",
      "多才遇景皆能咏，当日人传满凤城。"
    ]
  },
  {
    "volume": 360,
    "sequence": 21,
    "title": "答乐天戏赠",
    "author": "刘禹锡",
    "content": [
      "才子声名白侍郎，风流虽老尚难当。",
      "诗情逸似陶彭泽，斋日多如周太常。",
      "矻矻将心求净法，时时偷眼看春光。",
      "知君技痒思欢宴，欲倩天魔破道场。"
    ]
  },
  {
    "volume": 360,
    "sequence": 22,
    "title": "同乐天送令狐相公赴东都留守（自户部尚书拜）",
    "author": "刘禹锡",
    "content": [
      "尚书剑履出明光，居守旌旗赴洛阳。",
      "世上功名兼将相，人间声价是文章。",
      "衙门晓辟分天仗，宾幕初开辟省郎。",
      "从发坡头向东望，春风处处有甘棠。"
    ]
  },
  {
    "volume": 360,
    "sequence": 23,
    "title": "刑部白侍郎谢病长告，改宾客分司，以诗赠别",
    "author": "刘禹锡",
    "content": [
      "鼎食华轩到眼前，拂衣高谢岂徒然。",
      "九霄路上辞朝客，四皓丛中作少年。",
      "他日卧龙终得雨，今朝放鹤且冲天。",
      "洛阳旧有衡茆在，亦拟抽身伴地仙。"
    ]
  },
  {
    "volume": 360,
    "sequence": 24,
    "title": "和留守令狐相公答白宾客",
    "author": "刘禹锡",
    "content": [
      "麦陇和风吹树枝，商山逸客出关时。",
      "身无拘束起长晚，路足交亲行自迟。",
      "官拂象筵终日待，私将鸡黍几人期。",
      "君来不用飞书报，万户先从纸贵知。"
    ]
  },
  {
    "volume": 360,
    "sequence": 25,
    "title": "酬郓州令狐相公官舍言怀见寄兼呈乐天",
    "author": "刘禹锡",
    "content": [
      "词人各在一涯居，声味虽同迹自疏。",
      "佳句传因多好事，尽题稀为不便书。",
      "已通戎略逢黄石，仍占星文耀碧虚。",
      "闻说朝天在来岁，霸陵春色待行车。"
    ]
  },
  {
    "volume": 360,
    "sequence": 26,
    "title": "吟白乐天哭崔儿二篇，怆然寄赠",
    "author": "刘禹锡",
    "content": [
      "吟君苦调我沾缨，能使无情尽有情。",
      "四望车中心未释，千秋亭下赋初成。",
      "庭梧已有栖雏处，池鹤今无子和声。",
      "从此期君比琼树，一枝吹折一枝生。"
    ]
  },
  {
    "volume": 360,
    "sequence": 27,
    "title": "答乐天所寄咏怀，且释其枯树之叹",
    "author": "刘禹锡",
    "content": [
      "衙前有乐馔常精，宅内连池酒任倾。",
      "自是官高无狎客，不论年长少欢情。",
      "骊龙颔被探珠去，老蚌胚还应月生。",
      "莫羡三春桃与李，桂花成实向秋荣。"
    ]
  },
  {
    "volume": 360,
    "sequence": 28,
    "title": "赴苏州酬别乐天",
    "author": "刘禹锡",
    "content": [
      "吴郡鱼书下紫宸，长安厩吏送朱轮。",
      "二南风化承遗爱，八咏声名蹑后尘。",
      "梁氏夫妻为寄客，陆家兄弟是州民。",
      "江城春日追游处，共忆东归旧主人。"
    ]
  },
  {
    "volume": 360,
    "sequence": 29,
    "title": "福先寺雪中酬别乐天",
    "author": "刘禹锡",
    "content": [
      "龙门宾客会龙宫，东去旌旗驻上东。",
      "二八笙歌云幕下，三千世界雪花中。",
      "离堂未暗排红烛，别曲含凄飏晚风。",
      "才子从今一分散，便将诗咏向吴侬。"
    ]
  },
  {
    "volume": 360,
    "sequence": 30,
    "title": "和乐天耳顺吟兼寄敦诗",
    "author": "刘禹锡",
    "content": [
      "吟君新什慰蹉跎，屈指同登耳顺科。",
      "邓禹功成三纪事，孔融书就八年多。",
      "已经将相谁能尔，抛却丞郎争奈何。",
      "独恨长洲数千里，且随鱼鸟泛烟波。"
    ]
  },
  {
    "volume": 360,
    "sequence": 31,
    "title": "和白侍郎送令狐相公镇太原",
    "author": "刘禹锡",
    "content": [
      "十万天兵貂锦衣，晋城风日斗生辉。",
      "行台仆射深恩重，从事中郎旧路归。",
      "叠鼓蹙成汾水浪，闪旗惊断塞鸿飞。",
      "边庭自此无烽火，拥节还来坐紫微。"
    ]
  },
  {
    "volume": 360,
    "sequence": 32,
    "title": "酬乐天见寄",
    "author": "刘禹锡",
    "content": [
      "元君后辈先零落，崔相同年不少留。",
      "华屋坐来能几日，夜台归去便千秋。",
      "背时犹自居三品，得老终须卜一丘。",
      "若使吾徒还早达，亦应箫鼓入松楸。"
    ]
  },
  {
    "volume": 360,
    "sequence": 33,
    "title": "乐天寄重和晚达冬青一篇，因成再答",
    "author": "刘禹锡",
    "content": [
      "风云变化饶年少，光景蹉跎属老夫。",
      "秋隼得时凌汗漫，寒龟饮气受泥涂。",
      "东隅有失谁能免，北叟之言岂便无。",
      "振臂犹堪呼一掷，争知掌下不成卢。"
    ]
  },
  {
    "volume": 360,
    "sequence": 34,
    "title": "河南白尹有喜崔宾客归洛兼见怀长句，因而继和",
    "author": "刘禹锡",
    "content": [
      "几年侍从作名臣，却向青云索得身。",
      "朝士忽为方外士，主人仍是眼中人。",
      "双鸾游处天京好，五马行时海峤春。",
      "遥羡光阴不虚掷，肯令丝竹暂生尘。"
    ]
  },
  {
    "volume": 360,
    "sequence": 35,
    "title": "和杨师皋给事伤小姬英英",
    "author": "刘禹锡",
    "content": [
      "见学胡琴见艺成，今朝追想几伤情。",
      "撚弦花下呈新曲。",
      "放拨灯前谢改名。",
      "但是好花皆易落，从来尤物不长生。",
      "鸾台夜直衣衾冷，云雨无因入禁城。"
    ]
  },
  {
    "volume": 360,
    "sequence": 36,
    "title": "和乐天洛下醉吟，寄太原令狐相公，兼见怀长句",
    "author": "刘禹锡",
    "content": [
      "旧相临戎非称意，词人作尹本多情。",
      "从容自使边尘静，谈笑不闻桴鼓声。",
      "章句新添塞下曲，风流旧占洛阳城。",
      "昨来亦有吴趋咏，惟寄东都与北京。"
    ]
  },
  {
    "volume": 360,
    "sequence": 37,
    "title": "郡斋书怀寄江南白尹，兼简分司崔宾客",
    "author": "刘禹锡",
    "content": [
      "谩读图书三十车，年年为郡老天涯。",
      "一生不得文章力，百口空为饱暖家。",
      "绮季衣冠称鬓面，吴公政事副词华。",
      "还思谢病吟归去，同醉城东桃李花。"
    ]
  },
  {
    "volume": 360,
    "sequence": 38,
    "title": "题于家公主旧宅",
    "author": "刘禹锡",
    "content": [
      "树绕荒台叶满池，箫声一绝草虫悲。",
      "邻家犹学宫人髻，园客争偷御果枝。",
      "马埒蓬蒿藏狡兔，凤楼烟雨啸愁鸱。",
      "何郎独在无恩泽，不似当初傅粉时。"
    ]
  },
  {
    "volume": 360,
    "sequence": 39,
    "title": "酬乐天见贻贺金紫之什",
    "author": "刘禹锡",
    "content": [
      "久学文章含白凤，却因政事赐金鱼。",
      "郡人未识闻谣咏，天子知名与诏书。",
      "珍重贺诗呈锦绣，愿言归计并园庐。",
      "旧来词客多无位，金紫同游谁得如。"
    ]
  },
  {
    "volume": 360,
    "sequence": 40,
    "title": "乐天见示伤微之敦诗晦叔三君子皆有深分因成是诗以寄",
    "author": "刘禹锡",
    "content": [
      "吟君叹逝双绝句，使我伤怀奏短歌。",
      "世上空惊故人少，集中惟觉祭文多。",
      "芳林新叶催陈叶，流水前波让后波。",
      "万古到今同此恨，闻琴泪尽欲如何。"
    ]
  },
  {
    "volume": 360,
    "sequence": 41,
    "title": "和乐天柘枝",
    "author": "刘禹锡",
    "content": [
      "柘枝本出楚王家，玉面添娇舞态奢。",
      "松鬓改梳鸾凤髻，新衫别织斗鸡纱。",
      "鼓催残拍腰身软，汗透罗衣雨点花。",
      "画筵曲罢辞归去，便随王母上烟霞。"
    ]
  },
  {
    "volume": 360,
    "sequence": 42,
    "title": "和乐天题真娘墓",
    "author": "刘禹锡",
    "content": [
      "薝卜林中黄土堆，罗襦绣黛已成灰。",
      "芳魂虽死人不怕，蔓草逢春花自开。",
      "幡盖向风疑舞袖，镜灯临晓似妆台。",
      "吴王娇女坟相近，一片行云应往来。"
    ]
  },
  {
    "volume": 360,
    "sequence": 43,
    "title": "客有话汴州新政书事寄令狐相公",
    "author": "刘禹锡",
    "content": [
      "天下咽喉今大宁，军城喜气彻青冥。",
      "庭前剑戟朝迎日，笔底文章夜应星。",
      "三省壁中题姓字，万人头上见仪形。",
      "汴州忽复承平事，正月看灯户不扃。"
    ]
  },
  {
    "volume": 360,
    "sequence": 44,
    "title": "令狐相公见示河中杨少尹赠答，兼命继之",
    "author": "刘禹锡",
    "content": [
      "两首新诗百字余，朱弦玉磬韵难如。",
      "汉家丞相重征后，梁苑仁风一变初。",
      "四面诸侯瞻节制，八方通货溢河渠。",
      "自从却縠为元帅，大将归来尽把书。"
    ]
  },
  {
    "volume": 360,
    "sequence": 45,
    "title": "和令狐相公送赵常盈炼师与中贵人同拜岳…投龙毕却赴京",
    "author": "刘禹锡",
    "content": [
      "银珰谒者引蜺旌，霞帔仙官到赤城。",
      "白鹤迎来天乐动，金龙掷下海神惊。",
      "元君伏奏归中禁，武帝亲斋礼上清。",
      "何事夷门请诗送，梁王文字上声名。"
    ]
  },
  {
    "volume": 360,
    "sequence": 46,
    "title": "酬令狐相公赠别",
    "author": "刘禹锡",
    "content": [
      "越声长苦有谁闻，老向湘山与楚云。",
      "海峤新辞永嘉守，夷门重见信陵君。",
      "田园松菊今迷路，霄汉鸳鸿久绝群。",
      "幸遇甘泉尚词赋，不知何客荐雄文。"
    ]
  },
  {
    "volume": 360,
    "sequence": 47,
    "title": "酬令狐相公寄贺迁拜之什",
    "author": "刘禹锡",
    "content": [
      "邅回二纪重为郎，洛下遥分列宿光。",
      "不见当关呼早起，曾无侍史与焚香。",
      "三花秀色通春幌，十字清波绕宅墙。",
      "白发青衫谁比数，相怜只是有梁王。"
    ]
  },
  {
    "volume": 360,
    "sequence": 48,
    "title": "夏日寄宣武令狐相公",
    "author": "刘禹锡",
    "content": [
      "长忆梁王逸兴多，西园花尽兴如何。",
      "近来溽暑侵亭馆，应觉清谈胜绮罗。",
      "境入篇章高韵发，风穿号令众心和。",
      "承明欲谒先相报，愿拂朝衣逐晓珂。"
    ]
  },
  {
    "volume": 360,
    "sequence": 49,
    "title": "酬令狐留守巡内至集贤院见寄",
    "author": "刘禹锡",
    "content": [
      "仙院文房隔旧宫，当时盛事尽成空。",
      "墨池半在颓垣下，书带犹生蔓草中。",
      "巡内因经九重苑，裁诗又继二南风。",
      "为兄手写殷勤句，遍历三台各一通。"
    ]
  },
  {
    "volume": 360,
    "sequence": 50,
    "title": "和令狐相公言怀寄河中杨少尹",
    "author": "刘禹锡",
    "content": [
      "章句惭非第一流，世间才子昔陪游。",
      "吴宫已叹芙蓉死，边月空悲芦管秋。",
      "任向洛阳称傲吏，苦教河上领诸侯。",
      "石渠甘对图书老，关外杨公安稳不。"
    ]
  },
  {
    "volume": 360,
    "sequence": 51,
    "title": "令狐相公自天平移镇太原以诗申贺",
    "author": "刘禹锡",
    "content": [
      "北都留守将天兵，出入香街宿禁扃。",
      "鼙鼓夜闻惊朔雁，旌旗晓动拂参星。",
      "孔璋旧檄家家有，叔度新歌处处听。",
      "夷落遥知真汉相，争来屈膝看仪刑。"
    ]
  },
  {
    "volume": 360,
    "sequence": 52,
    "title": "重酬前寄",
    "author": "刘禹锡",
    "content": [
      "边烽寂寂尽收兵，宫树苍苍静掩扃。",
      "戎羯归心如内地，天狼无角比凡星。",
      "新成丽句开缄后，便入清歌满坐听。",
      "吴苑晋祠遥望处，可怜南北太相形。"
    ]
  },
  {
    "volume": 360,
    "sequence": 53,
    "title": "令狐相公自太原累示新诗，因以酬寄",
    "author": "刘禹锡",
    "content": [
      "飞蓬卷尽塞云寒，战马闲嘶汉地宽。",
      "万里胡天无警急，一笼烽火报平安。",
      "灯前妓乐留宾宴，雪后山河出猎看。",
      "珍重新诗远相寄，风情不似四登坛。"
    ]
  },
  {
    "volume": 360,
    "sequence": 54,
    "title": "酬令狐相公使宅别斋初栽桂树见怀之作",
    "author": "刘禹锡",
    "content": [
      "清淮南岸家山树，黑水东边第一栽。",
      "影近画梁迎晓日，香随绿酒入金杯。",
      "根留本土依江润，叶起寒棱映月开。",
      "早晚阴成比梧竹，九霄还放彩雏来。"
    ]
  },
  {
    "volume": 360,
    "sequence": 55,
    "title": "酬令狐相公见寄",
    "author": "刘禹锡",
    "content": [
      "才兼文武播雄名，遗爱芳尘满洛城。",
      "身在行台为仆射，书来甪里访先生。",
      "闲游占得嵩山色，醉卧高听洛水声。",
      "千里相思难命驾，七言诗里寄深情。"
    ]
  },
  {
    "volume": 360,
    "sequence": 56,
    "title": "郡内书情献裴侍中留守",
    "author": "刘禹锡",
    "content": [
      "功成频献乞身章，摆落襄阳镇洛阳。",
      "万乘旌旗分一半，八方风雨会中央。",
      "兵符今奉黄公略，书殿曾随翠凤翔。",
      "心寄华亭一双鹤，日陪高步绕池塘。"
    ]
  },
  {
    "volume": 360,
    "sequence": 57,
    "title": "酬乐天衫酒见寄",
    "author": "刘禹锡",
    "content": [
      "酒法众传吴米好，舞衣偏尚越罗轻。",
      "动摇浮蚁香浓甚，装束轻鸿意态生。",
      "阅曲定知能自适，举杯应叹不同倾。",
      "终朝相忆终年别，对景临风无限情。"
    ]
  },
  {
    "volume": 360,
    "sequence": 58,
    "title": "自左冯归洛下酬乐天兼呈裴令公",
    "author": "刘禹锡",
    "content": [
      "新恩通籍在龙楼，分务神都近旧丘。",
      "自有园公紫芝侣，仍追少傅赤松游。",
      "华林霜叶红霞晚，伊水晴光碧玉秋。",
      "更接东山文酒会，始知江左未风流。"
    ]
  },
  {
    "volume": 360,
    "sequence": 59,
    "title": "秋斋独坐寄乐天兼呈吴方之大夫",
    "author": "刘禹锡",
    "content": [
      "空斋寂寂不生尘，药物方书绕病身。",
      "纤草数茎胜静地，幽禽忽至似佳宾。",
      "世间忧喜虽无定，释氏销磨尽有因。",
      "同向洛阳闲度日，莫教风景属他人。"
    ]
  },
  {
    "volume": 360,
    "sequence": 60,
    "title": "和乐天斋戒月满夜对道场偶怀咏",
    "author": "刘禹锡",
    "content": [
      "常修清净去繁华，人识王城长者家。",
      "案上香烟铺贝叶，佛前灯焰透莲花。",
      "持斋已满招闲客，理曲先闻命小娃。",
      "明日若过方丈室，还应问为法来邪。"
    ]
  },
  {
    "volume": 360,
    "sequence": 61,
    "title": "吴方之见示独酌小醉首篇乐天续有酬答皆含戏谑…来章",
    "author": "刘禹锡",
    "content": [
      "闲门共寂任张罗，静室同虚养太和。",
      "尘世欢娱开意少，醉乡风景独游多。",
      "散金疏傅寻常乐，枕麹刘生取次歌。",
      "计会雪中争挈榼，鹿裘鹤氅递相过。"
    ]
  },
  {
    "volume": 360,
    "sequence": 62,
    "title": "酬乐天斋满日裴令公置宴席上戏赠",
    "author": "刘禹锡",
    "content": [
      "一月道场斋戒满，今朝华幄管弦迎。",
      "衔杯本自多狂态，事佛无妨有佞名。",
      "酒力半酣愁已散，文锋未钝老犹争。",
      "平阳不独容宾醉，听取喧呼吏舍声。"
    ]
  },
  {
    "volume": 360,
    "sequence": 63,
    "title": "酬乐天偶题酒瓮见寄",
    "author": "刘禹锡",
    "content": [
      "从君勇断抛名后，世路荣枯见几回。",
      "门外红尘人自走，瓮头清酒我初开。",
      "三冬学任胸中有，万户侯须骨上来。",
      "何幸相招同醉处，洛阳城里好池台。"
    ]
  },
  {
    "volume": 360,
    "sequence": 64,
    "title": "酬乐天请裴令公开春加宴",
    "author": "刘禹锡",
    "content": [
      "高名大位能兼有，恣意遨游是特恩。",
      "二室烟霞成步障，三川风物是家园。",
      "晨窥苑树韶光动，晚度河桥春思繁。",
      "弦管常调客常满，但逢花处即开樽。"
    ]
  },
  {
    "volume": 360,
    "sequence": 65,
    "title": "乐天示过敦诗旧宅有感一篇吟之泫然追想昔事…以寄苦怀",
    "author": "刘禹锡",
    "content": [
      "凄凉同到故人居，门枕寒流古木疏。",
      "向秀心中嗟栋宇，萧何身后散图书。",
      "本营归计非无意，唯算生涯尚有馀。",
      "忽忆前言更惆怅，丁宁相约速悬车。"
    ]
  },
  {
    "volume": 360,
    "sequence": 66,
    "title": "寄和东川杨尚书慕巢兼寄西川继之二公近从弟…因成是诗",
    "author": "刘禹锡",
    "content": [
      "太华莲峰降岳灵，两川棠树接郊坰。",
      "政同兄弟人人乐，曲奏埙篪处处听。",
      "杨叶百穿荣会府，芝泥五色耀天庭。",
      "各抛笔砚夸旄钺，莫遣文星让将星。"
    ]
  },
  {
    "volume": 360,
    "sequence": 67,
    "title": "和乐天洛下雪中宴集寄汴州李尚书",
    "author": "刘禹锡",
    "content": [
      "洛城无事足杯盘，风雪相和岁欲阑。",
      "树上因依见寒鸟，坐中收拾尽闲官。",
      "笙歌要请频何爽，笑语忘机拙更欢。",
      "遥想兔园今日会，琼林满眼映旂竿。"
    ]
  },
  {
    "volume": 360,
    "sequence": 68,
    "title": "和牛相公游南庄醉后寓言戏赠乐天兼见示",
    "author": "刘禹锡",
    "content": [
      "城外园林初夏天，就中野趣在西偏。",
      "蔷薇乱发多临水，鸂鶒双游不避船。",
      "水底远山云似雪，桥边平岸草如烟。",
      "白家唯有杯觞兴，欲把头盘打少年。"
    ]
  },
  {
    "volume": 360,
    "sequence": 69,
    "title": "乐天以愚相访沽酒致欢，因成七言聊以奉答",
    "author": "刘禹锡",
    "content": [
      "少年曾醉酒旗下，同辈黄衣颔亦黄。",
      "蹴踏青云寻入仕，萧条白发且飞觞。",
      "令征古事欢生雅，客唤闲人兴任狂。",
      "犹胜独居荒草院，蝉声听尽到寒螀。"
    ]
  }
]