[
  {
    "volume": 329,
    "sequence": 1,
    "title": "祗役江西路上以诗代书寄内",
    "author": "权德舆",
    "content": [
      "辛苦事行役，风波倦晨暮。",
      "摇摇结遐心，靡靡即长路。",
      "别来如昨日，每见缺蟾兔。",
      "潮信催客帆，春光变江树。",
      "宦游岂云惬，归梦无复数。",
      "愧非超旷姿，循此跼促步。",
      "笑言思暇日，规劝多远度。",
      "鹑服我久安，荆钗君所慕。",
      "伊予多昧理，初不涉世务。",
      "适因拥肿材，成此懒慢趣。",
      "一身常抱病，不复理章句。",
      "胸中无町畦，与物且多忤。",
      "既非大川楫，则守南山雾。",
      "胡为出处间，徒使名利污。",
      "羁孤望予禄，孩稚待我餔。",
      "未能即忘怀，恨恨以此故。",
      "终当税鞿鞅，岂待毕婚娶。",
      "如何久人寰，俯仰学举措。",
      "衡茅去迢递，水陆两驰骛。",
      "晰晰窥晓星，涂涂践朝露。",
      "静闻田鹤起，远见沙鸨聚。",
      "怪石不易跻，急湍那可溯。",
      "渔商闻远岸，烟火明古渡。",
      "下碇夜已深，上碕波不驻。",
      "畏途信非一，离念纷难具。",
      "枕席有馀清，壶觞无与晤。",
      "南方出兰桂，归日自分付。",
      "北窗留琴书，无乃委童孺。",
      "春江足鱼雁，彼此勤尺素。",
      "早晚到中闺，怡然两相顾。"
    ]
  },
  {
    "volume": 329,
    "sequence": 2,
    "title": "夜泊有怀",
    "author": "权德舆",
    "content": [
      "栖鸟向前林，暝色生寒芜。",
      "孤舟去不息，众感非一途。",
      "川程方浩淼，离思方郁纡。",
      "转枕眼未熟，拥衾泪已濡。",
      "窘然风水上，寝食疲朝晡。",
      "心想洞房夜，知君还向隅。"
    ]
  },
  {
    "volume": 329,
    "sequence": 3,
    "title": "自桐庐如兰溪有寄",
    "author": "权德舆",
    "content": [
      "东南江路旧知名，惆怅春深又独行。",
      "新妇山头云半敛，女儿滩上月初明。",
      "风前荡飏双飞蝶，花里间关百啭莺。",
      "满目归心何处说，欹眠搔首不胜情。"
    ]
  },
  {
    "volume": 329,
    "sequence": 4,
    "title": "相思树",
    "author": "权德舆",
    "content": [
      "家寄江东远，身对江西春。",
      "空见相思树，不见相思人。"
    ]
  },
  {
    "volume": 329,
    "sequence": 5,
    "title": "石楠树",
    "author": "权德舆",
    "content": [
      "石楠红叶透帘春，忆得妆成下锦茵。",
      "试折一枝含万恨，分明说向梦中人。"
    ]
  },
  {
    "volume": 329,
    "sequence": 6,
    "title": "斗子滩",
    "author": "权德舆",
    "content": [
      "斗子滩头夜已深，月华偏照此时心。",
      "春江风水连天阔，归梦悠扬何处寻。"
    ]
  },
  {
    "volume": 329,
    "sequence": 7,
    "title": "黄檗馆",
    "author": "权德舆",
    "content": [
      "驱车振楫越山川，候晓通宵冒烟雨。",
      "青枫浦上魂已销，黄檗馆前心自苦。"
    ]
  },
  {
    "volume": 329,
    "sequence": 8,
    "title": "清明日次弋阳",
    "author": "权德舆",
    "content": [
      "自叹清明在远乡，桐花覆水葛溪长。",
      "家人定是持新火，点作孤灯照洞房。"
    ]
  },
  {
    "volume": 329,
    "sequence": 9,
    "title": "中书夜直寄赠",
    "author": "权德舆",
    "content": [
      "通籍在金闺，怀君百虑迷。",
      "迢迢五夜永，脉脉两心齐。",
      "步履疲青琐，开缄倦紫泥。",
      "不堪风雨夜，转枕忆鸿妻。"
    ]
  },
  {
    "volume": 329,
    "sequence": 10,
    "title": "病中寓直代书题寄",
    "author": "权德舆",
    "content": [
      "愚夫何所任，多病感君深。",
      "自谓青春壮，宁知白发侵。",
      "寝兴劳善祝，疏懒愧良箴。",
      "寂寞闻宫漏，那堪直夜心。"
    ]
  },
  {
    "volume": 329,
    "sequence": 11,
    "title": "端午日礼部宿斋有衣服彩结之贶以诗还答",
    "author": "权德舆",
    "content": [
      "良辰当五日，偕老祝千年。",
      "彩缕同心丽，轻裾映体鲜。",
      "寂寥斋画省，款曲擘香笺。",
      "更想传觞处，孙孩遍目前。"
    ]
  },
  {
    "volume": 329,
    "sequence": 12,
    "title": "酬九日",
    "author": "权德舆",
    "content": [
      "重九共游娱，秋光景气殊。",
      "他日头似雪，还对插茱萸。"
    ]
  },
  {
    "volume": 329,
    "sequence": 13,
    "title": "和九日从杨氏姊游",
    "author": "权德舆",
    "content": [
      "秋光风露天，令节庆初筵。",
      "易象家人吉，闺门女士贤。",
      "招邀菊酒会，属和柳花篇。",
      "今日同心赏，全胜落帽年。"
    ]
  },
  {
    "volume": 329,
    "sequence": 14,
    "title": "上巳日贡院考杂文不遂赴九华观祓禊之会以二绝句申赠",
    "author": "权德舆",
    "content": [
      "三日韶光处处新，九华仙洞七香轮。",
      "老夫留滞何由往，珉玉相和正绕身。",
      "禊饮寻春兴有余，深情婉婉见双鱼。",
      "同心齐体如身到，临水烦君便祓除。"
    ]
  },
  {
    "volume": 329,
    "sequence": 15,
    "title": "和九华观见怀贡院八韵",
    "author": "权德舆",
    "content": [
      "上巳好风景，仙家足芳菲。",
      "地殊兰亭会，人似山阴归。",
      "丹灶缀珠掩，白云岩径微。",
      "真宫集女士，虚室涵春辉。",
      "拘限心杳杳，欢言望依依。",
      "滞兹文墨职，坐与琴觞违。",
      "丽曲涤烦虚，幽缄发清机。",
      "支颐一吟想，恨不双翻飞。"
    ]
  },
  {
    "volume": 329,
    "sequence": 16,
    "title": "桃源篇",
    "author": "权德舆",
    "content": [
      "小年尝读桃源记，忽睹良工施绘事。",
      "岩径初欣缭绕通，溪风转觉芬芳异。",
      "一路鲜云杂彩霞，渔舟远远逐桃花。",
      "渐入空濛迷鸟道，宁知掩映有人家。",
      "庞眉秀骨争迎客，凿井耕田人世隔。",
      "不知汉代有衣冠，犹说秦家变阡陌。",
      "石髓云英甘且香，仙翁留饭出青囊。",
      "相逢自是松乔侣，良会应殊刘阮郎。",
      "内子闲吟倚瑶瑟，玩此沈沈销永日。",
      "忽闻丽曲金玉声，便使老夫思阁笔。"
    ]
  },
  {
    "volume": 329,
    "sequence": 17,
    "title": "新月与儿女夜坐听琴举酒",
    "author": "权德舆",
    "content": [
      "泥泥露凝叶，骚骚风入林。",
      "以兹皓月圆，不厌良夜深。",
      "列坐屏轻箑，放怀弦素琴。",
      "儿女各冠笄，孙孩绕衣襟。",
      "乃知大隐趣，宛若沧洲心。",
      "方结偕老期，岂惮华发侵。",
      "笑语向兰室，风流传玉音。",
      "愧君袖中字，价重双南金。"
    ]
  },
  {
    "volume": 329,
    "sequence": 18,
    "title": "七夕",
    "author": "权德舆",
    "content": [
      "今日云輧渡鹊桥，应非脉脉与迢迢。",
      "家人兢喜开妆镜，月下穿针拜九霄。"
    ]
  },
  {
    "volume": 329,
    "sequence": 19,
    "title": "县君赴兴庆宫朝贺载之奉行册礼，因书即事",
    "author": "权德舆",
    "content": [
      "合卺交欢二十年，今朝比翼共朝天。",
      "风传漏刻香车度，日照旌旗彩仗鲜。",
      "顾我华簪鸣玉珮，看君盛服耀金钿。",
      "相期偕老宜家处，鹤发鱼轩更可怜。"
    ]
  },
  {
    "volume": 329,
    "sequence": 20,
    "title": "元和元年蒙恩封成纪县伯时室中封安喜县君…聊申贺赠",
    "author": "权德舆",
    "content": [
      "启土封成纪，宜家县安喜。",
      "同欣井赋开，共受闺门祉。",
      "珩璜联采组，琴瑟谐宫徵。",
      "更待悬车时，与君欢暮齿。"
    ]
  },
  {
    "volume": 329,
    "sequence": 21,
    "title": "河南崔尹即安喜从兄宜于室家四十馀岁…因成绝句",
    "author": "权德舆",
    "content": [
      "五色金光鸾凤飞，三川墨妙巧相辉。",
      "尊崇善祝今如此，共待曾玄捧翟衣。"
    ]
  },
  {
    "volume": 329,
    "sequence": 22,
    "title": "奉使丰陵职司卤簿，通宵涉路，因寄内",
    "author": "权德舆",
    "content": [
      "彩仗列森森，行宫夜漏深。",
      "殳鋋方启路，钲鼓正交音。",
      "曙月思兰室，前山辨谷林。",
      "家人念行役，应见此时心。"
    ]
  },
  {
    "volume": 329,
    "sequence": 23,
    "title": "酬南园新亭宴会璩新第慰庆之作，时任宾客",
    "author": "权德舆",
    "content": [
      "南宫烟景浓，平视中南峰。",
      "官闲似休沐，尽室来相从。",
      "日抱汉阴瓮，或成蝴蝶梦。",
      "树老欲连云，竹深疑入洞。",
      "欢言交羽觞，列坐俨成行。",
      "歌吟不能去，待此明月光。",
      "好逑蕴明识，内顾多惭色。",
      "不厌梁鸿贫，常讥伯宗直。",
      "予婿信时英，谏垣金玉声。",
      "男儿才弱冠，射策幸成名。",
      "偃放斯自足，翛然去营欲。",
      "散木固无堪，虚舟常任触。",
      "大隐本吾心，喜君流好音。",
      "相期悬车岁，此地即中林。"
    ]
  },
  {
    "volume": 329,
    "sequence": 24,
    "title": "七夕见与诸孙题乞巧文",
    "author": "权德舆",
    "content": [
      "外孙争乞巧，内子共题文。",
      "隐映花奁对，参差绮席分。",
      "鹊桥临片月，河鼓掩轻云。",
      "羡此婴儿辈，吹呼彻曙闻。"
    ]
  },
  {
    "volume": 329,
    "sequence": 25,
    "title": "太常寺宿斋有寄",
    "author": "权德舆",
    "content": [
      "转枕挑灯候晓鸡，相君应叹太常妻。",
      "长年多病偏相忆，不遣归时醉似泥。"
    ]
  },
  {
    "volume": 329,
    "sequence": 26,
    "title": "朝回阅乐寄绝句",
    "author": "权德舆",
    "content": [
      "子城风暖百花初，楼上龟兹引导车。",
      "曲罢卿卿理驺驭，细君相望意何如。"
    ]
  },
  {
    "volume": 329,
    "sequence": 27,
    "title": "中书宿斋有寄",
    "author": "权德舆",
    "content": [
      "铜壶漏滴斗阑干，泛滟金波照露盘。",
      "遥想洞房眠正熟，不堪深夜凤池寒。"
    ]
  },
  {
    "volume": 329,
    "sequence": 28,
    "title": "中书送敕赐斋馔戏酬",
    "author": "权德舆",
    "content": [
      "常日每齐眉，今朝共解颐。",
      "遥知大官膳，应与众雏嬉。"
    ]
  },
  {
    "volume": 329,
    "sequence": 29,
    "title": "敕赐长寿酒因口号以赠",
    "author": "权德舆",
    "content": [
      "恩沾长寿酒，归遗同心人。",
      "满酌共君醉，一杯千万春。"
    ]
  },
  {
    "volume": 329,
    "sequence": 30,
    "title": "湖南观察使故相国袁公挽歌二首（一作刘禹锡诗）",
    "author": "权德舆",
    "content": [
      "五驱龙虎节，一入凤凰池。",
      "令尹自无喜，羊公人不疑。",
      "天归京兆日，叶下洞庭时。",
      "湘水秋风至，凄凉吹素旗。",
      "丹旐发江皋，人悲雁亦号。",
      "湘南罢亥市，汉上改词曹。",
      "表墓双碑立，尊名一字褒。",
      "常闻平楚狱，为报里门高。"
    ]
  },
  {
    "volume": 329,
    "sequence": 31,
    "title": "玉山岭上作",
    "author": "权德舆",
    "content": [
      "悠悠驱匹马，征路上连冈。",
      "晚翠深云窦，寒苔净石梁。",
      "荻花偏似雪，枫叶不禁霜。",
      "愁见前程远，空郊下夕阳。"
    ]
  },
  {
    "volume": 329,
    "sequence": 32,
    "title": "题邵端公林亭",
    "author": "权德舆",
    "content": [
      "春光何处好，柱史有林塘。",
      "莺啭风初暖，花开日欲长。",
      "凿池通野水，扫径阅新芳。",
      "更置盈尊酒，时时醉楚狂。"
    ]
  },
  {
    "volume": 329,
    "sequence": 33,
    "title": "酬裴杰秀才新樱桃",
    "author": "权德舆",
    "content": [
      "新果真琼液，来应宴紫兰。",
      "圆疑窃龙颔，色已夺鸡冠。",
      "远火微微辨，残星隐隐看。",
      "茂先知味易，曼倩恨偷难。",
      "忍用烹騂骆，从将玩玉盘。",
      "流年如可驻，何必九华丹。"
    ]
  },
  {
    "volume": 329,
    "sequence": 34,
    "title": "次滕老庄",
    "author": "权德舆",
    "content": [
      "征途无旅馆，当昼喜逢君。",
      "羸病仍留客，朝朝扫白云。"
    ]
  },
  {
    "volume": 329,
    "sequence": 35,
    "title": "宿严陵",
    "author": "权德舆",
    "content": [
      "身羁从事驱征传，江入新安泛暮涛。",
      "今夜子陵滩下泊，自惭相去九牛毛。"
    ]
  },
  {
    "volume": 329,
    "sequence": 36,
    "title": "题云师山房",
    "author": "权德舆",
    "content": [
      "云公兰若深山里，月明松殿微风起。",
      "试问空门清净心，莲花不著秋潭水。"
    ]
  },
  {
    "volume": 329,
    "sequence": 37,
    "title": "栖霞寺云居室",
    "author": "权德舆",
    "content": [
      "一径萦纡至此穷，山僧盥漱白云中。",
      "闲吟定后更何事，石上松枝常有风。"
    ]
  },
  {
    "volume": 329,
    "sequence": 38,
    "title": "舟行夜泊",
    "author": "权德舆",
    "content": [
      "萧萧落叶送残秋，寂寞寒波急暝流。",
      "今夜不知何处泊，断猿晴月引孤舟。"
    ]
  },
  {
    "volume": 329,
    "sequence": 39,
    "title": "发硖石路上却寄内",
    "author": "权德舆",
    "content": [
      "莎栅东行五谷深，千峰万壑雨沈沈。",
      "细君几日路经此，应见悲翁相望心。"
    ]
  },
  {
    "volume": 329,
    "sequence": 40,
    "title": "冬至宿斋时郡君南内朝谒因寄",
    "author": "权德舆",
    "content": [
      "清斋独向丘园拜，盛服想君兴庆朝。",
      "明日一阳生百福，不辞相望阻寒宵。"
    ]
  },
  {
    "volume": 329,
    "sequence": 41,
    "title": "和河南罗主簿送校书兄归江南",
    "author": "权德舆",
    "content": [
      "兄弟泣殊方，天涯指故乡。",
      "断云无定处，归雁不成行。",
      "草莽人烟少，风波水驿长。",
      "上虞亲渤澥，东楚隔潇湘。",
      "古戍阴传火，寒芜晓带霜。",
      "海门潮滟滟，沙岸荻苍苍。",
      "京辇辞芸阁，衡方忆草堂。",
      "知君始宁隐，还缉旧荷裳。"
    ]
  },
  {
    "volume": 329,
    "sequence": 42,
    "title": "与故人夜坐道旧",
    "author": "权德舆",
    "content": [
      "笑语欢今夕，烟霞怆昔游。",
      "清羸还对月，迟暮更逢秋。",
      "胜理方自得，浮名不在求。",
      "终当制初服，相与卧林丘。"
    ]
  },
  {
    "volume": 329,
    "sequence": 43,
    "title": "句",
    "author": "权德舆",
    "content": [
      "耒水波纹细，湘江竹叶轻。",
      "古时楼上清明夜，月照楼前撩乱花。",
      "今日成阴复成子，可怜春尽未归家。",
      "新妇矶头云半敛，女儿滩畔月初明。",
      "回合千峰里，晴光似画图。",
      "征车随反照，候吏映白云。"
    ]
  }
]