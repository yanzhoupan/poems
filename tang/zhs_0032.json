[
  {
    "volume": 32,
    "sequence": 1,
    "title": "祈谷乐章·肃和",
    "author": "褚亮",
    "content": [
      "履艮斯绳，居中体正。",
      "龙运垂祉，昭符启圣。",
      "式事严禋，聿怀嘉庆。",
      "惟帝永锡，时皇休命。"
    ]
  },
  {
    "volume": 32,
    "sequence": 2,
    "title": "祈谷乐章·雍和",
    "author": "褚亮",
    "content": [
      "殷荐乘春，太坛临曙。",
      "八簋盈和，六瑚登御。",
      "嘉稷匪歆，德馨斯饫。",
      "祝嘏无易，灵心有豫。"
    ]
  },
  {
    "volume": 32,
    "sequence": 3,
    "title": "祈谷乐章·舒和",
    "author": "褚亮",
    "content": [
      "玉帛牺牲申敬享，金丝戚羽盛音容。",
      "庶俾亿龄禔景福，长欣万宇洽时邕。"
    ]
  },
  {
    "volume": 32,
    "sequence": 4,
    "title": "明堂乐章·肃和",
    "author": "褚亮",
    "content": [
      "象天御宇，乘时布政。",
      "严配申虔，宗禋展敬。",
      "樽罍盈列，树羽交映。",
      "玉币通诚，祚隆皇圣。"
    ]
  },
  {
    "volume": 32,
    "sequence": 5,
    "title": "明堂乐章·雍和",
    "author": "褚亮",
    "content": [
      "八牖晨披，五精朝奠。",
      "雾凝璇篚，风清金悬。",
      "神涤备全，明粢丰衍。",
      "载絜彝俎，陈诚以荐。"
    ]
  },
  {
    "volume": 32,
    "sequence": 6,
    "title": "明堂乐章·舒和",
    "author": "褚亮",
    "content": [
      "御扆合宫承宝历，席图重馆奉明灵。",
      "偃武修文九围泰，沉烽静柝八荒宁。"
    ]
  },
  {
    "volume": 32,
    "sequence": 7,
    "title": "雩祀乐章·肃和",
    "author": "褚亮",
    "content": [
      "朱鸟开辰，苍龙启映。",
      "大帝昭飨，群生展敬。",
      "礼备怀柔，功宣舞咏。",
      "旬液应序，年祥叶庆。"
    ]
  },
  {
    "volume": 32,
    "sequence": 8,
    "title": "雩祀乐章·雍和",
    "author": "褚亮",
    "content": [
      "绀筵分彩，宝图吐绚。",
      "凤管晨凝，云歌晓啭。",
      "肃事蘋藻，虔申桂奠。",
      "百谷斯登，万箱攸荐。"
    ]
  },
  {
    "volume": 32,
    "sequence": 9,
    "title": "雩祀乐章·舒和",
    "author": "褚亮",
    "content": [
      "凤曲登歌调令序，龙雩集舞泛祥风。",
      "彩旞云回昭睿德，朱干电发表神功。"
    ]
  },
  {
    "volume": 32,
    "sequence": 10,
    "title": "享先农乐章·诚和",
    "author": "褚亮",
    "content": [
      "粒食伊始，农之所先。",
      "古今攸赖，是曰人天。",
      "耕斯帝籍，播厥公田。",
      "式崇明祀，神其福焉。"
    ]
  },
  {
    "volume": 32,
    "sequence": 11,
    "title": "享先农乐章·肃和",
    "author": "褚亮",
    "content": [
      "樽彝既列，瑚簋方荐。",
      "歌工载登，币礼斯奠。",
      "肃肃享祀用颙颙缨弁。",
      "神之听之，福流寰县。"
    ]
  },
  {
    "volume": 32,
    "sequence": 12,
    "title": "享先农乐章·雍和",
    "author": "褚亮",
    "content": [
      "前夕视牲，质明奉俎。",
      "沐芳整弁，其仪式序。",
      "盛礼毕陈，嘉乐备举。",
      "歆我懿德，非馨稷黍。"
    ]
  },
  {
    "volume": 32,
    "sequence": 13,
    "title": "享先农乐章·舒和",
    "author": "褚亮",
    "content": [
      "羽籥低昂文缀已，干戚蹈厉武行初。",
      "望岁祈农神所听，延祥介福岂云虚。"
    ]
  },
  {
    "volume": 32,
    "sequence": 14,
    "title": "祭神州乐章·肃和",
    "author": "褚亮",
    "content": [
      "大矣坤仪，至哉神县。",
      "包含日域，牢笼月竁。",
      "露絜三清，风调六变。",
      "皇祗届止，式歆恭荐。"
    ]
  },
  {
    "volume": 32,
    "sequence": 15,
    "title": "祭神州乐章·雍和",
    "author": "褚亮",
    "content": [
      "泰圻严享，阴郊展敬。",
      "礼以导神，乐以和性。",
      "黝牲在列，黄琮俯映。",
      "九土既平，万邦贻庆。"
    ]
  },
  {
    "volume": 32,
    "sequence": 16,
    "title": "祭神州乐章·舒和",
    "author": "褚亮",
    "content": [
      "坤道降祥和庶品，灵心载德厚群生。",
      "水土既调三极泰，文武毕备九区平。"
    ]
  },
  {
    "volume": 32,
    "sequence": 17,
    "title": "祭方丘乐章·顺和",
    "author": "褚亮",
    "content": [
      "万物资以化，交泰属升平。",
      "易从业惟简，得一道斯宁。",
      "具仪光玉帛，送舞变咸英。",
      "黍稷良非贵，明德信惟馨。"
    ]
  },
  {
    "volume": 32,
    "sequence": 18,
    "title": "祭方丘乐章·肃和",
    "author": "褚亮",
    "content": [
      "至矣坤德，皇哉地祗。",
      "开元统纽，合大承规。",
      "九宫肃列，六典相仪。",
      "永言配命，长保无亏。"
    ]
  },
  {
    "volume": 32,
    "sequence": 19,
    "title": "祭方丘乐章·雍和",
    "author": "褚亮",
    "content": [
      "柔而能方，直而能敬。",
      "厚载以德，大亨以正。",
      "有涤斯牷，有馨斯盛。",
      "介兹景福，祚我休庆。"
    ]
  },
  {
    "volume": 32,
    "sequence": 20,
    "title": "祭方丘乐章·舒和",
    "author": "褚亮",
    "content": [
      "玉币牲牷分荐享，羽旄干戚递成容。",
      "一德惟宁两仪泰，三材保合四时邕。"
    ]
  },
  {
    "volume": 32,
    "sequence": 21,
    "title": "祭方丘乐章·顺和",
    "author": "褚亮",
    "content": [
      "阴祗协赞，厚载方贞。",
      "牲币具举，箫管备成。",
      "其礼惟肃，其德惟明。",
      "神之听矣，式鉴虔诚。"
    ]
  },
  {
    "volume": 32,
    "sequence": 22,
    "title": "临高台",
    "author": "褚亮",
    "content": [
      "高台暂俯临，飞翼耸轻音。",
      "浮光随日度，漾影逐波深。",
      "回瞰周平野，开怀畅远襟。",
      "独此三休上，还伤千岁心。"
    ]
  },
  {
    "volume": 32,
    "sequence": 23,
    "title": "赋得蜀都",
    "author": "褚亮",
    "content": [
      "列宿光参井，分芒跨梁岷。",
      "沉犀对江浦，驷马入城闉。",
      "英图多霸迹，历选有名臣。",
      "连骑簪缨满，含章词赋新。",
      "得上仙槎路，无待访严遵。"
    ]
  },
  {
    "volume": 32,
    "sequence": 24,
    "title": "奉和咏日午",
    "author": "褚亮",
    "content": [
      "曦车日亭午，浮箭未移晖。",
      "日光无落照，树影正中围。",
      "草萎看稍靡，叶燥望疑稀。",
      "昼寝惭经笥，暂解入朝衣。"
    ]
  },
  {
    "volume": 32,
    "sequence": 25,
    "title": "奉和望月应魏王教",
    "author": "褚亮",
    "content": [
      "层轩登皎月，流照满中天。",
      "色共梁珠远，光随赵璧圆。",
      "落影临秋扇，虚轮入夜弦。",
      "所欣东馆里，预奉西园篇。"
    ]
  },
  {
    "volume": 32,
    "sequence": 26,
    "title": "咏花烛（烛花）",
    "author": "褚亮",
    "content": [
      "兰径香风满，梅梁暖日斜。",
      "言是东方骑，来寻南陌车。",
      "靥星临夜烛，眉月隐轻纱。",
      "莫言春稍晚，自有镇开花。"
    ]
  },
  {
    "volume": 32,
    "sequence": 27,
    "title": "在陇头哭潘学士",
    "author": "褚亮",
    "content": [
      "陇底嗟长别，流襟一恸君。",
      "何言幽咽所，更作死生分。",
      "转蓬飞不息，悲松断更闻。",
      "谁能驻征马，回首望孤坟。"
    ]
  },
  {
    "volume": 32,
    "sequence": 28,
    "title": "奉和禁苑饯别应令",
    "author": "褚亮",
    "content": [
      "大藩初锡瑞，出牧迩皇京。",
      "暂以绿车重，言承朱传荣。",
      "舒桃临远骑，垂柳映京营。",
      "惠化宣千里，威风动百城。",
      "禁籞芳嘉节，神襟饯送情。",
      "金笳催别景，玉琯切离声。",
      "野花开更落，山鸟哢还惊。",
      "微臣夙多幸，薄宦奉储明。",
      "钓台惭作赋，伊水滥闻笙。",
      "怀德良知久，酬恩识命轻。"
    ]
  },
  {
    "volume": 32,
    "sequence": 29,
    "title": "和御史韦大夫喜霁之作",
    "author": "褚亮",
    "content": [
      "晴天度旅雁，斜影照残虹。",
      "野净馀烟尽，山明远色同。",
      "沙平寒水落，叶脆晚枝空。",
      "白简光朝幰，彤驺出禁中。",
      "息驾游兰坂，雕文折桂丛。",
      "无因轻羽扇，徒自仰仁风。"
    ]
  },
  {
    "volume": 32,
    "sequence": 30,
    "title": "晚别乐记室彦",
    "author": "褚亮",
    "content": [
      "穷途属岁晚，临水忽分悲。",
      "抱影同为客，伤情共此时。",
      "雾色侵虚牖，霜氛冷薄帷。",
      "举袂惨将别，停怀怅不怡。",
      "风严征雁远，雪暗去篷迟。",
      "他乡有岐路，游子欲何之。"
    ]
  },
  {
    "volume": 32,
    "sequence": 31,
    "title": "伤始平李少府正己",
    "author": "褚亮",
    "content": [
      "劳息本相循，悲欢理自均。",
      "谁能免玄夜，惜尔正青春。",
      "迈德惟家宝，生才谅国珍。",
      "高文缀翡翠，茂学掩麒麟。",
      "述作纷无已，言谈妙入神。",
      "断肠虽累月，分手未盈旬。",
      "辅嗣俄长往，颜生即短辰。",
      "声华满昭代，形影委穷尘。",
      "禅草回中使，生刍引吊宾。",
      "同游秘府日，方驾直城闉。",
      "并拜黄图右，分曹清渭滨。",
      "风期嵇吕好，存殁范张亲。",
      "虚座怜王述，遗篇恸景纯。",
      "精灵与毫翰，千祀寿何人。"
    ]
  },
  {
    "volume": 32,
    "sequence": 32,
    "title": "秋雁（一作虞世南诗）",
    "author": "褚亮",
    "content": [
      "日暮霜风急，羽翮转难任。",
      "为有传书意，翩翩入上林。"
    ]
  },
  {
    "volume": 32,
    "sequence": 33,
    "title": "句（赠杜侍御）",
    "author": "褚亮",
    "content": [
      "神羊既不触，夕鸟欲依人。"
    ]
  }
]