[
  {
    "volume": 120,
    "sequence": 1,
    "title": "孤寝怨",
    "author": "崔珪",
    "content": [
      "征戍动经年，含情拂玳筵。",
      "花飞织锦处，月落捣衣边。",
      "灯暗愁孤坐，床空怨独眠。",
      "自君辽海去，玉匣闭春弦。"
    ]
  },
  {
    "volume": 120,
    "sequence": 2,
    "title": "题武陵草堂",
    "author": "杨浚",
    "content": [
      "草堂列仙楼，上在青山顶。",
      "户外窥数峰，阶前对双井。",
      "雨来花尽湿，风度松初冷。",
      "登栈行不疲，入谿语弥静。",
      "云能去尘服，兼欲事金鼎。",
      "正直心所存，谄谀长自省。",
      "适知幽遁趣，已觉烦虑屏。",
      "更爱云林间，吾将卧南颍。"
    ]
  },
  {
    "volume": 120,
    "sequence": 3,
    "title": "广武怀古",
    "author": "杨浚",
    "content": [
      "河水城下流，登城望弥惬。",
      "海云飞不断，岸草绿相接。",
      "龙门无旧场，武牢有遗堞。",
      "扼喉兵易守，扪指计何捷。",
      "天夺项氏谋，卒成汉家业。",
      "乡山遥可见，西顾泪盈睫。"
    ]
  },
  {
    "volume": 120,
    "sequence": 4,
    "title": "赠李郎中",
    "author": "杨浚",
    "content": [
      "仙郎早朝退，直省卧南轩。",
      "院竹自成赏，阶庭寂不喧。",
      "焚香开后阁，起草闭前门。",
      "礼乐风流美，光华星位尊。",
      "荣兼朱绂贵，交乃布衣存。",
      "是日登龙客，无忘君子恩。"
    ]
  },
  {
    "volume": 120,
    "sequence": 5,
    "title": "咏王大娘戴竿",
    "author": "刘晏",
    "content": [
      "楼前百戏竞争新，唯有长竿妙入神。",
      "谁谓绮罗翻有力，犹自嫌轻更著人。"
    ]
  },
  {
    "volume": 120,
    "sequence": 6,
    "title": "享太庙乐章",
    "author": "刘晏",
    "content": [
      "汉祚惟永，神功中兴。",
      "夙驱氛祲，天覆黎蒸。",
      "三光再朗，庶绩其凝。",
      "重熙累叶，景命是膺。"
    ]
  },
  {
    "volume": 120,
    "sequence": 7,
    "title": "鸿门行",
    "author": "袁瓘",
    "content": [
      "少年买意气，百金不辞费。",
      "学剑西入秦，结交北游魏。",
      "秦魏多豪人，与代亦殊伦。",
      "由来不相识，皆是暗相亲。",
      "宝马青丝辔，狐裘貂鼠服。",
      "晨过剧孟游，暮投咸阳宿。",
      "然诺本云云，诸侯莫不闻。",
      "犹思百战术，更逐李将军。",
      "始从灞陵下，遥遥度朔野。",
      "北风闻楚歌，南庭见胡马。",
      "胡马秋正肥，相邀夜合围。",
      "战酣烽火灭，路断救兵稀。",
      "白刃纵横逼，黄尘飞不息。",
      "虏骑血洒衣，单于泪沾臆。",
      "献凯云台中，自言塞上雄。",
      "将军行失势，部曲遂无功。",
      "新人不如旧，旧人不相救。",
      "万里长飘飖，十年计不就。",
      "弃置难重论，驱马度鸿门。",
      "行看楚汉事，不觉风尘昏。",
      "宝剑中夜抚，悲歌聊自舞。",
      "此曲不可终，曲终泪如雨。"
    ]
  },
  {
    "volume": 120,
    "sequence": 8,
    "title": "惠文太子挽歌（睿宗之子岐王范也开元十四年卒赠太子）",
    "author": "袁瓘",
    "content": [
      "寒仗丹旄引，阴堂白日违。",
      "暗灯明象物，画水湿灵衣。",
      "羽化淮王去，仙迎太子归。",
      "空馀燕衔士，朝夕向陵飞。"
    ]
  },
  {
    "volume": 120,
    "sequence": 9,
    "title": "从军行",
    "author": "李昂2",
    "content": [
      "汉家未得燕支山，征戍年年沙朔间。",
      "塞下长驱汗血马，云中恒闭玉门关。",
      "阴山瀚海千万里，此日桑河冻流水。",
      "稽洛川边胡骑来，渔阳戍里烽烟起。",
      "长途羽檄何相望，天子按剑思北方。",
      "羽林练士拭金甲，将军校战出玉堂。",
      "幽陵异域风烟改，亭障连连古今在。",
      "夜闻鸿雁南渡河，晓望旌旗北临海。",
      "塞沙飞淅沥，遥裔连穷碛。",
      "玄漠云平初合阵，西山月出闻鸣镝。",
      "城南百战多苦辛，路傍死卧黄沙人。",
      "戎衣不脱随霜雪，汗马骖単长被铁。",
      "杨叶楼中不寄书，莲花剑上空流血。",
      "匈奴未灭不言家，驱逐行行边徼赊。",
      "归心海外见明月，别思天边梦落花。",
      "天边回望何悠悠，芳树无人渡陇头。",
      "春云不变阳关雪，桑叶先知胡地秋。",
      "田畴不卖卢龙策，窦宪思勒燕然石。",
      "麾兵静北垂，此日交河湄。",
      "欲令塞上无干戚，会待单于系颈时。"
    ]
  },
  {
    "volume": 120,
    "sequence": 10,
    "title": "赋戚夫人楚舞歌",
    "author": "李昂2",
    "content": [
      "定陶城中是妾家，妾年二八颜如花。",
      "闺中歌舞未终曲，天下死人如乱麻。",
      "汉王此地因征战，未出帘栊人已荐。",
      "风花菡萏落辕门，云雨裴回入行殿。",
      "日夕悠悠非旧乡，飘飘处处逐君王。",
      "闺门向里通归梦，银烛迎来在战场。",
      "相从顾恩不雇己，何异浮萍寄深水。",
      "逐战曾迷只轮下，随君几陷重围里。",
      "此时平楚复平齐，咸阳宫阙到关西。",
      "珠帘夕殿闻钟磬，白日秋天忆鼓鼙。",
      "君王纵恣翻成误，吕后由来有深妒。",
      "不奈君王容鬓衰，相存相顾能几时。",
      "黄泉白骨不可报，雀钗翠羽从此辞。",
      "君楚歌兮妾楚舞，脉脉相看两心苦。",
      "曲未终兮袂更扬，君流涕兮妾断肠。",
      "已见储君归惠帝，徒留爱子付周昌。"
    ]
  },
  {
    "volume": 120,
    "sequence": 11,
    "title": "句",
    "author": "李昂2",
    "content": [
      "耳临清渭洗，心向白云闲。",
      "（《纪事》）"
    ]
  },
  {
    "volume": 120,
    "sequence": 12,
    "title": "夏晚初霁南省寓直用馀字（时兼尚书郎节度判官）",
    "author": "厍狄履温",
    "content": [
      "薄宦因时泰，凉宵寓直初。",
      "沉沉仙阁闭，的的暗更徐。",
      "霁色连空上，炎氛入夜除。",
      "星回南斗落，月度北窗虚。",
      "待漏残灯照，含芳袭气馀。",
      "寐来冠不解，奏罢草仍书。",
      "幕府惭良策，明曹愧散樗。",
      "命轻徒有报，义重更难疏。",
      "燕厦欣成托，鹓行滥所如。",
      "晨趋当及早，复此戒朝车。"
    ]
  },
  {
    "volume": 120,
    "sequence": 13,
    "title": "同皇甫兵曹天官寺浴室新成招友人赏会",
    "author": "寇坦",
    "content": [
      "温室欢初就，兰交托胜因。",
      "共听无漏法，兼濯有为尘。",
      "水洁三空性，香沾四大身。",
      "清心多善友，颂德慰同人。"
    ]
  },
  {
    "volume": 120,
    "sequence": 14,
    "title": "同张少府和厍狄员外夏晚初霁南省寓直时…节度判官之作",
    "author": "寇坦",
    "content": [
      "黄绶归休日，仙郎复奏馀。",
      "晏居当夏晚，寓直会晴初。",
      "露散星文发，云披水镜虚。",
      "高才推独唱，嘉会喜连茹。",
      "月色摇春闼，香烟霭暝庐。",
      "千门传夜警，万象照阶除。",
      "少孺嘉能赋，文强阅赐书。",
      "兼曹谋未展，入幕志方摅。",
      "为奉灵台帛，恭先待漏车。",
      "贞标不可仰，空此乐樵渔。"
    ]
  },
  {
    "volume": 120,
    "sequence": 15,
    "title": "咏铜柱",
    "author": "李休烈",
    "content": [
      "天门街里倒天枢，火急先须御火珠。",
      "计合一条丝线挽，何劳两县索人夫。"
    ]
  }
]