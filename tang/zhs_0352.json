[
  {
    "volume": 352,
    "sequence": 1,
    "title": "登柳州峨山",
    "author": "柳宗元",
    "content": [
      "荒山秋日午，独上意悠悠。",
      "如何望乡处，西北是融州。"
    ]
  },
  {
    "volume": 352,
    "sequence": 2,
    "title": "得卢衡州书因以诗寄",
    "author": "柳宗元",
    "content": [
      "临蒸且莫叹炎方，为报秋来雁几行。",
      "林邑东回山似戟，牂牁南下水如汤。",
      "蒹葭淅沥含秋雾，橘柚玲珑透夕阳。",
      "非是白蘋洲畔客，还将远意问潇湘。"
    ]
  },
  {
    "volume": 352,
    "sequence": 3,
    "title": "答刘连州邦字",
    "author": "柳宗元",
    "content": [
      "连璧本难双，分符刺小邦。",
      "崩云下漓水，劈箭上浔江。",
      "负弩啼寒狖，鸣枹惊夜狵。",
      "遥怜郡山好，谢守但临窗。"
    ]
  },
  {
    "volume": 352,
    "sequence": 4,
    "title": "岭南江行",
    "author": "柳宗元",
    "content": [
      "瘴江南去入云烟，望尽黄茆是海边。",
      "山腹雨晴添象迹，潭心日暖长蛟涎。",
      "射工巧伺游人影，飓母偏惊旅客船。",
      "从此忧来非一事，岂容华发待流年。"
    ]
  },
  {
    "volume": 352,
    "sequence": 5,
    "title": "柳州峒氓",
    "author": "柳宗元",
    "content": [
      "郡城南下接通津，异服殊音不可亲。",
      "青箬裹盐归峒客，绿荷包饭趁虚人。",
      "鹅毛御腊缝山罽，鸡骨占年拜水神。",
      "愁向公庭问重译，欲投章甫作文身。"
    ]
  },
  {
    "volume": 352,
    "sequence": 6,
    "title": "酬徐二中丞普宁郡内池馆即事见寄",
    "author": "柳宗元",
    "content": [
      "鹓鸿念旧行，虚馆对芳塘。",
      "落日明朱槛，繁花照羽觞。",
      "泉归沧海近，树入楚山长。",
      "荣贱俱为累，相期在故乡。"
    ]
  },
  {
    "volume": 352,
    "sequence": 7,
    "title": "酬贾鹏山人郡内新栽松寓兴见赠二首",
    "author": "柳宗元",
    "content": [
      "芳朽自为别，无心乃玄功。",
      "夭夭日放花，荣耀将安穷。",
      "青松遗涧底，擢莳兹庭中。",
      "积雪表明秀，寒花助葱茏。",
      "贞幽夙有慕，持以延清风。",
      "无能常闭阁，偶以静见名。",
      "奇姿来远山，忽似人家生。",
      "劲色不改旧，芳心与谁荣。",
      "喧卑岂所安，任物非我情。",
      "清韵动竽瑟，谐此风中声。"
    ]
  },
  {
    "volume": 352,
    "sequence": 8,
    "title": "种柳戏题",
    "author": "柳宗元",
    "content": [
      "柳州柳刺史，种柳柳江边。",
      "谈笑为故事，推移成昔年。",
      "垂阴当覆地，耸干会参天。",
      "好作思人树，惭无惠化传。"
    ]
  },
  {
    "volume": 352,
    "sequence": 9,
    "title": "柳州二月榕叶落尽偶题",
    "author": "柳宗元",
    "content": [
      "宦情羁思共凄凄，春半如秋意转迷。",
      "山城过雨百花尽，榕叶满庭莺乱啼。"
    ]
  },
  {
    "volume": 352,
    "sequence": 10,
    "title": "浩初上人见贻绝句欲登仙人山因以酬之",
    "author": "柳宗元",
    "content": [
      "珠树玲珑隔翠微，病来方外事多违。",
      "仙山不属分符客，一任凌空锡杖飞。"
    ]
  },
  {
    "volume": 352,
    "sequence": 11,
    "title": "雨中赠仙人山贾山人（即贾鹏也）",
    "author": "柳宗元",
    "content": [
      "寒江夜雨声潺潺，晓云遮尽仙人山。",
      "遥知玄豹在深处，下笑羁绊泥涂间。"
    ]
  },
  {
    "volume": 352,
    "sequence": 12,
    "title": "别舍弟宗一",
    "author": "柳宗元",
    "content": [
      "零落残红倍黯然，双垂别泪越江边。",
      "一身去国六千里，万死投荒十二年。",
      "桂岭瘴来云似墨，洞庭春尽水如天。",
      "欲知此后相思梦，长在荆门郢树烟。"
    ]
  },
  {
    "volume": 352,
    "sequence": 13,
    "title": "奉和周二十二丈酬郴州侍郎衡江夜泊得韶州书…代意之作",
    "author": "柳宗元",
    "content": [
      "丘山仰德耀，天路下征騑。",
      "梦喜三刀近，书嫌五载违。",
      "凝情江月落，属思岭云飞。",
      "会入司徒府，还邀周掾归。"
    ]
  },
  {
    "volume": 352,
    "sequence": 14,
    "title": "殷贤戏批书后寄刘连州并示孟仑二童",
    "author": "柳宗元",
    "content": [
      "书成欲寄庾安西，纸背应劳手自题。",
      "闻道近来诸子弟，临池寻已厌家鸡。"
    ]
  },
  {
    "volume": 352,
    "sequence": 15,
    "title": "重赠二首",
    "author": "柳宗元",
    "content": [
      "闻道将雏向墨池，刘家还有异同词。",
      "如今试遣隈墙问，已道世人那得知。",
      "世上悠悠不识真，姜芽尽是捧心人。",
      "若道柳家无子弟，往年何事乞西宾。"
    ]
  },
  {
    "volume": 352,
    "sequence": 16,
    "title": "叠前",
    "author": "柳宗元",
    "content": [
      "小学新翻墨沼波，羡君琼树散枝柯。",
      "左家弄玉唯娇女，空觉庭前鸟迹多。"
    ]
  },
  {
    "volume": 352,
    "sequence": 17,
    "title": "叠后",
    "author": "柳宗元",
    "content": [
      "事业无成耻艺成，南宫起草旧连名。",
      "劝君火急添功用，趁取当时二妙声。"
    ]
  },
  {
    "volume": 352,
    "sequence": 18,
    "title": "铜鱼使赴都寄亲友",
    "author": "柳宗元",
    "content": [
      "行尽关山万里余，到时闾井是荒墟。",
      "附庸唯有铜鱼使，此后无因寄远书。"
    ]
  },
  {
    "volume": 352,
    "sequence": 19,
    "title": "韩漳州书报彻上人亡因寄二绝",
    "author": "柳宗元",
    "content": [
      "早岁京华听越吟，闻君江海分逾深。",
      "他时若写兰亭会，莫画高僧支道林。",
      "频把琼书出袖中，独吟遗句立秋风。",
      "桂江日夜流千里，挥泪何时到甬东。"
    ]
  },
  {
    "volume": 352,
    "sequence": 20,
    "title": "柳州城西北隅种柑树",
    "author": "柳宗元",
    "content": [
      "手种黄柑二百株，春来新叶遍城隅。",
      "方同楚客怜皇树，不学荆州利木奴。",
      "几岁开花闻喷雪，何人摘实见垂珠。",
      "若教坐待成林日，滋味还堪养老夫。"
    ]
  },
  {
    "volume": 352,
    "sequence": 21,
    "title": "闻彻上人亡寄侍郎杨丈",
    "author": "柳宗元",
    "content": [
      "东越高僧还姓汤，几时琼佩触鸣珰。",
      "空花一散不知处，谁采金英与侍郎。"
    ]
  },
  {
    "volume": 352,
    "sequence": 22,
    "title": "段九秀才处见亡友吕衡州书迹",
    "author": "柳宗元",
    "content": [
      "交侣平生意最亲，衡阳往事似分身。",
      "袖中忽见三行字，拭泪相看是故人。"
    ]
  },
  {
    "volume": 352,
    "sequence": 23,
    "title": "柳州寄京中亲故",
    "author": "柳宗元",
    "content": [
      "林邑山连瘴海秋，牂牁水向郡前流。",
      "劳君远问龙城地，正北三千到锦州。"
    ]
  },
  {
    "volume": 352,
    "sequence": 24,
    "title": "种木槲花",
    "author": "柳宗元",
    "content": [
      "上苑年年占物华，飘零今日在天涯。",
      "只因长作龙城守，剩种庭前木槲花。"
    ]
  },
  {
    "volume": 352,
    "sequence": 25,
    "title": "摘樱桃赠元居士，时在望仙亭南楼与朱道士同处",
    "author": "柳宗元",
    "content": [
      "海上朱樱赠所思，楼居况是望仙时。",
      "蓬莱羽客如相访，不是偷桃一小儿。"
    ]
  },
  {
    "volume": 352,
    "sequence": 26,
    "title": "酬曹侍御过象县见寄（象县，柳州县名）",
    "author": "柳宗元",
    "content": [
      "破额山前碧玉流，骚人遥驻木兰舟。",
      "春风无限潇湘意，欲采蘋花不自由。"
    ]
  },
  {
    "volume": 352,
    "sequence": 27,
    "title": "法华寺石门精舍三十韵",
    "author": "柳宗元",
    "content": [
      "拘情病幽郁，旷志寄高爽。",
      "愿言怀名缁，东峰旦夕仰。",
      "始欣云雨霁，尤悦草木长。",
      "道同有爱弟，披拂恣心赏。",
      "松谿窈窕入，石栈夤缘上。",
      "萝葛绵层甍，莓苔侵标榜。",
      "密林互对耸，绝壁俨双敞。",
      "堑峭出蒙笼，墟险临滉漾。",
      "稍疑地脉断，悠若天梯往。",
      "结构罩群崖，回环驱万象。",
      "小劫不逾瞬，大千若在掌。",
      "体空得化元，观有遗细想。",
      "喧烦困蠛蠓，跼蹐疲魍魉。",
      "寸进谅何营，寻直非所枉。",
      "探奇极遥瞩，穷妙閟清响。",
      "理会方在今，神开庶殊曩。",
      "兹游苟不嗣，浩气竟谁养。",
      "道异诚所希，名宾匪余仗。",
      "超摅藉外奖，俯默有内朗。",
      "鉴尔揖古风，终焉乃吾党。",
      "潜躯委缰锁，高步谢尘坱。",
      "蓄志徒为劳，追踪将焉仿。",
      "淹留值颓暮，眷恋睇遐壤。",
      "映日雁联轩，翻云波泱漭。",
      "殊风纷已萃，乡路悠且广。",
      "羁木畏漂浮，离旌倦摇荡。",
      "昔人叹违志，出处今已两。",
      "何用期所归，浮图有遗像。",
      "幽蹊不盈尺，虚室有函丈。",
      "微言信可传，申旦稽吾颡。"
    ]
  },
  {
    "volume": 352,
    "sequence": 28,
    "title": "游朝阳岩遂登西亭二十韵",
    "author": "柳宗元",
    "content": [
      "谪弃殊隐沦，登陟非远郊。",
      "所怀缓伊郁，讵欲肩夷巢。",
      "高岩瞰清江，幽窟潜神蛟。",
      "开旷延阳景，回薄攒林梢。",
      "西亭构其巅，反宇临呀庨。",
      "背瞻星辰兴，下见云雨交。",
      "惜非吾乡土，得以荫菁茆。",
      "羁贯去江介，世仕尚函崤。",
      "故墅即沣川，数亩均肥硗。",
      "台馆葺荒丘，池塘疏沉坳。",
      "会有圭组恋，遂贻山林嘲。",
      "薄躯信无庸，琐屑剧斗筲。",
      "囚居固其宜，厚羞久已包。",
      "庭除植蓬艾，隟牖悬蟏蛸。",
      "所赖山川客，扁舟枉长梢。",
      "挹流敌清觞，掇野代嘉肴。",
      "适道有高言，取乐非弦匏。",
      "逍遥屏幽昧，淡薄辞喧呶。",
      "晨鸡不余欺，风雨闻嘐嘐。",
      "再期永日闲，提挈移中庖。"
    ]
  },
  {
    "volume": 352,
    "sequence": 29,
    "title": "湘口馆潇湘二水所会",
    "author": "柳宗元",
    "content": [
      "九疑浚倾奔，临源委萦回。",
      "会合属空旷，泓澄停风雷。",
      "高馆轩霞表，危楼临山隈。",
      "兹辰始澄霁，纤云尽褰开。",
      "天秋日正中，水碧无尘埃。",
      "杳杳渔父吟，叫叫羁鸿哀。",
      "境胜岂不豫，虑分固难裁。",
      "升高欲自舒，弥使远念来。",
      "归流驶且广，泛舟绝沿洄。"
    ]
  },
  {
    "volume": 352,
    "sequence": 30,
    "title": "登蒲州石矶望横江口潭岛深迥斜对香零山",
    "author": "柳宗元",
    "content": [
      "隐忧倦永夜，凌雾临江津。",
      "猿鸣稍已疏，登石娱清沦。",
      "日出洲渚静，澄明皛无垠。",
      "浮晖翻高禽，沉景照文鳞。",
      "双江汇西奔，诡怪潜坤珍。",
      "孤山乃北峙，森爽栖灵神。",
      "洄潭或动容，岛屿疑摇振。",
      "陶埴兹择土，蒲鱼相与邻。",
      "信美非所安，羁心屡逡巡。",
      "纠结良可解，纡郁亦已伸。",
      "高歌返故室，自罔非所欣。"
    ]
  },
  {
    "volume": 352,
    "sequence": 31,
    "title": "南涧中题",
    "author": "柳宗元",
    "content": [
      "秋气集南涧，独游亭午时。",
      "回风一萧瑟，林影久参差。",
      "始至若有得，稍深遂忘疲。",
      "羁禽响幽谷，寒藻舞沦漪。",
      "去国魂已远，怀人泪空垂。",
      "孤生易为感，失路少所宜。",
      "索寞竟何事，徘徊只自知。",
      "谁为后来者，当与此心期。"
    ]
  },
  {
    "volume": 352,
    "sequence": 32,
    "title": "游石角过小岭至长乌村",
    "author": "柳宗元",
    "content": [
      "志适不期贵，道存岂偷生。",
      "久忘上封事，复笑升天行。",
      "窜逐宦湘浦，摇心剧悬旌。",
      "始惊陷世议，终欲逃天刑。",
      "岁月杀忧栗，慵疏寡将迎。",
      "追游疑所爱，且复舒吾情。",
      "石角恣幽步，长乌遂遐征。",
      "磴回茂树断，景晏寒川明。",
      "旷望少行人，时闻田鹳鸣。",
      "风篁冒水远，霜稻侵山平。",
      "稍与人事闲，益知身世轻。",
      "为农信可乐，居宠真虚荣。",
      "乔木馀故国，愿言果丹诚。",
      "四支反田亩，释志东皋耕。"
    ]
  },
  {
    "volume": 352,
    "sequence": 33,
    "title": "与崔策登西山（策字子符，集有送崔九序）",
    "author": "柳宗元",
    "content": [
      "鹤鸣楚山静，露白秋江晓。",
      "连袂度危桥，萦回出林杪。",
      "西岑极远目，毫末皆可了。",
      "重叠九疑高，微茫洞庭小。",
      "迥穷两仪际，高出万象表。",
      "驰景泛颓波，遥风递寒筱。",
      "谪居安所习，稍厌从纷扰。",
      "生同胥靡遗，寿比彭铿夭。",
      "蹇连困颠踣，愚蒙怯幽眇。",
      "非令亲爱疏，谁使心神悄。",
      "偶兹遁山水，得以观鱼鸟。",
      "吾子幸淹留，缓我愁肠绕。"
    ]
  },
  {
    "volume": 352,
    "sequence": 34,
    "title": "构法华寺西亭",
    "author": "柳宗元",
    "content": [
      "窜身楚南极，山水穷险艰。",
      "步登最高寺，萧散任疏顽。",
      "西垂下斗绝，欲似窥人寰。",
      "反如在幽谷，榛翳不可攀。",
      "命童恣披翦，葺宇横断山。",
      "割如判清浊，飘若升云间。",
      "远岫攒众顶，澄江抱清湾。",
      "夕照临轩堕，栖鸟当我还。",
      "菡萏溢嘉色，筼筜遗清斑。",
      "神舒屏羁锁，志适忘幽孱。",
      "弃逐久枯槁，迨今始开颜。",
      "赏心难久留，离念来相关。",
      "北望间亲爱，南瞻杂夷蛮。",
      "置之勿复道，且寄须臾闲。"
    ]
  },
  {
    "volume": 352,
    "sequence": 35,
    "title": "夏夜苦热登西楼",
    "author": "柳宗元",
    "content": [
      "苦热中夜起，登楼独褰衣。",
      "山泽凝暑气，星汉湛光辉。",
      "火晶燥露滋，野静停风威。",
      "探汤汲阴井，炀灶开重扉。",
      "凭阑久彷徨，流汗不可挥。",
      "莫辩亭毒意，仰诉璇与玑。",
      "谅非姑射子，静胜安能希。"
    ]
  },
  {
    "volume": 352,
    "sequence": 36,
    "title": "觉衰",
    "author": "柳宗元",
    "content": [
      "久知老会至，不谓便见侵。",
      "今年宜未衰，稍已来相寻。",
      "齿疏发就种，奔走力不任。",
      "咄此可奈何，未必伤我心。",
      "彭聃安在哉，周孔亦已沉。",
      "古称寿圣人，曾不留至今。",
      "但愿得美酒，朋友常共酙。",
      "是时春向暮，桃李生繁阴。",
      "日照天正绿，杳杳归鸿吟。",
      "出门呼所亲，扶杖登西林。",
      "高歌足自快，商颂有遗音。"
    ]
  },
  {
    "volume": 352,
    "sequence": 37,
    "title": "游南亭夜还叙志七十韵",
    "author": "柳宗元",
    "content": [
      "夙抱丘壑尚，率性恣游遨。",
      "中为吏役牵，十祀空悁劳。",
      "外曲徇尘辙，私心寄英髦。",
      "进乏廓庙器，退非乡曲豪。",
      "天命斯不易，鬼责将安逃。",
      "屯难果见凌，剥丧宜所遭。",
      "神明固浩浩，众口徒嗷嗷。",
      "投迹山水地，放情咏离骚。",
      "再怀曩岁期，容与驰轻舠。",
      "虚馆背山郭，前轩面江皋。",
      "重叠间浦溆，逦迤驱岩嶅。",
      "积翠浮澹滟，始疑负灵鳌。",
      "丛林留冲飙，石砾迎飞涛。",
      "旷朗天景霁，樵苏远相号。",
      "澄潭涌沉鸥，半壁跳悬猱。",
      "鹿鸣验食野，鱼乐知观濠。",
      "孤赏诚所悼，暂欣良足褒。",
      "留连俯棂槛，注我壶中醪。",
      "朵颐进芰实，擢手持蟹螯。",
      "炊稻视爨鼎，脍鲜闻操刀。",
      "野蔬盈倾筐，颇杂池沼芼。",
      "缅慕鼓枻翁，啸咏哺其糟。",
      "退想于陵子，三咽资李螬。",
      "斯道难为偕，沉忧安所韬。",
      "曲渚怨鸿鹄，环洲凋兰。",
      "ū暮景回西岑，北流逝滔滔。",
      "徘徊遂昏黑，远火明连艘。",
      "木落寒山静，江空秋月高。",
      "敛袂戒还徒，善游矜所操。",
      "趣浅戢长枻，乘深屏轻篙。",
      "旷望援深竿，哀歌叩鸣艚。",
      "中川恣超忽，漫若翔且翱。",
      "淹泊遂所止，野风自颾颾。",
      "涧急惊鳞奔，蹊荒饥兽嗥。",
      "入门守拘絷，凄戚增郁陶。",
      "慕士情未忘，怀人首徒搔。",
      "内顾乃无有，德輶甚鸿毛。",
      "名窃久自欺，食浮固云叨。",
      "问牛悲衅钟，说彘惊临牢。",
      "永遁刀笔吏，宁期簿书曹。",
      "中兴遂群物，裂壤分鞬櫜。",
      "岷凶既云捕，吴虏亦已鏖。",
      "捍御盛方虎，谟明富伊咎。",
      "披山穷木禾，驾海逾蟠桃。",
      "重来越裳雉，再返西旅獒。",
      "左右抗槐棘，纵横罗雁羔。",
      "三辟咸肆宥，众生均覆焘。",
      "安得奉皇灵，在宥解天弢。",
      "归诚慰松梓，陈力开蓬蒿。",
      "卜室有鄠杜，名田占沣涝。",
      "磻溪近余基，阿城连故濠。",
      "螟蛑愿亲燎，荼堇甘自薅。",
      "饥食期农耕，寒衣俟蚕缲。",
      "及骭足为温，满腹宁复饕。",
      "安将蒯及菅，谁慕粱与膏。",
      "弋林驱雀鷃，渔泽从鳅鱽。",
      "观象嘉素履，陈诗谢干旄。",
      "方托麋鹿群，敢同骐骥槽。",
      "处贱无溷浊，固穷匪淫慆。",
      "踉跄辞束缚，悦怿换煎熬。",
      "登年徒负版，兴役趋代鼛。",
      "目眩绝浑浑，耳喧息嘈嘈。",
      "兹焉毕余命，富贵非吾曹。",
      "长沙哀纠纆，汉阴嗤桔槔。",
      "苟伸击壤情，机事息秋豪。",
      "海雾多蓊郁，越风饶腥臊。",
      "宁唯迫魑魅，所惧齐焄藨。",
      "知罃怀褚中，范叔恋绨袍。",
      "伊人不可期，慷慨徒忉忉。"
    ]
  },
  {
    "volume": 352,
    "sequence": 38,
    "title": "韦道安（道安尝佐张建封于徐州，及军乱而道安自杀）",
    "author": "柳宗元",
    "content": [
      "道安本儒士，颇擅弓剑名。",
      "二十游太行，暮闻号哭声。",
      "疾驱前致问，有叟垂华缨。",
      "言我故刺史，失职还西京。",
      "偶为群盗得，毫缕无馀赢。",
      "货财足非吝，二女皆娉婷。",
      "苍黄见驱逐，谁识死与生。",
      "便当此殒命，休复事晨征。",
      "一闻激高义，眦裂肝胆横。",
      "挂弓问所往，趫捷超峥嵘。",
      "见盗寒涧阴，罗列方忿争。",
      "一矢毙酋帅，馀党号且惊。",
      "麾令递束缚，纆索相拄撑。",
      "彼姝久褫魄，刃下俟诛刑。",
      "却立不亲授，谕以从父行。",
      "捃收自担肩，转道趋前程。",
      "夜发敲石火，山林如昼明。",
      "父子更抱持，涕血纷交零。",
      "顿首愿归货，纳女称舅甥。",
      "道安奋衣去，义重利固轻。",
      "师婚古所病，合姓非用兵。",
      "朅来事儒术，十载所能逞。",
      "慷慨张徐州，朱邸扬前旌。",
      "投躯获所愿，前马出王城。",
      "辕门立奇士，淮水秋风生。",
      "君侯既即世，麾下相欹倾。",
      "立孤抗王命，钟鼓四野鸣。",
      "横溃非所壅，逆节非所婴。",
      "举头自引刃，顾义谁顾形。",
      "烈士不忘死，所死在忠贞。",
      "咄嗟徇权子，翕习犹趋荣。",
      "我歌非悼死，所悼时世情。"
    ]
  },
  {
    "volume": 352,
    "sequence": 39,
    "title": "哭连州凌员外司马（凌员外准也）",
    "author": "柳宗元",
    "content": [
      "废逐人所弃，遂为鬼神欺。",
      "才难不其然，卒与大患期。",
      "凌人古受氏，吴世夸雄姿。",
      "寂寞富春水，英气方在斯。",
      "六学诚一贯，精义穷发挥。",
      "著书逾十年，幽颐靡不推。",
      "天庭掞高文，万字若波驰。",
      "记室征西府，宏谋耀其奇。",
      "輶轩下东越，列郡苏疲羸。",
      "宛宛凌江羽，来栖翰林枝。",
      "孝文留弓剑，中外方危疑。",
      "抗声促遗诏，定命由陈辞。",
      "徒隶肃曹官，征赋参有司。",
      "出守乌江浒，老迁湟水湄。",
      "高堂倾故国，葬祭限囚羁。",
      "仲叔继幽沦，狂叫唯童儿。",
      "一门既无主，焉用徒生为。",
      "举声但呼天，孰知神者谁。",
      "泣尽目无见，肾伤足不持。",
      "溘死委炎荒，臧获守灵帷。",
      "平生负国谴，骸骨非敢私。",
      "盖棺未塞责，孤旐凝寒飔。",
      "念昔始相遇，腑肠为君知。",
      "进身齐选择，失路同瑕疵。",
      "本期济仁义，今为众所嗤。",
      "灭名竟不试，世义安可支。",
      "恬死百忧尽，苟生万虑滋。",
      "顾余九逝魂，与子各何之。",
      "我歌诚自恸，非独为君悲。"
    ]
  },
  {
    "volume": 352,
    "sequence": 40,
    "title": "旦携谢山人至愚池",
    "author": "柳宗元",
    "content": [
      "新沐换轻帻，晓池风露清。",
      "自谐尘外意，况与幽人行。",
      "霞散众山迥，天高数雁鸣。",
      "机心付当路，聊适羲皇情。"
    ]
  },
  {
    "volume": 352,
    "sequence": 41,
    "title": "独觉",
    "author": "柳宗元",
    "content": [
      "觉来窗牖空，寥落雨声晓。",
      "良游怨迟暮，末事惊纷扰。",
      "为问经世心，古人难尽了。"
    ]
  },
  {
    "volume": 352,
    "sequence": 42,
    "title": "首春逢耕者",
    "author": "柳宗元",
    "content": [
      "南楚春候早，馀寒已滋荣。",
      "土膏释原野，百蛰竞所营。",
      "缀景未及郊，穑人先耦耕。",
      "园林幽鸟啭，渚泽新泉清。",
      "农事诚素务，羁囚阻平生。",
      "故池想芜没，遗亩当榛荆。",
      "慕隐既有系，图功遂无成。",
      "聊从田父言，款曲陈此情。",
      "眷然抚耒耜，回首烟云横。"
    ]
  },
  {
    "volume": 352,
    "sequence": 43,
    "title": "溪居",
    "author": "柳宗元",
    "content": [
      "久为簪组累，幸此南夷谪。",
      "闲依农圃邻，偶似山林客。",
      "晓耕翻露草，夜榜响溪石。",
      "来往不逢人，长歌楚天碧。"
    ]
  },
  {
    "volume": 352,
    "sequence": 44,
    "title": "夏初雨后寻愚溪",
    "author": "柳宗元",
    "content": [
      "悠悠雨初霁，独绕清溪曲。",
      "引杖试荒泉，解带围新竹。",
      "沉吟亦何事，寂寞固所欲。",
      "幸此息营营，啸歌静炎燠。"
    ]
  },
  {
    "volume": 352,
    "sequence": 45,
    "title": "入黄溪闻猿（溪在永州）",
    "author": "柳宗元",
    "content": [
      "溪路千里曲，哀猿何处鸣。",
      "孤臣泪已尽，虚作断肠声。"
    ]
  },
  {
    "volume": 352,
    "sequence": 46,
    "title": "韦使君黄溪祈雨见召从行至祠下口号",
    "author": "柳宗元",
    "content": [
      "骄阳愆岁事，良牧念菑畬。",
      "列骑低残月，鸣笳度碧虚。",
      "稍穷樵客路，遥驻野人居。",
      "谷口寒流净，丛祠古木疏。",
      "焚香秋雾湿，奠玉晓光初。",
      "肸蚃巫言报，精诚礼物馀。",
      "惠风仍偃草，灵雨会随车。",
      "俟罪非真吏，翻惭奉简书。"
    ]
  },
  {
    "volume": 352,
    "sequence": 47,
    "title": "郊居岁暮",
    "author": "柳宗元",
    "content": [
      "屏居负山郭，岁暮惊离索。",
      "野迥樵唱来，庭空烧烬落。",
      "世纷因事远，心赏随年薄。",
      "默默谅何为，徒成今与昨。"
    ]
  },
  {
    "volume": 352,
    "sequence": 48,
    "title": "秋晓行南谷经荒村",
    "author": "柳宗元",
    "content": [
      "杪秋霜露重，晨起行幽谷。",
      "黄叶覆溪桥，荒村唯古木。",
      "寒花疏寂历，幽泉微断续。",
      "机心久已忘，何事惊麋鹿。"
    ]
  },
  {
    "volume": 352,
    "sequence": 49,
    "title": "雨后晓行独至愚溪北池",
    "author": "柳宗元",
    "content": [
      "宿云散洲渚，晓日明村坞。",
      "高树临清池，风惊夜来雨。",
      "予心适无事，偶此成宾主。"
    ]
  },
  {
    "volume": 352,
    "sequence": 50,
    "title": "中夜起望西园值月上",
    "author": "柳宗元",
    "content": [
      "觉闻繁露坠，开户临西园。",
      "寒月上东岭，泠泠疏竹根。",
      "石泉远逾响，山鸟时一喧。",
      "倚楹遂至旦，寂寞将何言。"
    ]
  },
  {
    "volume": 352,
    "sequence": 51,
    "title": "零陵春望",
    "author": "柳宗元",
    "content": [
      "平野春草绿，晓莺啼远林。",
      "日晴潇湘渚，云断岣嵝岑。",
      "仙驾不可望，世途非所任。",
      "凝情空景慕，万里苍梧阴。"
    ]
  },
  {
    "volume": 352,
    "sequence": 52,
    "title": "从崔中丞过卢少尹郊居",
    "author": "柳宗元",
    "content": [
      "寓居湘岸四无邻，世网难婴每自珍。",
      "莳药闲庭延国老，开樽虚室值贤人。",
      "泉回浅石依高柳，径转垂藤闲绿筠。",
      "闻道偏为五禽戏，出门鸥鸟更相亲。"
    ]
  },
  {
    "volume": 352,
    "sequence": 53,
    "title": "夏昼偶作",
    "author": "柳宗元",
    "content": [
      "南州溽暑醉如酒，隐几熟眠开北牖。",
      "日午独觉无馀声，山童隔竹敲茶臼。"
    ]
  },
  {
    "volume": 352,
    "sequence": 54,
    "title": "雨晴至江渡",
    "author": "柳宗元",
    "content": [
      "江雨初晴思远步，日西独向愚溪渡。",
      "渡头水落村径成，撩乱浮槎在高树。"
    ]
  },
  {
    "volume": 352,
    "sequence": 55,
    "title": "江雪",
    "author": "柳宗元",
    "content": [
      "千山鸟飞绝，万径人踪灭。",
      "孤舟蓑笠翁，独钓寒江雪。"
    ]
  },
  {
    "volume": 352,
    "sequence": 56,
    "title": "冉溪（公易其名为愚溪者是也）",
    "author": "柳宗元",
    "content": [
      "少时陈力希公侯，许国不复为身谋。",
      "风波一跌逝万里，壮心瓦解空缧囚。",
      "缧囚终老无余事，愿卜湘西冉溪地。",
      "却学寿张樊敬侯，种漆南园待成器。"
    ]
  },
  {
    "volume": 352,
    "sequence": 57,
    "title": "法华寺西亭夜饮（得酒字）",
    "author": "柳宗元",
    "content": [
      "祇树夕阳亭，共倾三昧酒。",
      "雾暗水连阶，月明花覆牖。",
      "莫厌尊前醉，相看未白首。"
    ]
  },
  {
    "volume": 352,
    "sequence": 58,
    "title": "戏题石门长老东轩",
    "author": "柳宗元",
    "content": [
      "石门长老身如梦，旃檀成林手所种。",
      "坐来念念非昔人，万遍莲花为谁用。",
      "如今七十自忘机，贪爱都忘筋力微。",
      "莫向东轩春野望，花开日出雉皆飞。"
    ]
  }
]