[
  {
    "volume": 840,
    "sequence": 1,
    "title": "过陈陶处士旧居",
    "author": "齐己",
    "content": [
      "一室贮琴尊，诗皆大雅言。",
      "夜过秋竹寺，醉打老僧门。",
      "远烧来篱下，寒蔬簇石根。",
      "闲庭除鹤迹，半是杖头痕。"
    ]
  },
  {
    "volume": 840,
    "sequence": 2,
    "title": "寄敬亭清越",
    "author": "齐己",
    "content": [
      "敬亭山色古，庙与寺松连。",
      "住此修行过，春风四十年。",
      "鼎尝天柱茗，诗硾剡溪笺。",
      "冥目应思著，终南北阙前。"
    ]
  },
  {
    "volume": 840,
    "sequence": 3,
    "title": "湘江渔父",
    "author": "齐己",
    "content": [
      "湘潭春水满，岸远草青青。",
      "有客钓烟月，无人论醉醒。",
      "门前蛟蜃气，蓑上蕙兰馨。",
      "曾受蒙庄子，逍遥一卷经。"
    ]
  },
  {
    "volume": 840,
    "sequence": 4,
    "title": "书古寺僧房",
    "author": "齐己",
    "content": [
      "绿树深深处，长明焰焰灯。",
      "春时游寺客，花落闭门僧。",
      "万法心中寂，孤泉石上澄。",
      "劳生莫相问，喧默不相应。"
    ]
  },
  {
    "volume": 840,
    "sequence": 5,
    "title": "湖西逸人",
    "author": "齐己",
    "content": [
      "老隐洞庭西，渔樵共一溪。",
      "琴前孤鹤影，石上远僧题。",
      "橘柚园林熟，蒹葭径路迷。",
      "君能许邻并，分药劚春畦。"
    ]
  },
  {
    "volume": 840,
    "sequence": 6,
    "title": "潇湘二十韵",
    "author": "齐己",
    "content": [
      "二水远难论，从离向坎奔。",
      "冷穿千嶂脉，清过几州门。",
      "阔去都凝白，傍来尽带浑。",
      "经游闻舜禹，表里见乾坤。",
      "浦静鱼闲钓，湾凉雁自屯。",
      "月来分夜底，云度见秋痕。",
      "暮气藏邻寺，寒涛聒近村。",
      "离骚传永恨，鼓瑟奏遗魂。",
      "雾拥鱼龙窟，槎奇支岛屿根。",
      "秋风帆上下，落日树沈昏。",
      "柳少沙洲缺，苔多古岸存。",
      "禽巢依橘柚，獭径入兰荪。",
      "色自江南绝，名闻海内尊。",
      "吴头雄莫遏，汉口壮堪吞。",
      "寥泬晴方映，冯夷信忽翻。",
      "渡遥峰翠叠，汀小荻花繁。",
      "势接湖烟涨，声和瘴雨喷。",
      "急摇吟客舫，狂溅野人樽。",
      "疏凿谁穷本，澄鲜自有源。",
      "对兹伤九曲，含浊出昆仑。"
    ]
  },
  {
    "volume": 840,
    "sequence": 7,
    "title": "江行早发",
    "author": "齐己",
    "content": [
      "舟子相呼起，长江未五更。",
      "几看星月在，犹带梦魂行。",
      "鸟乱村林迥，人喧水栅横。",
      "苍茫平野外，渐认远峰名。"
    ]
  },
  {
    "volume": 840,
    "sequence": 8,
    "title": "宜阳道中作",
    "author": "齐己",
    "content": [
      "宜阳南面路，下岳又经过。",
      "枫叶红遮店，芒花白满坡。",
      "猿无山渐薄，雁众水还多。",
      "日落犹前去，诸村牧竖歌。"
    ]
  },
  {
    "volume": 840,
    "sequence": 9,
    "title": "落日",
    "author": "齐己",
    "content": [
      "晚照背高台，残钟残角催。",
      "能销几度落，已是半生来。",
      "吹叶阴风发，漫空暝色回。",
      "因思古人事，更变尽尘埃。"
    ]
  },
  {
    "volume": 840,
    "sequence": 10,
    "title": "春兴",
    "author": "齐己",
    "content": [
      "柳暖莺多语，花明草尽长。",
      "风流在诗句，牵率绕池塘。",
      "叫切禽名宇，飞忙蝶姓庄。",
      "时来真可惜，自勉掇兰芳。"
    ]
  },
  {
    "volume": 840,
    "sequence": 11,
    "title": "远山",
    "author": "齐己",
    "content": [
      "天际云根破，寒山列翠回。",
      "幽人当立久，白鸟背飞来。",
      "瀑溅何州地，僧寻几峤苔。",
      "终须拂巾履，独去谢尘埃。"
    ]
  },
  {
    "volume": 840,
    "sequence": 12,
    "title": "和郑谷郎中幽栖之什",
    "author": "齐己",
    "content": [
      "谁知闲退迹，门径入寒汀。",
      "静倚云僧杖，孤看野烧星。",
      "墨沾吟石黑，苔染钓船青。",
      "相对唯溪寺，初宵闻念经。"
    ]
  },
  {
    "volume": 840,
    "sequence": 13,
    "title": "勉道林谦光鸿蕴二侄",
    "author": "齐己",
    "content": [
      "旧林诸侄在，还住本师房。",
      "共扫焚修地，同闻水石香。",
      "莫将闲世界，拟敌好时光。",
      "须看南山下，无名冢满冈。"
    ]
  },
  {
    "volume": 840,
    "sequence": 14,
    "title": "渚宫自勉二首",
    "author": "齐己",
    "content": [
      "晨午殊丰足，伊何挠肺肠。",
      "形容侵老病，山水忆韬藏。",
      "必谢金台去，还携铁锡将。",
      "东林露坛畔，旧对白莲房。",
      "毕竟拟何求，随缘去住休。",
      "天涯游胜境，海上宿仙洲。",
      "梦好寻无迹，诗成旋不留。",
      "从他笑轻事，独自忆庄周。"
    ]
  },
  {
    "volume": 840,
    "sequence": 15,
    "title": "谢灉湖茶",
    "author": "齐己",
    "content": [
      "灉湖唯上贡，何以惠寻常。",
      "还是诗心苦，堪消蜡面香。",
      "碾声通一室，烹色带残阳。",
      "若有新春者，西来信勿忘。"
    ]
  },
  {
    "volume": 840,
    "sequence": 16,
    "title": "寄归州马判官",
    "author": "齐己",
    "content": [
      "郡带女媭名，民康境亦宁。",
      "晏梳秋鬓白，闲坐暮山青。",
      "赠客椒初熟，寻僧酒半醒。",
      "应怀旧居处，歌管隔墙听。"
    ]
  },
  {
    "volume": 840,
    "sequence": 17,
    "title": "倦客",
    "author": "齐己",
    "content": [
      "闭眼即开门，人间事倦闻。",
      "如何迎好客，不似看闲云。",
      "少欲资三要，多言让十分。",
      "疏慵本吾性，任笑早离群。"
    ]
  },
  {
    "volume": 840,
    "sequence": 18,
    "title": "送灵z6上人游五台",
    "author": "齐己",
    "content": [
      "此去清凉顶，期瞻大圣容。",
      "便应过洛水，即未上嵩峰。",
      "残照催行影，幽林惜驻踪。",
      "想登金阁望，东北极兵锋。"
    ]
  },
  {
    "volume": 840,
    "sequence": 19,
    "title": "静坐",
    "author": "齐己",
    "content": [
      "坐卧与行住，入禅还出吟。",
      "也应长日月，消得个身心。",
      "默论相如少，黄梅付嘱深。",
      "门前古松径，时起步清阴。"
    ]
  },
  {
    "volume": 840,
    "sequence": 20,
    "title": "谢虚中上人寄示题天策阁诗",
    "author": "齐己",
    "content": [
      "天策二首作，境幽搜亦玄。",
      "阁横三楚上，题挂九霄边。",
      "寺额因标胜，诗人合遇贤。",
      "他时谁倚槛，吟此岂忘筌。"
    ]
  },
  {
    "volume": 840,
    "sequence": 21,
    "title": "荆门寄怀章供奉兼呈幕中知己",
    "author": "齐己",
    "content": [
      "紫衣居贵上，青衲老关中。",
      "事佛门相似，朝天路不同。",
      "神凝无恶梦，诗澹老真风。",
      "闻道知音在，官高信莫通。"
    ]
  },
  {
    "volume": 840,
    "sequence": 22,
    "title": "江令石",
    "author": "齐己",
    "content": [
      "思量江令意，爱石甚悠悠。",
      "贪向深宫去，死同亡国休。",
      "两株荒草里，千古暮江头。",
      "若似黄金贵，隋军也不留。"
    ]
  },
  {
    "volume": 840,
    "sequence": 23,
    "title": "月下作",
    "author": "齐己",
    "content": [
      "良夜如清昼，幽人在小庭。",
      "满空垂列宿，那个是文星。",
      "世界归谁是，心魂向自宁。",
      "何当见尧舜，重为造生灵。"
    ]
  },
  {
    "volume": 840,
    "sequence": 24,
    "title": "游道林寺四绝亭，观宋杜诗版",
    "author": "齐己",
    "content": [
      "宋杜诗题在，风骚到此真。",
      "独来终日看，一为拂秋尘。",
      "古石生寒仞，春松脱老鳞。",
      "高僧眼根静，应见客吟神。"
    ]
  },
  {
    "volume": 840,
    "sequence": 25,
    "title": "勉诗僧",
    "author": "齐己",
    "content": [
      "莫把毛生刺，低佪谒李膺。",
      "须防知佛者，解笑爱名僧。",
      "道性宜如水，诗情合似冰。",
      "还同莲社客，联唱绕香灯。"
    ]
  },
  {
    "volume": 840,
    "sequence": 26,
    "title": "谢人墨",
    "author": "齐己",
    "content": [
      "珍重岁寒烟，携来路几千。",
      "只应真典诰，消得苦磨研。",
      "正色浮端砚，精光动蜀笺。",
      "因君强濡染，舍此即忘筌。"
    ]
  },
  {
    "volume": 840,
    "sequence": 27,
    "title": "送人游玉泉寺",
    "author": "齐己",
    "content": [
      "西峰大雪开，万叠向空堆。",
      "客贵犹寻去，僧高肯不来。",
      "潭澄猿觑月，窦冷鹿眠苔。",
      "公子将才子，联题兴未回。"
    ]
  },
  {
    "volume": 840,
    "sequence": 28,
    "title": "寄郑谷郎中",
    "author": "齐己",
    "content": [
      "诗心何以传，所证自同禅。",
      "觅句如探虎，逢知似得仙。",
      "神清太古在，字好雅风全。",
      "曾沐星郎许，终惭是斐然。"
    ]
  },
  {
    "volume": 840,
    "sequence": 29,
    "title": "春雨",
    "author": "齐己",
    "content": [
      "欲布如膏势，先闻动地雷。",
      "云龙相得起，风电一时来。",
      "霢霂农桑野，冥濛杨柳台。",
      "何人待晴暖，庭有牡丹开。"
    ]
  },
  {
    "volume": 840,
    "sequence": 30,
    "title": "明月峰",
    "author": "齐己",
    "content": [
      "明月峰头石，曾闻学月明。",
      "别舒长夜彩，高照一村耕。",
      "颇乱无私理，徒惊鄙俗情。",
      "传云遭凿后，顽白在峥嵘。"
    ]
  },
  {
    "volume": 840,
    "sequence": 31,
    "title": "谢人惠紫栗拄杖",
    "author": "齐己",
    "content": [
      "仙掌峰前得，何当此见遗。",
      "百年衰朽骨，六尺岁寒姿。",
      "雪外兼松凭，泉边待月奇支。",
      "他时出山去，犹谢见相随。"
    ]
  },
  {
    "volume": 840,
    "sequence": 32,
    "title": "送人游湘湖",
    "author": "齐己",
    "content": [
      "君游南国去，旅梦若为宁。",
      "一路随鸿雁，千峰绕洞庭。",
      "林明枫尽落，野黑烧初经。",
      "有兴寻僧否，湘西寺最灵。"
    ]
  },
  {
    "volume": 840,
    "sequence": 33,
    "title": "小松",
    "author": "齐己",
    "content": [
      "发地才过膝，蟠根已有灵。",
      "严霜百草白，深院一林青。",
      "后夜萧骚动，空阶蟋蟀听。",
      "谁于千岁外，吟绕老龙形。"
    ]
  },
  {
    "volume": 840,
    "sequence": 34,
    "title": "金江寓居",
    "author": "齐己",
    "content": [
      "考槃应未永，聊此养闲疏。",
      "野趣今何似，诗题旧不如。",
      "春篁离箨尽，陂藕折花初。",
      "终要秋云是，从风恣卷舒。"
    ]
  },
  {
    "volume": 840,
    "sequence": 35,
    "title": "晚夏金江寓居答友生",
    "author": "齐己",
    "content": [
      "日日冲残热，相寻入乱蒿。",
      "闲中滋味远，诗里是非高。",
      "碧耸新生竹，红垂半熟桃。",
      "时难未可出，且欲淬豪曹。"
    ]
  },
  {
    "volume": 840,
    "sequence": 36,
    "title": "寄李洞秀才",
    "author": "齐己",
    "content": [
      "到处听时论，知君屈最深。",
      "秋风几西笑，抱玉但伤心。",
      "野水翻红藕，沧江老白禽。",
      "相思未相识，闻在蜀中吟。"
    ]
  },
  {
    "volume": 840,
    "sequence": 37,
    "title": "过商山",
    "author": "齐己",
    "content": [
      "叠叠叠岚寒，红尘翠里盘。",
      "前程有名利，此路莫艰难。",
      "云水侵天老，轮蹄到月残。",
      "何能寻四皓，过尽见长安。"
    ]
  },
  {
    "volume": 840,
    "sequence": 38,
    "title": "蝉八韵",
    "author": "齐己",
    "content": [
      "咽咽复啾啾，多来自早秋。",
      "园林凉正好，风雨思相收。",
      "在处声无别，何人泪欲流。",
      "冷怜天露滴，伤共野禽游。",
      "静息深依竹，惊移瞥过楼。",
      "分明晴渡口，凄切暮关头。",
      "时节推应定，飞鸣即未休。",
      "年年闻尔苦，远忆所居幽。"
    ]
  },
  {
    "volume": 840,
    "sequence": 39,
    "title": "鹭鸶二首",
    "author": "齐己",
    "content": [
      "日日沧江去，时时得意归。",
      "自能终洁白，何处误翻飞。",
      "晚立银塘阔，秋栖玉露微。",
      "残阳苇花畔，双下钓鱼矶。",
      "雪里曾迷我，笼中旧养君。",
      "忽从红蓼岸，飞出白鸥群。",
      "影照翘滩浪，翎濡宿岛云。",
      "鸳鸿解相忆，天上列纷纷。"
    ]
  },
  {
    "volume": 840,
    "sequence": 40,
    "title": "送僧归南岳",
    "author": "齐己",
    "content": [
      "浊世住终难，孤峰念永安。",
      "逆风眉磔磔，冲雪锡珊珊。",
      "石室关霞嫩，松枝拂藓干。",
      "岩猿应认得，连臂下句栏。"
    ]
  },
  {
    "volume": 840,
    "sequence": 41,
    "title": "夏日林下作",
    "author": "齐己",
    "content": [
      "烦暑莫相煎，森森在眼前。",
      "暂来还尽日，独坐只闻蝉。",
      "草媚终难死，花飞卒未蔫。",
      "秋风舍此去，满箧贮新篇。"
    ]
  },
  {
    "volume": 840,
    "sequence": 42,
    "title": "村居寄怀",
    "author": "齐己",
    "content": [
      "风雨如尧代，何心欲退藏。",
      "诸侯行教化，下国自耕桑。",
      "道挫时机尽，禅留话路长。",
      "前溪久不过，忽觉早禾香。"
    ]
  },
  {
    "volume": 840,
    "sequence": 43,
    "title": "酬王秀才",
    "author": "齐己",
    "content": [
      "相于分倍亲，静论到吟真。",
      "王泽曾无外，风骚甚少人。",
      "鸿随秋过尽，雪向腊飞频。",
      "何处多幽胜，期君作近邻。"
    ]
  },
  {
    "volume": 840,
    "sequence": 44,
    "title": "赠无本上人",
    "author": "齐己",
    "content": [
      "往年吟月社，因乱散扬州。",
      "未免无端事，何妨出世流。",
      "洞庭禅过腊，衡岳坐经秋。",
      "终说将衣钵，天台老去休。"
    ]
  },
  {
    "volume": 840,
    "sequence": 45,
    "title": "寄华山司空图",
    "author": "齐己",
    "content": [
      "天下艰难际，全家入华山。",
      "几劳丹诏问，空见使臣还。",
      "瀑布寒吹梦，莲峰翠湿关。",
      "兵戈阻相访，身老瘴云间。"
    ]
  },
  {
    "volume": 840,
    "sequence": 46,
    "title": "题真州精舍",
    "author": "齐己",
    "content": [
      "波心精舍好，那岸是繁华。",
      "碍目无高树，当门即远沙。",
      "晨斋来海客，夜磬到渔家。",
      "石鼎秋涛静，禅回有岳茶。"
    ]
  },
  {
    "volume": 840,
    "sequence": 47,
    "title": "怀道林寺因寄仁用二上人",
    "author": "齐己",
    "content": [
      "名山知不远，长忆寺门松。",
      "昨晚登楼见，前年过夏峰。",
      "雨余云脚树，风外日西钟。",
      "莫更来东岸，红尘没马踪。"
    ]
  },
  {
    "volume": 840,
    "sequence": 48,
    "title": "寻阳道中作",
    "author": "齐己",
    "content": [
      "秋声连岳树，草色遍汀洲。",
      "多事时为客，无人处上楼。",
      "云疏片雨歇，野阔九江流。",
      "欲向南朝去，诗僧有惠休。"
    ]
  },
  {
    "volume": 840,
    "sequence": 49,
    "title": "东林雨后望香炉峰",
    "author": "齐己",
    "content": [
      "翠湿僧窗里，寒堆鸟道边。",
      "静思寻去路，急绕落来泉。",
      "暮雨开青壁，朝阳照紫烟。",
      "二林多长老，谁忆上头禅。"
    ]
  },
  {
    "volume": 840,
    "sequence": 50,
    "title": "寄双泉大师师兄",
    "author": "齐己",
    "content": [
      "清泉流眼底，白道倚岩棱。",
      "后夜禅初入，前溪树折冰。",
      "南凉来的的，北魏去腾腾。",
      "敢把吾师意，密传门外僧。"
    ]
  },
  {
    "volume": 840,
    "sequence": 51,
    "title": "送人润州寻兄弟",
    "author": "齐己",
    "content": [
      "君话南徐去，迢迢过建康。",
      "弟兄新得信，鸿雁久离行。",
      "木落空林浪，秋残渐雪霜。",
      "闲游登北固，东望海苍苍。"
    ]
  },
  {
    "volume": 840,
    "sequence": 52,
    "title": "贻张生",
    "author": "齐己",
    "content": [
      "日日见入寺，未曾含酒容。",
      "闲听老僧语，坐到夕阳钟。",
      "竹里行多影，花边偶过踪。",
      "犹言谢生计，随我去孤峰。"
    ]
  },
  {
    "volume": 840,
    "sequence": 53,
    "title": "送人游雍京",
    "author": "齐己",
    "content": [
      "君来乞诗别，聊与怆前程。",
      "九野未无事，少年何远行。",
      "商云盘翠险，秦甸下烟平。",
      "应见周南化，如今在雍京。"
    ]
  },
  {
    "volume": 840,
    "sequence": 54,
    "title": "春草",
    "author": "齐己",
    "content": [
      "处处碧萋萋，平原带日西。",
      "堪随游子路，远入鹧鸪啼。",
      "金谷园应没，夫差国已迷。",
      "欲寻兰蕙径，荒秽满汀畦。"
    ]
  },
  {
    "volume": 840,
    "sequence": 55,
    "title": "怀华顶道人",
    "author": "齐己",
    "content": [
      "华顶星边出，真宜上士家。",
      "无人触床榻，满屋贮烟霞。",
      "坐卧临天井，晴明见海涯。",
      "禅余石桥去，屐齿印松花。"
    ]
  },
  {
    "volume": 840,
    "sequence": 56,
    "title": "寄自牧上人",
    "author": "齐己",
    "content": [
      "五老回无计，三峰去不成。",
      "何言谢云鸟，此地识公卿。",
      "梦愧将僧说，心嫌触类生。",
      "南朝古山寺，曾忆共寻行。"
    ]
  },
  {
    "volume": 840,
    "sequence": 57,
    "title": "静坐",
    "author": "齐己",
    "content": [
      "日日只腾腾，心机何以兴。",
      "诗魔苦不利，禅寂颇相应。",
      "砚满尘埃点，衣多坐卧棱。",
      "如斯自消息，合是个闲僧。"
    ]
  },
  {
    "volume": 840,
    "sequence": 58,
    "title": "送人游衡岳",
    "author": "齐己",
    "content": [
      "荆楚腊将残，江湖苍莽间。",
      "孤舟载高兴，千里向名山。",
      "雪浪来无定，风帆去是闲。",
      "石桥僧问我，应寄岳茶还。"
    ]
  },
  {
    "volume": 840,
    "sequence": 59,
    "title": "答知己自阙下寄书",
    "author": "齐己",
    "content": [
      "故人劳札翰，千里寄荆台。",
      "知恋文明在，来寻江汉来。",
      "群机喧白昼，陆海涨黄埃。",
      "得路应相笑，无成守死灰。"
    ]
  },
  {
    "volume": 840,
    "sequence": 60,
    "title": "新笋",
    "author": "齐己",
    "content": [
      "乱迸苔钱破，参差出小栏。",
      "层层离锦箨，节节露琅玕。",
      "直上心终劲，四垂烟渐宽。",
      "欲知含古律，试剪凤箫看。"
    ]
  },
  {
    "volume": 840,
    "sequence": 61,
    "title": "寄唐洙处士",
    "author": "齐己",
    "content": [
      "行僧去湘水，归雁度荆门。",
      "彼此亡家国，东西役梦魂。",
      "多慵如长傲，久住不生根。",
      "曾问兴亡事，丁宁寄勿言。"
    ]
  },
  {
    "volume": 840,
    "sequence": 62,
    "title": "谢人惠竹蝇拂",
    "author": "齐己",
    "content": [
      "妙刮筠篁制，纤柔玉柄同。",
      "拂蝇声满室，指月影摇空。",
      "敢舍经行外，常将宴坐中。",
      "挥谈一无取，千万愧生公。"
    ]
  },
  {
    "volume": 840,
    "sequence": 63,
    "title": "新燕",
    "author": "齐己",
    "content": [
      "燕燕知何事，年年应候来。",
      "却缘华屋在，长得好时催。",
      "花外衔泥去，空中接食回。",
      "不同黄雀意，迷逐网罗媒。"
    ]
  },
  {
    "volume": 840,
    "sequence": 64,
    "title": "谢王先辈寄毡",
    "author": "齐己",
    "content": [
      "深谢高科客，名毡寄惠重。",
      "静思生朔漠，和雪长蒙茸。",
      "折坐资禅悦，铺眠减病容。",
      "他年从破碎，担去卧孤峰。"
    ]
  },
  {
    "volume": 840,
    "sequence": 65,
    "title": "寄还阙下高辇先辈卷",
    "author": "齐己",
    "content": [
      "去岁逢京使，因还所寄诗。",
      "难留天上作，曾换月中枝。",
      "趣极僧迷旨，功深鬼不知。",
      "仍闻得名后，特地更忘疲。"
    ]
  },
  {
    "volume": 840,
    "sequence": 66,
    "title": "和孙支使惠示院中庭竹之什",
    "author": "齐己",
    "content": [
      "忆就江僧乞，和烟得一茎。",
      "剪黄憎旧本，科绿惜新生。",
      "护噪蝉身稳，资吟客眼明。",
      "星郎有佳咏，雅合此君声。"
    ]
  },
  {
    "volume": 840,
    "sequence": 67,
    "title": "苦热中江上，怀炉峰旧居",
    "author": "齐己",
    "content": [
      "旧寄炉峰下，杉松绕石房。",
      "年年五六月，江上忆清凉。",
      "久别应荒废，终归隔渺茫。",
      "何当便摇落，披衲玩秋光。"
    ]
  },
  {
    "volume": 840,
    "sequence": 68,
    "title": "送僧游龙门香山寺",
    "author": "齐己",
    "content": [
      "君到香山寺，探幽莫损神。",
      "且寻风雅主，细看乐天真。"
    ]
  },
  {
    "volume": 840,
    "sequence": 69,
    "title": "江上值春雨",
    "author": "齐己",
    "content": [
      "江皋正月雨，平陆亦波澜。",
      "半是峨嵋雪，重为泽国寒。",
      "农田淹浸尽，客棹往来难。",
      "愁杀骚人路，沧浪正渺漫。"
    ]
  },
  {
    "volume": 840,
    "sequence": 70,
    "title": "七十作",
    "author": "齐己",
    "content": [
      "七十去百岁，都来三十春。",
      "纵饶生得到，终免死无因。",
      "密理方通理，栖真始见真。",
      "沃洲匡阜客，几劫不迷人。"
    ]
  },
  {
    "volume": 840,
    "sequence": 71,
    "title": "谢虚中寄新诗",
    "author": "齐己",
    "content": [
      "旧友一千里，新诗五十篇。",
      "此文经大匠，不见已多年。",
      "趣极同无迹，精深合自然。",
      "相思把行坐，南望隔尘烟。"
    ]
  },
  {
    "volume": 840,
    "sequence": 72,
    "title": "送彬座主赴龙安请讲",
    "author": "齐己",
    "content": [
      "两论久研精，龙安受请行。",
      "春城雨雪霁，古寺殿堂明。",
      "白发老僧听，金毛师子声。",
      "同流有谁共，别著国风清。"
    ]
  },
  {
    "volume": 840,
    "sequence": 73,
    "title": "夏日荆渚书怀",
    "author": "齐己",
    "content": [
      "嵩岳去值乱，匡庐回阻兵。",
      "中途息瓶锡，十载依公卿。",
      "不那猿鸟性，但怀林泉声。",
      "何时遂情兴，吟绕杉松行。"
    ]
  },
  {
    "volume": 840,
    "sequence": 74,
    "title": "春日西湖作",
    "author": "齐己",
    "content": [
      "一水绕孤岛，闲门掩春草。",
      "曾无长者辙，枉此问衰老。"
    ]
  },
  {
    "volume": 840,
    "sequence": 75,
    "title": "谢中上人寄茶",
    "author": "齐己",
    "content": [
      "春山谷雨前，并手摘芳烟。",
      "绿嫩难盈笼，清和易晚天。",
      "且招邻院客，试煮落花泉。",
      "地远劳相寄，无来又隔年。"
    ]
  },
  {
    "volume": 840,
    "sequence": 76,
    "title": "送节大德归阙",
    "author": "齐己",
    "content": [
      "西京曾入内，东洛又朝天。",
      "圣上方虚席，僧中正乏贤。",
      "晨光金殿里，紫气玉帘前。",
      "知祝唐尧化，新恩异往年。"
    ]
  },
  {
    "volume": 840,
    "sequence": 77,
    "title": "览清尚卷",
    "author": "齐己",
    "content": [
      "李洞僻相似，得诗先示师。",
      "鬼神迷去处，风日背吟时。",
      "格已搜清竭，名还着紫卑。",
      "从容味高作，翻为古人疑。"
    ]
  },
  {
    "volume": 840,
    "sequence": 78,
    "title": "荆门送昼公归彭泽旧居",
    "author": "齐己",
    "content": [
      "彭泽旧居在，匡庐翠叠前。",
      "因思从楚寺，便附入吴船。",
      "岸绕春残树，江浮晓霁天。",
      "应过虎溪社，伫立想诸贤。"
    ]
  }
]