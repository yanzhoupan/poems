[
  {
    "volume": 26,
    "sequence": 1,
    "title": "杂曲歌辞·古别离",
    "author": "沈佺期",
    "content": [
      "白水东悠悠，中有西行舟。",
      "舟行有返棹，水去无还流。",
      "奈何生别者，戚戚怀远游。",
      "远游谁当惜，所悲会难收。",
      "自君间芳屣，青阳四五遒。",
      "皓月掩兰室，光风虚蕙楼。",
      "相思无明晦，长叹累冬秋。",
      "离居分迟暮，驾高何淹留。"
    ]
  },
  {
    "volume": 26,
    "sequence": 2,
    "title": "杂曲歌辞·古别离",
    "author": "孟云卿",
    "content": [
      "朝日上高台，离人怨秋草。",
      "但见万里天，不见万里道。",
      "君行本遥远，苦乐良难保。",
      "宿昔梦同衾，忧心梦颠倒。",
      "含酸欲谁诉，转转伤怀抱。",
      "结发年已迟，征行去何早。",
      "寒暄有时谢，憔悴难再好。",
      "人皆算年寿，死者何曾老。",
      "少壮无见期，水深风浩浩。"
    ]
  },
  {
    "volume": 26,
    "sequence": 3,
    "title": "杂曲歌辞·古别离",
    "author": "李益",
    "content": [
      "双剑欲别风凄然，雌沉水底雄上天。",
      "江回汉转两不见，云交雨合知何年。",
      "古来万事皆由命，何用临岐苦涕涟。"
    ]
  },
  {
    "volume": 26,
    "sequence": 4,
    "title": "杂曲歌辞·古别离二首",
    "author": "于濆",
    "content": [
      "入室少情意，出门多路岐。",
      "黄鹤有归日，荡子无还时。",
      "人谁无分命，妾身何太奇。",
      "君为东南风，妾作西北枝。",
      "青楼邻里妇，终年画长眉。",
      "自倚对良匹，笑妾空罗帏。",
      "郎本东家儿，妾本西家女。",
      "对门中道间，终谓无离阻。",
      "岂知中道间，遣作空闺主。",
      "自是爱封侯，非关备胡虏。",
      "知子去从军，何处无良人。"
    ]
  },
  {
    "volume": 26,
    "sequence": 5,
    "title": "杂曲歌辞·古别离二首",
    "author": "李端",
    "content": [
      "水国叶黄时，洞庭霜落夜。",
      "行舟闻商估，宿在枫林下。",
      "此地送君还，茫茫似梦间。",
      "后期知几日，前路转多山。",
      "巫峡通湘浦，迢迢隔云雨。",
      "天晴见海樯，月落闻津鼓。",
      "人老自多愁，水深难急流。",
      "清宵歌一曲，白首对汀洲。",
      "与君桂阳别，令君岳阳待。",
      "后事忽差池，前期日空在。",
      "木落雁嗷嗷，洞庭波浪高。",
      "远山云似盖，极浦树如毫。",
      "朝发能几里，暮来风又起。",
      "如何两处愁，皆在孤舟里。",
      "昨夜天月明，长川寒且清。",
      "菊花开欲尽，荠菜拍来生。",
      "下江帆势速，五两遥相逐。",
      "欲问去时人，知投何处宿。",
      "空令猿啸时，泣对湘潭竹。"
    ]
  },
  {
    "volume": 26,
    "sequence": 6,
    "title": "杂曲歌辞·古别离",
    "author": "王缙",
    "content": [
      "下阶欲离别，相对映兰丛。",
      "含辞未及吐，泪落兰丛中。",
      "高堂静秋日，罗衣飘暮风。",
      "谁能待明月，回首见床空。"
    ]
  },
  {
    "volume": 26,
    "sequence": 7,
    "title": "杂曲歌辞·古别离",
    "author": "皎然",
    "content": [
      "太湖三山口，吴王在时道。",
      "寂寞千载心，无人见春草。",
      "谁堪缄怨者，持此伤怀抱。",
      "孤舟畏狂风，一点宿烟岛。",
      "望所思兮若何，月荡漾兮空波。",
      "云离离兮北断，雁眇眇兮南多。",
      "身去兮天畔，心折兮湖岸。",
      "春山胡为兮塞路，使我归梦兮撩乱。"
    ]
  },
  {
    "volume": 26,
    "sequence": 8,
    "title": "杂曲歌辞·古别离",
    "author": "聂夷中",
    "content": [
      "欲别牵郎衣，问郎游何处。",
      "不恨归日迟，莫向临邛去。"
    ]
  },
  {
    "volume": 26,
    "sequence": 9,
    "title": "杂曲歌辞·古别离二首",
    "author": "施肩吾",
    "content": [
      "古人谩歌西飞燕，十年不见狂夫面。",
      "三更风作切梦刀，万转愁成系肠线。",
      "所嗟不及牛女星，一年一度得相见。",
      "老母别爱子，少妻送征郎。",
      "血流既四面，乃亦断二肠。",
      "不愁寒无衣，不怕饥无粮。",
      "惟恐征战不还乡，母化为鬼妻为孀。"
    ]
  },
  {
    "volume": 26,
    "sequence": 10,
    "title": "杂曲歌辞·古别离",
    "author": "吴融",
    "content": [
      "紫燕黄鹄虽别离，一举千里何难追。",
      "犹闻啼风与叫月，流连断续令人悲。",
      "赋情更有深缱绻，碧甃千寻尚为浅。",
      "蟾蜍正向清夜流，蛱蝶须教堕丝罥。",
      "莫道断丝不可续，丹穴凤凰胶不远。",
      "草草通流水不回，海上两潮长不返。"
    ]
  },
  {
    "volume": 26,
    "sequence": 11,
    "title": "杂曲歌辞·古离别",
    "author": "王適",
    "content": [
      "昔岁惊杨柳，高楼悲独守。",
      "今年芳树枝，孤栖怨别离。",
      "珠帘昼不卷，罗幔晓长垂。",
      "苦调琴先觉，愁容镜独知。",
      "频来雁度无消息，罢去鸳文何用织。",
      "夜还罗帐空有情，春着裙腰自无力。",
      "青轩桃李落纷纷，紫庭兰蕙日氛氲。",
      "已能憔悴今如此，更复含情一待君。"
    ]
  },
  {
    "volume": 26,
    "sequence": 12,
    "title": "杂曲歌辞·古离别",
    "author": "常理",
    "content": [
      "君御狐白裘，妾居缃绮帱。",
      "粟钿金夹膝，花错玉搔头。",
      "离别生庭草，征行断戍楼。",
      "蟏蛸网清曙，菡萏落红秋。",
      "小胆空房怯，长眉满镜愁。",
      "为传儿女意，不用远封侯。"
    ]
  },
  {
    "volume": 26,
    "sequence": 13,
    "title": "杂曲歌辞·古离别",
    "author": "姚系",
    "content": [
      "凉风已袅袅，露重木兰枝。",
      "独上高楼望，行人远不知。",
      "轻寒入洞户，明月满秋池。",
      "燕去鸿方至，年年是别离。"
    ]
  },
  {
    "volume": 26,
    "sequence": 14,
    "title": "杂曲歌辞·古离别",
    "author": "张彪",
    "content": [
      "离别无远近，事欢情亦悲。",
      "不闻车轮声，后会将何时。",
      "去日忘寄书，来日乖前期。",
      "纵知明当还，一夕千万思。"
    ]
  },
  {
    "volume": 26,
    "sequence": 15,
    "title": "杂曲歌辞·古离别",
    "author": "赵微明",
    "content": [
      "违别未几日，一日如三秋。",
      "犹疑望可见，日日上高楼。",
      "惟见分手处，白蘋满芳洲。",
      "寸心宁死别，不忍生离愁。"
    ]
  },
  {
    "volume": 26,
    "sequence": 16,
    "title": "杂曲歌辞·古离别二首",
    "author": "孟郊",
    "content": [
      "松山云缭绕，萍路水分离。",
      "云去有归日，水分无合时。",
      "春芳役双眼，春色柔四支。",
      "杨柳织别愁，千条万条丝。",
      "山川古今路，纵横无断绝。",
      "来往天地间，人皆有离别。",
      "行衣未束带，中肠已先结。",
      "不用看镜中，自知生白发。",
      "欲陈去留意，声向言前咽。",
      "愁结填心胸，茫茫若为说。",
      "荒郊烟莽苍，旷野风凄切。",
      "处处得相随，人那不如月。"
    ]
  },
  {
    "volume": 26,
    "sequence": 17,
    "title": "杂曲歌辞·古离别",
    "author": "顾况",
    "content": [
      "西江上，风动麻姑嫁时浪。",
      "西山为水水为尘，不是人间离别人。"
    ]
  },
  {
    "volume": 26,
    "sequence": 18,
    "title": "杂曲歌辞·古离别",
    "author": "贯休",
    "content": [
      "离恨如旨酒，古今饮皆醉。",
      "只恐长江水，尽是儿女泪。",
      "伊余非此辈，送人空把臂。",
      "他日再相逢，清风动天地。"
    ]
  },
  {
    "volume": 26,
    "sequence": 19,
    "title": "杂曲歌辞·古离别",
    "author": "韦庄",
    "content": [
      "晴烟漠漠柳毵毵，不那离情酒半酣。",
      "更把马鞭云外指，断肠春色在江南。"
    ]
  },
  {
    "volume": 26,
    "sequence": 20,
    "title": "杂曲歌辞·生别离",
    "author": "孟云卿",
    "content": [
      "结发生别离，相思复相保。",
      "何知日已久，五变庭中草。",
      "眇眇天海途，悠悠吴江岛。",
      "但恐不出门，出门无远道。",
      "远道行既难，家贫衣服单。",
      "严风吹积雪，晨起鼻何酸。",
      "人生各有恋，岂不怀所安。",
      "分明天上日，生死誓同欢。"
    ]
  },
  {
    "volume": 26,
    "sequence": 21,
    "title": "杂曲歌辞·生别离",
    "author": "白居易",
    "content": [
      "食檗不易食梅难，檗能苦兮梅能酸。",
      "未如生别之为难，苦在心兮酸在肝。",
      "晨鸡载鸣残月没，征马重嘶行人出。",
      "回看骨肉哭一声，梅酸檗苦甘如蜜。",
      "黄河水白黄云秋，行人河边相对愁。",
      "天寒野旷何处宿，棠梨叶战风飕飕。",
      "生离别，生离别，忧从中来无断绝。",
      "忧积心劳血气衰，未年三十生白发。"
    ]
  },
  {
    "volume": 26,
    "sequence": 22,
    "title": "杂曲歌辞·远别离",
    "author": "李白",
    "content": [
      "远别离，古有皇英之二女，乃在洞庭之南，潇湘之浦。",
      "海水直下万里深，谁人不言此离苦。",
      "日惨惨兮云冥冥，猩猩啼烟兮鬼啸雨。",
      "我纵言之将何补？",
      "皇穹窃恐不照余之忠诚，雷冯冯兮欲吼怒。",
      "尧舜当之亦禅禹。",
      "君失臣兮龙为鱼，权归臣兮鼠变虎。",
      "或云尧幽囚，舜野死，九疑联绵皆相似，重瞳孤坟竟何是。",
      "帝子泣兮绿云间，随风波兮去无还。",
      "恸哭兮远望，见苍梧之深山。",
      "苍梧山崩湘水绝，竹上之泪乃可灭。"
    ]
  },
  {
    "volume": 26,
    "sequence": 23,
    "title": "杂曲歌辞·远别离",
    "author": "张籍",
    "content": [
      "莲叶团团杏花拆，长江鲤鱼鳍鬣赤。",
      "念君少年弃亲戚，千里万里独为客。",
      "谁言远别心不易，天星坠地能为石。",
      "几时断得城南陌，勿使居人有行役。"
    ]
  },
  {
    "volume": 26,
    "sequence": 24,
    "title": "杂曲歌辞·远别离二首",
    "author": "令狐楚",
    "content": [
      "杨柳黄金穗，梧桐碧玉枝。",
      "春来消息断，早晚是归时。",
      "玳织鸳鸯履，金装翡翠簪。",
      "畏人相问着，不拟到城南。"
    ]
  },
  {
    "volume": 26,
    "sequence": 25,
    "title": "杂曲歌辞·久别离",
    "author": "李白",
    "content": [
      "别来几春未还家，玉窗五见樱桃花。",
      "况有锦字书，开缄使人嗟。",
      "至此肠断彼心绝，云鬟绿鬓罢揽结，愁如回飙乱白雪。",
      "去年寄书报阳台，今年寄书重相催。",
      "胡为东风为我吹行云，使西来；",
      "待来竟不来，落花寂寂委青苔。"
    ]
  },
  {
    "volume": 26,
    "sequence": 26,
    "title": "杂曲歌辞·新别离",
    "author": "戴叔伦",
    "content": [
      "手把杏花枝，未曾经别离。",
      "黄昏掩闺后，寂寞自心知。"
    ]
  },
  {
    "volume": 26,
    "sequence": 27,
    "title": "杂曲歌辞·今别离",
    "author": "崔国辅",
    "content": [
      "送别未能旋，相望连水口。",
      "船行欲映洲，几度急摇手。"
    ]
  },
  {
    "volume": 26,
    "sequence": 28,
    "title": "杂曲歌辞·暗别离",
    "author": "刘氏瑶",
    "content": [
      "槐花结子桐叶焦，单飞越鸟啼青霄。",
      "翠轩辗云轻遥遥，燕脂泪迸红线条。",
      "瑶草歇芳心耿耿，玉佩无声画屏冷。",
      "朱弦暗断不见人，风动花枝月中影。",
      "青鸾脉脉西飞去，海阔天高不知处。"
    ]
  },
  {
    "volume": 26,
    "sequence": 29,
    "title": "杂曲歌辞·潜别离",
    "author": "白居易",
    "content": [
      "不得哭，潜别离。",
      "不得语，暗相思。",
      "两心之外无人知。",
      "深笼夜锁独栖鸟，利剑春断连理枝。",
      "河水虽浊有清日，乌头虽黑有白时。",
      "惟有潜离与暗别，彼此甘心无后期。"
    ]
  },
  {
    "volume": 26,
    "sequence": 30,
    "title": "杂曲歌辞·别离曲",
    "author": "张籍",
    "content": [
      "行人结束出门去，马蹄几时踏门路。",
      "忆昔君初纳彩时，不言身属辽阳戍。",
      "早知今日当别离，成君家计良为谁。",
      "男儿生身自有役，那得误我少年时。",
      "不如逐君征战死，谁能独老空闺里。"
    ]
  },
  {
    "volume": 26,
    "sequence": 31,
    "title": "杂曲歌辞·别离曲",
    "author": "陆龟蒙",
    "content": [
      "丈夫非无泪，不洒离别间。",
      "仗剑对尊酒，耻为游子颜。",
      "蝮蛇一螫手，壮士疾解腕。",
      "所思在功名，离别何足叹。"
    ]
  },
  {
    "volume": 26,
    "sequence": 32,
    "title": "杂曲歌辞·西洲曲",
    "author": "温庭筠",
    "content": [
      "悠悠复悠悠，昨日下西洲。",
      "西洲风色好，遥见武昌楼。",
      "武昌何郁郁，侬家定无匹。",
      "小妇被流黄，登楼抚瑶瑟。",
      "朱弦繁复轻，素手直凄清。",
      "一弹三四解，掩抑似含情。",
      "南楼登且望，西江广复平。",
      "艇子摇两桨，催过石头城。",
      "门前乌臼树，惨澹天将曙。",
      "鹍鵊飞复还，郎随早帆去。",
      "回头语同伴，定复负情侬。",
      "去帆不安幅，作抵使西风。",
      "他日相寻索，莫作西洲客。",
      "西洲人不归，春草年年碧。"
    ]
  },
  {
    "volume": 26,
    "sequence": 33,
    "title": "杂曲歌辞·荆州乐",
    "author": "李白",
    "content": [
      "白帝城边足风波，瞿塘五月谁敢过。",
      "荆州麦熟茧成蛾，缫丝忆君头绪多。",
      "拨谷飞鸣奈妾何。"
    ]
  },
  {
    "volume": 26,
    "sequence": 34,
    "title": "杂曲歌辞·荆州乐二首",
    "author": "刘禹锡",
    "content": [
      "渚宫杨柳暗，麦城朝雉飞。",
      "可怜踏青伴，乘暖着轻衣。",
      "今日好南风，商旅相催发。",
      "沙头樯竿上，始见春江阔。"
    ]
  },
  {
    "volume": 26,
    "sequence": 35,
    "title": "杂曲歌辞·荆州泊",
    "author": "李端",
    "content": [
      "南楼西下时，月里闻来棹。",
      "桂水舳舻回，荆州津济闹。",
      "移帷望星汉，引带思容貌。",
      "今夜一江人，惟应妾身觉。"
    ]
  },
  {
    "volume": 26,
    "sequence": 36,
    "title": "杂曲歌辞·纪南歌",
    "author": "刘禹锡",
    "content": [
      "风烟纪南城，尘土荆门路。",
      "天寒猎兽者，走上樊姬墓。"
    ]
  },
  {
    "volume": 26,
    "sequence": 37,
    "title": "杂曲歌辞·宜城歌",
    "author": "刘禹锡",
    "content": [
      "野水绕空城，行尘起孤驿。",
      "花台侧生树，石碣阳镌额。",
      "靡靡度行人，温风吹宿麦。",
      "知"
    ]
  },
  {
    "volume": 26,
    "sequence": 38,
    "title": "杂曲歌辞·长干曲四首",
    "author": "崔颢",
    "content": [
      "君家定何处，妾住在横塘。",
      "停舟暂借问，或恐是同乡。",
      "家临九江水，去来九江侧。",
      "同是长干人，生小不相识。",
      "下渚多风浪，莲舟渐觉稀。",
      "那能不相待，独自逆潮归。",
      "三江潮水急，五湖风浪涌。",
      "由来花性轻，莫畏莲舟重。"
    ]
  },
  {
    "volume": 26,
    "sequence": 39,
    "title": "杂曲歌辞·长干行二首",
    "author": "李白",
    "content": [
      "妾发初覆额，折花门前剧。",
      "郎骑竹马来，绕床弄青梅。",
      "同居长干里，两小无嫌猜。",
      "十四为君妇，羞颜尚不开。",
      "低头向暗壁，千唤不一回。",
      "十五始展眉，愿同尘与灰。",
      "常存抱柱信，岂上望夫台。",
      "十六君远行，瞿塘滟预堆。",
      "五月不可触，猿鸣天上哀。",
      "门前迟行迹，一一生绿苔。",
      "苔深不能扫，落叶秋风早。",
      "八月蝴蝶来，双飞西园草。",
      "感此伤妾心，坐愁红颜老。",
      "早晚下三巴，预将书报家。",
      "相迎不道远，直至长风沙。",
      "忆妾深闺里，烟尘不曾识。",
      "嫁与长干人，沙头候风色。",
      "五月南风兴，思君在巴陵。",
      "八月西风起，想君发扬子。",
      "去来悲如何，见少别离多。",
      "湘潭几日到，妾梦越风波。",
      "昨夜狂风度，吹折江头树。",
      "淼淼暗无边，行人在何处。",
      "北客真王公，朱衣满江中。",
      "日暮来投宿，数朝不肯东。",
      "好乘浮云骢，佳期兰渚东。",
      "鸳鸯绿浦上，翡翠锦屏中。",
      "自怜十五馀，颜色桃李红。",
      "那作商人妇，愁水复愁风。"
    ]
  },
  {
    "volume": 26,
    "sequence": 40,
    "title": "杂曲歌辞·长干行",
    "author": "张潮",
    "content": [
      "婿贫如珠玉，婿富如埃尘。",
      "贫时不忘旧，富贵多宠新。",
      "妾本富家女，与君为偶匹。",
      "惠好一何深，中门不曾出。",
      "妾有绣衣裳，葳蕤金缕光。",
      "念君贫且贱，易此从远方。",
      "远方三千里，发去悔不已。",
      "日暮情更来，空望去时水。",
      "孟夏麦始秀，江上多南风。",
      "商贾归欲尽，君今尚巴东。",
      "巴东有巫山，窈窕神女颜。",
      "常恐游此山，果然不知还。"
    ]
  },
  {
    "volume": 26,
    "sequence": 41,
    "title": "杂曲歌辞·小长干曲",
    "author": "崔国辅",
    "content": [
      "月暗送湖风，相寻路不通。",
      "菱歌唱不辍，知在此塘中。"
    ]
  },
  {
    "volume": 26,
    "sequence": 42,
    "title": "杂曲歌辞·杞梁妻",
    "author": "贯休",
    "content": [
      "秦之无道兮四海枯，筑长城兮遮北胡。",
      "筑人筑土一万里，杞梁贞妇啼呜呜。",
      "上无父兮中无夫，下无子兮孤复孤。",
      "一号城崩塞色苦，再号杞梁骨出土。",
      "疲魂饥魄相逐归，陌上少年莫相非。"
    ]
  },
  {
    "volume": 26,
    "sequence": 43,
    "title": "杂曲歌辞·卢女曲",
    "author": "崔颢",
    "content": [
      "二月春来半，宫中日渐长。",
      "柳垂金屋暖，花覆玉楼香。",
      "拂匣先临镜，调笙更炙簧。",
      "还将卢女曲，夜夜奉君王。"
    ]
  },
  {
    "volume": 26,
    "sequence": 44,
    "title": "杂曲歌辞·卢姬篇",
    "author": "崔颢",
    "content": [
      "卢姬小小魏王家，绿鬓红唇桃李花。",
      "魏玉绮楼十二重，水精帘箔绣芙蓉。",
      "白玉阑干金作柱，楼上朝朝学歌舞。",
      "前堂后堂罗袖人，南窗北窗花发春。",
      "翠幌珠帘斗弦管，一奏一弹云欲断。",
      "君王日晚下朝归，鸣环佩玉生光辉。",
      "人生今日得骄贵，谁道卢姬身细微。"
    ]
  },
  {
    "volume": 26,
    "sequence": 45,
    "title": "杂曲歌辞·邯郸才人嫁为厮养卒妇",
    "author": "李白",
    "content": [
      "妾本丛台女，扬蛾入丹阙。",
      "自倚颜如花，宁知有凋歇。",
      "一辞玉阶下，去若朝云没。",
      "每忆邯郸城，深宫梦秋月。",
      "君王不可见，惆怅至明发。"
    ]
  },
  {
    "volume": 26,
    "sequence": 46,
    "title": "杂曲歌辞·杨白花",
    "author": "柳宗元",
    "content": [
      "杨白花，风吹度江水。",
      "坐令宫树无颜色，摇荡春光千万里。",
      "茫茫晓日下长秋，哀歌未断城鸦起。"
    ]
  },
  {
    "volume": 26,
    "sequence": 47,
    "title": "杂曲歌辞·茱萸女",
    "author": "万楚",
    "content": [
      "山阴柳家女，九日采茱萸。",
      "复得东邻伴，双为陌上姝。",
      "插花向高髻，结子置长裾。",
      "作性恒迟缓，非关诧丈夫。",
      "平明折林树，日入反城隅。",
      "侠客邀罗袖，行人挑短书。",
      "蛾眉自有主，年少莫踟蹰。"
    ]
  },
  {
    "volume": 26,
    "sequence": 48,
    "title": "杂曲歌辞·于阗采花",
    "author": "李白",
    "content": [
      "于阗采花人，自言花相似。",
      "明妃一朝西入胡，胡中美女多羞死。",
      "乃知汉地多名姝，胡中无花可方比。",
      "丹青能令丑者妍，无盐翻在深宫里。",
      "自古妒蛾眉，胡沙埋皓齿。"
    ]
  },
  {
    "volume": 26,
    "sequence": 49,
    "title": "杂曲歌辞·秦女卷衣",
    "author": "李白",
    "content": [
      "天子居未央，妾侍卷衣裳。",
      "顾无紫宫宠，敢拂黄金床。",
      "水至亦不去，熊来尚可当。",
      "微身奉日月，飘若萤火光。",
      "愿君采葑菲，无以下体妨。"
    ]
  },
  {
    "volume": 26,
    "sequence": 50,
    "title": "杂曲歌辞·爱妾换马",
    "author": "张祜",
    "content": [
      "一面妖桃千里蹄，娇姿骏骨价应齐。",
      "乍牵玉勒辞金栈，催整花钿出绣闺。",
      "去日岂无沾袂泣，归时还有顿衔嘶。",
      "婵娟躞蹀春风里，挥手摇鞭杨柳堤。",
      "绮阁香销华厩空，忍将行雨换追风。",
      "休怜柳叶双眉翠，却爱桃花两耳红。",
      "侍宴永辞春色里，趁朝休立漏声中。",
      "恩劳未尽情先尽，暗泣嘶风两意同。"
    ]
  },
  {
    "volume": 26,
    "sequence": 51,
    "title": "杂曲歌辞·枯鱼过河泣",
    "author": "李白",
    "content": [
      "白龙改常服，偶被豫且制。",
      "谁使尔为鱼，徒劳诉天帝。",
      "作书报鲸鲵，勿恃风涛势。",
      "涛落归泥沙，翻遭蝼蚁噬。",
      "万乘慎出入，柏人以为诫。"
    ]
  },
  {
    "volume": 26,
    "sequence": 52,
    "title": "杂曲歌辞·饮酒乐",
    "author": "聂夷中",
    "content": [
      "日月似有事，一夜行一周。",
      "草木犹须老，人生得无愁。",
      "一饮解百结，再饮破百忧。",
      "白发欺贫贱，不入醉人头。",
      "我愿东海水，尽向杯中流。",
      "安得阮步兵，同入醉乡游。"
    ]
  },
  {
    "volume": 26,
    "sequence": 53,
    "title": "杂曲歌辞·王孙游",
    "author": "崔国辅",
    "content": [
      "自与王孙别，频看黄鸟飞。",
      "应由春草误，着处不成归。"
    ]
  },
  {
    "volume": 26,
    "sequence": 54,
    "title": "杂曲歌辞·发白马",
    "author": "李白",
    "content": [
      "将军发白马，旌节渡黄河。",
      "箫鼓聒川岳，沧溟涌洪波。",
      "武安有振瓦，易水无寒歌。",
      "铁骑若雪山，饮流涸滹沱。",
      "扬兵猎月窟，转战略朝那。",
      "倚剑登燕然，边峰列嵯峨。",
      "萧条万里外，耕作五原多。",
      "一扫清大漠，包虎戢金戈。"
    ]
  },
  {
    "volume": 26,
    "sequence": 55,
    "title": "杂曲歌辞·结袜子",
    "author": "李白",
    "content": [
      "燕南壮士吴门豪，筑中置铅鱼隐刀。",
      "感君恩重许君命，泰山一掷轻鸿毛。"
    ]
  },
  {
    "volume": 26,
    "sequence": 56,
    "title": "杂曲歌辞·沐浴子",
    "author": "李白",
    "content": [
      "沐芳莫弹冠，浴兰莫振衣。",
      "处世忌太洁，志人贵藏辉。",
      "沧浪有钓叟，吾与尔同归。"
    ]
  },
  {
    "volume": 26,
    "sequence": 57,
    "title": "杂曲歌辞·三台二首",
    "author": "韦应物",
    "content": [
      "一年一年老去，明日后日花开。",
      "未报长安平定，万国岂得衔杯。",
      "冰泮寒塘始绿，雨馀百草皆生。",
      "朝来门阁无事，晚下高斋有情。"
    ]
  },
  {
    "volume": 26,
    "sequence": 58,
    "title": "杂曲歌辞·上皇三台",
    "author": "韦应物",
    "content": [
      "不寐倦长更，披衣出户行。",
      "月寒秋竹冷，风切夜窗声。"
    ]
  },
  {
    "volume": 26,
    "sequence": 59,
    "title": "杂曲歌辞·突厥三台",
    "author": "韦应物",
    "content": [
      "雁门山上雁初飞，马邑阑中马正肥。",
      "日旰山西逢驿使，殷勤南北送征衣。"
    ]
  },
  {
    "volume": 26,
    "sequence": 60,
    "title": "杂曲歌辞·宫中三台二首",
    "author": "王建",
    "content": [
      "鱼藻池边射鸭，芙蓉园里看花。",
      "日色柘袍相似，不着红鸾扇遮。",
      "池北池南草绿，殿前殿后花红。",
      "天子千年万岁，未央明月清风。"
    ]
  },
  {
    "volume": 26,
    "sequence": 61,
    "title": "杂曲歌辞·江南三台四首",
    "author": "王建",
    "content": [
      "扬州桥边小妇，长干市里商人。",
      "三年不得消息，各自拜鬼求神。",
      "青草湖边草色，飞猿岭上猿声。",
      "万里三湘客到，有风有雨人行。",
      "树头花落花开，道上人去人来。",
      "朝愁暮愁即老，百年几度三台。",
      "闻身强健且为，头白齿落难追。",
      "准拟百年千岁，能得几许多时。"
    ]
  },
  {
    "volume": 26,
    "sequence": 62,
    "title": "杂曲歌辞·筑城曲",
    "author": "张籍",
    "content": [
      "筑城去，千人万人齐抱杵。",
      "重重土坚试行锥，军吏执鞭催作迟。",
      "来时一年深碛里，着尽短衣渴无水。",
      "力尽不得抛杵声，杵声未定人皆死。",
      "家家养男当门户，今日作君城下土。"
    ]
  },
  {
    "volume": 26,
    "sequence": 63,
    "title": "杂曲歌辞·筑城曲五解",
    "author": "元稹",
    "content": [
      "年年塞下丁，长作出塞兵。",
      "自从冒顿强，官筑遮虏城。",
      "筑城须努力，城高遮得贼。",
      "但恐贼路多，有城遮不得。",
      "丁口传父口，莫问城坚不。",
      "平城被虏围，汉属斤城墙走。",
      "因兹虏请和，虏往骑来多。",
      "半疑兼半信，筑城犹嵯峨。",
      "筑城安敢烦，愿听丁一言。",
      "请筑鸿胪寺，兼愁虏出关。"
    ]
  },
  {
    "volume": 26,
    "sequence": 64,
    "title": "杂曲歌辞·筑城曲",
    "author": "陆龟蒙",
    "content": [
      "城上一掊土，手中千万杵。",
      "筑城畏不坚，坚城在何处。",
      "莫叹筑城劳，将军要却敌。",
      "城高功亦高，尔命何处惜。"
    ]
  },
  {
    "volume": 26,
    "sequence": 65,
    "title": "杂曲歌辞·湖阴曲",
    "author": "温庭筠",
    "content": [
      "祖龙黄须珊瑚鞭，铁骢金面青连钱。",
      "虎髯拔剑欲成梦，日压贼营如血鲜。",
      "海旗风急惊眠起，甲重光摇照湖水。",
      "苍黄追骑尘外归，森索妖星阵前死。",
      "五陵愁碧春萋萋，灞川玉马空中嘶。",
      "羽书如电入青琐，雪腕如捶催画鞞。",
      "白虬天子金煌铓，高临帝座回龙章。",
      "吴波不动楚山晚，花压阑干春昼长。"
    ]
  },
  {
    "volume": 26,
    "sequence": 66,
    "title": "杂曲歌辞·无愁果有愁曲",
    "author": "李商隐",
    "content": [
      "东有青龙西白虎，中含福皇包世度。",
      "玉壶渭水笑清潭，凿天不到牵牛处。",
      "骐驎踏云天马狞，牛山撼碎珊瑚声。",
      "秋娥点滴不成泪，十二玉楼无故钉。",
      "推烟唾月抛千里，十番红桐一行死。",
      "白杨别屋鬼迷人，空留暗记如蚕纸。",
      "日暮向风牵短丝，血凝血散今谁是。"
    ]
  },
  {
    "volume": 26,
    "sequence": 67,
    "title": "杂曲歌辞·起夜来",
    "author": "施肩吾",
    "content": [
      "香销连理带，尘覆合欢杯。",
      "懒卧相思枕，愁吟起夜来。"
    ]
  },
  {
    "volume": 26,
    "sequence": 68,
    "title": "杂曲歌辞·起夜半",
    "author": "聂夷中",
    "content": [
      "念远心如烧，不觉中夜起。",
      "桃花带露泛，立在月明里。"
    ]
  },
  {
    "volume": 26,
    "sequence": 69,
    "title": "杂曲歌辞·独不见",
    "author": "沈佺期",
    "content": [
      "卢家小妇郁金堂，海燕双栖玳瑁梁。",
      "九月寒砧催下叶，十年征戍忆辽阳。",
      "白狼河北音书断，丹凤城南秋夜长。",
      "谁知含愁独不见，使妾明月照流黄。"
    ]
  },
  {
    "volume": 26,
    "sequence": 70,
    "title": "杂曲歌辞·独不见",
    "author": "王训",
    "content": [
      "日晚宜春暮，风软上林朝。",
      "对酒近初节，开楼荡夜娇。",
      "石桥通小涧，竹路上青霄。",
      "持底谁见许，长愁成细腰。"
    ]
  },
  {
    "volume": 26,
    "sequence": 71,
    "title": "杂曲歌辞·独不见",
    "author": "杨巨源",
    "content": [
      "东风艳阳色，柳绿花如霰。",
      "竞理同心鬟，争持合欢扇。",
      "香传贾娘手，粉离何郎面。",
      "最恨卷帘时，含情独不见。"
    ]
  },
  {
    "volume": 26,
    "sequence": 72,
    "title": "杂曲歌辞·独不见",
    "author": "李白",
    "content": [
      "白马谁家子，黄龙边塞儿。",
      "天山三丈雪，岂是远行时。",
      "春蕙忽秋草，莎鸡鸣曲池。",
      "风催寒棕响，月入霜闺悲。",
      "忆与君别年，种桃齐蛾眉。",
      "桃今百馀尺，花落成枯枝。",
      "终然独不见，流泪空自知。"
    ]
  },
  {
    "volume": 26,
    "sequence": 73,
    "title": "杂曲歌辞·独不见",
    "author": "戴叔伦",
    "content": [
      "前宫路非远，旧苑春将遍。",
      "玉户看早梅，雕梁数归燕。",
      "身轻逐舞袖，香暖传歌扇。",
      "自和秋风词，长侍昭阳殿。",
      "谁信后庭人，年年独不见。"
    ]
  },
  {
    "volume": 26,
    "sequence": 74,
    "title": "杂曲歌辞·独不见",
    "author": "胡曾",
    "content": [
      "玉关一自有氛埃，年少从军竟未回。",
      "门外尘凝张乐榭，水边香灭按歌台。",
      "窗残夜月人何处，帘卷春风燕复来。",
      "万里寂寥音信绝，寸心争忍不成灰。"
    ]
  },
  {
    "volume": 26,
    "sequence": 75,
    "title": "杂曲歌辞·携手曲",
    "author": "田娥",
    "content": [
      "携手共惜芳菲节，莺啼锦花满城阙。",
      "行乐逶迤念容色，色衰只恐君恩歇。",
      "凤笙龙管白日阴，盈亏自感青天月。"
    ]
  },
  {
    "volume": 26,
    "sequence": 76,
    "title": "杂曲歌辞·大垂手",
    "author": "聂夷中",
    "content": [
      "金刀翦轻云，盘用黄金缕。",
      "装束赵飞燕，教来掌上舞。",
      "舞罢飞燕死，片片随风去。"
    ]
  },
  {
    "volume": 26,
    "sequence": 77,
    "title": "杂曲歌辞·夜夜曲",
    "author": "田娥",
    "content": [
      "愁人夜独伤，灭烛卧兰房。",
      "只恐多情月，旋来照妾床。"
    ]
  },
  {
    "volume": 26,
    "sequence": 78,
    "title": "杂曲歌辞·夜夜曲",
    "author": "王偃",
    "content": [
      "北斗星移银汉低，班姬愁思凤城西。",
      "青槐陌上人行绝，明月楼前乌夜啼。"
    ]
  },
  {
    "volume": 26,
    "sequence": 79,
    "title": "杂曲歌辞·夜夜曲",
    "author": "贯休",
    "content": [
      "蟪蛄切切风骚骚，芙蓉喷香蟾蜍高。",
      "孤灯耿耿征妇劳，更深扑落金错刀。"
    ]
  },
  {
    "volume": 26,
    "sequence": 80,
    "title": "杂曲歌辞·秋夜长",
    "author": "王勃",
    "content": [
      "秋夜长，殊未央，月明白露澄清光，层城绮阁遥相望。",
      "遥相望，川无梁，北风受节雁南翔，崇兰委质时菊芳。",
      "鸣环曳履出长廊，为君秋夜捣衣裳。",
      "纤罗对凤凰，丹绮双鸳鸯。",
      "调砧乱杵思自伤。",
      "思自伤，征夫万里戍他乡。",
      "鹤关音信断，龙门道路长。",
      "所在天一方，寒衣徒自香。"
    ]
  },
  {
    "volume": 26,
    "sequence": 81,
    "title": "杂曲歌辞·秋夜长",
    "author": "张籍",
    "content": [
      "秋天如水夜未央，天汉东西月色光。",
      "愁人不寐畏枕席，暗虫唧唧绕我傍。",
      "荒城为村无更声，起看北斗天未明。",
      "白露满田风袅袅，千声万声鹖鸟鸣。"
    ]
  },
  {
    "volume": 26,
    "sequence": 82,
    "title": "杂曲歌辞·秋夜曲二首",
    "author": "王建",
    "content": [
      "天清漏长霜泊泊，兰绿收荣桂膏涸。",
      "高楼云鬟弄婵娟，古瑟暗断秋风弦。",
      "玉关遥隔万里道，金刀不翦双泪泉。",
      "香囊火死香气少，向帷合眼何时晓。",
      "城乌作营啼野月，秦川少妇生离别。",
      "秋灯向壁掩洞房，良人此夜直明光。",
      "天河悠悠漏水长，南楼北斗两相当。"
    ]
  },
  {
    "volume": 26,
    "sequence": 83,
    "title": "杂曲歌辞·秋夜曲",
    "author": "张仲素",
    "content": [
      "丁丁漏水夜何长，漫漫轻云露月光。",
      "秋壁暗虫通夕响，寒衣未寄莫飞霜。"
    ]
  },
  {
    "volume": 26,
    "sequence": 84,
    "title": "杂曲歌辞·秋夜曲",
    "author": "王涯",
    "content": [
      "桂魄初生秋露微，轻罗已薄未更衣。",
      "银筝夜久殷勤弄，心怯空房不忍归。"
    ]
  },
  {
    "volume": 26,
    "sequence": 85,
    "title": "杂曲歌辞·夜坐吟",
    "author": "李白",
    "content": [
      "冬夜夜寒觉夜长，沉吟久坐坐北堂。",
      "冰合井泉月入闺，青缸凝明照悲啼。",
      "青缸灭，啼转多。",
      "掩妾泪，听君歌。",
      "歌有声，妾有情。",
      "情声合，两无违。",
      "一语不入意，从君万曲梁尘飞。"
    ]
  },
  {
    "volume": 26,
    "sequence": 86,
    "title": "杂曲歌辞·夜坐吟",
    "author": "李白",
    "content": [
      "踏踏马头谁见过，眼看北斗直天河。",
      "西风罗幕生翠波，铅华笑妾颦青蛾。",
      "为君起唱长相思。",
      "帘外严霜皆倒飞，明星烂烂东方陲。",
      "红霞稍出东南涯，陆郎去矣乘斑骓。"
    ]
  },
  {
    "volume": 26,
    "sequence": 87,
    "title": "杂曲歌辞·夜寒吟",
    "author": "鲍溶",
    "content": [
      "九衢金吾夜行行，上宫玉漏遥分明。",
      "霜飙乘阴扫地起，旅鸿迷雪绕枕声，远人归梦既不成。",
      "留家惜夜欢心发，罗幕画堂深皎洁。",
      "兰烟对酒客几人，兽火扬光二三月。",
      "细腰楚姬丝竹间，白苎长袖歌闲闲，岂识苦寒损朱颜。"
    ]
  },
  {
    "volume": 26,
    "sequence": 88,
    "title": "杂曲歌辞·定情篇",
    "author": "乔知之",
    "content": [
      "共君结新婚，岁寒心未卜。",
      "相与游春园，各随情所逐。",
      "君念菖蒲花，妾感苦寒竹。",
      "菖花多艳姿，寒竹有贞叶。",
      "此时妾比君，君心不如妾。",
      "簪玉步河堤，妖韶援绿蕺。",
      "凫雁将子游，莺燕从双栖。",
      "君念春光好，妾向春光啼。",
      "君时不得意，妾弃还金闺。",
      "结言本同心，悲欢何未齐。",
      "怨咽前致辞，愿得中所悲。",
      "人间丈夫易，世路妇难为。",
      "始经天月照，终若流星驰。",
      "长信佳丽人，失意非蛾眉。",
      "庐江小吏妇，非关织作迟。",
      "本愿长相对，今已长相思。",
      "复有游宦子，结援从梁陈。",
      "燕居崇三朝，去来历九春。",
      "誓心接终始，蚕桑奉所亲。",
      "归愿未克从，黄金赠路人。",
      "洁妇怀明义，从泛河之津。",
      "于今千万年，谁当问水滨。",
      "更忆倡家楼，夫婿事封侯。",
      "去时思灼灼，去罢心悠悠。",
      "不怜妾岁晏，千载陇西头。",
      "以兹常惕惕，百虑恒盈积。",
      "由来共结缡，几人同匪石。",
      "故岁雕梁燕，双去今来只。",
      "今日玉庭梅，朝红暮成碧。",
      "碧荣始芬敷，黄叶已淅沥。",
      "何用念芳春，芳春有流易。",
      "何用重欢娱，欢娱俄戚戚。",
      "家本巫山阳，归去路何长。",
      "叙言情未尽，采菉已盈筐。",
      "桑榆日映物，草色盈高冈。",
      "下有碧流水，上有丹桂香。",
      "桂枝不须折，碧流清且洁。",
      "赠君比芳菲，受惠常不灭。",
      "赠君泪潺湲，相思无断绝。",
      "妾有秦家镜，宝匣装珠玑。",
      "鉴来年二八，不记易阴晖。",
      "妾无光寂寂，委照影依依。",
      "今日持为赠，相识莫相违。"
    ]
  },
  {
    "volume": 26,
    "sequence": 89,
    "title": "杂曲歌辞·定情乐",
    "author": "施肩吾",
    "content": [
      "敢嗟君不怜，自是命不谐。",
      "着破三条裾，却还双股钗。"
    ]
  },
  {
    "volume": 26,
    "sequence": 90,
    "title": "杂曲歌辞·春江曲",
    "author": "郭元振",
    "content": [
      "江水春沉沉，上有双竹林。",
      "竹叶坏水色，郎亦坏人心。"
    ]
  },
  {
    "volume": 26,
    "sequence": 91,
    "title": "杂曲歌辞·春江曲",
    "author": "张籍",
    "content": [
      "春江无云潮水平，蒲心出水凫雏鸣。",
      "长干夫婿爱远行，自染春衣缝已成。",
      "妾身生长金陵侧，去年随夫住江北。",
      "春来未到父母家，舟小风多渡不得。",
      "欲辞舅姑先问人，私向江头祭水神。"
    ]
  },
  {
    "volume": 26,
    "sequence": 92,
    "title": "杂曲歌辞·春江曲",
    "author": "王涯",
    "content": [
      "摇漾越江春，相将看白蘋。",
      "归时不觉夜，出浦月随人。"
    ]
  },
  {
    "volume": 26,
    "sequence": 93,
    "title": "杂曲歌辞·春江曲二首",
    "author": "张仲素",
    "content": [
      "家寄征江岸，征人几岁游。",
      "不知潮水信，每日到沙头。",
      "乘晓南湖去，参差迭浪横。",
      "前洲在何处，雾里雁嘤嘤。"
    ]
  },
  {
    "volume": 26,
    "sequence": 94,
    "title": "杂曲歌辞·江上曲",
    "author": "李嘉祐",
    "content": [
      "江上澹澹芙蓉花，江口蛾眉独浣纱。",
      "可怜应是阳台女，坐对鸬鹚娇不语。",
      "掩面羞看北地人，回首忽作空山雨。",
      "苍梧秋色不堪论，千载依依帝子魂。",
      "君看峰上斑斑竹，尽是湘妃泣泪痕。"
    ]
  },
  {
    "volume": 26,
    "sequence": 95,
    "title": "杂曲歌辞·桃花曲",
    "author": "顾况",
    "content": [
      "魏帝宫人舞凤楼，隋家天子泛龙舟。",
      "君王夜醉春眠晏，不觉桃花逐水流。"
    ]
  },
  {
    "volume": 26,
    "sequence": 96,
    "title": "杂曲歌辞·树中草",
    "author": "李白",
    "content": [
      "鸟衔野田草，误入枯桑里。",
      "客土植危根，逢春犹不死。",
      "草木虽无情，因依尚可生。",
      "如何同枝叶，各自有枯荣。"
    ]
  },
  {
    "volume": 26,
    "sequence": 97,
    "title": "杂曲歌辞·树中草",
    "author": "张祜",
    "content": [
      "青青树中草，托根非不危。",
      "草生树却死，荣枯君可知"
    ]
  },
  {
    "volume": 26,
    "sequence": 98,
    "title": "杂曲歌辞·春游吟",
    "author": "李章",
    "content": [
      "初春遍芳甸，千里霭盈瞩。",
      "美人摘新英，步步玩春绿。",
      "所思杳何处，宛在吴江曲。",
      "可怜不得共芳菲，日暮归来泪满衣。"
    ]
  },
  {
    "volume": 26,
    "sequence": 99,
    "title": "杂曲歌辞·春游乐",
    "author": "施肩吾",
    "content": [
      "一年三百六十日，赏心那似春中物。",
      "草迷曲坞花满园，东家少年西家出。"
    ]
  },
  {
    "volume": 26,
    "sequence": 100,
    "title": "杂曲歌辞·春游乐二首",
    "author": "李端",
    "content": [
      "游童苏合带，倡女蒲葵扇。",
      "初日映城时，相思忽相见。",
      "褰裳踏露草，理鬓回花面。",
      "薄暮不同归，留情此芳甸。",
      "柘弹连钱马，银钩妥堕鬟。",
      "采桑春陌上，踏草夕阳间。",
      "意合辞先露，心诚貌却闲。",
      "明朝若相忆，云雨出巫山。"
    ]
  },
  {
    "volume": 26,
    "sequence": 101,
    "title": "杂曲歌辞·春游曲三首",
    "author": "张仲素",
    "content": [
      "烟柳飞轻絮，风榆落小钱。",
      "蒙蒙百花里，罗绮竞秋千。",
      "骋望登香阁，争高下砌台。",
      "林间踏青去，席上意钱来。",
      "行乐三春节，林花百和香。",
      "当年重意气，先占斗鸡场。"
    ]
  },
  {
    "volume": 26,
    "sequence": 102,
    "title": "杂曲歌辞·乐府二首",
    "author": "刘言史",
    "content": [
      "花颔红鬃一向偏，绿槐香陌欲朝天。",
      "仍嫌众里娇行疾，傍镫深藏白玉鞭。",
      "喷珠团香小桂条，玉鞭兼赐霍嫖姚。",
      "弄影便从天禁出，碧蹄声碎五门桥。"
    ]
  },
  {
    "volume": 26,
    "sequence": 103,
    "title": "杂曲歌辞·乐府",
    "author": "顾况",
    "content": [
      "暖谷春光至，宸游近甸荣。",
      "云随天仗转，风入御帘轻。",
      "翠盖浮佳气，朱楼倚太清。",
      "朝臣冠剑退，宫女管弦迎。",
      "细草承雕辇，繁花入幔城。",
      "文房开圣藻，武卫宿天营。",
      "玉醴随觞至，铜壶逐漏行。",
      "五星含土德，万姓彻中声。",
      "亲祀先崇典，躬推示劝耕。",
      "国风新正乐，农器近消兵。",
      "道德关河固，刑章日月明。",
      "野人同鸟兽，率舞感升平。"
    ]
  },
  {
    "volume": 26,
    "sequence": 104,
    "title": "杂曲歌辞·乐府",
    "author": "权德舆",
    "content": [
      "光风澹荡百花吐，楼上朝朝学歌舞。",
      "身年二八婿侍中，幼妹承恩兄尚主。",
      "绿窗珠箔绣鸳鸯，侍婢先焚百和香。",
      "莺啼日出不知曙，寂寂罗帏春梦长。"
    ]
  },
  {
    "volume": 26,
    "sequence": 105,
    "title": "杂曲歌辞·乐府三首",
    "author": "孟郊",
    "content": [
      "莲子不可得，荷花生水中。",
      "犹胜道傍柳，无事荡春风。",
      "渌萍与荷叶，同此一水中。",
      "风吹荷叶在，渌萍西复东。",
      "莲花未开时，苦心终日卷。",
      "春水徒荡漾，荷花未开展。"
    ]
  },
  {
    "volume": 26,
    "sequence": 106,
    "title": "杂曲歌辞·乐府",
    "author": "陆长源",
    "content": [
      "芙蓉初出水，菡萏露中花。",
      "风吹着枯木，无奈值空槎。"
    ]
  },
  {
    "volume": 26,
    "sequence": 107,
    "title": "杂曲歌辞·杂曲",
    "author": "王勃",
    "content": [
      "智琼神女，来访文君。",
      "蛾眉始约，罗袖初熏。",
      "歌齐曲韵，舞乱行分。",
      "若向阳台荐枕，何啻得胜朝云。"
    ]
  },
  {
    "volume": 26,
    "sequence": 108,
    "title": "杂曲歌辞·古曲五首",
    "author": "施肩吾",
    "content": [
      "可怜江北女，惯唱江南曲。",
      "摇荡木兰舟，双凫不成浴。",
      "郎为匕上香，妾为笼上灰。",
      "归时虽暖热，去罢生尘埃。",
      "夜裁鸳鸯绮，朝织蒲桃绫。",
      "欲试一寸心，待缝三尺冰。",
      "怜时鱼得水，怨罢商与参。",
      "不如山支子，却解结同心。",
      "红颜感暮花，白日同流水。",
      "思君如孤灯，一夜一心死。"
    ]
  },
  {
    "volume": 26,
    "sequence": 109,
    "title": "杂曲歌辞·高句丽",
    "author": "李白",
    "content": [
      "金花折风帽，白马小迟回。",
      "翩翩舞广袖，似鸟海东来"
    ]
  },
  {
    "volume": 26,
    "sequence": 110,
    "title": "杂曲歌辞·摩多楼子",
    "author": "李贺",
    "content": [
      "玉塞去金人，二万四千里。",
      "风吹沙作云，一时渡辽水。",
      "天白水如练，甲丝双串断。",
      "行行莫苦辛，城月犹残半。",
      "晓气朔烟上，趢走足胡马蹄。",
      "行人听水别，隔陇长东西。"
    ]
  }
]