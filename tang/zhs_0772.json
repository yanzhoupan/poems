[
  {
    "volume": 772,
    "sequence": 1,
    "title": "奉和登会昌山应制（一作钱起诗）",
    "author": "赵起",
    "content": [
      "睿想入希夷，真游到具茨。",
      "玉鸾登嶂远，云辂出花迟。",
      "泉壑凝神处，阳和布泽时。",
      "六龙多顺动，四海正雍熙。"
    ]
  },
  {
    "volume": 772,
    "sequence": 2,
    "title": "冬日与群公泛舟焦山",
    "author": "王瓒",
    "content": [
      "江外水不冻，今年寒复迟。",
      "众芳且未歇，近腊仍袷衣。",
      "载酒适我情，兴来趣渐微。",
      "方舟大川上，环酌对落晖。",
      "两片青石棱，波际无因依。",
      "三山安可到，欲到风引归。",
      "沧溟壮观多，心目豁暂时。",
      "况得穷日夕，乘槎何所之。",
      "纵步不知远，夕阳犹未回。",
      "好花随处发，流水趁人来。"
    ]
  },
  {
    "volume": 772,
    "sequence": 3,
    "title": "度揭鸿岭（漳州）",
    "author": "慕容韦",
    "content": [
      "闽越曾为塞，将军旧置营。",
      "我歌空感慨，西北望神京。"
    ]
  },
  {
    "volume": 772,
    "sequence": 4,
    "title": "湘江",
    "author": "黄文",
    "content": [
      "潇湘江头三月春，柳条弄日摇黄金。",
      "鹧鸪一声在何许，黄陵庙前烟霭深。",
      "丹青欲画无好手，稳提玉勒沈吟久。",
      "马蹄不为行客留，心挂长林屡回首。"
    ]
  },
  {
    "volume": 772,
    "sequence": 5,
    "title": "题龙阳县青草湖",
    "author": "唐温如",
    "content": [
      "西风吹老洞庭波，一夜湘君白发多。",
      "醉后不知天在水，满船清梦压星河。"
    ]
  },
  {
    "volume": 772,
    "sequence": 6,
    "title": "訾家洲",
    "author": "欧阳宾",
    "content": [
      "旧业分明桂水头，人归业尽水东流。",
      "春风日暮江头立，不及渔人有钓舟。"
    ]
  },
  {
    "volume": 772,
    "sequence": 7,
    "title": "题吉州龙溪",
    "author": "何敬",
    "content": [
      "龙溪之山秀而峙，龙溪之水清无底。",
      "狂风激烈翻春涛，薄雾冥濛溢清泚。",
      "奔流百折银河通，落花滚滚浮霞红。",
      "四时佳境不可穷，仿佛直与桃源通。"
    ]
  },
  {
    "volume": 772,
    "sequence": 8,
    "title": "过睦州青溪渡",
    "author": "杨彝",
    "content": [
      "天阔衔江雨，冥冥上客衣。",
      "潭清鱼可数，沙晚雁争飞。",
      "川谷留云气，鹈鹕傍钓矶。",
      "飘零江海客，欹侧一帆归。"
    ]
  },
  {
    "volume": 772,
    "sequence": 9,
    "title": "阖闾城怀古",
    "author": "裴瑶",
    "content": [
      "五湖春水接遥天，国破君亡不记年。",
      "惟有妖娥曾舞处，古台寂寞起愁烟。"
    ]
  },
  {
    "volume": 772,
    "sequence": 10,
    "title": "苇谷",
    "author": "郑玉",
    "content": [
      "水会三川漾碧波，雕阴人唱采花歌。",
      "旧时白翟今荒壤，苇谷凄凄风雨多。"
    ]
  },
  {
    "volume": 772,
    "sequence": 11,
    "title": "登岳阳楼",
    "author": "麻温其",
    "content": [
      "湖边景物属秋天，楼上风光似去年。",
      "仙侣缑生留福地，湘娥帝子寄哀弦。",
      "云门自统轩台外，木叶偏飞楚客前。",
      "极目江山何处是，一帆万里信归船。"
    ]
  },
  {
    "volume": 772,
    "sequence": 12,
    "title": "经望湖驿",
    "author": "韦镒",
    "content": [
      "大漠无屯云，孤峰出乱柳。",
      "前驱白登道，顾失飞狐口。",
      "遥忆代王城，俯临恒山后。",
      "累累多古墓，寂寞为墟久。",
      "岂不固金汤，终闻击铜斗。",
      "交欢初仗信，接宴翻贻咎。",
      "埋宝贼夫人，磨笄伤彼妇。",
      "功成行且薄，义立名不朽。",
      "莫慎纤微端，其何社稷守。",
      "身殁国遂亡，此立人君丑。"
    ]
  },
  {
    "volume": 772,
    "sequence": 13,
    "title": "杪秋洞庭怀王道士",
    "author": "谢太虚",
    "content": [
      "漂泊日复日，洞庭今更秋。",
      "青桃亦何意，此夜催人愁。",
      "惆怅客中月，裴回江上楼。",
      "心知楚天远，目送沧波流。",
      "谢客久已灭，微言无处求。",
      "空余白云在，客兴随孤舟。",
      "千里杳难尽，一身常独游。",
      "故园复何许，江汉徒迟留。"
    ]
  },
  {
    "volume": 772,
    "sequence": 14,
    "title": "君山祠",
    "author": "周岳秀",
    "content": [
      "万顷湖波浸碧天，旌封香火几千年。",
      "风涛澎湃鱼龙舞，栋宇峥嵘燕雀迁。",
      "远岫光中浓淡树，斜阳影里往来船。",
      "江河愿借吹嘘便，应有神功在目前。"
    ]
  },
  {
    "volume": 772,
    "sequence": 15,
    "title": "新乐府",
    "author": "马逢",
    "content": [
      "温谷春生至，宸游近甸荣。",
      "云随天上转，风入御筵轻。",
      "翠盖浮佳气，朱楼依太清。",
      "朝臣冠剑退，宫女管弦迎。"
    ]
  },
  {
    "volume": 772,
    "sequence": 16,
    "title": "部落曲",
    "author": "马逢",
    "content": [
      "蕃军傍塞游，代马喷风秋。",
      "老将垂金甲，阏支著锦裘。",
      "雕戈蒙豹尾，红旆插狼头。",
      "日暮天山下，鸣笳汉使愁。"
    ]
  },
  {
    "volume": 772,
    "sequence": 17,
    "title": "从军",
    "author": "马逢",
    "content": [
      "汉马千蹄合一群，单于鼓角隔山闻。",
      "沙塠风起红楼下，飞上胡天作阵云。"
    ]
  },
  {
    "volume": 772,
    "sequence": 18,
    "title": "宫词二首（一作顾况诗）",
    "author": "马逢",
    "content": [
      "金吾持戟护轩檐，天乐传教万姓瞻。",
      "楼上美人相倚看，红妆透出水晶帘。",
      "玉楼天半起笙歌，风送宫人笑语和。",
      "月影殿开闻晓漏，水晶帘卷近秋河。"
    ]
  }
]