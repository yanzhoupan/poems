[
  {
    "volume": 84,
    "sequence": 1,
    "title": "度荆门望楚",
    "author": "陈子昂",
    "content": [
      "遥遥去巫峡，望望下章台。",
      "巴国山川尽，荆门烟雾开。",
      "城分苍野外，树断白云隈。",
      "今日狂歌客，谁知入楚来。"
    ]
  },
  {
    "volume": 84,
    "sequence": 2,
    "title": "晚次乐乡县",
    "author": "陈子昂",
    "content": [
      "故乡杳无际，日暮且孤征。",
      "川原迷旧国，道路入边城。",
      "野戍荒烟断，深山古木平。",
      "如何此时恨，噭噭夜猿鸣。"
    ]
  },
  {
    "volume": 84,
    "sequence": 3,
    "title": "同王员外雨后登开元寺南楼因酬晖上人独坐山亭有赠",
    "author": "陈子昂",
    "content": [
      "钟梵经行罢，香林坐入禅。",
      "岩庭交杂树，石濑泻鸣泉。",
      "水月心方寂，云霞思独玄。",
      "宁知人世里，疲病得攀缘。"
    ]
  },
  {
    "volume": 84,
    "sequence": 4,
    "title": "东征答朝臣相送",
    "author": "陈子昂",
    "content": [
      "平生白云意，疲苶愧为雄。",
      "君王谬殊宠，旌节此从戎。",
      "挼绳当系虏，单马岂邀功。",
      "孤剑将何托，长谣塞上风。"
    ]
  },
  {
    "volume": 84,
    "sequence": 5,
    "title": "咏主人壁上画鹤，寄乔主簿崔著作",
    "author": "陈子昂",
    "content": [
      "古壁仙人画，丹青尚有文。",
      "独舞纷如雪，孤飞暧似云。",
      "自矜彩色重，宁忆故池群。",
      "江海联翩翼，长鸣谁复闻。"
    ]
  },
  {
    "volume": 84,
    "sequence": 6,
    "title": "居延海树闻莺同作",
    "author": "陈子昂",
    "content": [
      "边地无芳树，莺声忽听新。",
      "间关如有意，愁绝若怀人。",
      "明妃失汉宠，蔡女没胡尘。",
      "坐闻应落泪，况忆故园春。"
    ]
  },
  {
    "volume": 84,
    "sequence": 7,
    "title": "题李三书斋（崇嗣）",
    "author": "陈子昂",
    "content": [
      "灼灼青春仲，悠悠白日升。",
      "声容何足恃，荣吝坐相矜。",
      "愿与金庭会，将待玉书征。",
      "还丹应有术，烟驾共君乘。"
    ]
  },
  {
    "volume": 84,
    "sequence": 8,
    "title": "送魏大从军",
    "author": "陈子昂",
    "content": [
      "匈奴犹未灭，魏绛复从戎。",
      "怅别三河道，言追六郡雄。",
      "雁山横代北，狐塞接云中。",
      "勿使燕然上，惟留汉将功。"
    ]
  },
  {
    "volume": 84,
    "sequence": 9,
    "title": "送殷大入蜀",
    "author": "陈子昂",
    "content": [
      "禺山金碧路，此地饶英灵。",
      "送君一为别，栖断故乡情。",
      "片云生极浦，斜日隐离亭。",
      "坐看征骑没，惟见远山青。"
    ]
  },
  {
    "volume": 84,
    "sequence": 10,
    "title": "落第西还别刘祭酒高明府",
    "author": "陈子昂",
    "content": [
      "别馆分周国，归骖入汉京。",
      "地连函谷塞，川接广阳城。",
      "望迥楼台出，途遥烟雾生。",
      "莫言长落羽，贫贱一交情。"
    ]
  },
  {
    "volume": 84,
    "sequence": 11,
    "title": "落第西还别魏四懔",
    "author": "陈子昂",
    "content": [
      "转蓬方不定，落羽自惊弦。",
      "山水一为别，欢娱复几年。",
      "离亭暗风雨，征路入云烟。",
      "还因北山径，归守东陂田。"
    ]
  },
  {
    "volume": 84,
    "sequence": 12,
    "title": "送客",
    "author": "陈子昂",
    "content": [
      "故人洞庭去，杨柳春风生。",
      "相送河洲晚，苍茫别思盈。",
      "白蘋已堪把，绿芷复含荣。",
      "江南多桂树，归客赠生平。"
    ]
  },
  {
    "volume": 84,
    "sequence": 13,
    "title": "春夜别友人二首",
    "author": "陈子昂",
    "content": [
      "银烛吐青烟，金樽对绮筵。",
      "离堂思琴瑟，别路绕山川。",
      "明月隐高树，长河没晓天。",
      "悠悠洛阳道，此会在何年。",
      "紫塞白云断，青春明月初。",
      "对此芳樽夜，离忧怅有馀。",
      "清冷花露满，滴沥檐字虚。",
      "怀君欲何赠，愿上大臣书。"
    ]
  },
  {
    "volume": 84,
    "sequence": 14,
    "title": "遂州南江别乡曲故人",
    "author": "陈子昂",
    "content": [
      "楚江复为客，征棹方悠悠。",
      "故人悯追送，置酒此南洲。",
      "平生亦何恨，夙昔在林丘。",
      "违此乡山别，长谣去国愁。"
    ]
  },
  {
    "volume": 84,
    "sequence": 15,
    "title": "送东莱王学士无竞",
    "author": "陈子昂",
    "content": [
      "宝剑千金买，平生未许人。",
      "怀君万里别，持赠结交亲。",
      "孤松宜晚岁，众木爱芳春。",
      "已矣将何道，无令白首新。"
    ]
  },
  {
    "volume": 84,
    "sequence": 16,
    "title": "送梁李二明府",
    "author": "陈子昂",
    "content": [
      "负书犹在汉，怀策未闻秦。",
      "复此穷秋日，芳樽别故人。",
      "黄金装屡尽，白首契逾新。",
      "空羡双凫舄，俱飞向玉轮。"
    ]
  },
  {
    "volume": 84,
    "sequence": 17,
    "title": "送魏兵曹使巂州得登字",
    "author": "陈子昂",
    "content": [
      "阳山淫雾雨，之子慎攀登。",
      "羌笮多珍宝，人言有爱憎。",
      "欲酬明主惠，当尽使臣能。",
      "勿以王阳道，迢递畏崚。",
      "。"
    ]
  },
  {
    "volume": 84,
    "sequence": 18,
    "title": "送著作佐郎崔融等从梁王东征",
    "author": "陈子昂",
    "content": [
      "金天方肃杀，白露始专征。",
      "王师非乐战，之子慎佳兵。",
      "海气侵南部，边风扫北平。",
      "莫卖卢龙塞，归邀麟阁名。"
    ]
  },
  {
    "volume": 84,
    "sequence": 19,
    "title": "春晦饯陶七于江南同用风字",
    "author": "陈子昂",
    "content": [
      "黄鹤烟云去，青江琴酒同。",
      "离帆方楚越，沟水复西东。",
      "芙蓉生夏浦，杨柳送春风。",
      "明日相思处，应对菊花丛。"
    ]
  },
  {
    "volume": 84,
    "sequence": 20,
    "title": "喜遇冀侍御珪崔司议泰之二使",
    "author": "陈子昂",
    "content": [
      "谢病南山下，幽卧不知春。",
      "使星入东井，云是故交亲。",
      "惠风吹宝瑟，微月忆清真。",
      "凭轩一留醉，江海寄情人。"
    ]
  },
  {
    "volume": 84,
    "sequence": 21,
    "title": "登蓟城西北楼送崔著作融入都",
    "author": "陈子昂",
    "content": [
      "蓟楼望燕国，负剑喜兹登。",
      "清规子方奏，单戟我无能。",
      "仲冬边风急，云汉复霜棱。",
      "慷慨竟何道，西南恨失朋。"
    ]
  },
  {
    "volume": 84,
    "sequence": 22,
    "title": "月夜有怀",
    "author": "陈子昂",
    "content": [
      "美人挟赵瑟，微月在西轩。",
      "寂寞夜何久，殷勤玉指繁。",
      "清光委衾枕，遥思属湘沅。",
      "空帘隔星汉，犹梦感精魂。"
    ]
  },
  {
    "volume": 84,
    "sequence": 23,
    "title": "夏日游晖上人房",
    "author": "陈子昂",
    "content": [
      "山水开精舍，琴歌列梵筵。",
      "人疑白楼赏，地似竹林禅。",
      "对户池光乱，交轩岩翠连。",
      "色空今已寂，乘月弄澄泉。"
    ]
  },
  {
    "volume": 84,
    "sequence": 24,
    "title": "春日登金华观",
    "author": "陈子昂",
    "content": [
      "白玉仙台古，丹丘别望遥。",
      "山川乱云日，楼榭入烟霄。",
      "鹤舞千年树，虹飞百尺桥。",
      "还疑赤松子，天路坐相邀。"
    ]
  },
  {
    "volume": 84,
    "sequence": 25,
    "title": "群公集毕氏林亭",
    "author": "陈子昂",
    "content": [
      "金门有遗世，鼎实恣和邦。",
      "默语谁能识，琴樽寄北窗。",
      "子牟恋魏阙，渔父爱沧江。",
      "良时信同此，岁晚迹难双。"
    ]
  },
  {
    "volume": 84,
    "sequence": 26,
    "title": "宴胡楚真禁所",
    "author": "陈子昂",
    "content": [
      "人生固有命，天道信无言。",
      "青蝇一相点，白璧遂成冤。",
      "请室闲逾邃，幽庭春未暄。",
      "寄谢韩安国，何惊狱吏尊。"
    ]
  },
  {
    "volume": 84,
    "sequence": 27,
    "title": "魏氏园林人赋一物得秋亭萱草",
    "author": "陈子昂",
    "content": [
      "昔时幽径里，荣耀杂春丛。",
      "今来玉墀上，销歇畏秋风。",
      "细叶犹含绿，鲜花未吐红。",
      "忘忧谁见赏，空此北堂中。"
    ]
  },
  {
    "volume": 84,
    "sequence": 28,
    "title": "晦日宴高氏林亭（见《岁时杂咏》）",
    "author": "陈子昂",
    "content": [
      "寻春游上路，追宴入山家。",
      "主第簪缨满，皇州景望华。",
      "玉池初吐溜，珠树始开花。",
      "欢娱方未极，林阁散馀霞。"
    ]
  },
  {
    "volume": 84,
    "sequence": 29,
    "title": "晦日重宴高氏林亭（见《岁时杂咏》）",
    "author": "陈子昂",
    "content": [
      "公子好追随，爱客不知疲。",
      "象筵开玉馔，翠羽饰金卮。",
      "此时高宴所，讵减习家池。",
      "循涯倦短翮，何处俪长离。"
    ]
  },
  {
    "volume": 84,
    "sequence": 30,
    "title": "上元夜效小庾体（见《岁时杂咏》）",
    "author": "陈子昂",
    "content": [
      "三五月华新，遨游逐上春。",
      "相邀洛城曲，追宴小平津。",
      "楼上看珠妓，车中见玉人。",
      "芳宵殊未极，随意守灯轮。"
    ]
  },
  {
    "volume": 84,
    "sequence": 31,
    "title": "洛城观酺应制",
    "author": "陈子昂",
    "content": [
      "圣人信恭己，天命允昭回。",
      "苍极神功被，青云秘箓开。",
      "垂衣受金册，张乐宴瑶台。",
      "云凤休征满，鱼龙杂戏来。",
      "崇恩逾五日，惠泽畅三才。",
      "玉帛群臣醉，徽章缛礼该。",
      "方睹升中禅，言观拜洛回。",
      "微臣固多幸，敢上万年杯。"
    ]
  },
  {
    "volume": 84,
    "sequence": 32,
    "title": "奉和皇帝上礼抚事述怀应制",
    "author": "陈子昂",
    "content": [
      "大君忘自我，应运居紫宸。",
      "揖让期明辟，讴歌且顺人。",
      "轩宫帝图盛，皇极礼容申。",
      "南面朝万国，东堂会百神。",
      "云陛旂常满，天庭玉帛陈。",
      "钟石和睿思，雷雨被深仁。",
      "承平信娱乐，王业本艰辛。",
      "愿罢瑶池宴，来观农扈春。",
      "卑宫昭夏德，尊老睦尧亲。",
      "微臣敢拜手，歌舞颂维新。"
    ]
  },
  {
    "volume": 84,
    "sequence": 33,
    "title": "酬田逸人游岩见寻不遇题隐居里壁",
    "author": "陈子昂",
    "content": [
      "游人献书去，薄暮返灵台。",
      "传道寻仙友，青囊卖卜来。",
      "闻莺忽相访，题凤久裴回。",
      "石髓空盈握，金经秘不开。",
      "还疑缝掖子，复似洛阳才。"
    ]
  },
  {
    "volume": 84,
    "sequence": 34,
    "title": "白帝城怀古",
    "author": "陈子昂",
    "content": [
      "日落沧江晚，停桡问土风。",
      "城临巴子国，台没汉王宫。",
      "荒服仍周甸，深山尚禹功。",
      "岩悬青壁断，地险碧流通。",
      "古木生云际，孤帆出雾中。",
      "川途去无限，客思坐何穷。"
    ]
  },
  {
    "volume": 84,
    "sequence": 35,
    "title": "岘山怀古",
    "author": "陈子昂",
    "content": [
      "秣马临荒甸，登高览旧都。",
      "犹悲堕泪碣，尚想卧龙图。",
      "城邑遥分楚，山川半入吴。",
      "丘陵徒自出，贤圣几凋枯。",
      "野树苍烟断，津楼晚气孤。",
      "谁知万里客，怀古正踌蹰。"
    ]
  },
  {
    "volume": 84,
    "sequence": 36,
    "title": "宿空舲峡青树村浦",
    "author": "陈子昂",
    "content": [
      "的的明月水，啾啾寒夜猿。",
      "客思浩方乱，洲浦寂无喧。",
      "忆作千金子，宁知九逝魂。",
      "虚闻事朱阙，结绶骛华轩。",
      "委别高堂爱，窥觎明主恩。",
      "今成转蓬去，叹息复何言。"
    ]
  },
  {
    "volume": 84,
    "sequence": 37,
    "title": "宿襄河驿浦",
    "author": "陈子昂",
    "content": [
      "沿流辞北渚，结缆宿南洲。",
      "合岸昏初夕，回塘暗不流。",
      "卧闻塞鸿断，坐听峡猿愁。",
      "沙浦明如月，汀葭晦若秋。",
      "不及能鸣雁，徒思海上鸥。",
      "天河殊未晓，沧海信悠悠。"
    ]
  },
  {
    "volume": 84,
    "sequence": 38,
    "title": "赠严仓曹乞推命录",
    "author": "陈子昂",
    "content": [
      "少学纵横术，游楚复游燕。",
      "栖遑长委命，富贵未知天。",
      "闻道沉冥客，青囊有秘篇。",
      "九宫探万象，三算极重玄。",
      "愿奉唐生诀，将知跃马年。",
      "非同墨翟问，空滞杀龙川。"
    ]
  },
  {
    "volume": 84,
    "sequence": 39,
    "title": "和陆明府赠将军重出塞",
    "author": "陈子昂",
    "content": [
      "忽闻天上将，关塞重横行。",
      "始返楼兰国，还向朔方城。",
      "黄金装战马，白羽集神兵。",
      "星月开天阵，山川列地营。",
      "晚风吹画角，春色耀飞旌。",
      "宁知班定远，犹是一书生。"
    ]
  },
  {
    "volume": 84,
    "sequence": 40,
    "title": "江上暂别萧四刘三旋欣接遇",
    "author": "陈子昂",
    "content": [
      "昨夜沧江别，言乖天汉游。",
      "宁期此相遇，尚接武陵洲。",
      "结绶还逢育，衔杯且对刘。",
      "波潭一弥弥，临望几悠悠。",
      "山水丹青杂，烟云紫翠浮。",
      "终愧神仙友，来接野人舟。"
    ]
  },
  {
    "volume": 84,
    "sequence": 41,
    "title": "秋日遇荆州府崔兵曹使宴",
    "author": "陈子昂",
    "content": [
      "輶轩凤凰使，林薮鹖鸡冠。",
      "江湖一相许，云雾坐交欢。",
      "兴尽崔亭伯，言忘释道安。",
      "林光稍欲暮，岁物已将阑。",
      "古树苍烟断，虚亭白露寒。",
      "瑶琴山水曲，今日为君弹。"
    ]
  },
  {
    "volume": 84,
    "sequence": 42,
    "title": "卧病家园",
    "author": "陈子昂",
    "content": [
      "世上无名子，人间岁月赊。",
      "纵横策已弃，寂寞道为家。",
      "卧病谁能问，闲居空物华。",
      "犹忆灵台友，栖真隐太霞。",
      "还丹奔日御，却老饵云芽。",
      "宁知白社客，不厌青门瓜。"
    ]
  },
  {
    "volume": 84,
    "sequence": 43,
    "title": "于长史山池三日曲水宴",
    "author": "陈子昂",
    "content": [
      "摘兰藉芳月，祓宴坐回汀。",
      "泛滟清流满，葳蕤白芷生。",
      "金弦挥赵瑟，玉指弄秦筝。",
      "岩榭风光媚，郊园春树平。",
      "烟花飞御道，罗绮照昆明。",
      "日落红尘合，车马乱纵横。"
    ]
  },
  {
    "volume": 84,
    "sequence": 44,
    "title": "合州津口别舍弟至东阳峡步趁不及眷然有忆作以示之",
    "author": "陈子昂",
    "content": [
      "江潭共为客，洲浦独迷津。",
      "思积芳庭树，心断白眉人。",
      "同衾成楚越，别岛类胡秦。",
      "林岸随天转，云峰逐望新。",
      "遥遥终不见，默默坐含嚬。",
      "念别疑三月，经游未一旬。",
      "孤舟多逸兴，谁共尔为邻。"
    ]
  },
  {
    "volume": 84,
    "sequence": 45,
    "title": "万州晓发放舟乘涨，还寄蜀中亲朋",
    "author": "陈子昂",
    "content": [
      "空濛岩雨霁，烂熳晓云归。",
      "啸旅乘明发，奔桡骛断矶。",
      "苍茫林岫转，络绎涨涛飞。",
      "远岸孤烟出，遥峰曙日微。",
      "前瞻未能眴，坐望日相依。",
      "曲直多今古，经过失是非。",
      "还期方浩浩，征思日騑騑。",
      "寄谢千金子，江海事多违。"
    ]
  },
  {
    "volume": 84,
    "sequence": 46,
    "title": "入峭峡安居溪伐木溪源幽邃林岭相映有奇致焉",
    "author": "陈子昂",
    "content": [
      "肃徒歌伐木，骛楫漾轻舟。",
      "靡迤随回水，潺湲溯浅流。",
      "烟沙分两岸，露岛夹双洲。",
      "古树连云密，交峰入浪浮。",
      "岩潭相映媚，溪谷屡环周。",
      "路迥光逾逼，山深与转幽。",
      "麇鼯寒思晚，猿鸟暮声秋。",
      "誓息兰台策，将从桂树游。",
      "因书谢亲爱，千岁觅蓬丘。"
    ]
  },
  {
    "volume": 84,
    "sequence": 47,
    "title": "入东阳峡与李明府舟前后不相及",
    "author": "陈子昂",
    "content": [
      "东岩初解缆，南浦遂离群。",
      "出没同洲岛，沿洄异渚濆。",
      "风烟犹可望，歌笑浩难闻。",
      "路转青山合，峰回白日曛。",
      "奔涛上漫漫，积水下沄沄。",
      "倏忽犹疑及，差池复两分。",
      "离离间远树，蔼蔼没遥氛。",
      "地上巴陵道，星连牛斗文。",
      "孤狖啼寒月，哀鸿叫断云。",
      "仙舟不可见，摇思坐氛氲。"
    ]
  },
  {
    "volume": 84,
    "sequence": 48,
    "title": "同旻上人伤寿安傅少府",
    "author": "陈子昂",
    "content": [
      "生涯良浩浩，天命固谆谆。",
      "闻道神仙尉，怀德遂为邻。",
      "畴昔逢尧日，衣冠仕汉辰。",
      "交游纷若凤，词翰宛如麟。",
      "太息功黄绶，长思谒紫宸。",
      "金兰徒有契，玉树已埋尘。",
      "把臂虽无托，平生固亦亲。",
      "援琴一流涕，旧馆几沾巾。",
      "杳杳泉中夜，悠悠世上春。",
      "幽明长隔此，歌哭为何人。"
    ]
  },
  {
    "volume": 84,
    "sequence": 49,
    "title": "南山家园林木交映盛夏五月幽然清凉独坐思远率成十韵",
    "author": "陈子昂",
    "content": [
      "寂寥守寒巷，幽独卧空林。",
      "松竹生虚白，阶庭横古今。",
      "郁蒸炎夏晚，栋宇閟清阴。",
      "轩窗交紫霭，檐户对苍岑。",
      "凤蕴仙人箓，鸾歌素女琴。",
      "忘机委人代，闭牖察天心。",
      "蛱蝶怜红药，蜻蜓爱碧浔。",
      "坐观万象化，方见百年侵。",
      "扰扰将何息，青青长苦吟。",
      "愿随白云驾，龙鹤相招寻。"
    ]
  },
  {
    "volume": 84,
    "sequence": 50,
    "title": "还至张掖古城，闻东军告捷，赠韦五虚己",
    "author": "陈子昂",
    "content": [
      "孟秋首归路，仲月旅边亭。",
      "闻道兰山战，相邀在井陉。",
      "屡斗关月满，三捷虏云平。",
      "汉军追北地，胡骑走南庭。",
      "君为幕中士，畴昔好言兵。",
      "白虎锋应出，青龙阵几成。",
      "披图见丞相，按节入咸京。",
      "宁知玉门道，翻作陇西行。",
      "北海朱旄落，东归白露生。",
      "纵横未得意，寂寞寡相迎。",
      "负剑空叹息，苍茫登古城。"
    ]
  },
  {
    "volume": 84,
    "sequence": 51,
    "title": "题祀山烽树赠乔十二侍御",
    "author": "陈子昂",
    "content": [
      "汉庭荣巧宦，云阁薄边功。",
      "可怜骢马使，白首为谁雄。"
    ]
  },
  {
    "volume": 84,
    "sequence": 52,
    "title": "初入峡苦风寄故乡亲友",
    "author": "陈子昂",
    "content": [
      "故乡今日友，欢会坐应同。",
      "宁知巴峡路，辛苦石尤风。"
    ]
  },
  {
    "volume": 84,
    "sequence": 53,
    "title": "题田洗马游岩桔槔",
    "author": "陈子昂",
    "content": [
      "望苑长为客，商山遂不归。",
      "谁怜北陵井，未息汉阴机。"
    ]
  },
  {
    "volume": 84,
    "sequence": 54,
    "title": "古意题徐令壁",
    "author": "陈子昂",
    "content": [
      "白云苍梧来，氛氲万里色。",
      "闻君太平世，栖泊灵台侧。"
    ]
  },
  {
    "volume": 84,
    "sequence": 55,
    "title": "赠别冀侍御崔司议",
    "author": "陈子昂",
    "content": [
      "有道君匡国，无闷余在林。",
      "白云峨眉上，岁晚来相寻。"
    ]
  },
  {
    "volume": 84,
    "sequence": 56,
    "title": "三月三日宴王明府山亭（见《岁时杂咏》）",
    "author": "陈子昂",
    "content": [
      "暮春嘉月，上巳芳辰。",
      "群公禊饮，于洛之滨。",
      "奕奕车骑，粲粲都人。",
      "连帷竞野，袨服缛津。",
      "青郊树密，翠渚萍新。",
      "今我不乐，含意□申。"
    ]
  }
]