[
  {
    "volume": 745,
    "sequence": 1,
    "title": "塞下曲",
    "author": "陈陶",
    "content": [
      "边头能走马，猿臂李将军。",
      "射虎群胡伏，开弓绝塞闻。",
      "海山谙向背，攻守别风云。",
      "只为坑降罪，轻车未转勋。",
      "望湖关下战，杂虏丧全师。",
      "鸟啄豺狼将，沙埋日月旗。",
      "牛羊奔赤狄，部落散燕耆。",
      "都护凌晨出，铭功瘗死尸。"
    ]
  },
  {
    "volume": 745,
    "sequence": 2,
    "title": "胡无人行",
    "author": "陈陶",
    "content": [
      "十万羽林儿，临洮破郅支。",
      "杀添胡地骨，降足汉营旗。",
      "塞阔牛羊散，兵休帐幕移。",
      "空流陇头水，呜咽向人悲。"
    ]
  },
  {
    "volume": 745,
    "sequence": 3,
    "title": "悲哉行",
    "author": "陈陶",
    "content": [
      "中岳仇先生，遗余饵松方。",
      "服之一千日，肢体生异香。",
      "步履如风旋，天涯不赍粮。",
      "仍云为地仙，不得朝虚皇。",
      "狡兔有三穴，人生又何常。",
      "悲哉二廉士，饿死于首阳。"
    ]
  },
  {
    "volume": 745,
    "sequence": 4,
    "title": "涂山怀古",
    "author": "陈陶",
    "content": [
      "落拓书剑晚，清秋鹰正笼。",
      "涂山间来上，敬爱如登龙。",
      "览古觉神王，翛然天地空。",
      "东南更何有，一醉先王风。",
      "惟昔放勋世，阴晦彻成洪。",
      "皇图化鱼鳖，天道漂无踪。",
      "帝乃命舟楫，掇芳儒素中。",
      "高陈九州力，百道驱归东。",
      "旧物复光明，洪炉再埏熔。",
      "经门不私子，足知天下公。",
      "亮曰那并生，唐虞禅华虫。",
      "兹山朝万国，一赋寰海同。",
      "十载有区宇，秋毫皆帝功。",
      "垂衣不骄德，子桀如何聋。",
      "握发闻礼贤，葺茅见卑宫。",
      "凡夫色难事，神圣安能恭。",
      "道隐三千年，遗芳播笙镛。",
      "当时执圭处，佳气仍童童。",
      "海屿俨清庙，天人盛祇供。",
      "玄恩及花木，丹谶名崆峒。",
      "异代草泽臣，何由树勋庸。",
      "尧阶未曾识，谁信平生忠。",
      "恨不当际会，预为执鞭僮。",
      "劳歌下山去，怀德心无穷。"
    ]
  },
  {
    "volume": 745,
    "sequence": 5,
    "title": "游子吟",
    "author": "陈陶",
    "content": [
      "栖乌喜林曙，惊蓬伤岁阑。",
      "关河三尺雪，何处是天山。",
      "朔风无重衣，仆马饥且寒。",
      "惨戚别妻子，迟回出门难。",
      "男儿值休明，岂是长泥蟠。",
      "何者为木偶，何人侍金銮。",
      "郁郁守贫贱，悠悠亦无端。",
      "进不图功名，退不处岩峦。",
      "穷通在何日，光景如跳丸。",
      "富贵苦不早，令人摧心肝。",
      "誓期春之阳，一振摩霄翰。"
    ]
  },
  {
    "volume": 745,
    "sequence": 6,
    "title": "怀仙吟二首",
    "author": "陈陶",
    "content": [
      "丹陵五牙客，昨日罗浮归。",
      "赤斧寻不得，烟霞空满衣。",
      "试于华阳问，果遇三茅知。",
      "采药向十洲，同行牧羊儿。",
      "十洲隔八海，浩渺不可期。",
      "空留双白鹤，巢在长松枝。",
      "云溪古流水，春晚桃花香。",
      "忆与我师别，片帆归沧浪。",
      "沧浪在何许，相思泪如雨。",
      "黄鹤不复来，云深离别处。",
      "石渠泉泠泠，三见菖蒲生。",
      "日夜劳梦魂，随波注东溟。",
      "空怀别时惠，长读消魔经。"
    ]
  },
  {
    "volume": 745,
    "sequence": 7,
    "title": "海昌望月",
    "author": "陈陶",
    "content": [
      "何处无今夕，岂期在海头。",
      "贾客不爱月，婵娟闲沧洲。",
      "浩然伤岁华，独望湖边楼。",
      "烟岛青历历，蓝田白悠悠。",
      "谁无破镜期，繄我信虚舟？",
      "谁无桂枝念，繄我方摧輈？",
      "始见弯环春，又逢团圆秋。",
      "莫厌绫扇夕，百年多银钩。",
      "金盘谁雕镌，玉窟难冥搜。",
      "重轮运时节，三五不自由。",
      "疑抛云上锅，欲搂天边球。",
      "孀居应寒冷，捣药青冥愁。",
      "兔子树下蹲，虾蟆池中游。",
      "如何名金波，不共水东流。",
      "天花辟膻腥，野云无边陬。",
      "蚌蛤乘大运，含珠相对酬。",
      "夜鹊思南乡，露华清东瓯。",
      "百宝安可觑，老龙锁深湫。",
      "究究如情人，盗者即仇雠。",
      "海涯上皎洁，九门更清幽。",
      "亭亭劝金尊，夜久喘吴牛。",
      "夷俗皆轻掷，北山思今游。",
      "雁声故乡来，客泪堕南洲。",
      "平生烟霞志，读书觅封侯。",
      "四海尚白身，岂无故乡羞。",
      "壈坎何足叹，壮如水中虬。",
      "猎猎谷底兰，摇摇波上鸥。",
      "中途丧资斧，两地生繁忧。",
      "一杯太阴君，鹪鹩岂无求。",
      "明日将片叶，三山东南浮。"
    ]
  },
  {
    "volume": 745,
    "sequence": 8,
    "title": "蒲门戍观海作",
    "author": "陈陶",
    "content": [
      "廓落溟涨晓，蒲门郁苍苍。",
      "登楼礼东君，旭日生扶桑。",
      "毫厘见蓬瀛，含吐金银光。",
      "草木露未晞，蜃楼气若藏。",
      "欲游蟠桃国，虑涉魑魅乡。",
      "徐市惑秦朝，何人在岩廊。",
      "惜哉千童子，葬骨于眇茫。",
      "恭闻槎客言，东池接天潢。",
      "即此聘牛女，曰祈长寿方。",
      "灵津水清浅，余亦慕修航。"
    ]
  },
  {
    "volume": 745,
    "sequence": 9,
    "title": "番禺道中作",
    "author": "陈陶",
    "content": [
      "博罗程远近，海塞愁先入。",
      "瘴雨出虹蝀，蛮江渡山急。",
      "常闻岛夷俗，犀象满城邑。",
      "雁至草犹春，潮回樯半湿。",
      "丹丘凤凰隐，水庙蛟龙集。",
      "何处树能言，几乡珠是泣。",
      "千年赵佗国，霸气委原隰。",
      "龌龊笑终军，长缨祸先及。"
    ]
  },
  {
    "volume": 745,
    "sequence": 10,
    "title": "赠江西周大夫（一作赠周太史）",
    "author": "陈陶",
    "content": [
      "否极生大贤，九元降灵气。",
      "独立正始风，蔚然中兴瑞。",
      "渊伦照三古，磊落涵泾渭。",
      "真貌月悬秋，雄词雷出地。",
      "具瞻先皇宠，欲践东华贵。",
      "咫尺时不来，千秋鼎湖泪。",
      "因分三辅职，进领南平位。",
      "报政黄霸惭，提兵吕蒙醉。",
      "岁星临斗牛，水国嘉祥至。",
      "不独苍生苏，仍兼六驺喜。",
      "恭闻庙堂略，欲断匈奴臂。",
      "刬释自宸衷，平戍在连帅。",
      "时康簪笏冗，世梗忠良议。",
      "丘壑非无人，松香有私志。",
      "三朝倚天剑，十万浮云骑。",
      "可使河曲清，群公信儿戏。",
      "沧溟用谦德，百谷走童稚。",
      "御众付深人，参筹须伟器。",
      "他年蓬荜贱，愿附鹓鸾翅。"
    ]
  },
  {
    "volume": 745,
    "sequence": 11,
    "title": "旅次铜山途中先寄温州韩使君",
    "author": "陈陶",
    "content": [
      "乱山沧海曲，中有横阳道。",
      "束马过铜梁，苕华坐堪老。",
      "鸠鸣高崖裂，熊斗深树倒。",
      "绝壑无坤维，重林失苍昊。",
      "跻攀寡俦侣，扶接念舆皂。",
      "俯仰栗嵌空，无因掇灵草。",
      "梯穷闻戍鼓，魂续赖丘祷。",
      "敞豁天地归，萦纡村落好。",
      "悠悠思蒋径，扰扰愧商皓。",
      "驰想永嘉侯，应伤此怀抱。"
    ]
  },
  {
    "volume": 745,
    "sequence": 12,
    "title": "种兰",
    "author": "陈陶",
    "content": [
      "种兰幽谷底，四远闻馨香。",
      "春风长养深，枝叶趁人长。",
      "智水润其根，仁锄护其芳。",
      "蒿藜不生地，恶鸟弓已藏。",
      "椒桂夹四隅，茅茨居中央。",
      "左邻桃花坞，右接莲子塘。",
      "一月薰手足，两月薰衣裳。",
      "三月薰肌骨，四月薰心肠。",
      "幽人饥如何，采兰充餱粮。",
      "幽人渴如何，酝兰为酒浆。",
      "地无青苗租，白日如散王。",
      "不尝仙人药，端坐红霞房。",
      "日夕望美人，佩花正煌煌。",
      "美人久不来，佩花徒生光。",
      "刈获及葳蕤，无令见雪霜。",
      "清芬信神鬼，一叶岂可忘。",
      "举头愧青天，鼓腹咏时康。",
      "下有贤公卿，上有圣明王。",
      "无阶答风雨，愿献兰一筐。"
    ]
  },
  {
    "volume": 745,
    "sequence": 13,
    "title": "草木言",
    "author": "陈陶",
    "content": [
      "何生我苍苍，何育我黄黄。",
      "草木无知识，幸君同三光。",
      "始自受姓名，葳蕤立衣裳。",
      "山河既分丽，齐首乳青阳。",
      "甘辛各有荣，好丑不相防。",
      "常忧刀斧劫，窃慕仁寿乡。",
      "愿天雨无暴，愿地风无狂。",
      "雨足因衰惫，风多因夭伤。",
      "在山不为桂，徒辱君高冈。",
      "在水不为莲，徒占君深塘。",
      "勿轻培塿阜，或有奇栋梁。",
      "勿轻蒙胧泽，或有奇馨香。",
      "涓毫可粗差，朝菌寿为长。",
      "拥肿若无取，大椿命为伤。",
      "婆娑不材生，苒苒向秋荒。",
      "幸遭薰风日，有得皆簸扬。",
      "所愧雨露恩，愿效幽微芳。",
      "希君频采择，勿使枯雪霜。"
    ]
  },
  {
    "volume": 745,
    "sequence": 14,
    "title": "题僧院紫竹",
    "author": "陈陶",
    "content": [
      "喜游蛟井寺，复见炎州竹。",
      "杳霭万丈间，啸风清独速。",
      "江南正霜霰，吐秀弄颛顼。",
      "似瑞惊坚贞，如魔试金粟。",
      "笋非孝子泣，文异湘灵哭。",
      "金碧谁与邻，萧森自成族。",
      "新闻赤帝种，子落毛人谷。",
      "远祖赐鹪鹏，遗芳遍南陆。",
      "对烟苏麻丑，夹涧筼筜伏。",
      "美誉动丹青，瑰姿艳秦蜀。",
      "因缘鹿苑识，想像蛇丘劚。",
      "几叶别黄茅，何年依白足。",
      "龙树蛰一花，砌瑶扫云屋。",
      "色静曼仙花，名高给孤独。",
      "青葱太子树，洒落观音目。",
      "法雨每沾濡，玉毫时照烛。",
      "离居鸾节变，住冷金颜缩。",
      "岂念葛陂荣，幸无祖父辱。",
      "光摇水精串，影送莲花轴。",
      "江鹜日相寻，野鹗时寄宿。",
      "幽香入茶灶，静翠直棋局。",
      "肯羡垣上蒿，自多篱下菊。",
      "从来道生一，况伴龟藏六。",
      "栖托讵星回，檀栾已云矗。",
      "霞杯传缥叶，羽管吹紫玉。",
      "久绝钓竿歌，聊裁竹枝曲。",
      "愧生黄金地，千秋为师绿。"
    ]
  },
  {
    "volume": 745,
    "sequence": 15,
    "title": "早发始兴",
    "author": "陈陶",
    "content": [
      "云里山已曙，舟中火初爇。",
      "绿浦待行桡，玄猿催落月。",
      "沿流信多美，况复秋风发。",
      "挂席借前期，晨鸡莫嘲哳。"
    ]
  },
  {
    "volume": 745,
    "sequence": 16,
    "title": "寄元孚道人",
    "author": "陈陶",
    "content": [
      "梵宇章句客，佩兰三十年。",
      "长乘碧云马，时策翰林鞭。",
      "曩事五岳游，金衣曳祥烟。",
      "高攀桐君手，左倚鸑鷟肩。",
      "哭玉秋雨中，摘星春风前。",
      "横輈截洪偃，凭几见广宣。",
      "尔来寤华胥，石壁孤云眠。",
      "龙降始得偈，龟老方巢莲。",
      "内殿无文僧，驺虞谁能牵。",
      "因之问楚水，吊屈几潺湲。"
    ]
  },
  {
    "volume": 745,
    "sequence": 17,
    "title": "和西江李助副使早登开元寺阁",
    "author": "陈陶",
    "content": [
      "虚豁登宝阁，三休极层构。",
      "独立天地间，烟云满襟袖。",
      "鳌荒初落日，剑野呈绮绣。",
      "秋槛祝融微，阴轩九江凑。",
      "拂檐皇姑舍，错落白榆秀。",
      "倚砌天竺祠，蛟龙蟠古甃。",
      "翛然观六合，一指齐宇宙。",
      "书剑忽若□，青云日方昼。",
      "南朝空苍莽，楚泽稀耕耨。",
      "万事溺颓波，一航安可涭。",
      "徒云寄麟泣，六五终难就。",
      "资斧念余生，湖光隐圭窦。",
      "早闻群黄鹤，飘举此江岫。",
      "陵谷空霭然，人樵已雏鷇。",
      "燕宫豸冠客，凭览发清奏。",
      "珠玉难嗣音，摐辕愧孤陋。"
    ]
  },
  {
    "volume": 745,
    "sequence": 18,
    "title": "将归钟陵留赠南海李尚书",
    "author": "陈陶",
    "content": [
      "楚国有田舍，炎州长梦归。",
      "怀恩似秋燕，屡绕玉堂飞。",
      "越酒岂不甘，海鱼宁无肥。",
      "山裘醉歌舞，事与初心违。",
      "晔晔文昌公，英灵世间稀。",
      "长江浩无际，龙蜃皆归依。",
      "贱子感一言，草茅发光辉。",
      "从来鸡凫质，得假凤凰威。",
      "常欲讨玄珠，青云报巍巍。",
      "龙门竟多故，双泪别旍旂。"
    ]
  },
  {
    "volume": 745,
    "sequence": 19,
    "title": "宿岛径夷山舍",
    "author": "陈陶",
    "content": [
      "百里遵岛径，蓬征信邅回。",
      "暝依渔樵宿，似过黄金台。",
      "缺啮心未理，寥寥夜猿哀。",
      "山深石床冷，海近腥气来。",
      "主人意不浅，屡献流霞杯。",
      "对月抚长剑，愁襟纷莫开。",
      "九衢平如水，胡为涉崔嵬。",
      "一饭未遑饱，鹏图信悠哉。",
      "山涛谑细君，吾岂厌蓬莱。",
      "明发又驱马，客思一裴回。"
    ]
  },
  {
    "volume": 745,
    "sequence": 20,
    "title": "避世翁",
    "author": "陈陶",
    "content": [
      "海上一蓑笠，终年垂钓丝。",
      "沧洲有深意，冠盖何由知。",
      "直钩不营鱼，蜗室无妻儿。",
      "渴饮寒泉水，饥餐紫朮芝。",
      "鹤发披两肩，高怀如澄陂。",
      "尝闻仙老言，云是古鸱夷。",
      "石窦閟雷雨，金潭养蛟螭。",
      "乘槎上玉津，骑鹿游峨嵋。",
      "以人为语默，与世为雄雌。",
      "兹焉乃磻溪，豹变应须时。",
      "自古隐沦客，无非王者师。"
    ]
  },
  {
    "volume": 745,
    "sequence": 21,
    "title": "冬夜吟",
    "author": "陈陶",
    "content": [
      "黑夜天寒愁散玉，东皇海上张仙烛。",
      "侯家歌舞按梨园，石氏宾寮醉金谷。",
      "鲁家襜褕暗披水，雪花灯下甘垂翅。",
      "散帙高编折桂枝，披纱密甃青云地。",
      "霜白溪松转斜盖，铜龙唤曙咽声细。",
      "八埏蝼蚁厌寒栖，早晚青旗引春帝。",
      "展转城乌啼紫天，曈曚千骑衙楼前。"
    ]
  },
  {
    "volume": 745,
    "sequence": 22,
    "title": "西川座上听金五云唱歌",
    "author": "陈陶",
    "content": [
      "蜀王殿上华筵开，五云歌从天上来。",
      "满堂罗绮悄无语，喉音止驻云裴回。",
      "管弦金石还依转，不随歌出灵和殿。",
      "白云飘飖席上闻，贯珠历历声中见。",
      "旧样钗篦浅淡衣，元和梳洗青黛眉。",
      "低丛小鬓腻髟杏委，碧牙镂掌山参差。",
      "曲终暂起更衣过，还向南行座头坐。",
      "低眉欲语谢贵侯，檀脸双双泪穿破。",
      "自言本是宫中嫔，武皇改号承恩新。",
      "中丞御史不足比，水殿一声愁杀人。",
      "武皇铸鼎登真箓，嫔御蒙恩免幽辱。",
      "茂陵弓剑不得亲，嫁与卑官到西蜀。",
      "卑官到官年未周，堂衡禄罢东西游。",
      "蜀江水急驻不得，复此萍蓬二十秋。",
      "今朝得侍王侯宴，不觉途中妾身贱。",
      "愿持卮酒更唱歌，歌是伊州第三遍。",
      "唱著右丞征戍词，更闻闺月添相思。",
      "如今声韵尚如在，何况宫中年少时。",
      "五云处处可怜许，明朝道向褒中去。",
      "须臾宴罢各东西，雨散云飞莫知处。"
    ]
  },
  {
    "volume": 745,
    "sequence": 23,
    "title": "飞龙引",
    "author": "陈陶",
    "content": [
      "有熊之君好神仙，餐霞炼石三千年。",
      "一旦黄龙下九天，骑龙枿枿升紫烟。",
      "万姓攀髯髯堕地，啼呼弓剑飘寒水。",
      "紫鸾八九堕玉笙，金镜空留照魑魅。",
      "羽幢褵褷银汉秋，六宫望断芙蓉愁。",
      "应龙下挥中园笑，泓泓水绕青苔洲。",
      "瑞风飒遝天光浅，瑶阙峨峨横露苑。",
      "沆瀣楼头紫凤歌，三株树下青牛饭。",
      "鸿胧九阙相玉皇，钧天乐引金华郎。",
      "散花童子鹤衣短，投壶姹女蛾眉长。",
      "彤庭侍宴瑶池席，老兔春高桂宫白。",
      "蓬莱下国赐分珪，阿母金桃容小摘。",
      "仙流万缄虫篆春，三十六洞交风云。",
      "千年小兆一蝉蜕，丹台职亚扶桑君。",
      "金乌试浴青门水，下界蜉蝣几回死。"
    ]
  },
  {
    "volume": 745,
    "sequence": 24,
    "title": "谪仙词",
    "author": "陈陶",
    "content": [
      "牧龙丈人病高秋，群童击节星汉愁。",
      "瑶台凤辇不胜恨，太古一声龙白头。",
      "玉气兰光久摧折，上清鸡犬音书绝。",
      "蜺旌失手远于天，三岛空云对秋月。",
      "人间磊磊浮沤客，鸑鷟蜻蜓飞自隔。",
      "不应冠盖逐黄埃，长梦真君旧恩泽。"
    ]
  },
  {
    "volume": 745,
    "sequence": 25,
    "title": "步虚引（一作仙人词）",
    "author": "陈陶",
    "content": [
      "小隐山人十洲客，莓苔为衣双耳白。",
      "青编为我忽降书，暮雨虹蜺一千尺。",
      "赤城门闭六丁直，晓日已烧东海色。",
      "朝天半夜闻玉鸡，星斗离离碍龙翼。"
    ]
  },
  {
    "volume": 745,
    "sequence": 26,
    "title": "独摇手",
    "author": "陈陶",
    "content": [
      "汉宫新燕矜蛾眉，春台艳妆莲一枝。",
      "迎春侍宴瑶华池，游龙七盘娇欲飞。",
      "冶袖莺鸾拂朝曦，摩烟袅雪金碧遗。",
      "愁鸿连翾蚕曳丝，飒遝明珠掌中移。",
      "仙人龙凤云雨吹，朝哀暮愁引哑咿。",
      "鸳鸯翡翠承宴私，南山一笑君无辞。",
      "仙蛾泣月清露垂，六宫烧烛愁风欷。"
    ]
  },
  {
    "volume": 745,
    "sequence": 27,
    "title": "空城雀",
    "author": "陈陶",
    "content": [
      "古城蒙蒙花覆水，昔日住人今住鬼。",
      "野雀荒台遗子孙，千年饮啄枯桑根。",
      "不随海燕柏梁去，应无玉环衔报恩。",
      "近村红栗香压枝，嗷嗷黄口诉朝饥。",
      "生来未见凤凰语，欲飞常怕蜘蛛丝。",
      "断肠四隅天四绝，清泉绿蒿无恐疑。"
    ]
  },
  {
    "volume": 745,
    "sequence": 28,
    "title": "鸡鸣曲",
    "author": "陈陶",
    "content": [
      "鸡声春晓上林中，一声惊落虾蟆宫。",
      "二声唤破枕边梦，三声行人烟海红。",
      "平旦慵将百雏语，蓬松锦绣当阳处。",
      "愧君饮食长相呼，为君昼鸣下高树。"
    ]
  },
  {
    "volume": 745,
    "sequence": 29,
    "title": "小笛弄",
    "author": "陈陶",
    "content": [
      "一尺玲珑握中翠，仙娥月浦呼龙子。",
      "五夜流珠粲梦卿，九青鸾倚洪崖醉。",
      "丹穴饥儿笑风雨，娲皇碧玉星星语。",
      "蛇蝎愁闻骨髓寒，江山恨老眠秋雾。",
      "绮席鸳鸯冷朱翠，星流露泫谁驱使。",
      "江南一曲罢伶伦，芙蓉水殿春风起。"
    ]
  },
  {
    "volume": 745,
    "sequence": 30,
    "title": "将进酒",
    "author": "陈陶",
    "content": [
      "金尊莫倚青春健，龌龊浮生如走电。",
      "琴瑟盘倾从世珠，黄泥局泻流年箭。",
      "麻姑爪秃瞳子昏，东皇肉角生鱼鳞。",
      "灵鳌柱骨半枯朽，骊龙德悔愁耕人。",
      "周孔蓍龟久沦没，黄蒿谁认贤愚骨。",
      "兔苑词才去不还，兰亭水石空明月。",
      "姮娥弄箫香雨收，江滨迸瑟鱼龙愁。",
      "灵芝九折楚莲醉，翾风一叹梁庭秋。",
      "醁亚蛮觥奉君寿，玉山三献春红透。",
      "银鸭金鹅言待谁，隋家岳渎皇家有。",
      "珊瑚座上凌香云，凤□龙炙猩猩唇。",
      "芝兰此日不倾倒，南山白石皆贤人。",
      "文康调笑麒麟起，一曲飞龙寿天地。"
    ]
  },
  {
    "volume": 745,
    "sequence": 31,
    "title": "钱塘对酒曲",
    "author": "陈陶",
    "content": [
      "风天雁悲西陵愁，使君红旗弄涛头。",
      "东海神鱼骑未得，江天大笑闲悠悠。",
      "嵯峨吴山莫夸碧，河阳经年一宵白。",
      "南州彩凤为君生，古狱愁蛇待恩泽。",
      "三清羽童来何迟，十二玉楼胡蝶飞。",
      "炎荒翡翠九门去，辽东白鹤无归期。",
      "鸱夷公子休悲悄，六鳌如镜天始老。",
      "尊前事去月团圆，琥珀无情忆苏小。"
    ]
  },
  {
    "volume": 745,
    "sequence": 32,
    "title": "巫山高",
    "author": "陈陶",
    "content": [
      "玉峰青云十二枝，金母和云赐瑶姬。",
      "花宫磊砢楚宫外，列仙八面星斗垂。",
      "秀色无双怨三峡，春风几梦襄王猎。",
      "青鸾不在懒吹箫，斑竹题诗寄江妾。",
      "飘飖丝散巴子天，苔裳玉辔红霞幡。",
      "归时白帝掩青琐，琼枝草草遗湘烟。"
    ]
  },
  {
    "volume": 745,
    "sequence": 33,
    "title": "赠别离",
    "author": "陈陶",
    "content": [
      "碧玉飞天星坠地，玉剑分风交合水。",
      "杨柳听歌莫向隅，鸡鸣一石留髡醉。",
      "蹄轮送客沟水东，月娥挥手崦嵫峰。",
      "蛮天列嶂俨相待，风官扫道迎游龙。",
      "天姥剪霞铺晓空，漴漴大帝开明宫。",
      "文鲸掉尾四海通，分明瀑布收灵桐。",
      "山妖水魅骑旋风，魇梦啮魂黄瘴中。",
      "借君朗鉴入崆峒，灵光草照闲花红。"
    ]
  },
  {
    "volume": 745,
    "sequence": 34,
    "title": "关山月",
    "author": "陈陶",
    "content": [
      "昔年嫖姚护羌月，今照嫖姚双鬓雪。",
      "青冢曾无尺寸归，锦书多寄穷荒骨。",
      "百战金疮体沙碛，乡心一片悬秋碧。",
      "汉城应期破镜时，胡尘万里婵娟隔。",
      "度碛冲云朔风起，边笳欲晚生青珥。",
      "陇上横吹霜色刀，何年断得匈奴臂。"
    ]
  },
  {
    "volume": 745,
    "sequence": 35,
    "title": "殿前生桂树",
    "author": "陈陶",
    "content": [
      "仙娥玉宫秋夜明，桂枝拂槛参差琼。",
      "香风下天漏丁丁，牛渚翠梁横浅清，羽帐不眠恨吹笙。",
      "栖乌暗惊仙子落，步月鬃云堕金雀。",
      "蕙楼凉簟翠波空，银缕香寒凤凰薄。",
      "东海即为郎斟酌，绮疏长悬七星杓。"
    ]
  },
  {
    "volume": 745,
    "sequence": 36,
    "title": "古镜篇",
    "author": "陈陶",
    "content": [
      "紫皇玉镜蟾蜍字，堕地千年光不死。",
      "发匣身沈古井寒，悬台日照愁成水。",
      "海户山窗几梳绾，菱花开落何人见。",
      "野老曾耕太白星，神狐夜哭秋天片。",
      "下国青铜旋磨灭，回鸾万影成枯骨。",
      "会待搏风雨泬寥，长恐莓苔蚀明月。"
    ]
  },
  {
    "volume": 745,
    "sequence": 37,
    "title": "自归山",
    "author": "陈陶",
    "content": [
      "海岳南归远，天门北望深。",
      "暂为青琐客，难换白云心。",
      "富贵老闲事，猿猱思旧林。",
      "清平无乐志，尊酒有瑶琴。"
    ]
  },
  {
    "volume": 745,
    "sequence": 38,
    "title": "渡浙江",
    "author": "陈陶",
    "content": [
      "适越一轻艘，凌兢截鹭涛。",
      "曙光金海近，晴雪玉峰高。",
      "静寇思投笔，伤时欲钓鳌。",
      "壮心殊未展，登涉漫劳劳。"
    ]
  },
  {
    "volume": 745,
    "sequence": 39,
    "title": "清源途中旅思",
    "author": "陈陶",
    "content": [
      "古木闽州道，驱羸落照间。",
      "投村碍野水，问店隔荒山。",
      "身事几时了，蓬飘何日闲。",
      "看花滞南国，乡月十湾环。"
    ]
  },
  {
    "volume": 745,
    "sequence": 40,
    "title": "南海送韦七使君赴象州任",
    "author": "陈陶",
    "content": [
      "一鹗韦公子，新恩颁郡符。",
      "岛夷通荔浦，龙节过苍梧。",
      "地理金城近，天涯玉树孤。",
      "圣朝朱绂贵，从此展雄图。"
    ]
  },
  {
    "volume": 745,
    "sequence": 41,
    "title": "送沈次鲁南游（一作卢堠石送沈次鲁）",
    "author": "陈陶",
    "content": [
      "高台赠君别，满握轩辕风。",
      "落日一挥手，金鹅云雨空。",
      "鳌洲石梁外，剑浦罗浮东。",
      "兹兴不可接，翛翛烟际鸿。"
    ]
  },
  {
    "volume": 745,
    "sequence": 42,
    "title": "南海石门戍怀古",
    "author": "陈陶",
    "content": [
      "汉家征百越，落地丧貔貅。",
      "大野朱旗没，长江赤血流。",
      "鬼神寻覆族，宫庙变荒丘。",
      "唯有朝台月，千年照戍楼。"
    ]
  },
  {
    "volume": 745,
    "sequence": 43,
    "title": "赋得池塘生春草",
    "author": "陈陶",
    "content": [
      "谢公遗咏处，池水夹通津。",
      "古往人何在，年来草自春。",
      "色宜波际绿，香异雨中新。",
      "今日青青意，空悲行路人。"
    ]
  },
  {
    "volume": 745,
    "sequence": 44,
    "title": "题居上人法华新院",
    "author": "陈陶",
    "content": [
      "浮名深般若，方寺设莲华。",
      "钟呗成僧国，湖山称法家。",
      "一尘多宝塔，千佛大牛车。",
      "能诱泥犁客，超然识聚沙。"
    ]
  },
  {
    "volume": 745,
    "sequence": 45,
    "title": "送秦炼师",
    "author": "陈陶",
    "content": [
      "紫府静沈沈，松轩思别吟。",
      "水流宁有意，云泛本无心。",
      "锦洞桃花远，青山竹叶深。",
      "不因时卖药，何路更相寻。"
    ]
  },
  {
    "volume": 745,
    "sequence": 46,
    "title": "哭宝月三藏大禅师",
    "author": "陈陶",
    "content": [
      "五峰习圣罢，乾竺化身归。",
      "帝子传真印，门人哭宝衣。",
      "一囊穷海没，三藏故园稀。",
      "无复天花落，悲风满铁围。"
    ]
  },
  {
    "volume": 745,
    "sequence": 47,
    "title": "湓城赠别",
    "author": "陈陶",
    "content": [
      "楚岸青枫树，长随送远心。",
      "九江春水阔，三峡暮云深。",
      "气调桓伊笛，才华蔡琰琴。",
      "迢迢嫁湘汉，谁不重黄金。"
    ]
  },
  {
    "volume": 745,
    "sequence": 48,
    "title": "赠别",
    "author": "陈陶",
    "content": [
      "海国一尺绮，冰壶万缕丝。",
      "以君西攀桂，赠此金莲枝。",
      "高鸟思茂林，穷鱼乐洿池。",
      "平生握中宝，无使岁寒移。"
    ]
  }
]