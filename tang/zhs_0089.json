[
  {
    "volume": 89,
    "sequence": 1,
    "title": "奉和圣制潼关口号应制",
    "author": "张说",
    "content": [
      "天德平无外，关门东复西。",
      "不将千里隔，何用一丸泥。"
    ]
  },
  {
    "volume": 89,
    "sequence": 2,
    "title": "奉萧令嵩酒并诗（已下三首，俱赐宴东堂作）",
    "author": "张说",
    "content": [
      "乐奏天恩满，杯来秋兴高。",
      "更蒙萧相国，对席饮醇醪。"
    ]
  },
  {
    "volume": 89,
    "sequence": 3,
    "title": "奉宇文黄门融酒",
    "author": "张说",
    "content": [
      "圣德垂甘露，天章下大风。",
      "又乘黄阁赏，愿作黑头公。"
    ]
  },
  {
    "volume": 89,
    "sequence": 4,
    "title": "奉裴中书光庭酒",
    "author": "张说",
    "content": [
      "西掖恩华降，南宫命席阑。",
      "讵知鸡树后，更接凤池欢。"
    ]
  },
  {
    "volume": 89,
    "sequence": 5,
    "title": "清夜酌",
    "author": "张说",
    "content": [
      "秋阴士多感，雨息夜无尘。",
      "清樽宜明月，复有平生人。"
    ]
  },
  {
    "volume": 89,
    "sequence": 6,
    "title": "醉中作",
    "author": "张说",
    "content": [
      "醉后乐无极，弥胜未醉时。",
      "动容皆是舞，出语总成诗。"
    ]
  },
  {
    "volume": 89,
    "sequence": 7,
    "title": "送梁知微渡海东",
    "author": "张说",
    "content": [
      "今日此相送，明年此相待。",
      "天上客星回，知君渡东海。"
    ]
  },
  {
    "volume": 89,
    "sequence": 8,
    "title": "寄刘道士舄",
    "author": "张说",
    "content": [
      "真人降紫气，邀我丹田宫。",
      "远寄双飞舄，飞飞不碍空。"
    ]
  },
  {
    "volume": 89,
    "sequence": 9,
    "title": "书香能和尚塔",
    "author": "张说",
    "content": [
      "大师捐世去，空馀法力在。",
      "远寄无碍香，心随到南海。"
    ]
  },
  {
    "volume": 89,
    "sequence": 10,
    "title": "被使在蜀",
    "author": "张说",
    "content": [
      "即今三伏尽，尚自在临邛。",
      "归途千里外，秋月定相逢。"
    ]
  },
  {
    "volume": 89,
    "sequence": 11,
    "title": "正朝摘梅",
    "author": "张说",
    "content": [
      "蜀地寒犹暖，正朝发早梅。",
      "偏惊万里客，已复一年来。"
    ]
  },
  {
    "volume": 89,
    "sequence": 12,
    "title": "蜀道后期",
    "author": "张说",
    "content": [
      "客心争日月，来往预期程。",
      "秋风不相待，先至洛阳城。"
    ]
  },
  {
    "volume": 89,
    "sequence": 13,
    "title": "广州江中作",
    "author": "张说",
    "content": [
      "去国年方晏，愁心转不堪。",
      "离人与江水，终日向西南。"
    ]
  },
  {
    "volume": 89,
    "sequence": 14,
    "title": "江中诵经",
    "author": "张说",
    "content": [
      "实相归悬解，虚心暗在通。",
      "澄江明月内，应是色成空。"
    ]
  },
  {
    "volume": 89,
    "sequence": 15,
    "title": "江中遇黄领子刘隆",
    "author": "张说",
    "content": [
      "危石江中起，孤云岭上还。",
      "相逢皆得意，何处是乡关。"
    ]
  },
  {
    "volume": 89,
    "sequence": 16,
    "title": "钦州守岁",
    "author": "张说",
    "content": [
      "故岁今宵尽，新年明旦来。",
      "愁心随斗柄，东北望春回。"
    ]
  },
  {
    "volume": 89,
    "sequence": 17,
    "title": "岳州守岁二首",
    "author": "张说",
    "content": [
      "夜风吹醉舞，庭户对酣歌。",
      "愁逐前年少，欢迎今岁多。",
      "桃枝堪辟恶，爆竹好惊眠。",
      "歌舞留今夕，犹言惜旧年。"
    ]
  },
  {
    "volume": 89,
    "sequence": 18,
    "title": "元朝（一作幽州元日）",
    "author": "张说",
    "content": [
      "今岁元日乐，不谢往年春。",
      "知向来心道，谁为昨夜人。"
    ]
  },
  {
    "volume": 89,
    "sequence": 19,
    "title": "耗磨日饮二首",
    "author": "张说",
    "content": [
      "耗磨传兹日，纵横道未宜。",
      "但令不忌醉，翻是乐无为。",
      "上月今朝减，流传耗磨辰。",
      "还将不事事，同醉俗中人。"
    ]
  },
  {
    "volume": 89,
    "sequence": 20,
    "title": "又（一本此首同前第一首为二首）",
    "author": "张说",
    "content": [
      "春来半月度，俗忌一时闲。",
      "不酌他乡酒，惟堪对楚山。"
    ]
  },
  {
    "volume": 89,
    "sequence": 21,
    "title": "九日进茱萸山诗五首",
    "author": "张说",
    "content": [
      "家居洛阳下，举目见嵩山。",
      "刻作茱萸节，情生造化间。",
      "黄花宜泛酒，青岳好登高。",
      "稽首明廷内，心为天下劳。",
      "菊酒携山客，萸囊系牧童。",
      "路疑随大隗，心似问鸿蒙。",
      "九日重阳数，三秋万实成。",
      "时来谒轩后，罢去坐蓬瀛。",
      "晚节欢重九，高山上五千。",
      "醉中知遇圣，梦里见寻仙。"
    ]
  },
  {
    "volume": 89,
    "sequence": 22,
    "title": "岳州看黄叶",
    "author": "张说",
    "content": [
      "白首看黄叶，徂颜复几何。",
      "空惭棠树下，不见政成歌。"
    ]
  },
  {
    "volume": 89,
    "sequence": 23,
    "title": "岭南送使二首",
    "author": "张说",
    "content": [
      "狱中生白发，岭外罢红颜。",
      "古来相送处，凡得几人还。",
      "万里投荒裔，来时不见亲。",
      "一朝成白首，看取报家人。"
    ]
  },
  {
    "volume": 89,
    "sequence": 24,
    "title": "伤妓人董氏四首",
    "author": "张说",
    "content": [
      "董氏娇娆性，多为窈窕名。",
      "人随秋月落，韵入捣衣声。",
      "粉蕊粘妆簏，金花竭翠条。",
      "夜台无戏伴，魂影向谁娇。",
      "旧亭红粉阁，宿处白云关。",
      "春日双飞去，秋风独不还。",
      "舞席沾残粉，歌梁委旧尘。",
      "独伤窗里月，不见帐中人。"
    ]
  },
  {
    "volume": 89,
    "sequence": 25,
    "title": "三月闺怨",
    "author": "张说",
    "content": [
      "三月时将尽，空房妾独居。",
      "蛾眉愁自结，鬓发没情梳。"
    ]
  },
  {
    "volume": 89,
    "sequence": 26,
    "title": "破陈乐词二首",
    "author": "张说",
    "content": [
      "汉兵出顿金微，照日光明铁衣。",
      "百里火幡焰焰，千行云骑霏霏。",
      "蹙踏辽河自竭，鼓噪燕山可飞。",
      "正属四方朝贺，端知万舞皇威。",
      "少年胆气凌云，共许骁雄出群。",
      "匹马城西挑战，单刀蓟北从军。",
      "一鼓鲜卑送款，五饵单于解纷。",
      "誓欲成名报国，羞将开阁论勋。"
    ]
  },
  {
    "volume": 89,
    "sequence": 27,
    "title": "舞马词六首",
    "author": "张说",
    "content": [
      "万玉朝宗凤扆，千金率领龙媒。",
      "眄鼓凝骄躞蹀，听歌弄影徘徊。",
      "（圣代升平乐）天鹿遥征卫叔，日龙上借羲和。",
      "将共两骖争舞，来随八骏齐歌。",
      "（圣代升平乐）彩旄八佾成行，时龙五色因方。",
      "屈膝衔杯赴节，倾心献寿无疆。",
      "（四海和平乐）帝皂龙驹沛艾，星兰骥子权奇。",
      "腾倚骧洋应节，繁骄接迹不移。",
      "（四海和平乐）二圣先天合德，群灵率土可封。",
      "击石骖驔紫燕，摐金顾步苍龙。",
      "（四海和平乐）圣君出震应箓，神马浮河献图。",
      "足踏天庭鼓舞，心将帝乐踌蹰。",
      "（四海和平乐）"
    ]
  },
  {
    "volume": 89,
    "sequence": 28,
    "title": "奉和三日祓禊渭滨应制",
    "author": "张说",
    "content": [
      "青郊上巳艳阳年，紫禁皇游祓渭川。",
      "幸得欢娱承湛露，心同草树乐春天。"
    ]
  },
  {
    "volume": 89,
    "sequence": 29,
    "title": "桃花园马上应制",
    "author": "张说",
    "content": [
      "林间艳色骄天马，苑里秾华伴丽人。",
      "愿逐南风飞帝席，年年含笑舞青春。"
    ]
  },
  {
    "volume": 89,
    "sequence": 30,
    "title": "奉和圣制幸韦嗣立山庄应制",
    "author": "张说",
    "content": [
      "西京上相出扶阳，东郊别业好池塘。",
      "自非仁智符天赏，安能日月共回光。"
    ]
  },
  {
    "volume": 89,
    "sequence": 31,
    "title": "奉和圣制同玉真公主游大哥山池题石壁",
    "author": "张说",
    "content": [
      "池如明镜月华开，山学香炉云气来。",
      "神藻飞为鶺鴒赋，仙声飏出凤凰台。"
    ]
  },
  {
    "volume": 89,
    "sequence": 32,
    "title": "十五日夜御前口号踏歌词二首",
    "author": "张说",
    "content": [
      "花萼楼前雨露新，长安城里太平人。",
      "龙衔火树千重焰，鸡踏莲花万岁春。",
      "帝宫三五戏春台，行雨流风莫妒来。",
      "西域灯轮千影合，东华金阙万重开。"
    ]
  },
  {
    "volume": 89,
    "sequence": 33,
    "title": "苏摩遮五首（亿岁乐）",
    "author": "张说",
    "content": [
      "摩遮本出海西胡，琉璃宝服紫髯胡。",
      "闻道皇恩遍宇宙，来将歌舞助欢娱。",
      "绣装帕额宝花冠，夷歌骑舞借人看。",
      "自能激水成阴气，不虑今年寒不寒。",
      "腊月凝阴积帝台，豪歌急鼓送寒来。",
      "油囊取得天河水，将添上寿万年杯。",
      "寒气宜人最可怜，故将寒水散庭前。",
      "惟愿圣君无限寿，长取新年续旧年。",
      "昭成皇后帝家亲，荣乐诸人不比伦。",
      "往日霜前花委地，今年雪后树逢春。"
    ]
  },
  {
    "volume": 89,
    "sequence": 34,
    "title": "三月三日定昆池奉和萧令得潭字韵",
    "author": "张说",
    "content": [
      "暮春三月日重三，春水桃花满禊潭。",
      "广乐逶迤天上下，仙舟摇衍镜中酣。"
    ]
  },
  {
    "volume": 89,
    "sequence": 35,
    "title": "和尹从事懋泛洞庭",
    "author": "张说",
    "content": [
      "平湖一望上连天，林景千寻下洞泉。",
      "忽惊水上光华满，疑是乘舟到日边。"
    ]
  },
  {
    "volume": 89,
    "sequence": 36,
    "title": "送梁六自洞庭山作",
    "author": "张说",
    "content": [
      "巴陵一望洞庭秋，日见孤峰水上浮。",
      "闻道神仙不可接，心随湖水共悠悠。"
    ]
  },
  {
    "volume": 89,
    "sequence": 37,
    "title": "同赵侍御望归舟",
    "author": "张说",
    "content": [
      "山庭迥迥面长川，江树重重极远烟。",
      "形影相追高翥鸟，心肠并断北风船。"
    ]
  },
  {
    "volume": 89,
    "sequence": 38,
    "title": "襄阳路逢寒食",
    "author": "张说",
    "content": [
      "去年寒食洞庭波，今年寒食襄阳路。",
      "不辞著处寻山水，只畏还家落春暮。"
    ]
  }
]