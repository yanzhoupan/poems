[
  {
    "volume": 600,
    "sequence": 1,
    "title": "登越王楼即事",
    "author": "牛徵",
    "content": [
      "危楼送远目，信美奈乡情。",
      "转岸孤舟疾，衔山落照明。",
      "萧条看草色，惆怅认江声。",
      "谁会登临恨，从军白发生。"
    ]
  },
  {
    "volume": 600,
    "sequence": 2,
    "title": "及第后寄梁烛处士",
    "author": "伊璠",
    "content": [
      "绣毂寻芳许史家，独将羁事达江沙。",
      "十年辛苦一枝桂，二月艳阳千树花。",
      "鹏化四溟归碧落，鹤栖三岛接青霞。",
      "同袍不得同游玩，今对春风日又斜。"
    ]
  },
  {
    "volume": 600,
    "sequence": 3,
    "title": "春诗",
    "author": "萧遘",
    "content": [
      "南国韶光早，春风送腊来。",
      "水堤烟报柳，山寺雪惊梅。",
      "练色铺江晚，潮声逐渚回。",
      "青旗问沽酒，何处拨寒醅？"
    ]
  },
  {
    "volume": 600,
    "sequence": 4,
    "title": "和王侍中谒张恶子庙",
    "author": "萧遘",
    "content": [
      "青骨祀吴谁让德，紫华居越亦知名。",
      "未闻一剑传唐主，长拥千山护蜀城。",
      "斩马威棱应扫荡，截蛟锋刃俟升平。",
      "酂侯为国亲箫鼓，堂上神筹更布兵。"
    ]
  },
  {
    "volume": 600,
    "sequence": 5,
    "title": "成都",
    "author": "萧遘",
    "content": [
      "月晓已开花市合，江平偏见竹簰多。",
      "好教载取芳菲树，剩照岷天瑟瑟波。"
    ]
  },
  {
    "volume": 600,
    "sequence": 6,
    "title": "句",
    "author": "萧遘",
    "content": [
      "吾家九叶相，尽继明时出。"
    ]
  },
  {
    "volume": 600,
    "sequence": 7,
    "title": "策试夜潜纪长句于都堂西南隅（后首一作薛能诗）",
    "author": "韦承贻",
    "content": [
      "褒衣博带满尘埃，独自都堂纳卷回。",
      "蓬巷几时闻吉语，棘篱何日免重来。",
      "三条烛尽钟初动，九转丹成鼎未开。",
      "残月渐低人扰扰，不知谁是谪仙才？",
      "白莲千朵照廊明，一片升平雅颂声。",
      "才唱第三条烛尽，南宫风月画难成。"
    ]
  },
  {
    "volume": 600,
    "sequence": 8,
    "title": "诏放云南子弟还国",
    "author": "郑洪业",
    "content": [
      "德被陪臣子，仁垂圣主恩。",
      "雕题辞凤阙，丹服出金门。",
      "有泽沾殊俗，无征及犷犭军。",
      "铜梁分汉土，玉垒驾鸾轩。",
      "瘴岭蚕丛盛，巴江越巂垠。",
      "万方同感化，岂独自南蕃。"
    ]
  },
  {
    "volume": 600,
    "sequence": 9,
    "title": "中秋夜思郑延美有作",
    "author": "孙纬",
    "content": [
      "中秋中夜月，世说慑妖精。",
      "顾兔云初蔽，长蛇谁与勍。",
      "未追良友玩，安用玉轮盈。",
      "此意人谁喻，裁诗穿禁城。"
    ]
  },
  {
    "volume": 600,
    "sequence": 10,
    "title": "清晓卷帘",
    "author": "欧阳玭",
    "content": [
      "清晓意未惬，卷帘时一吟。",
      "槛虚花气密，地暖竹声深。",
      "秀色还朝暮，浮云自古今。",
      "石泉惊已跃，会可洗幽心。"
    ]
  },
  {
    "volume": 600,
    "sequence": 11,
    "title": "巴陵",
    "author": "欧阳玭",
    "content": [
      "孤城向夕原，春入景初暄。",
      "绿树低官舍，青山在县门。",
      "楼台疑结蜃，枕席更闻猿。",
      "客路何曾定，栖迟欲断魂。"
    ]
  },
  {
    "volume": 600,
    "sequence": 12,
    "title": "榆溪道上",
    "author": "欧阳玭",
    "content": [
      "初日在斜溪，山云片片低。",
      "乡愁梦里失，马色望中迷。",
      "涧底凄泉气，岩前遍绿荑。",
      "非关秦塞去，无事候晨鸡。"
    ]
  },
  {
    "volume": 600,
    "sequence": 13,
    "title": "新岭临眺寄连总进士",
    "author": "欧阳玭",
    "content": [
      "关势遥临海，峰峦半入云。",
      "烟中独鸟下，潭上杂花熏。",
      "寄远悲春草，登临忆使君。",
      "此时还极目，离思更纷纷。"
    ]
  },
  {
    "volume": 600,
    "sequence": 14,
    "title": "幽轩",
    "author": "欧阳玭",
    "content": [
      "幽轩斜映山，空涧复潺潺。",
      "重叠岩峦趣，遥来窗户间。",
      "桃花飘岫幌，燕子语松关。",
      "衣桁侵池翠，阶痕露藓斑。",
      "临风清瑟奏，对客白云闲。",
      "眷恋青春色，含毫俯碧湾。"
    ]
  },
  {
    "volume": 600,
    "sequence": 15,
    "title": "社日村居（一作王驾诗）",
    "author": "张演",
    "content": [
      "鹅湖山下稻粱肥，豚阱鸡栖对掩扉。",
      "桑柘影斜春社散，家家扶得醉人归。"
    ]
  },
  {
    "volume": 600,
    "sequence": 16,
    "title": "吊孟昌图",
    "author": "裴澈",
    "content": [
      "一章何罪死何名，投水惟君与屈平。",
      "从此蜀江烟月夜，杜鹃应作两般声。"
    ]
  },
  {
    "volume": 600,
    "sequence": 17,
    "title": "婕妤怨",
    "author": "翁绶",
    "content": [
      "谗谤潜来起百忧，朝承恩宠暮仇雠。",
      "火烧白玉非因玷，霜翦红兰不待秋。",
      "花落昭阳谁共辇，月明长信独登楼。",
      "繁华事逐东流水，团扇悲歌万古愁。"
    ]
  },
  {
    "volume": 600,
    "sequence": 18,
    "title": "陇头吟",
    "author": "翁绶",
    "content": [
      "陇水潺湲陇树黄，征人陇上尽思乡。",
      "马嘶斜日朔风急，雁过寒云边思长。",
      "残月出林明剑戟，平沙隔水见牛羊。",
      "横行俱是封侯者，谁斩楼兰献未央。"
    ]
  },
  {
    "volume": 600,
    "sequence": 19,
    "title": "关山月",
    "author": "翁绶",
    "content": [
      "裴回汉月满边州，照尽天涯到陇头。",
      "影转银河寰海静，光分玉塞古今愁。",
      "笳吹远戍孤烽灭，雁下平沙万里秋。",
      "况是故园摇落夜，那堪少妇独登楼。"
    ]
  },
  {
    "volume": 600,
    "sequence": 20,
    "title": "雨雪曲",
    "author": "翁绶",
    "content": [
      "边声四合殷河流，雨雪飞来遍陇头。",
      "铁岭探人迷鸟道，阴山飞将湿貂裘。",
      "斜飘旌旆过戎帐，半杂风沙入戍楼。",
      "一自塞垣无李蔡，何人为解北门忧。"
    ]
  },
  {
    "volume": 600,
    "sequence": 21,
    "title": "行路难",
    "author": "翁绶",
    "content": [
      "行路艰难不复歌，故人荣达我蹉跎。",
      "双轮晚上铜台雪，一叶春浮瘴海波。",
      "自古要津皆若此，方今失路欲如何。",
      "君看西汉翟丞相，凤沼朝辞暮雀罗。"
    ]
  },
  {
    "volume": 600,
    "sequence": 22,
    "title": "折杨柳",
    "author": "翁绶",
    "content": [
      "紫陌金堤映绮罗，游人处处动离歌。",
      "阴移古戍迷芳草，花带残阳落远波。",
      "台上少年吹白雪，楼中思妇敛青蛾。",
      "殷勤攀折赠行客，此去关山雨雪多。"
    ]
  },
  {
    "volume": 600,
    "sequence": 23,
    "title": "咏酒",
    "author": "翁绶",
    "content": [
      "逃暑迎春复送秋，无非绿蚁满杯浮。",
      "百年莫惜千回醉，一盏能消万古愁。",
      "几为芳菲眠细草，曾因雨雪上高楼。",
      "平生名利关身者，不识狂歌到白头。"
    ]
  },
  {
    "volume": 600,
    "sequence": 24,
    "title": "白马",
    "author": "翁绶",
    "content": [
      "渥洼龙种雪霜同，毛骨天生胆气雄。",
      "金埒乍调光照地，玉关初别远嘶风。",
      "花明锦襜垂杨下，露湿朱缨细草中。",
      "一夜羽书催转战，紫髯骑出佩騂弓。"
    ]
  },
  {
    "volume": 600,
    "sequence": 25,
    "title": "句",
    "author": "翁绶",
    "content": [
      "海国欧乡浙水东，暂烦良守此凭熊。"
    ]
  },
  {
    "volume": 600,
    "sequence": 26,
    "title": "中秋月",
    "author": "潘纬",
    "content": [
      "古今逢此夜，共冀泬氵寥明。",
      "岂是月华别，只应秋气清。",
      "影当中土正，轮对八荒平。",
      "寻客徒留望，璇玑自有程。"
    ]
  },
  {
    "volume": 600,
    "sequence": 27,
    "title": "琴",
    "author": "潘纬",
    "content": [
      "客来鸣素琴，惆怅对遗音。",
      "一曲起于古，几人听到今。",
      "尽含风霭远，自泛月烟深。",
      "风续水山操，坐生方外心。"
    ]
  },
  {
    "volume": 600,
    "sequence": 28,
    "title": "句",
    "author": "潘纬",
    "content": [
      "篆经千古涩，影泻一堂寒。"
    ]
  },
  {
    "volume": 600,
    "sequence": 29,
    "title": "九日卫使君筵上作",
    "author": "武瓘",
    "content": [
      "佳晨登赏喜还乡，谢宇开筵晚兴长。",
      "满眼黄花初泛酒，隔烟红树欲迎霜。",
      "千家门户笙歌发，十里江山白鸟翔。",
      "共贺安人丰乐岁，幸陪珠履侍银章。"
    ]
  },
  {
    "volume": 600,
    "sequence": 30,
    "title": "劝酒",
    "author": "武瓘",
    "content": [
      "劝君金屈卮，满酌不须辞。",
      "花发多风雨，人生足别离。"
    ]
  },
  {
    "volume": 600,
    "sequence": 31,
    "title": "感事（一作于濆诗，题云对花）",
    "author": "武瓘",
    "content": [
      "花开蝶满枝，花谢蝶还稀。",
      "惟有旧巢燕，主人贫亦归。"
    ]
  },
  {
    "volume": 600,
    "sequence": 32,
    "title": "重归宜春偶成十六韵寄朝中知己",
    "author": "袁皓",
    "content": [
      "水香甘似醴，知是入袁溪。",
      "黄竹成丛密，青萝夹岸低。",
      "暖流鸂鶒戏，深树鹧鸪啼。",
      "黄犬惊迎客，青牛困卧泥。",
      "有村皆绩纺，无地不耕犁。",
      "乡曲多耆旧，逢迎尽杖藜。",
      "殷勤倾白酒，相劝有黄鸡。",
      "归老官知忝，还乡路不迷。",
      "直言干忌讳，权路耻依栖。",
      "拙学趋时态，闲思与牧齐。",
      "稻粮饶燕雀，江海溢凫鹥。",
      "昔共逢离乱，今来息鼓鼙。",
      "恩仁沾品物，教化及雕题。",
      "上贡贞元禄，曾叨宠记批。",
      "何须归紫禁，便是到丹梯。",
      "珍重长安道，从今息马嘶。"
    ]
  },
  {
    "volume": 600,
    "sequence": 33,
    "title": "及第后作",
    "author": "袁皓",
    "content": [
      "金榜高悬姓字真，分明折得一枝春。",
      "蓬瀛乍接神仙侣，江海回思耕钓人。",
      "九万抟扶排羽翼，十年辛苦涉风尘。",
      "升平时节逢公道，不觉龙门是嶮津。"
    ]
  },
  {
    "volume": 600,
    "sequence": 34,
    "title": "重归宜春经过萍川题梵林寺",
    "author": "袁皓",
    "content": [
      "梵林遗址在松萝，四十年来两度过。",
      "泸水东奔彭蠡浪，萍川西注洞庭波。",
      "村烟不改居人换，官路无穷行客多。",
      "拖紫腰金成底事，凭阑惆怅欲如何。"
    ]
  },
  {
    "volume": 600,
    "sequence": 35,
    "title": "寄岳阳严使君",
    "author": "袁皓",
    "content": [
      "得意东归过岳阳，桂枝香惹蕊珠香。",
      "也知暮雨生巫峡，争奈朝云属楚王。",
      "万恨只凭期克手，寸心唯系别离肠。",
      "南亭宴罢笙歌散，回首烟波路渺茫。"
    ]
  },
  {
    "volume": 600,
    "sequence": 36,
    "title": "赋得郎官上应列宿",
    "author": "公乘亿",
    "content": [
      "北极伫文昌，南宫晓拜郎。",
      "紫泥乘帝泽，银印佩天光。",
      "纬结三台侧，钩连四辅旁。",
      "佐商依傅说，仕汉笑冯唐。",
      "委佩摇秋色，峨冠带晚霜。",
      "自然符列象，千古耀岩廊。"
    ]
  },
  {
    "volume": 600,
    "sequence": 37,
    "title": "春风扇微和",
    "author": "公乘亿",
    "content": [
      "丽日催迟景，和风扇早春。",
      "暖浮丹凤阙，韶媚黑龙津。",
      "澹荡迎仙杖，霏微送画轮。",
      "绿摇宫柳散，红待禁花新。",
      "舞席潜回雪，歌筵暗起尘。",
      "幸当阳候律，一顾及佳晨。"
    ]
  },
  {
    "volume": 600,
    "sequence": 38,
    "title": "赋得秋菊有佳色",
    "author": "公乘亿",
    "content": [
      "陶令篱边菊，秋来色转佳。",
      "翠攒千片叶，金剪一枝花。",
      "蕊逐蜂须乱，英随蝶翅斜。",
      "带香飘绿绮，和酒上乌纱。",
      "散漫摇霜彩，娇妍漏日华。",
      "芳菲彭泽见，更称在谁家。"
    ]
  },
  {
    "volume": 600,
    "sequence": 39,
    "title": "赋得临江迟来客",
    "author": "公乘亿",
    "content": [
      "江上晚沈沈，烟波一望深。",
      "向来殊未至，何处拟相寻。",
      "柳结重重眼，萍翻寸寸心。",
      "暮山期共眺，寒渚待同临。",
      "北去鱼无信，南飞雁绝音。",
      "思君不可见，使我独愁吟。"
    ]
  },
  {
    "volume": 600,
    "sequence": 40,
    "title": "句",
    "author": "公乘亿",
    "content": [
      "十上十年皆落第，一家一半已成尘。"
    ]
  },
  {
    "volume": 600,
    "sequence": 41,
    "title": "九华山谣",
    "author": "王季文",
    "content": [
      "九华峥嵘占南陆，莲花擢本山半腹。",
      "翠屏横截万里天，瀑水落深千丈玉。",
      "云梯石磴入杳冥，俯看四极如中庭。",
      "丹崖压下庐霍势，白日隐出牛斗星。",
      "杉松一岁抽数尺，琼草夤缘秀层壁。",
      "南风拂晓烟雾开，满山葱蒨铺鲜碧。",
      "雷霆往往从地发，龙卧豹藏安可别。",
      "峻极遥看戛昊苍，挺生岂得无才杰。",
      "神仙惮险莫敢登，驭风驾鹤循丘陵。",
      "阳乌不见峰顶树，大火尚结岩中冰。",
      "灵光爽气曛复旭，晴天倒影西江渌。",
      "具区彭蠡夹两旁，正可别作当少阳。"
    ]
  },
  {
    "volume": 600,
    "sequence": 42,
    "title": "青出蓝",
    "author": "王季文",
    "content": [
      "芳蓝滋匹帛，人力半天经。",
      "浸润加新气，光辉胜本青。",
      "还同冰出水，不共草为萤。",
      "翻覆依襟上，偏知造化灵。"
    ]
  },
  {
    "volume": 600,
    "sequence": 43,
    "title": "题青龙精舍",
    "author": "卢骈",
    "content": [
      "寿夭虽云命，荣枯亦大偏。",
      "不知雷氏剑，何处更冲天。"
    ]
  },
  {
    "volume": 600,
    "sequence": 44,
    "title": "感事",
    "author": "王镣",
    "content": [
      "击石易得火，扣人难动心。",
      "今日朱门者，曾恨朱门深。"
    ]
  },
  {
    "volume": 600,
    "sequence": 45,
    "title": "退朝望终南山",
    "author": "李拯",
    "content": [
      "紫宸朝罢缀鸳鸾，丹凤楼前驻马看。",
      "惟有终南山色在，晴明依旧满长安。"
    ]
  },
  {
    "volume": 600,
    "sequence": 46,
    "title": "月中桂树",
    "author": "顾封人",
    "content": [
      "芬馥天边桂，扶疏在月中。",
      "能齐大椿长，不与小山同。",
      "皎皎舒华色，亭亭丽碧空。",
      "亏盈宁委露，摇落不关风。",
      "岁晚花应发，春余质讵丰。",
      "无因遂攀赏，徒欲望青葱。"
    ]
  },
  {
    "volume": 600,
    "sequence": 47,
    "title": "和陆鲁望白菊",
    "author": "司马都",
    "content": [
      "耻共金英一例开，素芳须待早霜催。",
      "绕篱看见成瑶圃，泛酒须迷傍玉杯。",
      "映水好将蘋作伴，犯寒疑与雪为媒。",
      "夫君每尚风流事，应为徐妃致此栽。"
    ]
  },
  {
    "volume": 600,
    "sequence": 48,
    "title": "送羊振文先辈往桂阳归觐",
    "author": "司马都",
    "content": [
      "此去欢荣冠士林，离筵休恨酒杯深。",
      "云梯万仞初高步，月桂余香尚满襟。",
      "鸣棹晓冲苍霭发，落帆寒动白华吟。",
      "君家祖德惟清苦，却笑当时问绢心。"
    ]
  }
]