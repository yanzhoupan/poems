[
  {
    "volume": 825,
    "sequence": 1,
    "title": "山居",
    "author": "可止",
    "content": [
      "雪消春力展，花漫洞门垂。",
      "果长纤枝曲，岩崩直道移。",
      "重猿围浅井，斗鼠下疏篱。",
      "寒食微灯在，高风势彻陂。"
    ]
  },
  {
    "volume": 825,
    "sequence": 2,
    "title": "赠樊川长老（一作清尚诗）",
    "author": "可止",
    "content": [
      "瘦颜颧骨见，满面雪毫垂。",
      "坐石鸟疑死，出门人谓痴。",
      "照身潭入楚，浸影桧生隋。",
      "太白曾经夏，清风凉四肢。"
    ]
  },
  {
    "volume": 825,
    "sequence": 3,
    "title": "寄积麦山会如长老",
    "author": "可止",
    "content": [
      "默然如大道，尘世不相关。",
      "青桧行时静，白云禅处闲。",
      "贫高一生行，病长十年颜。",
      "夏满期游寺，寻山又下山。"
    ]
  },
  {
    "volume": 825,
    "sequence": 4,
    "title": "送僧",
    "author": "可止",
    "content": [
      "四海无拘系，行心兴自浓。",
      "百年三事衲，万里一枝筇。",
      "夜减当晴影，春消过雪踪。",
      "白云深处去，知宿在何峰。"
    ]
  },
  {
    "volume": 825,
    "sequence": 5,
    "title": "哭贾岛",
    "author": "可止",
    "content": [
      "燕生松雪地，蜀死葬山根。",
      "诗僻降今古，官卑误子孙。",
      "冢栏寒月色，人哭苦吟魂。",
      "墓雨滴碑字，年年添藓痕。"
    ]
  },
  {
    "volume": 825,
    "sequence": 6,
    "title": "雪十二韵",
    "author": "可止",
    "content": [
      "落处咸过尺，翛然物象凄。",
      "瑞凝金殿上，寒甚玉关西。",
      "润比江河普，明将日月齐。",
      "凌云花顶腻，锁径竹梢低。",
      "出谷樵童怯，归林野鸟迷。",
      "煮茶融破练，磨墨染成黳。",
      "陷兔埋平泽，和鱼冻合溪。",
      "入楼消酒力，当槛写诗题。",
      "道路依凭马，朝昏委托鸡。",
      "洞深猿作族，松亚鹤移栖。",
      "及夏清岩穴，经春溜石梯。",
      "丰年兼泰国，天道育黔黎。"
    ]
  },
  {
    "volume": 825,
    "sequence": 7,
    "title": "精舍遇雨",
    "author": "可止",
    "content": [
      "空门寂寂淡吾身，溪雨微微洗客尘。",
      "卧向白云情未尽，任他黄鸟醉芳春。"
    ]
  },
  {
    "volume": 825,
    "sequence": 8,
    "title": "小雪",
    "author": "可止",
    "content": [
      "落雪临风不厌看，更多还恐蔽林峦。",
      "愁人正在书窗下，一片飞来一片寒。"
    ]
  },
  {
    "volume": 825,
    "sequence": 9,
    "title": "送婆罗门僧",
    "author": "可止",
    "content": [
      "雪岭金河独向东，吴山楚泽意无穷。",
      "如今白首乡心尽，万里归程在梦中。"
    ]
  },
  {
    "volume": 825,
    "sequence": 10,
    "title": "句",
    "author": "可止",
    "content": [
      "不知谁会喃喃语，必向王前报太平。",
      "（中山节度王处直座咏白鹊，时诸侯兼并，王欲继好息民，故云。",
      "《高僧传》）"
    ]
  },
  {
    "volume": 825,
    "sequence": 11,
    "title": "寒食日",
    "author": "云表",
    "content": [
      "寒食悲看郭外春，野田无处不伤神。",
      "平原累累添新冢，半是去年来哭人。"
    ]
  },
  {
    "volume": 825,
    "sequence": 12,
    "title": "自遣",
    "author": "归仁",
    "content": [
      "日日为诗苦，谁论春与秋。",
      "一联如得意，万事总忘忧。",
      "雨堕花临砌，风吹竹近楼。",
      "不吟头也白，任白此生头。"
    ]
  },
  {
    "volume": 825,
    "sequence": 13,
    "title": "酬沈先辈卷",
    "author": "归仁",
    "content": [
      "一百八十首，清泠韵可敲。",
      "任从人不爱，终是我难抛。",
      "桂魄吟来满，蒲团坐得凹。",
      "先生声价在，寰宇几人抄。"
    ]
  },
  {
    "volume": 825,
    "sequence": 14,
    "title": "题贾岛吟诗台",
    "author": "归仁",
    "content": [
      "此台如可废，此恨有谁平。",
      "纵使迷青草，终难没旧名。",
      "天悲朝雨色，岳哭夜猿声。",
      "不是心偏苦，应关自古情。"
    ]
  },
  {
    "volume": 825,
    "sequence": 15,
    "title": "悼罗隐",
    "author": "归仁",
    "content": [
      "一著谗书未快心，几抽胸臆纵狂吟。",
      "管中窥豹我犹在，海上钓鳌君也沈。",
      "岁月尽能消愤懑，寰区那更有知音。",
      "长安冠盖皆涂地，仍喜先生葬碧岑。"
    ]
  },
  {
    "volume": 825,
    "sequence": 16,
    "title": "题楚庙",
    "author": "归仁",
    "content": [
      "羞容难更返江东，谁问从来百战功。",
      "天地有心归道德，山河无力为英雄。",
      "芦花尚认霜戈白，海日犹思火阵红。",
      "也是男儿成败事，不须惆怅对西风。"
    ]
  },
  {
    "volume": 825,
    "sequence": 17,
    "title": "牡丹",
    "author": "归仁",
    "content": [
      "三春堪惜牡丹奇，半倚朱栏欲绽时。",
      "天下更无花胜此，人间偏得贵相宜。",
      "偷香黑蚁斜穿叶，觑蕊黄蜂倒挂枝。",
      "除却解禅心不动，算应狂杀五陵儿。"
    ]
  },
  {
    "volume": 825,
    "sequence": 18,
    "title": "旧国里",
    "author": "卿云",
    "content": [
      "旧居梨岭下，风景近炎方。",
      "地暖生春早，家贫觉岁长。",
      "石房云过湿，杉径雨馀香。",
      "日夕竟无事，诗书聊自强。"
    ]
  },
  {
    "volume": 825,
    "sequence": 19,
    "title": "秋日江居闲咏",
    "author": "卿云",
    "content": [
      "寄居江岛边，闲咏见秋残。",
      "草白牛羊瘦，风高猿鸟寒。",
      "检方医故疾，挑荠备中餐。",
      "时复停书卷，鉏莎种木兰。"
    ]
  },
  {
    "volume": 825,
    "sequence": 20,
    "title": "长安言怀寄沈彬侍郎",
    "author": "卿云",
    "content": [
      "故园梨岭下，归路接天涯。",
      "生作长安草，胜为边地花。",
      "雁南飞不到，书北寄来赊。",
      "堪羡神仙客，青云早致家。"
    ]
  },
  {
    "volume": 825,
    "sequence": 21,
    "title": "送人游塞",
    "author": "卿云",
    "content": [
      "去去玉关路，省君曾未行。",
      "塞深多伏寇，时静亦屯兵。",
      "雪每先秋降，花尝近夏生。",
      "闲陪射雕将，应到受降城。"
    ]
  },
  {
    "volume": 825,
    "sequence": 22,
    "title": "逢老人",
    "author": "隐峦",
    "content": [
      "路逢一老翁，两鬓白如雪。",
      "一里二里行，四回五回歇。"
    ]
  },
  {
    "volume": 825,
    "sequence": 23,
    "title": "牧童",
    "author": "隐峦",
    "content": [
      "牧童见人俱不识，尽着芒鞋戴箬笠。",
      "朝阳未出众山晴，露滴蓑衣犹半湿。",
      "二月三月时，平原草初绿。",
      "三个五个骑羸牛，前村后村来放牧。",
      "笛声才一举，众稚齐歌舞。",
      "看看白日向西斜，各自骑牛又归去。"
    ]
  },
  {
    "volume": 825,
    "sequence": 24,
    "title": "蜀中送人游庐山",
    "author": "隐峦",
    "content": [
      "居游正值芳春月，蜀道千山皆秀发。",
      "溪边十里五里花，云外三峰两峰雪。",
      "君上匡山我旧居，松萝抛掷十年馀。",
      "君行试到山前问，山鸟只今相忆无。"
    ]
  },
  {
    "volume": 825,
    "sequence": 25,
    "title": "琴",
    "author": "隐峦",
    "content": [
      "七条丝上寄深意，涧水松风生十指。",
      "自乃知音犹尚稀，欲教更入何人耳。"
    ]
  },
  {
    "volume": 825,
    "sequence": 26,
    "title": "浮桥",
    "author": "隐峦",
    "content": [
      "横压惊波防没溺，当初元创是军机。",
      "行人到此全无滞，一片江云踏欲飞。"
    ]
  },
  {
    "volume": 825,
    "sequence": 27,
    "title": "宿九华化成寺庄",
    "author": "泠然",
    "content": [
      "佛寺孤庄千嶂间，我来诗境强相关。",
      "岩边树动猿下涧，云里锡鸣僧上山。",
      "松月影寒生碧落，石泉声乱喷潺湲。",
      "明朝更蹑层霄去，誓共烟霞到老闲。"
    ]
  },
  {
    "volume": 825,
    "sequence": 28,
    "title": "乞荆浩画",
    "author": "大愚",
    "content": [
      "六幅故牢健，知君恣笔踪。",
      "不求千涧水，止要两株松。",
      "树下留盘石，天边纵远峰。",
      "近岩幽湿处，惟藉墨烟浓。"
    ]
  },
  {
    "volume": 825,
    "sequence": 29,
    "title": "上归州刺史代通状二首",
    "author": "怀濬",
    "content": [
      "家在闽山西复西，其中岁岁有莺啼。",
      "如今不在莺啼处，莺在旧时啼处啼。",
      "家在闽山东复东，其中岁岁有花红。",
      "而今不在花红处，花在旧时红处红。"
    ]
  },
  {
    "volume": 825,
    "sequence": 30,
    "title": "辞郡守李公恩命",
    "author": "恒超",
    "content": [
      "虚著褐衣老，浮杯道不成。",
      "誓传经论死，不染利名生。",
      "厌树遮山色，怜窗向月明。",
      "他时随范蠡，一棹五湖清。"
    ]
  },
  {
    "volume": 825,
    "sequence": 31,
    "title": "题广爱寺楞伽山",
    "author": "净显",
    "content": [
      "灵异不能栖鸟雀，幽奇终不着猿猱。",
      "为经巢贼应无损，纵使秦驱也谩劳。",
      "珍重昔贤留像迹，陵迁谷变自坚牢。",
      "（失二句）。"
    ]
  },
  {
    "volume": 825,
    "sequence": 32,
    "title": "闻诵《法华经》歌",
    "author": "修雅",
    "content": [
      "山色沈沈，松烟幂幂。",
      "空林之下，盘陀之石。",
      "石上有僧，结跏横膝。",
      "诵白莲经，从旦至夕。",
      "左之右之，虎迹狼迹。",
      "十片五片，异花狼藉。",
      "偶然相见，未深相识。",
      "知是古之人，今之人，是昙彦，是昙翼？",
      "我闻此经有深旨，觉帝称之有妙义。",
      "合目冥心子细听，醍醐滴入焦肠里。",
      "佛之意兮祖之髓，我之心兮经之旨。",
      "可怜弹指及举手，不达目前今正是。",
      "大矣哉，甚奇特，空王要使群生得。",
      "光辉一万八千土，土土皆作黄金色。",
      "四生六道一光中，狂夫犹自问弥勒，我亦当年学空寂，一得无心便休息。",
      "今日亲闻诵此经，始觉驴乘匪端的。",
      "我亦当年不出户，不欲红尘沾步武。",
      "今日亲闻诵此经，始觉行行皆宝所。",
      "我亦当年爱吟咏，将谓冥搜乱神定。",
      "今日亲闻诵此经，何妨笔砚资真性。",
      "我亦当年狎儿戏，将谓光阴半虚弃。",
      "今日亲闻诵此经，始觉聚沙非小事。",
      "我昔曾游山与水，将谓他山非故里。",
      "今日亲闻诵此经，始觉山河无寸地。",
      "我昔心猿未调伏，常将金锁虚拘束。",
      "今日亲闻诵此经，始觉无物为拳拲。",
      "师诵此经经一字，字字烂嚼醍醐味。",
      "醍醐之味珍且美，不在唇，不在齿，只在劳生方寸里。",
      "师诵此经经一句，句句白牛亲动步。",
      "白牛之步疾如风，不在西，不在东，只在浮生日用中。",
      "日用不知一何苦，酒之肠，饭之腑，长者扬声唤不回。",
      "何异聋，何异瞽，世人之耳非不聪，耳聪特向经中聋。",
      "世人之目非不明，目明特向经中盲。",
      "合聪不聪，合明不明，辘轳上下，浪死虚生。",
      "世人纵识师之音，谁人能识师之心。",
      "世人纵识师之形，谁人能识师之名。",
      "师名医王行佛令，来与众生治心病。",
      "能使迷者醒，狂者定，垢者净，邪者正，凡者圣。",
      "如是则非但天恭敬，人恭敬，亦合龙赞咏，鬼赞咏，佛赞咏。",
      "岂得背觉合尘之徒，不稽首而归命。"
    ]
  },
  {
    "volume": 825,
    "sequence": 33,
    "title": "歌",
    "author": "元寂",
    "content": [
      "酒秃酒秃，何荣何辱。",
      "但见衣冠成古丘，不见江河变陵谷。"
    ]
  },
  {
    "volume": 825,
    "sequence": 34,
    "title": "怀庐山旧隐",
    "author": "若虚",
    "content": [
      "九叠嵯峨倚着天，悔随寒瀑下岩烟。",
      "深秋猿鸟来心上，夜静松杉到眼前。",
      "书架想遭苔藓裹，石窗应被薜萝缠。",
      "一枝筇竹游江北，不见炉峰二十年。"
    ]
  },
  {
    "volume": 825,
    "sequence": 35,
    "title": "乐仙观",
    "author": "若虚",
    "content": [
      "乐氏骑龙上碧天，东吴遗宅尚依然。",
      "悟来大道无多事，真后丹元不值钱。",
      "老树夜风虫咬叶，古垣春雨藓生砖。",
      "松倾鹤死桑田变，华表归乡未有年。"
    ]
  },
  {
    "volume": 825,
    "sequence": 36,
    "title": "古镜",
    "author": "若虚",
    "content": [
      "轩后红炉独铸成，藓痕磨落月轮呈。",
      "万般物象皆能鉴，一个人心不可明。",
      "匣内乍开鸾凤活，台前高挂鬼神惊。",
      "百年肝胆堪将比，只怕看频素发生。"
    ]
  },
  {
    "volume": 825,
    "sequence": 37,
    "title": "睹木平和尚",
    "author": "文益",
    "content": [
      "木平山里人，貌古年复少。",
      "相看陌路同，论心秋月皎。",
      "怀衲线非蚕，助歌声有鸟。",
      "城阙今日来，一讴曾已晓。"
    ]
  },
  {
    "volume": 825,
    "sequence": 38,
    "title": "鹭鸶",
    "author": "无则",
    "content": [
      "白蘋红蓼碧江涯，日暖双双立睡时。",
      "愿揭金笼放归去，却随沙鹤斗轻丝。"
    ]
  },
  {
    "volume": 825,
    "sequence": 39,
    "title": "百舌鸟二首",
    "author": "无则",
    "content": [
      "千愁万恨过花时，似向春风怨别离。",
      "若使众禽俱解语，一生怀抱有谁知。",
      "长截邻鸡叫五更，数般名字百般声。",
      "饶伊摇舌先知晓，也待青天明即鸣。"
    ]
  },
  {
    "volume": 825,
    "sequence": 40,
    "title": "赏牡丹应教",
    "author": "谦光",
    "content": [
      "拥衲对芳丛，由来事不同。",
      "鬓从今日白，花似去年红。",
      "艳异随朝露，馨香逐晓风。",
      "何须对零落，然后始知空。",
      "卷八百二十六"
    ]
  }
]