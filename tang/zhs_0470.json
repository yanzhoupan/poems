[
  {
    "volume": 470,
    "sequence": 1,
    "title": "妾换马",
    "author": "卢殷",
    "content": [
      "伴凤楼中妾，如龙枥上宛。",
      "同年辞旧宠，异地受新恩。",
      "香阁更衣处，尘蒙喷草痕。",
      "连嘶将忍泪，俱恋主人门。"
    ]
  },
  {
    "volume": 470,
    "sequence": 2,
    "title": "七夕",
    "author": "卢殷",
    "content": [
      "河耿月凉时，牵牛织女期。",
      "欢娱方在此，漏刻竟由谁。",
      "定不嫌秋驶，唯当乞夜迟。",
      "全胜客子妇，十载泣生离。"
    ]
  },
  {
    "volume": 470,
    "sequence": 3,
    "title": "月夜",
    "author": "卢殷",
    "content": [
      "露下凉生簟，无人月满庭。",
      "难闻逆河浪，徒望白榆星。",
      "树绕孤栖鹊，窗飞就暗萤。",
      "移时宿兰影，思共习芳馨。"
    ]
  },
  {
    "volume": 470,
    "sequence": 4,
    "title": "仲夏寄江南",
    "author": "卢殷",
    "content": [
      "五月行将近，三年客未回。",
      "梦成千里去，酒醒百忧来。",
      "晚暮时看槿，悲酸不食梅。",
      "空将白团扇，从寄复裴回。"
    ]
  },
  {
    "volume": 470,
    "sequence": 5,
    "title": "欲销云",
    "author": "卢殷",
    "content": [
      "欲隐从龙质，仍余触石文。",
      "霏微依碧落，仿佛误非云。",
      "度月光无隔，倾河影不分。",
      "如逢作霖处，当为起氤氲。"
    ]
  },
  {
    "volume": 470,
    "sequence": 6,
    "title": "遇边使",
    "author": "卢殷",
    "content": [
      "累年无的信，每夜梦边城。",
      "袖掩千行泪，书封一尺情。"
    ]
  },
  {
    "volume": 470,
    "sequence": 7,
    "title": "移住别居",
    "author": "卢殷",
    "content": [
      "自到西川住，唯君别有情。",
      "常逢对门远，又隔一重城。"
    ]
  },
  {
    "volume": 470,
    "sequence": 8,
    "title": "堋口逢友人",
    "author": "卢殷",
    "content": [
      "艰难别离久，中外往还深。",
      "已改当时法，空余旧日心。"
    ]
  },
  {
    "volume": 470,
    "sequence": 9,
    "title": "雨霁登北岸寄友人",
    "author": "卢殷",
    "content": [
      "稻黄扑扑黍油油，野树连山涧自流。",
      "忆得年时冯翊部，谢郎相引上楼头。"
    ]
  },
  {
    "volume": 470,
    "sequence": 10,
    "title": "长安亲故",
    "author": "卢殷",
    "content": [
      "楚兰不佩佩吴钩，带酒城头别旧游。",
      "年事已多筋力在，试将弓箭到并州。"
    ]
  },
  {
    "volume": 470,
    "sequence": 11,
    "title": "悲秋",
    "author": "卢殷",
    "content": [
      "秋空雁度青天远，疏树蝉嘶白露寒。",
      "阶下败兰犹有气，手中团扇渐无端。"
    ]
  },
  {
    "volume": 470,
    "sequence": 12,
    "title": "晚蝉",
    "author": "卢殷",
    "content": [
      "深藏高柳背斜晖，能轸孤愁减昔围。",
      "犹畏旅人头不白，再三移树带声飞。"
    ]
  },
  {
    "volume": 470,
    "sequence": 13,
    "title": "维扬郡西亭赠友人",
    "author": "卢殷",
    "content": [
      "萍飒风池香满船，杨花漠漠暮春天。",
      "玉人此日心中事，何似乘羊入市年。"
    ]
  },
  {
    "volume": 470,
    "sequence": 14,
    "title": "终南精舍月中闻磬",
    "author": "独孤申叔",
    "content": [
      "精庐残夜景，天宇灭埃氛。",
      "幽磬此时击，余音几处闻。",
      "随风树杪去，支策月中分。",
      "断绝如残漏，凄清不隔云。",
      "羁人方罢梦，独雁忽迷群。",
      "响尽河汉落，千山空纠纷。"
    ]
  },
  {
    "volume": 470,
    "sequence": 15,
    "title": "题汉州西湖",
    "author": "严公弼",
    "content": [
      "西湖创置自房公，心匠纵横造化同。",
      "见说凤池推独步，高名何事滞川中。"
    ]
  },
  {
    "volume": 470,
    "sequence": 16,
    "title": "题汉州西湖",
    "author": "严公贶",
    "content": [
      "凤沼才难尽，余思凿西湖。",
      "珍木罗修岸，冰光映坐隅。",
      "琴台今寂寞，竹岛尚萦纡。",
      "犹蕴济川志，芳名终不渝。"
    ]
  },
  {
    "volume": 470,
    "sequence": 17,
    "title": "湘弦曲",
    "author": "庄南杰",
    "content": [
      "楚云铮铮戛秋露，巫云峡雨飞朝暮。",
      "古磬高敲百尺楼，孤猿夜哭千丈树。",
      "云轩碾火声珑珑，连山卷尽长江空。",
      "莺啼寂寞花枝雨，鬼啸荒郊松柏风。",
      "满堂怨咽悲相续，苦调中含古离曲。",
      "繁弦响绝楚魂遥，湘江水碧湘山绿。"
    ]
  },
  {
    "volume": 470,
    "sequence": 18,
    "title": "黄雀行",
    "author": "庄南杰",
    "content": [
      "穿屋穿墙不知止，争树争巢入营死。",
      "林间公子挟弹弓，一丸致毙花丛里。",
      "小口黄雏未有知，青天不解高高飞。",
      "虞人设网当要路，白日啾嘲祸万机。"
    ]
  },
  {
    "volume": 470,
    "sequence": 19,
    "title": "雁门太守行",
    "author": "庄南杰",
    "content": [
      "旌旗闪闪摇天末，长笛横吹虏尘阔。",
      "跨下嘶风白练狞，腰间切玉青蛇活。",
      "击革摐金燧牛尾，犬羊兵败如山死。",
      "九泉寂寞葬秋虫，湿云荒草啼秋思。"
    ]
  },
  {
    "volume": 470,
    "sequence": 20,
    "title": "阳春曲",
    "author": "庄南杰",
    "content": [
      "紫锦红囊香满风，金鸾玉轼摇丁冬。",
      "沙鸥白羽翦晴碧，野桃红艳烧春空。",
      "芳草绵延锁平地，垄蝶双双舞幽翠。",
      "凤叶龙吟白日长，落花声底仙娥醉。"
    ]
  },
  {
    "volume": 470,
    "sequence": 21,
    "title": "伤歌行",
    "author": "庄南杰",
    "content": [
      "兔走乌飞不相见，人事依稀速如电。",
      "王母夭桃一度开，玉楼红粉千回变。",
      "车驰马走咸阳道，石家旧宅空荒草。",
      "秋雨无情不惜花，芙蓉一一惊香倒。",
      "劝君莫谩栽荆棘，秦皇虚费驱山力。",
      "英风一去更无言，白骨沉埋暮山碧。"
    ]
  },
  {
    "volume": 470,
    "sequence": 22,
    "title": "无题",
    "author": "李溟",
    "content": [
      "乔木挂斗邑，水驿坏门开。",
      "向月片帆去，背云行雁来。",
      "晚年名利迹，宁免路岐哀。",
      "前计不能息，若为玄鬓回。"
    ]
  },
  {
    "volume": 470,
    "sequence": 23,
    "title": "客舍喜友人相访",
    "author": "贺兰朋吉",
    "content": [
      "荒居无四邻，谁肯访来频。",
      "古树秋中叶，他乡病里身。",
      "雁声风送急，萤影月流新。",
      "独为成名晚，多惭见友人。"
    ]
  },
  {
    "volume": 470,
    "sequence": 24,
    "title": "诣李侍郎",
    "author": "王鲁复",
    "content": [
      "文字元无底，功夫转到难。",
      "苦心三百首，暂请侍郎看。"
    ]
  },
  {
    "volume": 470,
    "sequence": 25,
    "title": "吊灵均",
    "author": "王鲁复",
    "content": [
      "万古汨罗深，骚人道不沉。",
      "明明唐日月，应见楚臣心。"
    ]
  },
  {
    "volume": 470,
    "sequence": 26,
    "title": "吊韩侍郎",
    "author": "王鲁复",
    "content": [
      "星落少微宫，高人入古风。",
      "几年才子泪，并写五言中。"
    ]
  },
  {
    "volume": 470,
    "sequence": 27,
    "title": "故白岩禅师院",
    "author": "王鲁复",
    "content": [
      "能师还世名还在，空闭禅堂满院苔。",
      "花树不随人寂寞，数枝犹自出墙来。"
    ]
  },
  {
    "volume": 470,
    "sequence": 28,
    "title": "招玉川子咏新文",
    "author": "徐希仁",
    "content": [
      "清气宿我心，结为清泠音。",
      "一夜吟不足，君来相和吟。"
    ]
  }
]