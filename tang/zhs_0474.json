[
  {
    "volume": 474,
    "sequence": 1,
    "title": "送马向入蜀",
    "author": "徐凝",
    "content": [
      "游子出咸京，巴山万里程。",
      "白云连鸟道，青壁遰猿声。",
      "雨雪经泥坂，烟花望锦城。",
      "工文人共许，应纪蜀中行。"
    ]
  },
  {
    "volume": 474,
    "sequence": 2,
    "title": "送李补阙归朝",
    "author": "徐凝",
    "content": [
      "驷马归咸秦，双凫出海门。",
      "还从清切禁，再沐圣明恩。",
      "礼乐中朝贵，文章大雅存。",
      "江湖多放逸，献替欲谁论。"
    ]
  },
  {
    "volume": 474,
    "sequence": 3,
    "title": "送日本使还",
    "author": "徐凝",
    "content": [
      "绝国将无外，扶桑更有东。",
      "来朝逢圣日，归去及秋风。",
      "夜泛潮回际，晨征苍莽中。",
      "鲸波腾水府，蜃气壮仙宫。",
      "天眷何期远，王文久已同。",
      "相望杳不见，离恨托飞鸿。"
    ]
  },
  {
    "volume": 474,
    "sequence": 4,
    "title": "题开元寺牡丹",
    "author": "徐凝",
    "content": [
      "此花南地知难种，惭愧僧闲用意栽。",
      "海燕解怜频睥睨，胡蜂未识更徘徊。",
      "虚生芍药徒劳妒，羞杀玫瑰不敢开。",
      "惟有数苞红萼在，含芳只待舍人来。"
    ]
  },
  {
    "volume": 474,
    "sequence": 5,
    "title": "香炉峰",
    "author": "徐凝",
    "content": [
      "香炉一峰绝，顶在寺门前。",
      "尽是玲珑石，时生旦暮烟。"
    ]
  },
  {
    "volume": 474,
    "sequence": 6,
    "title": "白铜鞮",
    "author": "徐凝",
    "content": [
      "騕褭锦障泥，楼头日又西。",
      "留欢住不住，素齿白铜鞮。"
    ]
  },
  {
    "volume": 474,
    "sequence": 7,
    "title": "杨叛儿",
    "author": "徐凝",
    "content": [
      "哀怨杨叛儿，骀荡郎知否。",
      "香死博山炉，烟生白门柳。"
    ]
  },
  {
    "volume": 474,
    "sequence": 8,
    "title": "春寒",
    "author": "徐凝",
    "content": [
      "乱雪从教舞，回风任听吹。",
      "春寒能作底，已被柳条欺。"
    ]
  },
  {
    "volume": 474,
    "sequence": 9,
    "title": "庐山独夜",
    "author": "徐凝",
    "content": [
      "寒空五老雪，斜月九江云。",
      "钟声知何处，苍苍树里闻。"
    ]
  },
  {
    "volume": 474,
    "sequence": 10,
    "title": "天台独夜",
    "author": "徐凝",
    "content": [
      "银地秋月色，石梁夜溪声。",
      "谁知屐齿尽，为破烟苔行。"
    ]
  },
  {
    "volume": 474,
    "sequence": 11,
    "title": "送寒岩归士",
    "author": "徐凝",
    "content": [
      "不挂丝纩衣，归向寒岩栖。",
      "寒岩风雪夜，又过岩前溪。"
    ]
  },
  {
    "volume": 474,
    "sequence": 12,
    "title": "送陈司马",
    "author": "徐凝",
    "content": [
      "家寄茅洞中，身游越城下。",
      "宁知许长史，不忆陈司马。"
    ]
  },
  {
    "volume": 474,
    "sequence": 13,
    "title": "武夷山仙城",
    "author": "徐凝",
    "content": [
      "武夷无上路，毛径不通风。",
      "欲共麻姑住，仙城半在空。"
    ]
  },
  {
    "volume": 474,
    "sequence": 14,
    "title": "避暑二首",
    "author": "徐凝",
    "content": [
      "一株金染密，数亩碧鲜疏。",
      "避暑临溪坐，何妨直钓鱼。",
      "斑多筒簟冷，发少角冠清。",
      "避暑长林下，寒蝉又有声。"
    ]
  },
  {
    "volume": 474,
    "sequence": 15,
    "title": "浙西李尚书奏毁淫昏庙",
    "author": "徐凝",
    "content": [
      "传闻废淫祀，万里静山陂。",
      "欲慰灵均恨，先烧靳尚祠。"
    ]
  },
  {
    "volume": 474,
    "sequence": 16,
    "title": "酬相公再游云门寺",
    "author": "徐凝",
    "content": [
      "远羡五云路，逶迤千骑回。",
      "遗簪唯一去，贵赏不重来。"
    ]
  },
  {
    "volume": 474,
    "sequence": 17,
    "title": "杭州祝涛头二首",
    "author": "徐凝",
    "content": [
      "不道沙堤尽，犹欺石栈顽。",
      "寄言飞白雪，休去打青山。",
      "倒打钱塘郭，长驱白浪花。",
      "吞吴休得也，输却五千家。"
    ]
  },
  {
    "volume": 474,
    "sequence": 18,
    "title": "问渔叟",
    "author": "徐凝",
    "content": [
      "生事同漂梗，机心在野船。",
      "如何临逝水，白发未忘筌。"
    ]
  },
  {
    "volume": 474,
    "sequence": 19,
    "title": "云封庵",
    "author": "徐凝",
    "content": [
      "登岩背山河，立石秋风里。",
      "隐见浙江涛，一尺东沟水。"
    ]
  },
  {
    "volume": 474,
    "sequence": 20,
    "title": "汉宫曲",
    "author": "徐凝",
    "content": [
      "水色帘前流玉霜，赵家飞燕侍昭阳。",
      "掌中舞罢箫声绝，三十六宫秋夜长。"
    ]
  },
  {
    "volume": 474,
    "sequence": 21,
    "title": "和嵩阳客月夜忆上清人",
    "author": "徐凝",
    "content": [
      "独夜嵩阳忆上仙，月明三十六峰前。",
      "瑶池月胜嵩阳月，人在玉清眠不眠。"
    ]
  },
  {
    "volume": 474,
    "sequence": 22,
    "title": "八月望夕雨",
    "author": "徐凝",
    "content": [
      "今年八月十五夜，寒雨萧萧不可闻。",
      "如练如霜在何处，吴山越水万重云。"
    ]
  },
  {
    "volume": 474,
    "sequence": 23,
    "title": "观浙江涛",
    "author": "徐凝",
    "content": [
      "浙江悠悠海西绿，惊涛日夜两翻覆。",
      "钱塘郭里看潮人，直至白头看不足。"
    ]
  },
  {
    "volume": 474,
    "sequence": 24,
    "title": "庐山瀑布",
    "author": "徐凝",
    "content": [
      "虚空落泉千仞直，雷奔入江不暂息。",
      "今古长如白练飞，一条界破青山色。"
    ]
  },
  {
    "volume": 474,
    "sequence": 25,
    "title": "嘉兴寒食",
    "author": "徐凝",
    "content": [
      "嘉兴郭里逢寒食，落日家家拜扫回。",
      "唯有县前苏小小，无人送与纸钱来。"
    ]
  },
  {
    "volume": 474,
    "sequence": 26,
    "title": "忆扬州",
    "author": "徐凝",
    "content": [
      "萧娘脸下难胜泪，桃叶眉头易得愁。",
      "天下三分明月夜，二分无赖是扬州。"
    ]
  },
  {
    "volume": 474,
    "sequence": 27,
    "title": "八月灯夕寄游越施秀才",
    "author": "徐凝",
    "content": [
      "四天净色寒如水，八月清辉冷似霜。",
      "想得越人今夜见，孟家珠在镜中央。"
    ]
  },
  {
    "volume": 474,
    "sequence": 28,
    "title": "八月十五夜",
    "author": "徐凝",
    "content": [
      "皎皎秋空八月圆，常娥端正桂枝鲜。",
      "一年无似如今夜，十二峰前看不眠。"
    ]
  },
  {
    "volume": 474,
    "sequence": 29,
    "title": "题伍员庙",
    "author": "徐凝",
    "content": [
      "千载空祠云海头，夫差亡国已千秋。",
      "浙波只有灵涛在，拜奠青山人不休。"
    ]
  },
  {
    "volume": 474,
    "sequence": 30,
    "title": "员峤先生",
    "author": "徐凝",
    "content": [
      "员峤先生无白发，海烟深处采青芝。",
      "逢人借问陶唐主，欲进冰蚕五色丝。"
    ]
  },
  {
    "volume": 474,
    "sequence": 31,
    "title": "莫愁曲",
    "author": "徐凝",
    "content": [
      "玳瑁床头刺战袍，碧纱窗外叶骚骚。",
      "若为教作辽西梦，月冷如丁风似刀。"
    ]
  },
  {
    "volume": 474,
    "sequence": 32,
    "title": "寄白司马",
    "author": "徐凝",
    "content": [
      "三条九陌花时节，万户千车看牡丹。",
      "争遣江州白司马，五年风景忆长安。"
    ]
  },
  {
    "volume": 474,
    "sequence": 33,
    "title": "相思林",
    "author": "徐凝",
    "content": [
      "游客远游新过岭，每逢芳树问芳名。",
      "长林遍是相思树，争遣愁人独自行。"
    ]
  },
  {
    "volume": 474,
    "sequence": 34,
    "title": "寄海峤丈人",
    "author": "徐凝",
    "content": [
      "万丈只愁沧海浅，一身谁测岁华遥。",
      "自言来此云边住，曾看秦王树石桥。"
    ]
  },
  {
    "volume": 474,
    "sequence": 35,
    "title": "寄潘先生",
    "author": "徐凝",
    "content": [
      "至人知姓不知名，闻道黄金骨节轻。",
      "世上仙方无觅处，欲来西岳事先生。"
    ]
  },
  {
    "volume": 474,
    "sequence": 36,
    "title": "宫中曲二首",
    "author": "徐凝",
    "content": [
      "披香侍宴插山花，厌著龙绡著越纱。",
      "恃赖倾城人不及，檀妆唯约数条霞。",
      "身轻入宠尽恩私，腰细偏能舞柘枝。",
      "一日新妆抛旧样，六宫争画黑烟眉。"
    ]
  },
  {
    "volume": 474,
    "sequence": 37,
    "title": "七夕",
    "author": "徐凝",
    "content": [
      "一道鹊桥横渺渺，千声玉佩过玲玲。",
      "别离还有经年客，怅望不如河鼓星。"
    ]
  },
  {
    "volume": 474,
    "sequence": 38,
    "title": "八月九月望夕雨",
    "author": "徐凝",
    "content": [
      "八月繁云连九月，两回三五晦漫漫。",
      "一年怅望秋将尽，不得常娥正面看。"
    ]
  },
  {
    "volume": 474,
    "sequence": 39,
    "title": "喜雪",
    "author": "徐凝",
    "content": [
      "长爱谢家能咏雪，今朝见雪亦狂歌。",
      "杨花道即偷人句，不那杨花似雪何。"
    ]
  },
  {
    "volume": 474,
    "sequence": 40,
    "title": "春饮",
    "author": "徐凝",
    "content": [
      "乌家若下蚁还浮，白玉尊前倒即休。",
      "不是春来偏爱酒，应须得酒遣春愁。"
    ]
  },
  {
    "volume": 474,
    "sequence": 41,
    "title": "二月望日",
    "author": "徐凝",
    "content": [
      "长短一年相似夜，中秋未必胜中春。",
      "不寒不暖看明月，况是从来少睡人。"
    ]
  },
  {
    "volume": 474,
    "sequence": 42,
    "title": "读远书",
    "author": "徐凝",
    "content": [
      "两转三回读远书，画檐愁见燕归初。",
      "百花时节教人懒，云髻朝来不欲梳。"
    ]
  },
  {
    "volume": 474,
    "sequence": 43,
    "title": "古树",
    "author": "徐凝",
    "content": [
      "古树欹斜临古道，枝不生花腹生草。",
      "行人不见树少时，树见行人几番老。"
    ]
  },
  {
    "volume": 474,
    "sequence": 44,
    "title": "独住僧",
    "author": "徐凝",
    "content": [
      "百补袈裟一比丘，数茎长睫覆青眸。",
      "多应独住山林惯，唯照寒泉自剃头。"
    ]
  },
  {
    "volume": 474,
    "sequence": 45,
    "title": "伤画松道芬上人（因画钓台江山而逝）",
    "author": "徐凝",
    "content": [
      "百法驱驰百年寿，五劳消瘦五株松。",
      "昨来闻道严陵死，画到青山第几重。"
    ]
  },
  {
    "volume": 474,
    "sequence": 46,
    "title": "观钓台画图",
    "author": "徐凝",
    "content": [
      "一水寂寥青霭合，两崖崔崒白云残。",
      "画人心到啼猿破，欲作三声出树难。"
    ]
  },
  {
    "volume": 474,
    "sequence": 47,
    "title": "荆巫梦思",
    "author": "徐凝",
    "content": [
      "楚水白波风袅袅，荆门暮色雨萧萧。",
      "相思合眼梦何处，十二峰高巴字遥。"
    ]
  },
  {
    "volume": 474,
    "sequence": 48,
    "title": "浙东故孟尚书种柳",
    "author": "徐凝",
    "content": [
      "孟家种柳东城去，临水逶迤思故人。",
      "不似当时大司马，重来得见汉南春。"
    ]
  },
  {
    "volume": 474,
    "sequence": 49,
    "title": "长洲览古",
    "author": "徐凝",
    "content": [
      "吴王上国长洲奢，翠黛寒江一道斜。",
      "伤见摧残旧宫树，美人曾插九枝花。"
    ]
  },
  {
    "volume": 474,
    "sequence": 50,
    "title": "却归旧山望月有寄",
    "author": "徐凝",
    "content": [
      "年年明月总相似，大抵人情自不同。",
      "今夜故山依旧见，班家扇样碧峰东。"
    ]
  },
  {
    "volume": 474,
    "sequence": 51,
    "title": "再归松溪旧居宿西林",
    "author": "徐凝",
    "content": [
      "五粒松深溪水清，众山摇落月偏明。",
      "西林静夜重来宿，暗记人家犬吠声。"
    ]
  },
  {
    "volume": 474,
    "sequence": 52,
    "title": "玩花五首",
    "author": "徐凝",
    "content": [
      "一树梨花春向暮，雪枝残处怨风来。",
      "明朝渐校无多去，看到黄昏不欲回。",
      "麹尘溪上素红枝，影在溪流半落时。",
      "时人自惜花肠断，春风却是等闲吹。",
      "朱霞焰焰山枝动，绿野声声杜宇来。",
      "谁为蜀王身作鸟，自啼还自有花开。",
      "谁家踯躅青林里，半见殷花焰焰枝。",
      "忆得倡楼人送客，深红衫子影门时。",
      "花到蔷薇明艳绝，燕支颗破麦风秋。",
      "一番弄色一番退，小妇轻妆大妇愁。"
    ]
  },
  {
    "volume": 474,
    "sequence": 53,
    "title": "长庆春",
    "author": "徐凝",
    "content": [
      "山头水色薄笼烟，久客新愁长庆年。",
      "身上五劳仍病酒，夭桃窗下背花眠。"
    ]
  },
  {
    "volume": 474,
    "sequence": 54,
    "title": "山鹧鸪词",
    "author": "徐凝",
    "content": [
      "南越岭头山鹧鸪，传是当时守贞女。",
      "化为飞鸟怨何人，犹有啼声带蛮语。"
    ]
  },
  {
    "volume": 474,
    "sequence": 55,
    "title": "郑女出参丈人词",
    "author": "徐凝",
    "content": [
      "凤钗翠翘双宛转，出见丈人梳洗晚。",
      "掣曳罗绡跪拜时，柳条无力花枝软。"
    ]
  },
  {
    "volume": 474,
    "sequence": 56,
    "title": "春雨",
    "author": "徐凝",
    "content": [
      "花时闷见联绵雨，云入人家水毁堤。",
      "昨日春风源上路，可怜红锦枉抛泥。"
    ]
  },
  {
    "volume": 474,
    "sequence": 57,
    "title": "和白使君木兰花",
    "author": "徐凝",
    "content": [
      "枝枝转势雕弓动，片片摇光玉剑斜。",
      "见说木兰征戍女，不知那作酒边花。"
    ]
  },
  {
    "volume": 474,
    "sequence": 58,
    "title": "正月十五夜呈幕中诸公",
    "author": "徐凝",
    "content": [
      "宵游二万七千人，独坐重城圈一身。",
      "步月游山俱不得，可怜辜负白头春。"
    ]
  },
  {
    "volume": 474,
    "sequence": 59,
    "title": "乐府新诗",
    "author": "徐凝",
    "content": [
      "一声卢女十三弦，早嫁城西好少年。",
      "不羡越溪歌者苦，采莲归去绿窗眠。"
    ]
  },
  {
    "volume": 474,
    "sequence": 60,
    "title": "春陪相公看花宴会二首",
    "author": "徐凝",
    "content": [
      "丞相邀欢事事同，玉箫金管咽东风。",
      "百分春酒莫辞醉，明日的无今日红。",
      "木兰花谢可怜条，远道音书转寂寥。",
      "春去一年春又尽，几回空上望江桥。"
    ]
  },
  {
    "volume": 474,
    "sequence": 61,
    "title": "牡丹",
    "author": "徐凝",
    "content": [
      "何人不爱牡丹花，占断城中好物华。",
      "疑是洛川神女作，千娇万态破朝霞。"
    ]
  },
  {
    "volume": 474,
    "sequence": 62,
    "title": "过马当",
    "author": "徐凝",
    "content": [
      "风波隐隐石苍苍，送客灵鸦拂去樯。",
      "三月尽头云叶秀，小姑新著好衣裳。"
    ]
  },
  {
    "volume": 474,
    "sequence": 63,
    "title": "金谷览古",
    "author": "徐凝",
    "content": [
      "金谷园中数尺土，问人知是绿珠台。",
      "绿珠歌舞天下绝，唯与石家生祸胎。"
    ]
  },
  {
    "volume": 474,
    "sequence": 64,
    "title": "上阳红叶",
    "author": "徐凝",
    "content": [
      "洛下三分红叶秋，二分翻作上阳愁。",
      "千声万片御沟上，一片出宫何处流。"
    ]
  },
  {
    "volume": 474,
    "sequence": 65,
    "title": "洛城秋砧",
    "author": "徐凝",
    "content": [
      "三川水上秋砧发，五凤楼前明月新。",
      "谁为秋砧明月夜，洛阳城里更愁人。"
    ]
  },
  {
    "volume": 474,
    "sequence": 66,
    "title": "和川守侍郎缑山题仙庙",
    "author": "徐凝",
    "content": [
      "王子缑山石殿明，白家诗句咏吹笙。",
      "安知散席人间曲，不是寥天鹤上声。"
    ]
  },
  {
    "volume": 474,
    "sequence": 67,
    "title": "和夜题玉泉寺",
    "author": "徐凝",
    "content": [
      "岁岁云山玉泉寺，年年车马洛阳尘。",
      "风清月冷水边宿，诗好官高能几人。"
    ]
  },
  {
    "volume": 474,
    "sequence": 68,
    "title": "和秋游洛阳",
    "author": "徐凝",
    "content": [
      "洛阳自古多才子，唯爱春风烂漫游。",
      "今到白家诗句出，无人不咏洛阳秋。"
    ]
  },
  {
    "volume": 474,
    "sequence": 69,
    "title": "和嘲春风",
    "author": "徐凝",
    "content": [
      "源上拂桃烧水发，江边吹杏暗园开。",
      "可怜半死龙门树，懊恼春风作底来。"
    ]
  },
  {
    "volume": 474,
    "sequence": 70,
    "title": "侍郎宅泛池",
    "author": "徐凝",
    "content": [
      "莲子花边回竹岸，鸡头叶上荡兰舟。",
      "谁知洛北朱门里，便到江南绿水游。"
    ]
  },
  {
    "volume": 474,
    "sequence": 71,
    "title": "和侍郎邀宿不至",
    "author": "徐凝",
    "content": [
      "蟾蜍有色门应锁，街鼓无声夜自深。",
      "料得白家诗思苦，一篇诗了一弹琴。"
    ]
  },
  {
    "volume": 474,
    "sequence": 72,
    "title": "自鄂渚至河南将归江外留辞侍郎",
    "author": "徐凝",
    "content": [
      "一生所遇唯元白，天下无人重布衣。",
      "欲别朱门泪先尽，白头游子白身归。"
    ]
  },
  {
    "volume": 474,
    "sequence": 73,
    "title": "蛮入西川后",
    "author": "徐凝",
    "content": [
      "守隘一夫何处在，长桥万里只堪伤。",
      "纷纷塞外乌蛮贼，驱尽江头濯锦娘。"
    ]
  },
  {
    "volume": 474,
    "sequence": 74,
    "title": "忆紫溪",
    "author": "徐凝",
    "content": [
      "长忆紫溪春欲尽，千岩交映水回斜。",
      "岩空水满溪自紫，水态更笼南烛花。"
    ]
  },
  {
    "volume": 474,
    "sequence": 75,
    "title": "夸红槿",
    "author": "徐凝",
    "content": [
      "谁道槿花生感促，可怜相计半年红。",
      "何如桃李无多少，并打千枝一夜风。"
    ]
  },
  {
    "volume": 474,
    "sequence": 76,
    "title": "题缙云山鼎池二首",
    "author": "徐凝",
    "content": [
      "黄帝旌旗去不回，空余片石碧崔嵬。",
      "有时风卷鼎湖浪，散作晴天雨点来。",
      "天地茫茫成古今，仙都凡有几人寻。",
      "到来唯见山高下，只是不知湖浅深。"
    ]
  },
  {
    "volume": 474,
    "sequence": 77,
    "title": "宿冽上人房",
    "author": "徐凝",
    "content": [
      "浮生不定若蓬飘，林下真僧偶见招。",
      "觉后始知身是梦，更闻寒雨滴芭蕉。"
    ]
  },
  {
    "volume": 474,
    "sequence": 78,
    "title": "汴河览古",
    "author": "徐凝",
    "content": [
      "炀帝龙舟向此行，三千宫女采桡轻。",
      "渡河不似如今唱，为是杨家怨思声。"
    ]
  },
  {
    "volume": 474,
    "sequence": 79,
    "title": "柬白丈人",
    "author": "徐凝",
    "content": [
      "昔时丈人鬓发白，千年松下锄茯苓。",
      "今来见此松树死，丈人斩新鬓发青。"
    ]
  },
  {
    "volume": 474,
    "sequence": 80,
    "title": "览镜词",
    "author": "徐凝",
    "content": [
      "宝镜磨来寒水清，青衣把就绿窗明。",
      "潘郎懊恼新秋发，拔却一茎生两茎。"
    ]
  },
  {
    "volume": 474,
    "sequence": 81,
    "title": "寄玄阳先生",
    "author": "徐凝",
    "content": [
      "不能相见见人传，山瞿岸山中岱岸边。",
      "颜貌只如三二十，道年三百亦藏年。"
    ]
  },
  {
    "volume": 474,
    "sequence": 82,
    "title": "白人",
    "author": "徐凝",
    "content": [
      "暖风入烟花漠漠，白人梳洗寻常薄。",
      "泥郎为插珑璁钗，争教一朵牙云落。"
    ]
  },
  {
    "volume": 474,
    "sequence": 83,
    "title": "奉酬元相公上元",
    "author": "徐凝",
    "content": [
      "出拥楼船千万人，入为台辅九霄身。",
      "如何更羡看灯夜，曾见宫花拂面春。"
    ]
  },
  {
    "volume": 474,
    "sequence": 84,
    "title": "奉和鹦鹉",
    "author": "徐凝",
    "content": [
      "毛羽曾经翦处残，学人言语道暄寒。",
      "任饶长被金笼阖，也免栖飞雨雪难。"
    ]
  },
  {
    "volume": 474,
    "sequence": 85,
    "title": "将至妙喜寺",
    "author": "徐凝",
    "content": [
      "清风袅袅越水陂，远树苍苍妙喜寺。",
      "自有车轮与马蹄，未曾到此波心地。"
    ]
  },
  {
    "volume": 474,
    "sequence": 86,
    "title": "红蕉",
    "author": "徐凝",
    "content": [
      "红蕉曾到岭南看，校小芭蕉几一般。",
      "差是斜刀剪红绢，卷来开去叶中安。"
    ]
  },
  {
    "volume": 474,
    "sequence": 87,
    "title": "见少室",
    "author": "徐凝",
    "content": [
      "适我一箪孤客性，问人三十六峰名。",
      "青云无忘白云在，便可嵩阳老此生。"
    ]
  },
  {
    "volume": 474,
    "sequence": 88,
    "title": "语儿见新月",
    "author": "徐凝",
    "content": [
      "几处天边见新月，经过草市忆西施。",
      "娟娟水宿初三夜，曾伴愁蛾到语儿。"
    ]
  },
  {
    "volume": 474,
    "sequence": 89,
    "title": "回施先辈见寄新诗二首",
    "author": "徐凝",
    "content": [
      "九幽仙子西山卷，读了绦绳系又开。",
      "此卷玉清宫里少，曾寻真诰读诗来。",
      "紫河车里丹成也，皂荚枝头早晚飞。",
      "料得仙宫列仙籍，如君进士出身稀。"
    ]
  },
  {
    "volume": 474,
    "sequence": 90,
    "title": "送沈亚之赴郢掾",
    "author": "徐凝",
    "content": [
      "千万乘骢沈司户，不须惆怅郢中游。",
      "几年白雪无人唱，今日唯君上雪楼。"
    ]
  },
  {
    "volume": 474,
    "sequence": 91,
    "title": "答白公",
    "author": "徐凝",
    "content": [
      "高景争来草木头，一生心事酒前休。",
      "山公自是仙人侣，携手醉登城上楼。"
    ]
  },
  {
    "volume": 474,
    "sequence": 92,
    "title": "句",
    "author": "徐凝",
    "content": [
      "青山旧路在，白首醉还乡。",
      "试到第三桥，便入千顷花。",
      "乱后见淮水，归心忽迢遥。",
      "乍疑鲸喷浪，忽似鹢凌风。",
      "呀呷汀洲动，喧阗里巷空。"
    ]
  }
]