[
  {
    "volume": 306,
    "sequence": 1,
    "title": "九日登青山",
    "author": "朱湾",
    "content": [
      "昔人惆怅处，系马又登临。",
      "旧地烟霞在，多时草木深。",
      "水将空合色，云与我无心。",
      "想见龙山会，良辰亦似今。"
    ]
  },
  {
    "volume": 306,
    "sequence": 2,
    "title": "秋夜宴王郎中宅赋得露中菊",
    "author": "朱湾",
    "content": [
      "众芳春竞发，寒菊露偏滋。",
      "受气何曾异，开花独自迟。",
      "晚成犹待赏，欲采未过时。",
      "忍弃东篱下，看随秋草衰。"
    ]
  },
  {
    "volume": 306,
    "sequence": 3,
    "title": "奉使设宴戏掷笼筹",
    "author": "朱湾",
    "content": [
      "今日陪樽俎，良筹复在兹。",
      "献酬君有礼，赏罚我无私。",
      "莫怪斜相向，还将正自持。",
      "一朝权入手，看取令行时。"
    ]
  },
  {
    "volume": 306,
    "sequence": 4,
    "title": "咏双陆骰子",
    "author": "朱湾",
    "content": [
      "采采应缘白，钻心不为名。",
      "掌中犹可重，手下莫言轻。",
      "有对唯求敌，无私直任争。",
      "君看一掷后，当取擅场声。"
    ]
  },
  {
    "volume": 306,
    "sequence": 5,
    "title": "咏壁上酒瓢呈萧明府",
    "author": "朱湾",
    "content": [
      "不是难提挈，行藏固有期。",
      "安身未得所，开口欲从谁。",
      "应物心无倦，当垆柄会持。",
      "莫将成废器，还有对樽时。"
    ]
  },
  {
    "volume": 306,
    "sequence": 6,
    "title": "咏玉",
    "author": "朱湾",
    "content": [
      "歌玉屡招疑，终朝省复思。",
      "既哀黄鸟兴，还复白圭诗。",
      "请益先求友，将行必择师。",
      "谁知不鸣者，独下董生帷。"
    ]
  },
  {
    "volume": 306,
    "sequence": 7,
    "title": "送陈偃赋得白鸟翔翠微（作赋得白鹤翔翠微送陈偃下第）",
    "author": "朱湾",
    "content": [
      "不知鸥与鹤，天畔弄晴晖。",
      "背日分明见，临川相映微。",
      "净中云一点，回处雪孤飞。",
      "正好南枝住，翩翩何所归。"
    ]
  },
  {
    "volume": 306,
    "sequence": 8,
    "title": "题段上人院壁画古松",
    "author": "朱湾",
    "content": [
      "石上盘古根，谓言天生有。",
      "安知草木性，变在画师手。",
      "阴深方丈间，直趣幽且闲。",
      "木纹离披势搓摔，中裂空心火烧出。",
      "扫成三寸五寸枝，便是千年万年物。",
      "莓苔浓淡色不同，一面死皮生蠹虫。",
      "风霜未必来到此，气色杳在寒山中。",
      "孤标可玩不可取，能使支公道场古。"
    ]
  },
  {
    "volume": 306,
    "sequence": 9,
    "title": "逼寒节寄崔七（崔七，湖州崔使君之子）",
    "author": "朱湾",
    "content": [
      "闲庭只是长莓苔，三径曾无车马来。",
      "旅馆尚愁寒食火，羁心懒向不然灰。",
      "门前下客虽弹铗，溪畔穷鱼且曝腮。",
      "他日趋庭应问礼，须言陋巷有颜回。"
    ]
  },
  {
    "volume": 306,
    "sequence": 10,
    "title": "长安喜雪（一作陈羽诗）",
    "author": "朱湾",
    "content": [
      "千门万户雪花浮，点点无声落瓦沟。",
      "全似玉尘消更积，半成冰片结还流。",
      "光含晓色清天苑，轻逐微风绕御楼。",
      "平地已沾盈尺润，年丰须荷富人侯。"
    ]
  },
  {
    "volume": 306,
    "sequence": 11,
    "title": "宴杨驸马山亭（一作陈羽诗）",
    "author": "朱湾",
    "content": [
      "垂杨拂岸草茸茸，绣户窗前花影重。",
      "鲙下玉盘红缕细，酒开金瓮绿醅浓。",
      "中朝驸马何平叔，南国词人陆士龙。",
      "落日泛舟同醉处，回潭百丈映千峰。"
    ]
  },
  {
    "volume": 306,
    "sequence": 12,
    "title": "过宣上人湖上兰若",
    "author": "朱湾",
    "content": [
      "十年湖上结幽期，偏向东林遇远师。",
      "未道姓名童子识，不酬言语上人知。",
      "闲花落日滋苔径，细雨和烟著柳枝。",
      "问我别来何所得，解将无事当无为。"
    ]
  },
  {
    "volume": 306,
    "sequence": 13,
    "title": "同达奚宰游窦子明仙坛（一作同张明府游仙台）",
    "author": "朱湾",
    "content": [
      "松桧阴深一径微，中峰石室到人稀。",
      "仙官不住青山在，故老相传白日飞。",
      "华表问栽何岁木，片云留著去时衣。",
      "今朝茂宰寻真处，暂驻双凫且莫归。"
    ]
  },
  {
    "volume": 306,
    "sequence": 14,
    "title": "平陵寓居再逢寒食",
    "author": "朱湾",
    "content": [
      "几回江上泣途穷，每遇良辰叹转蓬。",
      "火燧知从新节变，灰心还与故人同。",
      "莫听黄鸟愁啼处，自有花开久客中。",
      "贫病固应无挠事，但将怀抱醉春风。"
    ]
  },
  {
    "volume": 306,
    "sequence": 15,
    "title": "寻隐者韦九山人于东溪草堂",
    "author": "朱湾",
    "content": [
      "寻得仙源访隐沦，渐来深处渐无尘。",
      "初行竹里唯通马，直到花间始见人。",
      "四面云山谁作主，数家烟火自为邻。",
      "路傍樵客何须问，朝市如今不是秦。"
    ]
  },
  {
    "volume": 306,
    "sequence": 16,
    "title": "假摄池州留别东溪隐居",
    "author": "朱湾",
    "content": [
      "一官仍是假，岂愿数离群。",
      "愁鬓看如雪，浮名认是云。",
      "暂辞南国隐，莫勒北山文。",
      "今后松溪月，还应梦见君。"
    ]
  },
  {
    "volume": 306,
    "sequence": 17,
    "title": "咏柏板",
    "author": "朱湾",
    "content": [
      "赴节心长在，从绳道可观。",
      "须知片木用，莫向散材看。",
      "空为歌偏苦，仍愁和即难。",
      "既能亲掌握，愿得接同欢。"
    ]
  },
  {
    "volume": 306,
    "sequence": 18,
    "title": "筝柱子",
    "author": "朱湾",
    "content": [
      "散木今何幸，良工不弃捐力微惭一柱，材薄仰群弦。",
      "力微惭一柱，材薄仰群弦。",
      "且喜声相应，宁辞迹屡迁。",
      "知音如见赏，雅调为君传。"
    ]
  },
  {
    "volume": 306,
    "sequence": 19,
    "title": "送李司直归浙东幕兼寄鲍行军…平郡王（一作朱长文诗）",
    "author": "朱湾",
    "content": [
      "翩翩书记早曾闻，二十年来愿见君。",
      "今日相逢悲白发，同时几许在青云。",
      "人从北固山边去，水到西陵渡口分。",
      "会作王门曳裾客，为余前谢鲍参军。"
    ]
  },
  {
    "volume": 306,
    "sequence": 20,
    "title": "七贤庙",
    "author": "朱湾",
    "content": [
      "常慕晋高士，放心日沈冥。",
      "湛然对一壶，土木为我形。",
      "下马访陈迹，披榛诣荒庭。",
      "相看两不言，犹谓醉未醒。",
      "长啸或可拟，幽琴难再听。",
      "同心不共世，空见藓门青。"
    ]
  },
  {
    "volume": 306,
    "sequence": 21,
    "title": "同清江师月夜听坚正二上人为怀州转法华经歌",
    "author": "朱湾",
    "content": [
      "若耶溪畔云门僧，夜闲燕坐听真乘。",
      "莲花秘偈药草喻，二师身住口不住。",
      "凿井求泉会到源，闭门避火终迷路。",
      "前心后心皆此心，梵音妙音柔软音。",
      "清泠霜磬有时动，寂历空堂宜夜深。",
      "向来不寐何所事，一念才生百虑息。",
      "风翻乱叶林有声，雪映闲庭月无色。",
      "玄关密迹难可思，醒人悟兮醉人疑。",
      "衣中系宝觉者谁，临川内史字得之。"
    ]
  },
  {
    "volume": 306,
    "sequence": 22,
    "title": "寒城晚角（滑州作）",
    "author": "朱湾",
    "content": [
      "高台高高画角雄，五更初发寒城中。",
      "寒城北临大河水，淇门贼烽隔岸是。",
      "长风送过黎阳川，我军气雄贼心死。",
      "羁人此夜寐不成，万里边情枕上生。",
      "乍似陇头戍，寒泉幽咽流不住；",
      "又如巴江头，啼猿带雨断续愁。",
      "忽忆嫖姚北征伐，空山宿兵寒对月。",
      "一声老将起，三奏行人发；",
      "冀马为之嘶，朔云为之结。",
      "二十年来天下兵，到处不曾无此声。",
      "洛阳陌，长安路。",
      "角声朝朝兼暮暮，平居闻之尚难度。",
      "何况天山征戍儿，云中下营雪里吹。"
    ]
  },
  {
    "volume": 306,
    "sequence": 23,
    "title": "重阳日陪韦卿宴",
    "author": "朱湾",
    "content": [
      "何必龙山好，南亭赏不暌。",
      "清规陈侯事，雅兴谢公题。",
      "入座青峰近，当轩远树齐。",
      "仙家自有月，莫叹夕阳西。"
    ]
  }
]