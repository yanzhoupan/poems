[
  {
    "volume": 292,
    "sequence": 1,
    "title": "题玉真观公主山池院",
    "author": "司空曙",
    "content": [
      "香殿留遗影，春朝玉户开。",
      "羽衣重素几，珠网俨轻埃。",
      "石自蓬山得，泉经太液来。",
      "柳丝遮绿浪，花粉落青苔。",
      "镜掩鸾空在，霞消凤不回。",
      "唯馀古桃树，传是上仙栽。"
    ]
  },
  {
    "volume": 292,
    "sequence": 2,
    "title": "送永阳崔明府",
    "author": "司空曙",
    "content": [
      "古国群舒地，前当桐柏关。",
      "连绵江上雨，稠叠楚南山。",
      "沙馆行帆息，枫洲候吏还。",
      "乘篮若有暇，精舍在林间。"
    ]
  },
  {
    "volume": 292,
    "sequence": 3,
    "title": "送曹三同猗游山寺",
    "author": "司空曙",
    "content": [
      "山蹋青芜尽，凉秋古寺深。",
      "何时得连策，此夜更闻琴。",
      "穷水云同穴，过僧虎共林。",
      "殷勤如念我，遗尔挂冠心。"
    ]
  },
  {
    "volume": 292,
    "sequence": 4,
    "title": "送崔校书赴梓幕",
    "author": "司空曙",
    "content": [
      "碧峰天柱下，鼓角镇南军。",
      "管记催飞檄，蓬莱辍校文。",
      "栈霜朝似雪，江雾晚成云。",
      "想出褒中望，巴庸方路分。"
    ]
  },
  {
    "volume": 292,
    "sequence": 5,
    "title": "送夔州班使君",
    "author": "司空曙",
    "content": [
      "鱼国巴庸路，麾幢汉守过。",
      "晓樯争市隘，夜鼓祭神多。",
      "云白当山雨，风清满峡波。",
      "夷陵旧人吏，犹诵两岐歌。",
      "知"
    ]
  },
  {
    "volume": 292,
    "sequence": 6,
    "title": "送菊潭王明府",
    "author": "司空曙",
    "content": [
      "业成洙泗客，皓发著儒衣。",
      "一与游人别，仍闻带印归。",
      "林多宛地古，云尽汉山稀。",
      "莫爱浔阳隐，嫌官计亦非。"
    ]
  },
  {
    "volume": 292,
    "sequence": 7,
    "title": "送太易上人赴东洛",
    "author": "司空曙",
    "content": [
      "遥见登山处，青芜雪后春。",
      "云深岳庙火，寺宿洛阳人。",
      "饵药将斋折，唯诗与道亲。",
      "凡经几回别，麈尾不离身。"
    ]
  },
  {
    "volume": 292,
    "sequence": 8,
    "title": "和王卿立秋即事",
    "author": "司空曙",
    "content": [
      "秋宜何处看，试问白云官。",
      "暗入蝉鸣树，微侵蝶绕兰。",
      "向风凉稍动，近日暑犹残。",
      "九陌浮埃减，千峰爽气攒。",
      "换衣防竹暮，沈果讶泉寒。",
      "宫响传花杵，天清出露盘。",
      "高禽当侧弁，游鲔对凭栏。",
      "一奏招商曲，空令继唱难。"
    ]
  },
  {
    "volume": 292,
    "sequence": 9,
    "title": "和李员外与舍人咏玫瑰花寄徐侍郎",
    "author": "司空曙",
    "content": [
      "仙吏紫薇郎，奇花共玩芳。",
      "攒星排绿蒂，照眼发红光。",
      "暗妒翻阶药，遥连直署香。",
      "游枝蜂绕易，碍刺鸟衔妨。",
      "露湿凝衣粉，风吹散蕊黄。",
      "蒙茏珠树合，焕烂锦屏张。",
      "留客胜看竹，思人比爱棠。",
      "如传采蘋咏，远思满潇湘。",
      "知"
    ]
  },
  {
    "volume": 292,
    "sequence": 10,
    "title": "冬夜耿拾遗王秀才就宿因伤故人",
    "author": "司空曙",
    "content": [
      "旧时闻笛泪，今夜重沾衣。",
      "方恨同人少，何堪相见稀。",
      "竹烟凝涧壑，林雪似芳菲。",
      "多谢劳车马，应怜独掩扉。"
    ]
  },
  {
    "volume": 292,
    "sequence": 11,
    "title": "早春游慈恩南池",
    "author": "司空曙",
    "content": [
      "山寺临池水，春愁望远生。",
      "蹋桥逢鹤起，寻竹值泉横。",
      "新柳丝犹短，轻蘋叶未成。",
      "还如虎溪上，日暮伴僧行。"
    ]
  },
  {
    "volume": 292,
    "sequence": 12,
    "title": "雨夜见投之作",
    "author": "司空曙",
    "content": [
      "出户繁星尽，池塘暗不开。",
      "动衣凉气度，遰树远声来。",
      "灯外初行电，城隅偶隐雷。",
      "因知谢文学，晓望比尘埃。"
    ]
  },
  {
    "volume": 292,
    "sequence": 13,
    "title": "龙池寺望月寄韦使君阎别驾",
    "author": "司空曙",
    "content": [
      "清光此夜中，万古望应同。",
      "当野山沈雾，低城树有风。",
      "花宫纷共邃，水府皓相空。",
      "遥想高楼上，唯君对庾公。",
      "知"
    ]
  },
  {
    "volume": 292,
    "sequence": 14,
    "title": "秋夜忆兴善院寄苗发",
    "author": "司空曙",
    "content": [
      "右军多住寺，此夜后池秋。",
      "自与山僧伴，那因洛客愁。",
      "卷帘霜霭霭，满目水悠悠。",
      "若有诗相赠，期君忆惠休。"
    ]
  },
  {
    "volume": 292,
    "sequence": 15,
    "title": "病中寄郑十六兄",
    "author": "司空曙",
    "content": [
      "倦枕欲徐行，开帘秋月明。",
      "手便筇杖冷，头喜葛巾轻。",
      "绿草前侵水，黄花半上城。",
      "虚消此尘景，不见十年兄。"
    ]
  },
  {
    "volume": 292,
    "sequence": 16,
    "title": "卫明府寄枇杷叶以诗答",
    "author": "司空曙",
    "content": [
      "倾筐呈绿叶，重叠色何鲜。",
      "讵是秋风里，犹如晓露前。",
      "仙方当见重，消疾本应便。",
      "全胜甘蕉赠，空投谢氏篇。"
    ]
  },
  {
    "volume": 292,
    "sequence": 17,
    "title": "过庆宝寺（一作耿湋诗，题作废宝光寺）",
    "author": "司空曙",
    "content": [
      "黄叶前朝寺，无僧寒殿开。",
      "池晴龟出曝，松暮鹤飞回。",
      "古井碑横草，阴廊画杂苔。",
      "禅宫亦销歇，尘世转堪哀。",
      "知"
    ]
  },
  {
    "volume": 292,
    "sequence": 18,
    "title": "奉和张大夫酬高山人",
    "author": "司空曙",
    "content": [
      "野客居铃阁，重门将校稀。",
      "豸冠亲谷弁，龟印识荷衣。",
      "座右寒飙爽，谈馀暮角微。",
      "苍生须太傅，山在岂容归。"
    ]
  },
  {
    "volume": 292,
    "sequence": 19,
    "title": "送严使君游山",
    "author": "司空曙",
    "content": [
      "家楚依三户，辞州选一钱。",
      "酒杯同寄世，客棹任销年。",
      "赤烧兼山远，青芜与浪连。",
      "青春明月夜，知上鄂君船。"
    ]
  },
  {
    "volume": 292,
    "sequence": 20,
    "title": "送柳震归蜀",
    "author": "司空曙",
    "content": [
      "白日双流静，西看蜀国春。",
      "桐花能乳鸟，竹节竞祠神。",
      "蹇步徒相望，先鞭不可亲。",
      "知从江仆射，登榻更何人。"
    ]
  },
  {
    "volume": 292,
    "sequence": 21,
    "title": "送乐平苗明府",
    "author": "司空曙",
    "content": [
      "天际山多处，东安古邑深。",
      "绿田通竹里，白浪隔枫林。",
      "诗有江僧和，门唯越客寻。",
      "应将放鱼化，一境表吾心。",
      "知"
    ]
  },
  {
    "volume": 292,
    "sequence": 22,
    "title": "赠送郑钱二郎中",
    "author": "司空曙",
    "content": [
      "梅含柳已动，昨日起东风。",
      "惆怅心徒壮，无如鬓作翁。",
      "百年飘若水，万绪尽归空。",
      "何可宗禅客，迟回岐路中。"
    ]
  },
  {
    "volume": 292,
    "sequence": 23,
    "title": "酬郑十四望驿不得同宿见赠因寄张参军",
    "author": "司空曙",
    "content": [
      "逢君喜成泪，暂似故乡中。",
      "谪宦犹多惧，清宵不得终。",
      "月烟高有鹤，宿草净无虫。",
      "明日郄超会，应思下客同。"
    ]
  },
  {
    "volume": 292,
    "sequence": 24,
    "title": "暮春野望寄钱起（一作耿湋诗）",
    "author": "司空曙",
    "content": [
      "草长花落树，羸病强寻春。",
      "无复少年意，空馀华发新。",
      "青原高见水，白社静逢人。",
      "寄谢南宫客，轩车不可亲。"
    ]
  },
  {
    "volume": 292,
    "sequence": 25,
    "title": "送王使君小子孝廉登科归省",
    "author": "司空曙",
    "content": [
      "年少通经学，登科尚佩觿。",
      "张冯本名士，蔡廓是佳儿。",
      "鞍马临岐路，龙钟对别离。",
      "寄书胡太守，请与故人知。",
      "知"
    ]
  },
  {
    "volume": 292,
    "sequence": 26,
    "title": "云阳寺石竹花",
    "author": "司空曙",
    "content": [
      "一自幽山别，相逢此寺中。",
      "高低俱出叶，深浅不分丛。",
      "野蝶难争白，庭榴暗让红。",
      "谁怜芳最久，春露到秋风。"
    ]
  },
  {
    "volume": 292,
    "sequence": 27,
    "title": "送高胜重谒曹王",
    "author": "司空曙",
    "content": [
      "江上青枫岸，阴阴万里春。",
      "朝辞郢城酒，暮见洞庭人。",
      "兴比乘舟访，恩怀倒屣亲。",
      "想君登旧榭，重喜扫芳尘。"
    ]
  },
  {
    "volume": 292,
    "sequence": 28,
    "title": "闲园书事招畅当",
    "author": "司空曙",
    "content": [
      "闻蝉昼眠后，欹枕对蓬蒿。",
      "羸病懒寻戴，田园方咏陶。",
      "傍檐虫挂静，出树蝶飞高。",
      "惆怅临清镜，思君见鬓毛。"
    ]
  },
  {
    "volume": 292,
    "sequence": 29,
    "title": "过钱员外",
    "author": "司空曙",
    "content": [
      "为郎头已白，迹向市朝稀。",
      "移病居荒宅，安贫著败衣。",
      "野园随客醉，雪寺伴僧归。",
      "自说东峰下，松萝满故扉。",
      "知"
    ]
  },
  {
    "volume": 292,
    "sequence": 30,
    "title": "赠庾侍御",
    "author": "司空曙",
    "content": [
      "年少身无累，相逢忆此时。",
      "雪过云寺宿，酒向竹园期。",
      "白发今催老，清琴但起悲。",
      "唯应逐宗炳，内学愿为师。"
    ]
  },
  {
    "volume": 292,
    "sequence": 31,
    "title": "赠李端",
    "author": "司空曙",
    "content": [
      "共忆南浮日，登高望若何。",
      "楚田湖草远，江寺海榴多。",
      "载酒寻山宿，思人带雪过。",
      "东西几回别，此会各蹉跎。"
    ]
  },
  {
    "volume": 292,
    "sequence": 32,
    "title": "送流人",
    "author": "司空曙",
    "content": [
      "闻说南中事，悲君重窜身。",
      "山村枫子鬼，江庙石郎神。",
      "童稚留荒宅，图书托故人。",
      "青门好风景，为尔一沾巾。"
    ]
  },
  {
    "volume": 292,
    "sequence": 33,
    "title": "过胡居士睹王右丞遗文",
    "author": "司空曙",
    "content": [
      "旧日相知尽，深居独一身。",
      "闭门空有雪，看竹永无人。",
      "每许前山隐，曾怜陋巷贫。",
      "题诗今尚在，暂为拂流尘。"
    ]
  },
  {
    "volume": 292,
    "sequence": 34,
    "title": "送郎使君赴郢州",
    "author": "司空曙",
    "content": [
      "使君持节去，云水满前程。",
      "楚寺多连竹，江樯远映城。",
      "登楼向月望，赛庙傍山行。",
      "若动思乡咏，应贻谢步兵。"
    ]
  },
  {
    "volume": 292,
    "sequence": 35,
    "title": "贼平后送人北归",
    "author": "司空曙",
    "content": [
      "世乱同南去，时清独北还。",
      "他乡生白发，旧国见青山。",
      "晓月过残垒，繁星宿故关。",
      "寒禽与衰草，处处伴愁颜。"
    ]
  },
  {
    "volume": 292,
    "sequence": 36,
    "title": "观猎骑（一作公子行）",
    "author": "司空曙",
    "content": [
      "缠臂绣纶巾，貂裘窄称身。",
      "射禽风助箭，走马雪翻尘。",
      "金埒争开道，香车为驻轮。",
      "翩翩不知处，传是霍家亲。"
    ]
  },
  {
    "volume": 292,
    "sequence": 37,
    "title": "同苗员外宿荐福常师房（一作秋喜卢纶同宿寺）",
    "author": "司空曙",
    "content": [
      "浮生共多故，聚宿喜君同。",
      "人息时闻磬，灯摇乍有风。",
      "霜阶疑水际，夜木似山中。",
      "一愿持如意，长来事远公。",
      "知"
    ]
  },
  {
    "volume": 292,
    "sequence": 38,
    "title": "送乔广下第归淮南",
    "author": "司空曙",
    "content": [
      "遥想长淮尽，荒堤楚路斜。",
      "戍旌标白浪，罟网入青葭。",
      "啼鸟仍临水，愁人更见花。",
      "东堂一枝在，为子惜年华。"
    ]
  },
  {
    "volume": 292,
    "sequence": 39,
    "title": "风筝",
    "author": "司空曙",
    "content": [
      "高风吹玉柱，万籁忽齐飘。",
      "飒树迟难度，萦空细渐销。",
      "松泉鹿门夜，笙鹤洛滨朝。",
      "坐与真僧听，支颐向寂寥。"
    ]
  },
  {
    "volume": 292,
    "sequence": 40,
    "title": "闲居寄苗发",
    "author": "司空曙",
    "content": [
      "渐向浮生老，前期竟若何。",
      "独身居处静，永夜坐时多。",
      "厌逐青林客，休吟白雪歌。",
      "支公有遗寺，重与谢安过。"
    ]
  },
  {
    "volume": 292,
    "sequence": 41,
    "title": "送王先生归南山",
    "author": "司空曙",
    "content": [
      "儒中年最老，独有济南生。",
      "爱子方传业，无官自耦耕。",
      "竹通山舍远，云接雪田平。",
      "愿作门人去，相随隐姓名。",
      "知"
    ]
  },
  {
    "volume": 292,
    "sequence": 42,
    "title": "寄天台秀师",
    "author": "司空曙",
    "content": [
      "天台瀑布寺，传有白头师。",
      "幻迹示羸病，空门无住持。",
      "雪晴看鹤去，海夜与龙期。",
      "永愿亲瓶屦，呈功得问疑。"
    ]
  },
  {
    "volume": 292,
    "sequence": 43,
    "title": "送夏侯审赴宁国",
    "author": "司空曙",
    "content": [
      "青圻连白浪，晓日渡南津。",
      "山叠陵阳树，舟多建业人。",
      "烟霞高占寺，枫竹暗停神。",
      "如接玄晖集，江丞独见亲。"
    ]
  },
  {
    "volume": 292,
    "sequence": 44,
    "title": "云阳馆与韩绅（一作韩升卿）宿别",
    "author": "司空曙",
    "content": [
      "故人江海别，几度隔山川。",
      "乍见翻疑梦，相悲各问年。",
      "孤灯寒照雨，湿竹暗浮烟。",
      "更有明朝恨，离杯惜共传。"
    ]
  },
  {
    "volume": 292,
    "sequence": 45,
    "title": "送卢使君赴夔州",
    "author": "司空曙",
    "content": [
      "铙管随旌旆，高秋远上巴。",
      "白波连雾雨，青壁断蒹葭。",
      "凭几双童静，登楼万井斜。",
      "政成知变俗，当应画轮车。"
    ]
  },
  {
    "volume": 292,
    "sequence": 46,
    "title": "夜闻回雁",
    "author": "司空曙",
    "content": [
      "雁响天边过，高高望不分。",
      "飕飗传细雨，嘹唳隔长云。",
      "散向谁家尽，归来几客闻。",
      "还将今夜意，西海话苏君。"
    ]
  },
  {
    "volume": 292,
    "sequence": 47,
    "title": "赋得的的帆向浦",
    "author": "司空曙",
    "content": [
      "向浦参差去，随波远近还。",
      "初移芳草里，正在夕阳间。",
      "隐映回孤驿，微明出乱山。",
      "向空看不尽，归思满江关。"
    ]
  },
  {
    "volume": 292,
    "sequence": 48,
    "title": "秋思呈尹植裴说（一本题下有郑洞二字）",
    "author": "司空曙",
    "content": [
      "静向懒相偶，年将衰共催。",
      "前途欢不集，往事恨空来。",
      "昼景委红叶，月华销绿苔。",
      "沈思竟何有，坐结玉琴哀。"
    ]
  },
  {
    "volume": 292,
    "sequence": 49,
    "title": "闲园即事寄暕公",
    "author": "司空曙",
    "content": [
      "欲就东林寄一身，尚怜儿女未成人。",
      "柴门客去残阳在，药圃虫喧秋雨频。",
      "近水方同梅市隐，曝衣多笑阮家贫。",
      "深山兰若何时到，羡与闲云作四邻。"
    ]
  },
  {
    "volume": 292,
    "sequence": 50,
    "title": "题暕上人院",
    "author": "司空曙",
    "content": [
      "闭门不出自焚香，拥褐看山岁月长。",
      "雨后绿苔生石井，秋来黄叶遍绳床。",
      "身闲何处无真性，年老曾言隐故乡。",
      "更说本师同学在，几时携手见衡阳。"
    ]
  },
  {
    "volume": 292,
    "sequence": 51,
    "title": "长安晓望寄程补阙（一作包何诗）",
    "author": "司空曙",
    "content": [
      "迢递山河拥帝京，参差宫殿接云平。",
      "风吹晓漏经长乐，柳带晴烟出禁城。",
      "天净笙歌临路发，日高车马隔尘行。",
      "独有浅才甘未达，多惭名在鲁诸生。"
    ]
  },
  {
    "volume": 292,
    "sequence": 52,
    "title": "下第日书情寄上叔父",
    "author": "司空曙",
    "content": [
      "微才空觉滞京师，末学曾为叔父知。",
      "雪里题诗偏见赏，林间饮酒独令随。",
      "游客尽伤春色老，贫居还惜暮阴移。",
      "欲归江海寻山去，愿报何人得桂枝。"
    ]
  },
  {
    "volume": 292,
    "sequence": 53,
    "title": "南原望汉宫",
    "author": "司空曙",
    "content": [
      "荒原空有汉宫名，衰草茫茫雉堞平。",
      "连雁下时秋水在，行人过尽暮烟生。",
      "西陵歌吹何年绝，南陌登临此日情。",
      "故事悠悠不可问，寒禽野水自纵横。"
    ]
  },
  {
    "volume": 292,
    "sequence": 54,
    "title": "早夏寄元校书",
    "author": "司空曙",
    "content": [
      "独游野径送芳菲，高竹林居接翠微。",
      "绿岸草深虫入遍，青丛花尽蝶来稀。",
      "珠荷荐果香寒簟，玉柄摇风满夏衣。",
      "蓬荜永无车马到，更当斋夜忆玄晖。"
    ]
  },
  {
    "volume": 292,
    "sequence": 55,
    "title": "赠衡岳隐禅师",
    "author": "司空曙",
    "content": [
      "拥褐安居南岳头，白云高寺见衡州。",
      "石窗湖水摇寒月，枫树猿声报夜秋。",
      "讲席旧逢山鸟至，梵经初向竺僧求。",
      "垂垂身老将传法，因下人间遂北游。"
    ]
  },
  {
    "volume": 292,
    "sequence": 56,
    "title": "题凌云寺",
    "author": "司空曙",
    "content": [
      "春山古寺绕沧波，石磴盘空鸟道过。",
      "百丈金身开翠壁，万龛灯焰隔烟萝。",
      "云生客到侵衣湿，花落僧禅覆地多。",
      "不与方袍同结社，下归尘世竟如何。"
    ]
  },
  {
    "volume": 292,
    "sequence": 57,
    "title": "晦日益州北池陪宴",
    "author": "司空曙",
    "content": [
      "临泛从公日，仙舟翠幕张。",
      "七桥通碧沼，双树接花塘。",
      "玉烛收寒气，金波隐夕光。",
      "野闻歌管思，水静绮罗香。",
      "游骑萦林远，飞桡截岸长。",
      "郊原怀灞浐，陂溠写江潢。",
      "常侍传花诏，偏裨问羽觞。",
      "岂令南岘首，千载播馀芳。"
    ]
  },
  {
    "volume": 292,
    "sequence": 58,
    "title": "送曲山人之衡州",
    "author": "司空曙",
    "content": [
      "白石先生眉发光，已分甜雪饮红浆。",
      "衣巾半染烟霞气，语笑兼和药草香。",
      "茅洞玉声流暗水，衡山碧色映朝阳。",
      "千年城郭如相问，华表峨峨有夜霜。"
    ]
  },
  {
    "volume": 292,
    "sequence": 59,
    "title": "立秋日",
    "author": "司空曙",
    "content": [
      "律变新秋至，萧条自此初。",
      "花酣莲报谢，叶在柳呈疏。",
      "澹日非云映，清风似雨馀。",
      "卷帘凉暗度，迎扇暑先除。",
      "草静多翻燕，波澄乍露鱼。",
      "今朝散骑省，作赋兴何如。"
    ]
  },
  {
    "volume": 292,
    "sequence": 60,
    "title": "咏古寺花",
    "author": "司空曙",
    "content": [
      "共爱芳菲此树中，千跗万萼裹枝红。",
      "迟迟欲去犹回望，覆地无人满寺风。"
    ]
  },
  {
    "volume": 292,
    "sequence": 61,
    "title": "酬张芬有赦后见赠（一作司空图诗）",
    "author": "司空曙",
    "content": [
      "紫凤朝衔五色书，阳春忽布网罗除。",
      "已将心变寒灰后，岂料光生腐草馀。",
      "建水风烟收客泪，杜陵花竹梦郊居。",
      "劳君故有诗相赠，欲报琼瑶恨不如。"
    ]
  },
  {
    "volume": 292,
    "sequence": 62,
    "title": "哭苗员外呈张参军（苗公即参军舅氏）",
    "author": "司空曙",
    "content": [
      "思君宁家宅，久接竹林期。",
      "尝值偷琴处，亲闻比玉时。",
      "高人不易合，弱冠早相知。",
      "试艺临诸友，能文即我师。",
      "凌寒松未老，先暮槿何衰。",
      "季子生前别，羊昙醉后悲。",
      "寿堂乖一恸，奠席阻长辞。",
      "因沥殊方泪，遥成墓下诗。"
    ]
  },
  {
    "volume": 292,
    "sequence": 63,
    "title": "金陵怀古",
    "author": "司空曙",
    "content": [
      "辇路江枫暗，宫庭野草春。",
      "伤心庾开府，老作北朝臣。"
    ]
  },
  {
    "volume": 292,
    "sequence": 64,
    "title": "发渝州却寄韦判官",
    "author": "司空曙",
    "content": [
      "红烛津亭夜见君，繁弦急管两纷纷。",
      "平明分手空江转，唯有猿声满水云。"
    ]
  },
  {
    "volume": 292,
    "sequence": 65,
    "title": "送卢彻之太原谒马尚书",
    "author": "司空曙",
    "content": [
      "榆落雕飞关塞秋，黄云画角见并州。",
      "翩翩羽骑双旌后，上客亲随郭细侯。"
    ]
  },
  {
    "volume": 292,
    "sequence": 66,
    "title": "峡口送友人",
    "author": "司空曙",
    "content": [
      "峡口花飞欲尽春，天涯去住泪沾巾。",
      "来时万里同为客，今日翻成送故人。"
    ]
  },
  {
    "volume": 292,
    "sequence": 67,
    "title": "故郭婉仪挽歌",
    "author": "司空曙",
    "content": [
      "一日辞秦镜，千秋别汉宫。",
      "岂唯泉路掩，长使月轮空。",
      "苦色凝朝露，悲声切暝风。",
      "婉仪馀旧德，仍载礼经中。"
    ]
  },
  {
    "volume": 292,
    "sequence": 68,
    "title": "送翰林张学士岭南勒圣碑",
    "author": "司空曙",
    "content": [
      "汉恩天外洽，周颂日边称。",
      "文独司空羡，书兼太尉能。",
      "出关逢北雁，度岭逐南鹏。",
      "使者翰林客，馀春归灞陵。"
    ]
  },
  {
    "volume": 292,
    "sequence": 69,
    "title": "送吉校书东归",
    "author": "司空曙",
    "content": [
      "少年芸阁吏，罢直暂归休。",
      "独与亲知别，行逢江海秋。",
      "听猿看楚岫，随雁到吴洲。",
      "处处园林好，何人待子猷。"
    ]
  },
  {
    "volume": 292,
    "sequence": 70,
    "title": "早春游望",
    "author": "司空曙",
    "content": [
      "东风春未足，试望秦城曲。",
      "青草状寒芜，黄花似秋菊。",
      "壮将欢共去，老与悲相逐。",
      "独作游社人，暮过威辇宿。"
    ]
  },
  {
    "volume": 292,
    "sequence": 71,
    "title": "秋日趋府上张大夫",
    "author": "司空曙",
    "content": [
      "重城洞启肃秋烟，共说羊公在镇年。",
      "鞞鼓暗惊林叶落，旌旗遥拂雁行偏。",
      "石过桥下书曾受，星降人间梦已传。",
      "谪吏何能沐风化，空将歌颂拜车前。"
    ]
  },
  {
    "volume": 292,
    "sequence": 72,
    "title": "竹里径",
    "author": "司空曙",
    "content": [
      "幽径行迹稀，清阴苔色古。",
      "萧萧风欲来，乍似蓬山雨。"
    ]
  },
  {
    "volume": 292,
    "sequence": 73,
    "title": "黄子陂",
    "author": "司空曙",
    "content": [
      "岸芳春色晓，水影夕阳微。",
      "寂寂深烟里，渔舟夜不归。"
    ]
  },
  {
    "volume": 292,
    "sequence": 74,
    "title": "田鹤",
    "author": "司空曙",
    "content": [
      "散下渚田中，隐见菰蒲里。",
      "哀鸣自相应，欲作凌风起。"
    ]
  },
  {
    "volume": 292,
    "sequence": 75,
    "title": "药园",
    "author": "司空曙",
    "content": [
      "春园芳已遍，绿蔓杂红英。",
      "独有深山客，时来辨药名。"
    ]
  },
  {
    "volume": 292,
    "sequence": 76,
    "title": "石井",
    "author": "司空曙",
    "content": [
      "苔色遍春石，桐阴入寒井。",
      "幽人独汲时，先乐残阳影。"
    ]
  },
  {
    "volume": 292,
    "sequence": 77,
    "title": "板桥",
    "author": "司空曙",
    "content": [
      "横遮野水石，前带荒村道。",
      "来往见愁人，清风柳阴好。"
    ]
  },
  {
    "volume": 292,
    "sequence": 78,
    "title": "石莲花",
    "author": "司空曙",
    "content": [
      "今逢石上生，本自波中有。",
      "红艳秋风里，谁怜众芳后。"
    ]
  },
  {
    "volume": 292,
    "sequence": 79,
    "title": "远寺钟",
    "author": "司空曙",
    "content": [
      "杳杳疏钟发，因风清复引。",
      "中宵独听之，似与东林近。"
    ]
  },
  {
    "volume": 292,
    "sequence": 80,
    "title": "松下雪",
    "author": "司空曙",
    "content": [
      "不随晴野尽，独向深松积。",
      "落照入寒光，偏能伴幽寂。"
    ]
  },
  {
    "volume": 292,
    "sequence": 81,
    "title": "新柳",
    "author": "司空曙",
    "content": [
      "全欺芳蕙晚，似妒寒梅疾。",
      "撩乱发青条，春风来几日。"
    ]
  },
  {
    "volume": 292,
    "sequence": 82,
    "title": "唐昌公主院看花",
    "author": "司空曙",
    "content": [
      "遗殿空长闭，乘鸾自不回。",
      "至今荒草上，寥落旧花开。"
    ]
  },
  {
    "volume": 292,
    "sequence": 83,
    "title": "别张讚",
    "author": "司空曙",
    "content": [
      "今日山晴后，残蝉菊发时。",
      "登楼见秋色，何处最相思。"
    ]
  },
  {
    "volume": 292,
    "sequence": 84,
    "title": "晚思",
    "author": "司空曙",
    "content": [
      "蛩馀窗下月，草湿阶前露。",
      "晚景凄我衣，秋风入庭树。"
    ]
  },
  {
    "volume": 292,
    "sequence": 85,
    "title": "留卢秦卿（一作郎士元诗）",
    "author": "司空曙",
    "content": [
      "知有前期在，难分此夜中。",
      "无将故人酒，不及石尤风。"
    ]
  },
  {
    "volume": 292,
    "sequence": 86,
    "title": "登岘亭",
    "author": "司空曙",
    "content": [
      "岘山回首望秦关，南向荆州几日还。",
      "今日登临唯有泪，不知风景在何山。"
    ]
  },
  {
    "volume": 292,
    "sequence": 87,
    "title": "哭麹山人（一作耿湋诗）",
    "author": "司空曙",
    "content": [
      "忆昔秋风起，君曾叹逐臣。",
      "何言芳草日，自作九泉人。"
    ]
  },
  {
    "volume": 292,
    "sequence": 88,
    "title": "过坚上人故院与李端同赋",
    "author": "司空曙",
    "content": [
      "旧依支遁宿，曾与戴颙来。",
      "今日空林下，唯知见绿苔。"
    ]
  },
  {
    "volume": 292,
    "sequence": 89,
    "title": "病中嫁女妓",
    "author": "司空曙",
    "content": [
      "万事伤心在目前，一身垂泪对花筵。",
      "黄金用尽教歌舞，留与他人乐少年。"
    ]
  },
  {
    "volume": 292,
    "sequence": 90,
    "title": "江村即事",
    "author": "司空曙",
    "content": [
      "钓罢归来不系船，江村月落正堪眠。",
      "纵然一夜风吹去，只在芦花浅水边。",
      "。"
    ]
  }
]