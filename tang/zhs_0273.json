[
  {
    "volume": 273,
    "sequence": 1,
    "title": "独不见",
    "author": "戴叔伦",
    "content": [
      "前宫路非远，旧苑春将遍。",
      "玉户看早梅，雕梁数飞燕。",
      "身轻逐舞袖，香暖传歌扇。",
      "自和秋风词，长侍昭阳殿。",
      "谁信后庭人，年年独不见。"
    ]
  },
  {
    "volume": 273,
    "sequence": 2,
    "title": "去妇怨",
    "author": "戴叔伦",
    "content": [
      "出户不敢啼，风悲日凄凄。",
      "心知恩义绝，谁忍分明别。",
      "下坂车辚辚，畏逢乡里亲。",
      "空持床前幔，却寄家中人。",
      "忽辞王吉去，为是秋胡死。",
      "若比今日情，烦冤不相似。"
    ]
  },
  {
    "volume": 273,
    "sequence": 3,
    "title": "古意",
    "author": "戴叔伦",
    "content": [
      "悠悠南山云，濯濯东流水。",
      "念我平生欢，托居在东里。",
      "失既不足忧，得亦不为喜。",
      "安贫固其然，处贱宁独耻。",
      "云闲虚我心，水清澹吾味。",
      "云水俱无心，斯可长伉俪。"
    ]
  },
  {
    "volume": 273,
    "sequence": 4,
    "title": "南野",
    "author": "戴叔伦",
    "content": [
      "治田长山下，引流坦溪曲。",
      "东山有遗茔，南野起新筑。",
      "家世素业儒，子孙鄙食禄。",
      "披云朝出耕，带月夜归读。",
      "身勩竟亡疲，团团欣在目。",
      "野芳绿可采，泉美清可掬。",
      "茂树延晚凉，早田候秋熟。",
      "茶烹松火红，酒吸荷杯绿。",
      "解佩临清池，抚琴看修竹。",
      "此怀谁与同，此乐君所独。"
    ]
  },
  {
    "volume": 273,
    "sequence": 5,
    "title": "曾游",
    "author": "戴叔伦",
    "content": [
      "泊舟古城下，高阁快登眺。",
      "大江会彭蠡，群峰豁玄峤。",
      "清影涵空明，黛色凝远照。",
      "碑留太史书，词刻长公调。",
      "绝粒感楚囚，丹衷犹照耀。",
      "怀哉不可招，凭阑一悲啸。"
    ]
  },
  {
    "volume": 273,
    "sequence": 6,
    "title": "江行",
    "author": "戴叔伦",
    "content": [
      "漾舟晴川里，挂席候风生。",
      "临泛何容与，爱此江水清。",
      "芦洲隐遥嶂，露日映孤城。",
      "自顾疏野性，屡忘鸥鸟情。",
      "聊复于时顾，暂欲解尘缨。",
      "驱驰非吾愿，虚怀浩已盈。"
    ]
  },
  {
    "volume": 273,
    "sequence": 7,
    "title": "孤鸿篇",
    "author": "戴叔伦",
    "content": [
      "江上双飞鸿，饮啄行相随。",
      "翔风一何厉，中道伤其雌。",
      "顾影明月下，哀鸣声正悲。",
      "已无矰缴患，岂乏稻粱资。",
      "嗈嗈慕俦匹，远集清江湄。",
      "中有孤文鹓，翩翩好容仪。",
      "共欣相知遇，毕志同栖迟。",
      "野田鸱鸮鸟，相妒复相疑。",
      "鸿志不汝较，奋翼起高飞。",
      "焉随腐鼠欲，负此云霄期。"
    ]
  },
  {
    "volume": 273,
    "sequence": 8,
    "title": "感怀二首",
    "author": "戴叔伦",
    "content": [
      "尺帛无长裁，浅水无长流。",
      "水浅易成枯，帛短谁人收。",
      "人生取舍间，趋竞固非优。",
      "旧交迹虽疏，中心自云稠。",
      "新交意虽密，中道生怨尤。",
      "踟蹰复踟蹰，世路今悠悠。",
      "主人饮君酒，劝君弗相违。",
      "但当尽弘量，觞至无复辞。",
      "人生百年中，会合能几时。",
      "不见枝上花，昨满今渐稀。",
      "花落还再开，人老无少期。",
      "古来贤达士，饮酒不复疑。"
    ]
  },
  {
    "volume": 273,
    "sequence": 9,
    "title": "喜雨",
    "author": "戴叔伦",
    "content": [
      "闲居倦时燠，开轩俯平林。",
      "雷声殷遥空，云气布层阴。",
      "川上风雨来，洒然涤烦襟。",
      "田家共欢笑，沟浍亦已深。",
      "团团聚邻曲，斗酒相与斟。",
      "樵歌野田中，渔钓沧江浔。",
      "苍天暨有念，悠悠终我心。"
    ]
  },
  {
    "volume": 273,
    "sequence": 10,
    "title": "叹葵花",
    "author": "戴叔伦",
    "content": [
      "今日见花落，明日见花开。",
      "花开能向日，花落委苍苔。",
      "自不同凡卉，看时几日回。"
    ]
  },
  {
    "volume": 273,
    "sequence": 11,
    "title": "从军行",
    "author": "戴叔伦",
    "content": [
      "丈夫四方志，结发事远游。",
      "远游历燕蓟，独戍边城陬。",
      "西风垄水寒，明月关山悠。",
      "酬恩仗孤剑，十年弊貂裘。",
      "封侯属何人，蹉跎雪盈头。",
      "老马思故枥，穷鳞忆深流。",
      "弹铗动深慨，浩歌气横秋。",
      "报国期努力，功名良见收。"
    ]
  },
  {
    "volume": 273,
    "sequence": 12,
    "title": "九日与敬处士左学士同赋采菊上东山便为首句",
    "author": "戴叔伦",
    "content": [
      "采菊上东山，山高路非远。",
      "江湖乍辽夐，城郭亦在眼。",
      "昼日市井喧，闰年禾稼晚。",
      "开尊会佳客，长啸临绝巘。",
      "戏鹤唳且闲，断云轻不卷。",
      "乡心各万里，醉话时一展。",
      "乔木列遥天，残阳贯平坂。",
      "徒忧征车重，自笑谋虑浅。",
      "却顾郡斋中，寄傲与君同。"
    ]
  },
  {
    "volume": 273,
    "sequence": 13,
    "title": "奉天酬别郑谏议云逵、卢拾遗景亮见别之作",
    "author": "戴叔伦",
    "content": [
      "巨孽盗都城，传闻天下惊。",
      "陪臣九江畔，走马来赴难。",
      "伏奏见龙颜，旋持手诏还。",
      "单车不可驻，朱槛未遑攀。",
      "故人出相饯，共悲行路难。",
      "临岐荷赠言，对酒独伤魂。",
      "世故山川险，忧多思虑昏。",
      "重阴蔽芳月，叠岭明旧雪。",
      "泥积辙更深，木冰花不发。",
      "郑君间世贤，忠孝乃双全。",
      "大义弃妻子，至淳易生死。",
      "知心三四人，越境千馀里。",
      "骏马帐前发，惊尘路傍起。",
      "楼头俯首看，莫敢相留止。",
      "拜阙奏良图，留中沃圣谟。",
      "洗兵救卫郡，诱敌讨幽都。",
      "名亚典属国，良选谏大夫。",
      "从容九霄上，谈笑授阴符。",
      "卢生富才术，特立居近密。",
      "采掇献吾君，朝廷视听新。",
      "宽饶狂自比，汲黯直为邻。",
      "就列继三事，主文当七人。",
      "可怜长守道，不觉五逢春。",
      "昔去城南陌，各为天际客。",
      "关河烟雾深，寸步音尘隔。",
      "羁旅忽相遇，别离又兹夕。",
      "前悲涕未干，后喜心已戚。",
      "而我方老大，颇为风眩迫。",
      "夫君并少年，何尔鬓须白。",
      "惆怅语不尽，裴回情转剧。",
      "一尊自共持，以慰长相忆。"
    ]
  },
  {
    "volume": 273,
    "sequence": 14,
    "title": "梧桐",
    "author": "戴叔伦",
    "content": [
      "亭亭南轩外，贞干修且直。",
      "广叶结青阴，繁花连素色。",
      "天资韶雅性，不愧知音识。"
    ]
  },
  {
    "volume": 273,
    "sequence": 15,
    "title": "孤石",
    "author": "戴叔伦",
    "content": [
      "迥若千仞峰，孤危不盈尺。",
      "早晚他山来，犹带烟雨迹。",
      "贞坚自有分，不乱和氏璧。"
    ]
  },
  {
    "volume": 273,
    "sequence": 16,
    "title": "花",
    "author": "戴叔伦",
    "content": [
      "花发炎景中，芳春独能久。",
      "因风任开落，向日无先后。",
      "若待秋霜来，兰荪共何有。"
    ]
  },
  {
    "volume": 273,
    "sequence": 17,
    "title": "竹",
    "author": "戴叔伦",
    "content": [
      "卷箨正离披，新枝复蒙密。",
      "翛翛月下闻，褭褭林际出。",
      "岂独对芳菲，终年色如一。"
    ]
  },
  {
    "volume": 273,
    "sequence": 18,
    "title": "怀素上人草书歌",
    "author": "戴叔伦",
    "content": [
      "楚僧怀素工草书，古法尽能新有馀。",
      "神清骨竦意真率，醉来为我挥健笔。",
      "始从破体变风姿，一一花开春景迟。",
      "忽为壮丽就枯涩，龙蛇腾盘兽屹立。",
      "驰毫骤墨剧奔驷，满坐失声看不及。",
      "心手相师势转奇，诡形怪状翻合宜。",
      "人人细问此中妙，怀素自言初不知。"
    ]
  },
  {
    "volume": 273,
    "sequence": 19,
    "title": "女耕田行",
    "author": "戴叔伦",
    "content": [
      "乳燕入巢笋成竹，谁家二女种新谷。",
      "无人无牛不及犁，持刀斫地翻作泥。",
      "自言家贫母年老，长兄从军未娶嫂。",
      "去年灾疫牛囤空，截绢买刀都市中。",
      "头巾掩面畏人识，以刀代牛谁与同。",
      "姊妹相携心正苦，不见路人唯见土。",
      "疏通畦陇防乱苗，整顿沟塍待时雨。",
      "日正南冈下饷归，可怜朝雉扰惊飞。",
      "东邻西舍花发尽，共惜馀芳泪满衣。"
    ]
  },
  {
    "volume": 273,
    "sequence": 20,
    "title": "柳花歌送客往桂阳",
    "author": "戴叔伦",
    "content": [
      "沧浪渡头柳花发，断续因风飞不绝。",
      "摇烟拂水积翠间，缀雪含霜谁忍攀。",
      "夹岸纷纷送君去，鸣棹孤寻到何处。",
      "移家深入桂水源，种柳新成花更繁。",
      "定知别后消散尽，却忆今朝伤旅魂。"
    ]
  },
  {
    "volume": 273,
    "sequence": 21,
    "title": "边城曲",
    "author": "戴叔伦",
    "content": [
      "人生莫作远行客，远行莫戍黄沙碛。",
      "黄沙碛下八月时，霜风裂肤百草衰。",
      "尘沙晴天迷道路，河水悠悠向东去。",
      "胡笳听彻双泪流，羁魂惨惨生边愁。",
      "原头猎火夜相向，马蹄蹴蹋层冰上。",
      "不似京华侠少年，清歌妙舞落花前。"
    ]
  },
  {
    "volume": 273,
    "sequence": 22,
    "title": "屯田词",
    "author": "戴叔伦",
    "content": [
      "春来耕田遍沙碛，老稚欣欣种禾麦。",
      "麦苗渐长天苦晴，土干确确锄不得。",
      "新禾未熟飞蝗至，青苗食尽馀枯茎。",
      "捕蝗归来守空屋，囊无寸帛瓶无粟。",
      "十月移屯来向城，官教去伐南山木。",
      "驱牛驾车入山去，霜重草枯牛冻死。",
      "艰辛历尽谁得知，望断天南泪如雨。"
    ]
  },
  {
    "volume": 273,
    "sequence": 23,
    "title": "巫山高",
    "author": "戴叔伦",
    "content": [
      "巫山峨峨高插天，危峰十二凌紫烟。",
      "瞿塘嘈嘈急如弦，洄流势逆将覆船。",
      "云梯岂可进，百丈那能牵？",
      "陆行巉岩水不前。",
      "洒泪向流水，泪归东海边。",
      "含愁对明月，明月空自圆。",
      "故乡回首思绵绵，侧身天地心茫然。"
    ]
  },
  {
    "volume": 273,
    "sequence": 24,
    "title": "早春曲",
    "author": "戴叔伦",
    "content": [
      "青楼昨夜东风转，锦帐凝寒觉春浅。",
      "垂杨摇丝莺乱啼，袅袅烟光不堪翦。",
      "博山吹云龙脑香，铜壶滴愁更漏长。",
      "玉颊啼红梦初醒，羞见青鸾镜中影。",
      "侬家少年爱游逸，万里轮蹄去无迹。",
      "朱颜未衰消息稀，肠断天涯草空碧。"
    ]
  },
  {
    "volume": 273,
    "sequence": 25,
    "title": "白苎词",
    "author": "戴叔伦",
    "content": [
      "馆娃宫中露华冷，月落啼鸦散金井。",
      "吴王扶头酒初醒，秉烛张筵乐清景。",
      "美人不眠怜夜永，起舞亭亭乱花影。",
      "新裁白苎胜红绡，玉佩珠缨金步摇。",
      "回鸾转凤意自娇，银筝锦瑟声相调。",
      "君恩如水流不断，但愿年年此同宵。",
      "东风吹花落庭树，春色催人等闲去。",
      "大家为欢莫延伫，顷刻铜龙报天曙。"
    ]
  },
  {
    "volume": 273,
    "sequence": 26,
    "title": "行路难",
    "author": "戴叔伦",
    "content": [
      "出门行路难，富贵安可期。",
      "淮阴不免恶少辱，阮生亦作穷途悲。",
      "颠倒英雄古来有，封侯却属屠沽儿。",
      "长安车马随轻肥，青云宾从纷交驰。",
      "白眼向人多意气，宰牛烹羊如折葵。",
      "宴乐宁知白日短，时时醉拥双蛾眉。",
      "扬雄闭门空读书，门前碧草春离离。",
      "不如拂衣且归去，世上浮名徒尔为。"
    ]
  },
  {
    "volume": 273,
    "sequence": 27,
    "title": "相思曲",
    "author": "戴叔伦",
    "content": [
      "高楼重重闭明月，肠断仙郎隔年别。",
      "紫萧横笛寂无声，独向瑶窗坐愁绝。",
      "鱼沈雁杳天涯路，始信人间别离苦。",
      "恨满牙床翡翠衾，怨折金钗凤凰股。",
      "井深辘轳嗟绠短，衣带相思日应缓。",
      "将刀斫水水复连，挥刃割情情不断。",
      "落红乱逐东流水，一点芳心为君死。",
      "妾身愿作巫山云，飞入仙郎梦魂里。"
    ]
  },
  {
    "volume": 273,
    "sequence": 28,
    "title": "送别钱起",
    "author": "戴叔伦",
    "content": [
      "阳关多古调，无奈醉中闻。",
      "归梦吴山远，离情楚水分。",
      "孤舟经暮雨，征路入秋云。",
      "后夜同明月，山窗定忆君。"
    ]
  },
  {
    "volume": 273,
    "sequence": 29,
    "title": "送张南史",
    "author": "戴叔伦",
    "content": [
      "陋巷无车辙，烟萝总是春。",
      "贾生独未达，原宪竟忘贫。",
      "草座留山月，荷衣远洛尘。",
      "最怜知己在，林下访闲人。"
    ]
  },
  {
    "volume": 273,
    "sequence": 30,
    "title": "春日早朝应制",
    "author": "戴叔伦",
    "content": [
      "仙仗肃朝官，承平圣主欢。",
      "月沈宫漏静，雨湿禁花寒。",
      "丹荔来金阙，朱樱贡玉盘。",
      "六龙扶御日，只许近臣看。"
    ]
  },
  {
    "volume": 273,
    "sequence": 31,
    "title": "早行寄朱山人放",
    "author": "戴叔伦",
    "content": [
      "山晓旅人去，天高秋气悲。",
      "明河川上没，芳草露中衰。",
      "此别又千里，少年能几时。",
      "心知剡溪路，聊且寄前期。"
    ]
  },
  {
    "volume": 273,
    "sequence": 32,
    "title": "除夜宿石头驿（一作石桥馆）",
    "author": "戴叔伦",
    "content": [
      "旅馆谁相问，寒灯独可亲。",
      "一年将尽夜，万里未归人。",
      "寥落悲前事，支离笑此身。",
      "愁颜与衰鬓，明日又逢春。"
    ]
  },
  {
    "volume": 273,
    "sequence": 33,
    "title": "吴明府自远而来留宿（一作卢新吴航忽远至留宿弊居）",
    "author": "戴叔伦",
    "content": [
      "出门逢故友，衣服满尘埃。",
      "岁月不可问，山川何处来。",
      "绮城容弊宅，散职寄灵台。",
      "自此留君醉，相欢得几回。"
    ]
  },
  {
    "volume": 273,
    "sequence": 34,
    "title": "客夜与故人偶集（一作江乡故人偶集客舍）",
    "author": "戴叔伦",
    "content": [
      "天秋月又满，城阙夜千重。",
      "还作江南会，翻疑梦里逢。",
      "风枝惊暗鹊，露草覆寒蛩。",
      "羁旅长堪醉，相留畏晓钟。"
    ]
  },
  {
    "volume": 273,
    "sequence": 35,
    "title": "送友人东归（一作方干诗，题云送卢评事东归）",
    "author": "戴叔伦",
    "content": [
      "万里杨柳色，出关送故人。",
      "轻烟拂流水，落日照行尘。",
      "积梦江湖阔，忆家兄弟贫。",
      "裴回灞亭上，不语自伤春。"
    ]
  },
  {
    "volume": 273,
    "sequence": 36,
    "title": "江上别张欢（一作劝）",
    "author": "戴叔伦",
    "content": [
      "年年五湖上，厌见五湖春。",
      "长醉非关酒，多愁不为贫。",
      "山川迷道路，伊洛困风尘。",
      "今日扁舟别，俱为沧海人。"
    ]
  },
  {
    "volume": 273,
    "sequence": 37,
    "title": "广陵送赵主簿自蜀归绛州宁觐",
    "author": "戴叔伦",
    "content": [
      "将归汾水上，远省锦城来。",
      "已泛西江尽，仍随北雁回。",
      "暮云征马速，晓月故关开。",
      "渐向庭闱近，留君醉一杯。"
    ]
  },
  {
    "volume": 273,
    "sequence": 38,
    "title": "别友人（一作汝南逢董校书，又作别董校书）",
    "author": "戴叔伦",
    "content": [
      "扰扰倦行役，相逢陈蔡间。",
      "如何百年内，不见一人闲。",
      "对酒惜馀景，问程愁乱山。",
      "秋风万里道，又出穆陵关。"
    ]
  },
  {
    "volume": 273,
    "sequence": 39,
    "title": "宿城南盛本道怀皇甫冉",
    "author": "戴叔伦",
    "content": [
      "暑夜宿南城，怀人梦不成。",
      "高楼邀落月，叠鼓送残更。",
      "隔浦云林近，满川风露清。",
      "东碕不可见，矫首若为情。"
    ]
  },
  {
    "volume": 273,
    "sequence": 40,
    "title": "晖上人独坐亭",
    "author": "戴叔伦",
    "content": [
      "萧条心境外，兀坐独参禅。",
      "萝月明盘石，松风落涧泉。",
      "性空长入定，心悟自通玄。",
      "去住浑无迹，青山谢世缘。"
    ]
  },
  {
    "volume": 273,
    "sequence": 41,
    "title": "送崔融",
    "author": "戴叔伦",
    "content": [
      "王者应无敌，天兵动远征。",
      "建牙连朔漠，飞骑入胡城。",
      "夜月边尘影，秋风陇水声。",
      "陈琳能草檄，含笑出长平。"
    ]
  },
  {
    "volume": 273,
    "sequence": 42,
    "title": "游少林寺",
    "author": "戴叔伦",
    "content": [
      "步入招提路，因之访道林。",
      "石龛苔藓积，香径白云深。",
      "双树含秋色，孤峰起夕阴。",
      "屟廊行欲遍，回首一长吟。"
    ]
  },
  {
    "volume": 273,
    "sequence": 43,
    "title": "崇德道中",
    "author": "戴叔伦",
    "content": [
      "暖日菜心稠，晴烟麦穗抽。",
      "客心双去翼，归梦一扁舟。",
      "废塔巢双鹤，长波漾白鸥。",
      "关山明月到，怆恻十年游。"
    ]
  },
  {
    "volume": 273,
    "sequence": 44,
    "title": "雨",
    "author": "戴叔伦",
    "content": [
      "历历愁心乱，迢迢独夜长。",
      "春帆江上雨，晓镜鬓边霜。",
      "啼鸟云山静，落花溪水香。",
      "家人亦念我，与汝黯相忘。"
    ]
  },
  {
    "volume": 273,
    "sequence": 45,
    "title": "过贾谊宅",
    "author": "戴叔伦",
    "content": [
      "一谪长沙地，三年叹逐臣。",
      "上书忧汉室，作赋吊灵均。",
      "旧宅秋荒草，西风客荐蘋。",
      "凄凉回首处，不见洛阳人。"
    ]
  },
  {
    "volume": 273,
    "sequence": 46,
    "title": "冬日有怀李贺长吉",
    "author": "戴叔伦",
    "content": [
      "岁晚斋居寂，情人动我思。",
      "每因一尊酒，重和百篇诗。",
      "月冷猿啼惨，天高雁去迟。",
      "夜郎流落久，何日是归期。"
    ]
  },
  {
    "volume": 273,
    "sequence": 47,
    "title": "送郎士元",
    "author": "戴叔伦",
    "content": [
      "白发金陵客，怀归不暂留。",
      "交情分两地，行色载孤舟。",
      "黄叶蝉吟晚，沧江雁送秋。",
      "何年重会此，诗酒复追游。"
    ]
  },
  {
    "volume": 273,
    "sequence": 48,
    "title": "春江独钓",
    "author": "戴叔伦",
    "content": [
      "独钓春江上，春江引趣长。",
      "断烟栖草碧，流水带花香。",
      "心事同沙鸟，浮生寄野航。",
      "荷衣尘不染，何用濯沧浪。"
    ]
  },
  {
    "volume": 273,
    "sequence": 49,
    "title": "山居即事",
    "author": "戴叔伦",
    "content": [
      "岩云掩竹扉，去鸟带馀晖。",
      "地僻生涯薄，山深俗事稀。",
      "养花分宿雨，剪叶补秋衣。",
      "野渡逢渔子，同舟荡月归。"
    ]
  },
  {
    "volume": 273,
    "sequence": 50,
    "title": "赋得长亭柳",
    "author": "戴叔伦",
    "content": [
      "濯濯长亭柳，阴连灞水流。",
      "雨搓金缕细，烟褭翠丝柔。",
      "送客添新恨，听莺忆旧游。",
      "赠行多折取，那得到深秋。"
    ]
  },
  {
    "volume": 273,
    "sequence": 51,
    "title": "客中言怀",
    "author": "戴叔伦",
    "content": [
      "白发照乌纱，逢人只自嗟。",
      "官闲如致仕，客久似无家。",
      "夜雨孤灯梦，春风几度花。",
      "故园归有日，诗酒老生涯。"
    ]
  },
  {
    "volume": 273,
    "sequence": 52,
    "title": "山行",
    "author": "戴叔伦",
    "content": [
      "山行分曙色，一路见人稀。",
      "野鸟啼还歇，林花堕不飞。",
      "云迷栖鹤寺，水涩钓鱼矶。",
      "回首天将暝，逢僧话未归。"
    ]
  },
  {
    "volume": 273,
    "sequence": 53,
    "title": "春日访山人",
    "author": "戴叔伦",
    "content": [
      "远访山中客，分泉谩煮茶。",
      "相携林下坐，共惜鬓边华。",
      "归路逢残雨，沿溪见落花。",
      "候门童子问，游乐到谁家。"
    ]
  },
  {
    "volume": 273,
    "sequence": 54,
    "title": "卧病",
    "author": "戴叔伦",
    "content": [
      "门掩青山卧，莓苔积雨深。",
      "病多知药性，客久见人心。",
      "众鸟趋林健，孤蝉抱叶吟。",
      "沧洲诗社散，无梦盍朋簪。"
    ]
  },
  {
    "volume": 273,
    "sequence": 55,
    "title": "赠月溪羽士",
    "author": "戴叔伦",
    "content": [
      "月明溪水上，谁识步虚声。",
      "夜静金波冷，风微玉练平。",
      "自知尘梦远，一洗道心清。",
      "更弄瑶笙罢，秋空鹤又鸣。"
    ]
  },
  {
    "volume": 273,
    "sequence": 56,
    "title": "赠行脚僧",
    "author": "戴叔伦",
    "content": [
      "补衲随缘住，难违尘外踪。",
      "木杯能渡水，铁钵肯降龙。",
      "到处栖云榻，何年卧雪峰。",
      "知师归日近，应偃旧房松。"
    ]
  },
  {
    "volume": 273,
    "sequence": 57,
    "title": "重游长真寺",
    "author": "戴叔伦",
    "content": [
      "同到长真寺，青山四面同。",
      "鸟啼花竹暗，人散户庭空。",
      "蒲涧千年雨，松门午夜风。",
      "旧游悲往日，回首各西东。"
    ]
  },
  {
    "volume": 273,
    "sequence": 58,
    "title": "晚望",
    "author": "戴叔伦",
    "content": [
      "山气碧氤氲，深林带夕曛。",
      "人归孤嶂晚，犬吠隔溪云。",
      "杉竹何年种，烟尘此地分。",
      "桃源宁异此，犹恐世间闻。"
    ]
  },
  {
    "volume": 273,
    "sequence": 59,
    "title": "寄赠翠岩奉上人",
    "author": "戴叔伦",
    "content": [
      "兰若倚西冈，年深松桂长。",
      "似闻葛洪井，还近赞公房。",
      "挂衲云林净，翻经石榻凉。",
      "下方一回首，烟露日苍苍。"
    ]
  },
  {
    "volume": 273,
    "sequence": 60,
    "title": "过龙湾五王阁访友人不遇",
    "author": "戴叔伦",
    "content": [
      "野桥秋水落，江阁暝烟微。",
      "白日又欲午，高人犹未归。",
      "青林依古塔，虚馆静柴扉。",
      "坐久思题字，翻怜柿叶稀。"
    ]
  },
  {
    "volume": 273,
    "sequence": 61,
    "title": "与友人过山寺",
    "author": "戴叔伦",
    "content": [
      "共有春山兴，幽寻此日同。",
      "谈诗访灵彻，入社愧陶公。",
      "竹暗闲房雨，茶香别院风。",
      "谁知尘境外，路与白云通。"
    ]
  },
  {
    "volume": 273,
    "sequence": 62,
    "title": "赋得古井送王明府",
    "author": "戴叔伦",
    "content": [
      "古井庇幽亭，涓涓一窦明。",
      "仙源通海水，灵液孕山精。",
      "久旱宁同涸，长年只自清。",
      "欲彰贞白操，酌献使君行。"
    ]
  },
  {
    "volume": 273,
    "sequence": 63,
    "title": "送耿十三湋复往辽海",
    "author": "戴叔伦",
    "content": [
      "仗剑万里去，孤城辽海东。",
      "旌旗愁落日，鼓角壮悲风。",
      "野迥边尘息，烽消戍垒空。",
      "辕门正休暇，投策拜元戎。"
    ]
  },
  {
    "volume": 273,
    "sequence": 64,
    "title": "寄禅师寺华上人次韵三首",
    "author": "戴叔伦",
    "content": [
      "百年浑是客，白发总盈颠。",
      "佛国三秋别，云台五色连。",
      "朝盘香积饭，夜瓮落花泉。",
      "遥忆谈玄地，月高人未眠。",
      "禅心如落叶，不逐晓风颠。",
      "猊坐翻萧瑟，皋比喜接连。",
      "芙蓉开紫雾，湘玉映清泉。",
      "白昼谈经罢，闲从石上眠。",
      "德士名难避，风流学济颠。",
      "礼罗加璧至，荐鹗与云连。",
      "尘世休飞锡，松林且枕泉。",
      "近闻离讲席，听雨半山眠。"
    ]
  },
  {
    "volume": 273,
    "sequence": 65,
    "title": "独坐",
    "author": "戴叔伦",
    "content": [
      "白发怀闽峤，丹心恋蓟门。",
      "官闲胜道院，宅远类荒村。",
      "二月霜花薄，群山雨气昏。",
      "东菑春事及，好向野人论。"
    ]
  },
  {
    "volume": 273,
    "sequence": 66,
    "title": "李大夫见赠因之有呈",
    "author": "戴叔伦",
    "content": [
      "何言访衰疾，旌旆重淹留。",
      "谢礼诚难答，裁诗岂易酬。",
      "江清寒照动，山迥野云秋。",
      "一醉龙沙上，终欢胜旧游。"
    ]
  },
  {
    "volume": 273,
    "sequence": 67,
    "title": "长沙送梁副端归京",
    "author": "戴叔伦",
    "content": [
      "奏书归阙下，祖帐出湘东。",
      "满座他乡别，何年此会同。",
      "藉芳怜岸草，闻笛怨江风。",
      "且莫乘流去，心期在醉中。"
    ]
  },
  {
    "volume": 273,
    "sequence": 68,
    "title": "和尉迟侍郎夏杪闻蝉",
    "author": "戴叔伦",
    "content": [
      "楚人方苦热，柱史独闻蝉。",
      "晴日暮江上，惊风一叶前。",
      "荡摇清管杂，幽咽野风传。",
      "旅舍闻君听，无由更昼眠。"
    ]
  },
  {
    "volume": 273,
    "sequence": 69,
    "title": "和李相公勉晦日蓬池游宴（同字）",
    "author": "戴叔伦",
    "content": [
      "高会吹台中，新年月桂空。",
      "貂蝉临野水，旌旆引春风。",
      "细草萦斜岸，纤条出故丛。",
      "微文复看猎，宁与解神同。"
    ]
  },
  {
    "volume": 273,
    "sequence": 70,
    "title": "彭婆馆逢韦判官使还",
    "author": "戴叔伦",
    "content": [
      "受辞分路远，会府见君稀。",
      "雨雪经年去，轩车此日归。",
      "暮春愁见别，久客顺相依。",
      "寂寞伊川上，杨花空自飞。"
    ]
  },
  {
    "volume": 273,
    "sequence": 71,
    "title": "酬别刘九郎评事传经同泉字",
    "author": "戴叔伦",
    "content": [
      "举袂掩离弦，枉君愁思篇。",
      "忽惊池上鹭，下咽陇头泉。",
      "对牖墙阴满，临扉日影圆。",
      "赖闻黄太守，章句此中传。"
    ]
  },
  {
    "volume": 273,
    "sequence": 72,
    "title": "汉南遇方评事（一作襄州遇房评事由）",
    "author": "戴叔伦",
    "content": [
      "移家住汉阴，不复问华簪。",
      "贳酒宜城近，烧田梦泽深。",
      "暮山逢鸟入，寒水见鱼沈。",
      "与物皆无累，终年惬本心。"
    ]
  },
  {
    "volume": 273,
    "sequence": 73,
    "title": "湘中怀古",
    "author": "戴叔伦",
    "content": [
      "昔人从逝水，有客吊秋风。",
      "何意千年隔，论心一日同。",
      "楚亭方作乱，汉律正酬功。",
      "倏忽桑田变，谗言亦已空。"
    ]
  },
  {
    "volume": 273,
    "sequence": 74,
    "title": "京口怀古",
    "author": "戴叔伦",
    "content": [
      "大江横万里，古渡渺千秋。",
      "浩浩波声险，苍苍天色愁。",
      "三方归汉鼎，一水限吴州。",
      "霸国今何在，清泉长自流。"
    ]
  },
  {
    "volume": 273,
    "sequence": 75,
    "title": "逢友生言怀",
    "author": "戴叔伦",
    "content": [
      "安亲非避地，羁旅十馀年。",
      "道长时流许，家贫故旧怜。",
      "相逢今岁暮，远别一方偏。",
      "去住俱难说，江湖正渺然。"
    ]
  },
  {
    "volume": 273,
    "sequence": 76,
    "title": "长门怨",
    "author": "戴叔伦",
    "content": [
      "自忆专房宠，曾居第一流。",
      "移恩向他处，暂妒不容收。",
      "夜静管弦绝，月明宫殿秋。",
      "空将旧时意，长望凤凰楼。"
    ]
  },
  {
    "volume": 273,
    "sequence": 77,
    "title": "郊园即事寄萧侍郎（一作呈萧常州复）",
    "author": "戴叔伦",
    "content": [
      "衰鬓辞馀秩，秋风入故园。",
      "结茅成暖室，汲井及清源。",
      "邻里桑麻接，儿童笑语喧。",
      "终朝非役役，聊寄远人言。"
    ]
  },
  {
    "volume": 273,
    "sequence": 78,
    "title": "赠韦评事儹",
    "author": "戴叔伦",
    "content": [
      "与道共浮沈，人间岁月深。",
      "是非园吏梦，忧喜塞翁心。",
      "细草谁开径，芳条自结阴。",
      "由来居物外，无事可抽簪。"
    ]
  },
  {
    "volume": 273,
    "sequence": 79,
    "title": "送少微上人入蜀",
    "author": "戴叔伦",
    "content": [
      "十方俱是梦，一念偶寻山。",
      "望刹经巴寺，持瓶向蜀关。",
      "乱猿心本定，流水性长闲。",
      "世俗多离别，王城几日还。"
    ]
  },
  {
    "volume": 273,
    "sequence": 80,
    "title": "送道虔上人游方（一作方干诗）",
    "author": "戴叔伦",
    "content": [
      "律仪通外学，诗思入禅关。",
      "烟景随缘到，风姿与道闲。",
      "贯花留静室，咒水度空山。",
      "谁识浮云意，悠悠天地间。"
    ]
  },
  {
    "volume": 273,
    "sequence": 81,
    "title": "送嵩律师头陀寺",
    "author": "戴叔伦",
    "content": [
      "相传五部学，更有一人成。",
      "此日灵山去，何方半座迎。",
      "麻衣逢雪暖，草履蹑云轻。",
      "若见中林石，应知第四生。"
    ]
  },
  {
    "volume": 273,
    "sequence": 82,
    "title": "舟中见雨",
    "author": "戴叔伦",
    "content": [
      "今夜初听雨，江南杜若青。",
      "功名何卤莽，兄弟总凋零。",
      "梦远愁蝴蝶，情深愧鶺鴒。",
      "抚孤终日意，身世尚流萍。"
    ]
  },
  {
    "volume": 273,
    "sequence": 83,
    "title": "送僧南归",
    "author": "戴叔伦",
    "content": [
      "兵尘犹澒洞，僧舍亦征求。",
      "师向江南去，予方毂下留。",
      "风霜两足白，宇宙一身浮。",
      "归及梅花发，题诗寄陇头。"
    ]
  },
  {
    "volume": 273,
    "sequence": 84,
    "title": "江干",
    "author": "戴叔伦",
    "content": [
      "江干望不极，楼阁影缤纷。",
      "水气多为雨，人烟远是云。",
      "予生何濩落，客路转辛勤。",
      "杨柳牵愁思，和春上翠裙。"
    ]
  },
  {
    "volume": 273,
    "sequence": 85,
    "title": "过友人隐居",
    "author": "戴叔伦",
    "content": [
      "潇洒绝尘喧，清溪流绕门。",
      "水声鸣石濑，萝影到林轩。",
      "地静留眠鹿，庭虚下饮猿。",
      "春花正夹岸，何必问桃源。"
    ]
  },
  {
    "volume": 273,
    "sequence": 86,
    "title": "宿天竺寺晓发罗源",
    "author": "戴叔伦",
    "content": [
      "黄昏投古寺，深院一灯明。",
      "水砌长杉列，风廊败叶鸣。",
      "山云留别偈，王事速归程。",
      "迢递罗源路，轻舆候晓行。"
    ]
  },
  {
    "volume": 273,
    "sequence": 87,
    "title": "留宿罗源西峰寺示辉上人",
    "author": "戴叔伦",
    "content": [
      "一宿西峰寺，尘烦暂觉清。",
      "远林生夕籁，高阁起钟声。",
      "山寂僧初定，廊深火自明。",
      "虽云殊出处，聊与说无生。"
    ]
  },
  {
    "volume": 273,
    "sequence": 88,
    "title": "题横山寺",
    "author": "戴叔伦",
    "content": [
      "偶入横山寺，湖山景最幽。",
      "露涵松翠湿，风涌浪花浮。",
      "老衲供茶碗，斜阳送客舟。",
      "自缘归思促，不得更迟留。"
    ]
  },
  {
    "volume": 273,
    "sequence": 89,
    "title": "泛舟",
    "author": "戴叔伦",
    "content": [
      "风软扁舟稳，行依绿水堤。",
      "孤尊秋露滑，短棹晚烟迷。",
      "夜静月初上，江空天更低。",
      "飘飘信流去，误过子猷溪。"
    ]
  },
  {
    "volume": 273,
    "sequence": 90,
    "title": "宿灵岩寺",
    "author": "戴叔伦",
    "content": [
      "马疲盘道峻，投宿入招提。",
      "雨急山溪涨，云迷岭树低。",
      "凉风来殿角，赤日下天西。",
      "偃腹虚檐外，林空鸟恣啼。"
    ]
  },
  {
    "volume": 273,
    "sequence": 91,
    "title": "江上别刘驾",
    "author": "戴叔伦",
    "content": [
      "天涯芳草遍，江路又逢春。",
      "海月留人醉，山花笑客贫。",
      "离杯倾祖帐，征骑逐行尘。",
      "回首风流地，登临少一人。"
    ]
  },
  {
    "volume": 273,
    "sequence": 92,
    "title": "南轩",
    "author": "戴叔伦",
    "content": [
      "野居何处是，轩外一横塘。",
      "座纳薰风细，帘垂白日长。",
      "面山如对画，临水坐流觞。",
      "更爱闲花木，欣欣得向阳。"
    ]
  },
  {
    "volume": 273,
    "sequence": 93,
    "title": "泊雁",
    "author": "戴叔伦",
    "content": [
      "泊雁鸣深渚，收霞落晚川。",
      "柝随风敛阵，楼映月低弦。",
      "漠漠汀帆转，幽幽岸火然。",
      "壑危通细路，沟曲绕平田。"
    ]
  },
  {
    "volume": 273,
    "sequence": 94,
    "title": "巡诸州渐次空灵戍",
    "author": "戴叔伦",
    "content": [
      "寒尽鸿先至，春回客未归。",
      "蚤知名是病，不敢绣为衣。",
      "雾积川原暗，山多郡县稀。",
      "明朝下湘岸，更逐鹧鸪飞。"
    ]
  },
  {
    "volume": 273,
    "sequence": 95,
    "title": "潭州使院书情寄江夏贺兰副端",
    "author": "戴叔伦",
    "content": [
      "云雨一萧散，悠悠关复河。",
      "俱从泛舟役，近隔洞庭波。",
      "楚水去不尽，秋风今又过。",
      "无因得相见，却恨寄书多。"
    ]
  },
  {
    "volume": 273,
    "sequence": 96,
    "title": "过柳州",
    "author": "戴叔伦",
    "content": [
      "地尽江南戍，山分桂北林。",
      "火云三月合，石路九疑深。",
      "暗谷随风过，危桥共鸟寻。",
      "羁魂愁似绝，不复待猿吟。"
    ]
  },
  {
    "volume": 273,
    "sequence": 97,
    "title": "经巴东岭",
    "author": "戴叔伦",
    "content": [
      "巴山不可上，徒驭亦裴回。",
      "旧栈歌难度，朝云湿未开。",
      "瀑泉飞雪雨，惊兽走风雷。",
      "此去无停候，征人几日回。"
    ]
  },
  {
    "volume": 273,
    "sequence": 98,
    "title": "过申州",
    "author": "戴叔伦",
    "content": [
      "万人曾战死，几处见休兵。",
      "井邑初安堵，儿童未长成。",
      "凉风吹古木，野火入残营。",
      "牢落千馀里，山空水复清。"
    ]
  },
  {
    "volume": 273,
    "sequence": 99,
    "title": "次下牢韵",
    "author": "戴叔伦",
    "content": [
      "独立荒亭上，萧萧对晚风。",
      "天高吴塞阔，日落楚山空。",
      "猿叫三声断，江流一水通。",
      "前程千万里，一夕宿巴东。"
    ]
  },
  {
    "volume": 273,
    "sequence": 100,
    "title": "潘处士宅会别",
    "author": "戴叔伦",
    "content": [
      "相邀寒影晚，惜别故山空。",
      "邻里疏林在，池塘野水通。",
      "十年难遇后，一醉几人同。",
      "复此悲行子，萧萧逐转蓬。"
    ]
  },
  {
    "volume": 273,
    "sequence": 101,
    "title": "暮春沐发晦日书怀寄韦功曹沨李录事从训王少府纯",
    "author": "戴叔伦",
    "content": [
      "朝沐敞南闱，盘跚待日晞。",
      "持梳发更落，览镜意多违。",
      "吾友见尝少，春风去不归。",
      "登高取一醉，犹可及芳菲。"
    ]
  },
  {
    "volume": 273,
    "sequence": 102,
    "title": "长安早春赠万评事",
    "author": "戴叔伦",
    "content": [
      "春风归戚里，晓日上花枝。",
      "清管新莺发，重门细柳垂。",
      "经过千骑客，调笑五陵儿。",
      "何事灵台客，狂歌自不知。"
    ]
  },
  {
    "volume": 273,
    "sequence": 103,
    "title": "留别宋处士",
    "author": "戴叔伦",
    "content": [
      "留欢方继烛，此会岂他人。",
      "乡里游从旧，儿童内外亲。",
      "夜深愁不醉，老去别何频。",
      "莫折园中柳，相看惜暮春。"
    ]
  },
  {
    "volume": 273,
    "sequence": 104,
    "title": "留别道州李使君圻",
    "author": "戴叔伦",
    "content": [
      "泷路下丹徼，邮童挥画桡。",
      "山回千骑隐，云断两乡遥。",
      "渔沪拥寒溜，畲田落远烧。",
      "维舟更相忆，惆怅坐空宵。"
    ]
  },
  {
    "volume": 273,
    "sequence": 105,
    "title": "将游东都留别包谏议",
    "author": "戴叔伦",
    "content": [
      "衰客惭墨绶，素舸逐秋风。",
      "云雨恩难报，江湖意已终。",
      "县当仙洞口，路出故园东。",
      "唯有新离恨，长留梦寐中。"
    ]
  },
  {
    "volume": 273,
    "sequence": 106,
    "title": "灞岸别友",
    "author": "戴叔伦",
    "content": [
      "车马去迟迟，离言未尽时。",
      "看花一醉别，会面几年期。",
      "樵路高山馆，渔洲楚帝祠。",
      "南登回首处，犹得望京师。"
    ]
  },
  {
    "volume": 273,
    "sequence": 107,
    "title": "临川从事还别崔法曹",
    "author": "戴叔伦",
    "content": [
      "谬官辞获免，滥狱会平反。",
      "远与故人别，龙钟望所言。",
      "阴天寒不雨，古木夜多猿。",
      "老病北归去，馀年学灌园。"
    ]
  },
  {
    "volume": 273,
    "sequence": 108,
    "title": "海上别薛舟",
    "author": "戴叔伦",
    "content": [
      "行旅悲摇落，风波厌别离。",
      "客程秋草远，心事故人知。",
      "暮鸟翻江岸，征徒起路岐。",
      "自应无定所，还似欲相随。"
    ]
  },
  {
    "volume": 273,
    "sequence": 109,
    "title": "婺州路别录事",
    "author": "戴叔伦",
    "content": [
      "府中相见少，江上独行遥。",
      "会日起离恨，新年别旧僚。",
      "春云犹伴雪，寒渚未通潮。",
      "回首群山暝，思君转寂寥。"
    ]
  },
  {
    "volume": 273,
    "sequence": 110,
    "title": "建中癸亥岁奉天除夜宿武当山北茅平村",
    "author": "戴叔伦",
    "content": [
      "岁除日又暮，山险路仍新。",
      "驱传迷深谷，瞻星记北辰。",
      "古亭聊假寐，中夜忽逢人。",
      "相问皆呜咽，伤心不待春。"
    ]
  },
  {
    "volume": 273,
    "sequence": 111,
    "title": "京口送皇甫司马副端曾舒州辞满归去东都",
    "author": "戴叔伦",
    "content": [
      "潮水忽复过，云帆俨欲飞。",
      "故园双阙下，左宦十年归。",
      "晚景照华发，凉风吹绣衣。",
      "淹留更一醉，老去莫相违。"
    ]
  },
  {
    "volume": 273,
    "sequence": 112,
    "title": "送李审之桂州谒中丞叔",
    "author": "戴叔伦",
    "content": [
      "知音不可遇，才子向天涯。",
      "远水下山急，孤舟上路赊。",
      "乱云收暮雨，杂树落疏花。",
      "到日应文会，风流胜阮家。"
    ]
  },
  {
    "volume": 273,
    "sequence": 113,
    "title": "送王翁信及第归江东旧隐（作方干诗，送友及第归浙东）",
    "author": "戴叔伦",
    "content": [
      "南行无俗侣，秋雁与寒云。",
      "野趣自多惬，名香日总闻。",
      "吴山中路断，浙水半江分。",
      "此地登临惯，含情一送君。"
    ]
  },
  {
    "volume": 273,
    "sequence": 114,
    "title": "送李明府之任",
    "author": "戴叔伦",
    "content": [
      "身为百里长，家宠五诸侯。",
      "含笑听猿狖，摇鞭望斗牛。",
      "梅花堪比雪，芳草不知秋。",
      "别后南风起，相思梦岭头。"
    ]
  },
  {
    "volume": 273,
    "sequence": 115,
    "title": "送郭太祝中孚归江东",
    "author": "戴叔伦",
    "content": [
      "乡人去欲尽，北雁又南飞。",
      "京洛风尘久，江湖音信稀。",
      "旧山知独往，一醉莫相违。",
      "未得辞羁旅，无劳问是非。"
    ]
  },
  {
    "volume": 273,
    "sequence": 116,
    "title": "新秋夜寄江右友人",
    "author": "戴叔伦",
    "content": [
      "遥夜独不寐，寂寥蓬户中。",
      "河明五陵上，月满九门东。",
      "旧知亲友散，故园江海空。",
      "怀归正南望，此夕起秋风。"
    ]
  },
  {
    "volume": 273,
    "sequence": 117,
    "title": "清明日送邓芮二子还乡（一作方干诗）",
    "author": "戴叔伦",
    "content": [
      "钟鼓喧离日，车徒促夜装。",
      "晓厨新变火，轻柳暗翻霜。",
      "传镜看华发，持杯话故乡。",
      "每嫌儿女泪，今日自沾裳。"
    ]
  },
  {
    "volume": 273,
    "sequence": 118,
    "title": "送谢夷甫宰馀姚县（馀姚，一作鄮县）",
    "author": "戴叔伦",
    "content": [
      "君去方为宰，干戈尚未销。",
      "邑中残老小，乱后少官僚。",
      "廨宇经兵火，公田没海潮。",
      "到时应变俗，新政满馀姚。"
    ]
  },
  {
    "volume": 273,
    "sequence": 119,
    "title": "送柳道时余北还（一作送观察李判官巡郴州）",
    "author": "戴叔伦",
    "content": [
      "征役各异路，烟波同旅愁。",
      "轻桡上桂水，大艑下扬州。",
      "何处成后会，今朝分旧游。",
      "离心比杨柳，萧飒不胜秋。"
    ]
  },
  {
    "volume": 273,
    "sequence": 120,
    "title": "送万户曹之任扬州便归旧隐",
    "author": "戴叔伦",
    "content": [
      "拟归云壑去，聊寄宦名中。",
      "俸禄资生事，文章实国风。",
      "听潮回楚浪，看月照隋宫。",
      "傥有登楼望，还应伴庾公。"
    ]
  },
  {
    "volume": 273,
    "sequence": 121,
    "title": "送李长史纵之任常州",
    "author": "戴叔伦",
    "content": [
      "不与名利隔，且为江汉游。",
      "吴山本佳丽，谢客旧淹留。",
      "狭道通陵口，贫家住蒋州。",
      "思归复怨别，寥落讵关秋。"
    ]
  },
  {
    "volume": 273,
    "sequence": 122,
    "title": "南宾送蔡侍御游蜀",
    "author": "戴叔伦",
    "content": [
      "巴江秋欲尽，远别更凄然。",
      "月照高唐峡，人随贾客船。",
      "积云藏嶮路，流水促行年。",
      "不料相逢日，空悲尊酒前。"
    ]
  },
  {
    "volume": 273,
    "sequence": 123,
    "title": "送崔拾遗峒江淮访图书",
    "author": "戴叔伦",
    "content": [
      "九门思谏议，万里采风谣。",
      "关外逢秋月，天涯过晚潮。",
      "雁来云杳杳，木落浦萧萧。",
      "空怨他乡别，回舟暮寂寥。"
    ]
  },
  {
    "volume": 273,
    "sequence": 124,
    "title": "九日送洛阳李丞之任",
    "author": "戴叔伦",
    "content": [
      "为文通绝境，从宦及良辰。",
      "洛下知名早，腰边结绶新。",
      "且倾浮菊酒，聊拂染衣尘。",
      "独恨沧波侣，秋来别故人。"
    ]
  },
  {
    "volume": 273,
    "sequence": 125,
    "title": "奉陪李大夫九日宴龙沙",
    "author": "戴叔伦",
    "content": [
      "邦君采菊地，近接旅人居。",
      "一命招衰疾，清光照里闾。",
      "去官惭比谢，下榻贵同徐。",
      "莫怪沙边倒，偏沾杯酌馀。"
    ]
  },
  {
    "volume": 273,
    "sequence": 126,
    "title": "送车参军江陵（一作送韦参军，一作释清江诗）",
    "author": "戴叔伦",
    "content": [
      "槐花落尽柳阴清，萧索凉天楚客情。",
      "海上旧山无的信，东门归路不堪行。",
      "身随幻境劳多事，迹学禅心厌有名。",
      "公子道存知不弃，欲依刘表住南荆。"
    ]
  },
  {
    "volume": 273,
    "sequence": 127,
    "title": "游清溪兰若（兼隐者旧居）",
    "author": "戴叔伦",
    "content": [
      "西看叠嶂几千重，秀色孤标此一峰。",
      "丹灶久闲荒宿草，碧潭深处有潜龙。",
      "灵仙已去空岩室，到客唯闻古寺钟。",
      "远对白云幽隐在，年年不离旧杉松。"
    ]
  },
  {
    "volume": 273,
    "sequence": 128,
    "title": "赠史开府",
    "author": "戴叔伦",
    "content": [
      "南天胡马独悲嘶，白首相逢话鼓鼙。",
      "野战频年沙朔外，旌竿高与雪峰齐。",
      "扁舟远泛轻全楚，落日愁看旧紫泥。",
      "早晚瑶阶归伏奏，独能画地取关西。"
    ]
  },
  {
    "volume": 273,
    "sequence": 129,
    "title": "登楼望月寄凤翔李少尹",
    "author": "戴叔伦",
    "content": [
      "陌上凉风槐叶凋，夕阳清露湿寒条。",
      "登楼望月楚山迥，月到南楼山独遥。",
      "心送情人趋凤阙，目随阳雁极烟霄。",
      "轩辕不重无名客，此地还能访寂寥。"
    ]
  },
  {
    "volume": 273,
    "sequence": 130,
    "title": "和汴州李相公勉人日喜春",
    "author": "戴叔伦",
    "content": [
      "年来日日春光好，今日春光好更新。",
      "独献菜羹怜应节，遍传金胜喜逢人。",
      "烟添柳色看犹浅，鸟踏梅花落已频。",
      "东閤此时闻一曲，翻令和者不胜春。"
    ]
  },
  {
    "volume": 273,
    "sequence": 131,
    "title": "奉酬卢端公饮后赠诸公见示之作",
    "author": "戴叔伦",
    "content": [
      "佐幕临戎旌旆间，五营无事万家闲。",
      "风吹杨柳渐拂地，日映楼台欲下山。",
      "绮席昼开留上客，朱门半掩拟重关。",
      "当时不敢辞先醉，误逐群公倒载还。"
    ]
  },
  {
    "volume": 273,
    "sequence": 132,
    "title": "赠司空拾遗",
    "author": "戴叔伦",
    "content": [
      "侍臣何事辞云陛，江上弹冠见雪花。",
      "望阙未承丹凤诏，开门空对楚人家。",
      "陈琳草奏才还在，王粲登楼兴不赊。",
      "高馆更容尘外客，仍令归去待琼华。"
    ]
  },
  {
    "volume": 273,
    "sequence": 133,
    "title": "越溪村居",
    "author": "戴叔伦",
    "content": [
      "年来桡客寄禅扉，多话贫居在翠微。",
      "黄雀数声催柳变，清溪一路踏花归。",
      "空林野寺经过少，落日深山伴侣稀。",
      "负米到家春未尽，风萝闲扫钓鱼矶。"
    ]
  },
  {
    "volume": 273,
    "sequence": 134,
    "title": "赠韩道士（一作张佖诗）",
    "author": "戴叔伦",
    "content": [
      "日暮秋风吹野花，上清归客意无涯。",
      "桃源寂寂烟霞闭，天路悠悠星汉斜。",
      "还似世人生白发，定知仙骨变黄芽。",
      "东城南陌频相见，应是壶中别有家。"
    ]
  },
  {
    "volume": 273,
    "sequence": 135,
    "title": "寄万德躬故居",
    "author": "戴叔伦",
    "content": [
      "日暮山风吹女萝，故人舟楫定如何。",
      "吕仙祠下寒砧急，帝子阁前秋水多。",
      "闽海风尘鸣戍鼓，江湖烟雨暗渔蓑。",
      "何时醉把黄花酒，听尔南征长短歌。"
    ]
  },
  {
    "volume": 273,
    "sequence": 136,
    "title": "寄司空曙",
    "author": "戴叔伦",
    "content": [
      "细雨柴门生远愁，向来诗句若为酬。",
      "林花落处频中酒，海燕飞时独倚楼。",
      "北郭晚晴山更远，南塘春尽水争流。",
      "可能相别还相忆，莫遣杨花笑白头。"
    ]
  },
  {
    "volume": 273,
    "sequence": 137,
    "title": "过故人陈羽山居",
    "author": "戴叔伦",
    "content": [
      "向来携酒共追攀，此日看云独未还。",
      "不见山中人半载，依然松下屋三间。",
      "峰攒仙境丹霞上，水绕渔矶绿玉湾。",
      "却望夏洋怀二妙，满崖霜树晓斑斑。"
    ]
  },
  {
    "volume": 273,
    "sequence": 138,
    "title": "吊畅当",
    "author": "戴叔伦",
    "content": [
      "万里江南一布衣，早将佳句动京畿。",
      "徒闻子敬遗琴在，不见相如驷马归。",
      "朔雪恐迷新冢草，秋风愁老故山薇。",
      "玉堂知己能铭述，犹得精魂慰所依。"
    ]
  },
  {
    "volume": 273,
    "sequence": 139,
    "title": "寄刘禹锡",
    "author": "戴叔伦",
    "content": [
      "谢相园西石径斜，知君习隐暂为家。",
      "有时出郭行芳草，长日临池看落花。",
      "春去能忘诗共赋，客来应是酒频赊。",
      "五年不见西山色，怅望浮云隐落霞。"
    ]
  },
  {
    "volume": 273,
    "sequence": 140,
    "title": "寄孟郊",
    "author": "戴叔伦",
    "content": [
      "乱馀城郭怕经过，到处闲门长薜萝。",
      "用世空悲闻道浅，入山偏喜识僧多。",
      "醉归花径云生履，樵罢松岩雪满蓑。",
      "石上幽期春又暮，何时载酒听高歌。"
    ]
  },
  {
    "volume": 273,
    "sequence": 141,
    "title": "赠徐山人",
    "author": "戴叔伦",
    "content": [
      "乱馀山水半凋残，江上逢君春正阑。",
      "针自指南天窅窅，星犹拱北夜漫漫。",
      "汉陵帝子黄金碗，晋代神仙白玉棺。",
      "回首风尘千里外，故园烟雨五峰寒。"
    ]
  },
  {
    "volume": 273,
    "sequence": 142,
    "title": "过贾谊旧居",
    "author": "戴叔伦",
    "content": [
      "楚乡卑湿叹殊方，鵩赋人非宅已荒。",
      "谩有长书忧汉室，空将哀些吊沅湘。",
      "雨馀古井生秋草，叶尽疏林见夕阳。",
      "过客不须频太息，咸阳宫殿亦凄凉。"
    ]
  },
  {
    "volume": 273,
    "sequence": 143,
    "title": "宫词",
    "author": "戴叔伦",
    "content": [
      "紫禁迢迢宫漏鸣，夜深无语独含情。",
      "春风鸾镜愁中影，明月羊车梦里声。",
      "尘暗玉阶綦迹断，香飘金屋篆烟清。",
      "贞心一任蛾眉妒，买赋何须问马卿。"
    ]
  },
  {
    "volume": 273,
    "sequence": 144,
    "title": "汉宫人入道",
    "author": "戴叔伦",
    "content": [
      "萧萧白发出宫门，羽服星冠道意存。",
      "霄汉九重辞凤阙，云山何处访桃源。",
      "瑶池醉月劳仙梦，玉辇乘春却帝恩。",
      "回首吹箫天上伴，上阳花落共谁言。"
    ]
  },
  {
    "volume": 273,
    "sequence": 145,
    "title": "二灵寺守岁",
    "author": "戴叔伦",
    "content": [
      "守岁山房迥绝缘，灯光香灺共萧然。",
      "无人更献椒花颂，有客同参柏子禅。",
      "已悟化城非乐界，不知今夕是何年。",
      "忧心悄悄浑忘寐，坐待扶桑日丽天。"
    ]
  },
  {
    "volume": 273,
    "sequence": 146,
    "title": "暮春感怀",
    "author": "戴叔伦",
    "content": [
      "杜宇声声唤客愁，故园何处此登楼。",
      "落花飞絮成春梦，剩水残山异昔游。",
      "歌扇多情明月在，舞衣无意彩云收。",
      "东皇去后韶华尽，老圃寒香别有秋。",
      "四十无闻懒慢身，放情丘壑任天真。",
      "悠悠往事杯中物，赫赫时名扇外尘。",
      "短策看云松寺晚，疏帘听雨草堂春。",
      "山花水鸟皆知己，百遍相过不厌贫。"
    ]
  },
  {
    "volume": 273,
    "sequence": 147,
    "title": "哭朱放",
    "author": "戴叔伦",
    "content": [
      "几年湖海挹馀芳，岂料兰摧一夜霜。",
      "人世空传名耿耿，泉台杳隔路茫茫。",
      "碧窗月落琴声断，华表云深鹤梦长。",
      "最是不堪回首处，九泉烟冷树苍苍。"
    ]
  },
  {
    "volume": 273,
    "sequence": 148,
    "title": "酬盩厔耿少府湋见寄",
    "author": "戴叔伦",
    "content": [
      "方丈萧萧落叶中，暮天深巷起悲风。",
      "流年不尽人自老，外事无端心已空。",
      "家近小山当海畔，身留环卫荫墙东。",
      "遥闻相访频逢雪，一醉寒宵谁与同。"
    ]
  },
  {
    "volume": 273,
    "sequence": 149,
    "title": "赠慧上人",
    "author": "戴叔伦",
    "content": [
      "仙槎江口槎溪寺，几度停舟访未能。",
      "自恨频年为远客，喜从异郡识高僧。",
      "云霞色酽禅房衲，星月光涵古殿灯。",
      "何日却飞真锡返，故人丘木翳寒藤。"
    ]
  },
  {
    "volume": 273,
    "sequence": 150,
    "title": "渐至涪州先寄王员外使君纵",
    "author": "戴叔伦",
    "content": [
      "文教通夷俗，均输问火田。",
      "江分巴字水，树入夜郎烟。",
      "毒瘴含秋气，阴崖蔽曙天。",
      "路难空计日，身老不由年。",
      "将命宁知远，归心讵可传。",
      "星郎复何意，出守五溪边。"
    ]
  },
  {
    "volume": 273,
    "sequence": 151,
    "title": "和河南罗主簿送校书兄归江南",
    "author": "戴叔伦",
    "content": [
      "兄弟泣殊方，天涯指故乡。",
      "断云无定处，归雁不成行。",
      "草莽人烟少，风波水驿长。",
      "上虞亲渤澥，东楚隔潇湘。",
      "古戍阴传火，寒芜晓带霜。",
      "海门潮滟滟，沙岸荻苍苍。",
      "京辇辞芸阁，蘅芳忆草堂。",
      "知君始宁隐，还缉旧荷裳。"
    ]
  },
  {
    "volume": 273,
    "sequence": 152,
    "title": "晓闻长乐钟声",
    "author": "戴叔伦",
    "content": [
      "汉苑钟声早，秦郊曙色分。",
      "霜凌万户彻，风散一城闻。",
      "已启蓬莱殿，初朝鸳鹭群。",
      "虚心方应物，大扣欲干云。",
      "近杂鸡人唱，新传凫氏文。",
      "能令翰苑客，流听思氛氲。"
    ]
  },
  {
    "volume": 273,
    "sequence": 153,
    "title": "听霜钟",
    "author": "戴叔伦",
    "content": [
      "渺渺飞霜夜，寥寥远岫钟。",
      "出云疑断续，入户乍舂容。",
      "度枕频惊梦，随风几韵松。",
      "悠扬来不已，杳霭去何从。",
      "仿佛烟岚隔，依稀岩峤重。",
      "此时聊一听，馀响绕千峰。"
    ]
  },
  {
    "volume": 273,
    "sequence": 154,
    "title": "同前",
    "author": "戴叔伦",
    "content": [
      "寥亮来丰岭，分明辨古钟。",
      "应霜如自击，中节每相从。",
      "静听非闲扣，潜应蕴圣踪。",
      "风间时断续，云外更舂容。",
      "虚警和清籁，雄鸣隔乱峰。",
      "因知谕知己，感激更难逢。"
    ]
  }
]