[
  {
    "volume": 310,
    "sequence": 1,
    "title": "江南曲",
    "author": "于鹄",
    "content": [
      "偶向江边采白蘋，还随女伴赛江神。",
      "众中不敢分明语，暗掷金钱卜远人。"
    ]
  },
  {
    "volume": 310,
    "sequence": 2,
    "title": "山中寄樊仆射（一作寄襄阳樊司空）",
    "author": "于鹄",
    "content": [
      "却忆东溪日，同年事鲁儒。",
      "僧房闲共宿，酒肆醉相扶。",
      "天畔双旌贵，山中病客孤。",
      "无谋还有计，春谷种桑榆。"
    ]
  },
  {
    "volume": 310,
    "sequence": 3,
    "title": "题宇文裔山寺读书院",
    "author": "于鹄",
    "content": [
      "读书林下寺，不出动经年。",
      "草阁连僧院，山厨共石泉。",
      "云庭无履迹，龛壁有灯烟。",
      "年少今头白，删诗到几篇。"
    ]
  },
  {
    "volume": 310,
    "sequence": 4,
    "title": "赠兰若僧",
    "author": "于鹄",
    "content": [
      "一身禅诵苦，洒扫古花宫。",
      "静室门常闭，深萝月不通。",
      "悬灯乔木上，鸣磬乱幡中。",
      "附入高僧传，长称二远公。"
    ]
  },
  {
    "volume": 310,
    "sequence": 5,
    "title": "题邻居",
    "author": "于鹄",
    "content": [
      "僻巷邻家少，茅檐喜并居。",
      "蒸梨常共灶，浇薤亦同渠。",
      "传屐朝寻药，分灯夜读书。",
      "虽然在城市，还得似樵渔。"
    ]
  },
  {
    "volume": 310,
    "sequence": 6,
    "title": "山中自述",
    "author": "于鹄",
    "content": [
      "三十无名客，空山独卧秋。",
      "病多知药性，年长信人愁。",
      "萤影竹窗下，松声茅屋头。",
      "近来心更静，不梦世间游。"
    ]
  },
  {
    "volume": 310,
    "sequence": 7,
    "title": "山中寄韦钲",
    "author": "于鹄",
    "content": [
      "懒成身病日，因醉卧多时。",
      "送客出谿少，读书终卷迟。",
      "幽窗闻坠叶，晴景见游丝。",
      "早晚来收药，门前有紫芝。"
    ]
  },
  {
    "volume": 310,
    "sequence": 8,
    "title": "南谿书斋",
    "author": "于鹄",
    "content": [
      "茅屋往来久，山深不置门。",
      "草生垂井口，花落拥篱根。",
      "入院将雏鸟，寻萝抱子猿。",
      "曾逢异人说，风景似桃源。"
    ]
  },
  {
    "volume": 310,
    "sequence": 9,
    "title": "夜会李太守宅（一作宿太守李公宅）",
    "author": "于鹄",
    "content": [
      "郡斋常夜扫，不卧独吟诗。",
      "把烛近幽客，升堂戴接□。",
      "微风吹冻叶，余雪落寒枝。",
      "明日逢山伴，须令隐者知。"
    ]
  },
  {
    "volume": 310,
    "sequence": 10,
    "title": "题柏台山僧",
    "author": "于鹄",
    "content": [
      "上方唯一室，禅定对山容。",
      "行道临孤壁，持斋听远钟。",
      "枯藤离旧树，朽石落高峰。",
      "不向云间见，还应梦里逢。"
    ]
  },
  {
    "volume": 310,
    "sequence": 11,
    "title": "寄续尊师",
    "author": "于鹄",
    "content": [
      "得道任发白，亦逢城市游。",
      "新经天上取，稀药洞中收。",
      "春木带枯叶，新蒲生漫流。",
      "年年望灵鹤，常在此山头。"
    ]
  },
  {
    "volume": 310,
    "sequence": 12,
    "title": "题南峰褚道士",
    "author": "于鹄",
    "content": [
      "得道南山久，曾教四皓棋。",
      "闭门医病鹤，倒箧养神龟。",
      "松际风长在，泉中草不衰。",
      "谁知茅屋里，有路向峨嵋。"
    ]
  },
  {
    "volume": 310,
    "sequence": 13,
    "title": "赠不食姑",
    "author": "于鹄",
    "content": [
      "不食非关药，天生是女仙。",
      "见人还起拜，留伴亦开田。",
      "无窟寻溪宿，兼衣扫叶眠。",
      "不知何代女，犹带剪刀钱。"
    ]
  },
  {
    "volume": 310,
    "sequence": 14,
    "title": "送李明府归别业",
    "author": "于鹄",
    "content": [
      "寄家丹水边，归去种春田。",
      "白发无知己，空山又一年。",
      "鹿裘长酒气，茅屋有茶烟。",
      "亦拟辞人世，何溪有瀑泉。"
    ]
  },
  {
    "volume": 310,
    "sequence": 15,
    "title": "题树下禅师",
    "author": "于鹄",
    "content": [
      "久行多不定，树下是禅床。",
      "寂寂心无住，年年日自长。",
      "虫蛇同宿磵，草木共经霜。",
      "已见南人说，天台有旧房。"
    ]
  },
  {
    "volume": 310,
    "sequence": 16,
    "title": "宿王尊师隐居",
    "author": "于鹄",
    "content": [
      "夜爱云林好，寒天月里行。",
      "青牛眠树影，白犬吠猿声。",
      "一磬山院静，千灯溪路明。",
      "从来此峰客，几个得长生。"
    ]
  },
  {
    "volume": 310,
    "sequence": 17,
    "title": "题服柏先生",
    "author": "于鹄",
    "content": [
      "服柏不飞炼，闲眠闭草堂。",
      "有泉唯盥漱，留火为焚香。",
      "新雨闲门静，孤松满院凉。",
      "仍闻枕中术，曾授汉淮王。"
    ]
  },
  {
    "volume": 310,
    "sequence": 18,
    "title": "哭凌霄山光上人",
    "author": "于鹄",
    "content": [
      "身没碧峰里，门人改葬期。",
      "买山寻主远，垒塔化人迟。",
      "鬼火穿空院，秋萤入素帷。",
      "黄昏溪路上，闻哭竺乾师。"
    ]
  },
  {
    "volume": 310,
    "sequence": 19,
    "title": "途中寄杨涉",
    "author": "于鹄",
    "content": [
      "萧萧卢荻晚，一径入荒陂。",
      "日色云收处，蛙声雨歇时。",
      "前村见来久，羸马自行迟。",
      "闻作王门客，应闲白接□。"
    ]
  },
  {
    "volume": 310,
    "sequence": 20,
    "title": "送韦判官归蓟门",
    "author": "于鹄",
    "content": [
      "桑干归路远，闻说亦愁人。",
      "有雪常经夏，无花空到春。",
      "下营云外火，收马月中尘。",
      "白首从戎客，青衫未离身。"
    ]
  },
  {
    "volume": 310,
    "sequence": 21,
    "title": "出塞",
    "author": "于鹄",
    "content": [
      "葱岭秋尘起，全军取月支。",
      "山川引行阵，蕃汉列旌旗。",
      "转战疲兵少，孤城外救迟。",
      "边人逢圣代，不见偃戈时。",
      "微雪军将出，吹笳天未明。",
      "观兵登古戍，斩将对双旌。",
      "分阵瞻山势，潜兵制马鸣。",
      "如今青史上，已有灭胡名。",
      "单于骄爱猎，放火到军城。",
      "乘月调新马，防秋置远营。",
      "空山朱戟影，寒碛铁衣声。",
      "度水逢胡说，沙阴有伏兵。"
    ]
  },
  {
    "volume": 310,
    "sequence": 22,
    "title": "赠李太守",
    "author": "于鹄",
    "content": [
      "几年为郡守，家似布衣贫。",
      "沽酒迎幽客，无金与近臣。",
      "捣茶书院静，讲易药堂春。",
      "归阙功成后，随车有野人。"
    ]
  },
  {
    "volume": 310,
    "sequence": 23,
    "title": "送张司直入单于（一作送客游边）",
    "author": "于鹄",
    "content": [
      "若过并州北，谁人不忆家。",
      "寒深无伴侣，路尽有平沙。",
      "碛冷唯逢雁，天春不见花。",
      "莫随征将意，垂老事轻车。"
    ]
  },
  {
    "volume": 310,
    "sequence": 24,
    "title": "惜花",
    "author": "于鹄",
    "content": [
      "夜来花欲尽，始惜两三枝。",
      "早起寻稀处，闲眠记落时。",
      "蕊焦蜂自散，蒂折蝶还移。",
      "攀著殷勤别，明年更有期。"
    ]
  },
  {
    "volume": 310,
    "sequence": 25,
    "title": "春山居",
    "author": "于鹄",
    "content": [
      "独来多任性，惟与白云期。",
      "深处花开尽，迟眠人不知。",
      "水流山暗处，风起月明时。",
      "望见南峰近，年年懒更移。"
    ]
  },
  {
    "volume": 310,
    "sequence": 26,
    "title": "游瀑泉寺",
    "author": "于鹄",
    "content": [
      "日夕寻未遍，古木寺高低。",
      "粉壁犹遮岭，朱楼尚隔溪。",
      "厨窗通涧鼠，殿迹立山鸡。",
      "更有无人处，明朝独向西。"
    ]
  },
  {
    "volume": 310,
    "sequence": 27,
    "title": "送宫人入道归山",
    "author": "于鹄",
    "content": [
      "十岁吹箫入汉宫，看修水殿种芙蓉。",
      "自伤白发辞金屋，许著黄衣向玉峰。",
      "解语老猿开晓户，学飞雏鹤落高松。",
      "定知别后宫中伴，应听缑山半夜钟。"
    ]
  },
  {
    "volume": 310,
    "sequence": 28,
    "title": "巴女谣",
    "author": "于鹄",
    "content": [
      "巴女骑牛唱竹枝，藕丝菱叶傍江时。",
      "不愁日暮还家错，记得芭蕉出槿篱。"
    ]
  },
  {
    "volume": 310,
    "sequence": 29,
    "title": "公子行",
    "author": "于鹄",
    "content": [
      "少年初拜大长秋，半醉垂鞭见列侯。",
      "马上抱鸡三市斗，袖中携剑五陵游。",
      "玉箫金管迎归院，锦袖红妆拥上楼。",
      "更向院西新买宅，月波春水入门流。"
    ]
  },
  {
    "volume": 310,
    "sequence": 30,
    "title": "长安游",
    "author": "于鹄",
    "content": [
      "久卧长安春复秋，五侯长乐客长愁。",
      "绣帘朱毂逢花住，锦幨银珂触雨游。",
      "何处少年吹玉笛，谁家鹦鹉语红楼。",
      "年年只是看他贵，不及南山任白头。"
    ]
  },
  {
    "volume": 310,
    "sequence": 31,
    "title": "别齐太守",
    "author": "于鹄",
    "content": [
      "花里南楼春夜寒，还如王屋上天坛。",
      "归山不道无明月，谁共相从到晓看。"
    ]
  },
  {
    "volume": 310,
    "sequence": 32,
    "title": "登古城",
    "author": "于鹄",
    "content": [
      "独上闲城却下迟，秋山惨惨冢累累。",
      "当时还有登城者，荒草如今知是谁。"
    ]
  },
  {
    "volume": 310,
    "sequence": 33,
    "title": "哭刘夫子",
    "author": "于鹄",
    "content": [
      "近问南州客，云亡已数春。",
      "痛心曾受业，追服恨无亲。",
      "孀妇归乡里，书斋属四邻。",
      "不知经乱后，奠祭有何人。"
    ]
  },
  {
    "volume": 310,
    "sequence": 34,
    "title": "醉后寄山中友人",
    "author": "于鹄",
    "content": [
      "昨日山家春酒浓，野人相劝久从容。",
      "独忆卸冠眠细草，不知谁送出深松。",
      "都忘醉后逢廉度，不省归时见鲁恭。",
      "知己尚嫌身酩酊，路人应恐笑龙钟。"
    ]
  },
  {
    "volume": 310,
    "sequence": 35,
    "title": "温泉僧房",
    "author": "于鹄",
    "content": [
      "云里前朝寺，修行独几年。",
      "山村无施食，盥漱亦安禅。",
      "古塔巢溪鸟，深房闭谷泉。",
      "自言曾入室，知处梵王天。"
    ]
  },
  {
    "volume": 310,
    "sequence": 36,
    "title": "题美人",
    "author": "于鹄",
    "content": [
      "秦女窥人不解羞，攀花趁蝶出墙头。",
      "胸前空带宜男草，嫁得萧郎爱远游。"
    ]
  },
  {
    "volume": 310,
    "sequence": 37,
    "title": "寻李暹",
    "author": "于鹄",
    "content": [
      "任性常多出，人来得见稀。",
      "市楼逢酒住，野寺送僧归。",
      "檐下悬秋叶，篱头晒褐衣。",
      "门前南北路，谁肯入柴扉。"
    ]
  },
  {
    "volume": 310,
    "sequence": 38,
    "title": "寻李逸人旧居",
    "author": "于鹄",
    "content": [
      "旧隐松林下，冲泉入两涯。",
      "琴书随弟子，鸡犬在邻家。",
      "茅屋长黄菌，槿篱生白花。",
      "幽坟无处访，恐是入烟霞。"
    ]
  },
  {
    "volume": 310,
    "sequence": 39,
    "title": "赠碧玉",
    "author": "于鹄",
    "content": [
      "新绣笼裙豆蔻花，路人笑上返金车。",
      "霓裳禁曲无人解，暗问梨园弟子家。"
    ]
  },
  {
    "volume": 310,
    "sequence": 40,
    "title": "舟中月明夜闻笛",
    "author": "于鹄",
    "content": [
      "浦里移舟候信风，芦花漠漠夜江空。",
      "更深何处人吹笛，疑是孤吟寒水中。"
    ]
  },
  {
    "volume": 310,
    "sequence": 41,
    "title": "送迁客二首",
    "author": "于鹄",
    "content": [
      "得罪谁人送，来时不到家。",
      "白头无侍子，多病向天涯。",
      "莽苍凌江水，黄昏见塞花。",
      "如今贾谊赋，不漫说长沙。",
      "流人何处去，万里向江州。",
      "孤驿瘴烟重，行人巴草秋。",
      "上帆南去远，送雁北看愁。",
      "遍问炎方客，无人得白头。"
    ]
  },
  {
    "volume": 310,
    "sequence": 42,
    "title": "赠王道者（一作赠隐者）",
    "author": "于鹄",
    "content": [
      "去寻长不出，门似绝人行。",
      "床下石苔满，屋头秋草生。",
      "学琴寒月短，写易晚窗明。",
      "唯到黄昏后，溪中闻磬声。"
    ]
  },
  {
    "volume": 310,
    "sequence": 43,
    "title": "题合溪乾洞（又见刘商集，题作题潘师房）",
    "author": "于鹄",
    "content": [
      "渡水傍山寻绝壁，白云飞处洞天开。",
      "仙人来往行无迹，石径春风长绿苔。"
    ]
  },
  {
    "volume": 310,
    "sequence": 44,
    "title": "过张老园林（一作村园）",
    "author": "于鹄",
    "content": [
      "身老无修饰，头巾用白纱。",
      "开门朝扫径，辇水夜浇花。",
      "药气闻深巷，桐阴到数家。",
      "不愁还酒债，腰下有丹砂。"
    ]
  },
  {
    "volume": 310,
    "sequence": 45,
    "title": "寓意（一作荆南陪楚尚书惜落花）",
    "author": "于鹄",
    "content": [
      "自小看花长不足，江边寻得数株红。",
      "黄昏人散东风起，吹落谁家明月中。"
    ]
  },
  {
    "volume": 310,
    "sequence": 46,
    "title": "哭王都护",
    "author": "于鹄",
    "content": [
      "老将明王识，临终拜上公。",
      "告哀乡路远，助葬戍城空。",
      "素幔朱门里，铭旌秋巷中。",
      "史官如不滥，独传说英雄。"
    ]
  },
  {
    "volume": 310,
    "sequence": 47,
    "title": "饯司农宋卿立太尉碑了还江东",
    "author": "于鹄",
    "content": [
      "追立新碑日，怜君苦一身。",
      "远移深涧石，助立故乡人。",
      "草色荒坟绿，松阴古殿春。",
      "平生心已遂，归去得垂纶。"
    ]
  },
  {
    "volume": 310,
    "sequence": 48,
    "title": "送唐大夫让节归山（一作送唐中丞入道）",
    "author": "于鹄",
    "content": [
      "年老功成乞罢兵，玉阶匍匐进双旌。",
      "朱门鸳瓦为仙观，白领狐裘出帝城。",
      "侍女休梳官样髻，蕃童新改道家名。",
      "到时浸发春泉里，犹梦红楼箫管声。"
    ]
  },
  {
    "volume": 310,
    "sequence": 49,
    "title": "买山吟",
    "author": "于鹄",
    "content": [
      "买得幽山属汉阳，槿篱疏处种桃榔。",
      "唯有猕猴来往熟，弄人抛果满书堂。"
    ]
  },
  {
    "volume": 310,
    "sequence": 50,
    "title": "古词三首",
    "author": "于鹄",
    "content": [
      "素丝带金地，窗间掬飞尘。",
      "偷得凤凰钗，门前乞行人。",
      "新长青丝发，哑哑言语黠。",
      "随人敲铜镜，街头救明月。",
      "东家新长儿，与妾同时生。",
      "并长两心熟，到大相呼名。"
    ]
  },
  {
    "volume": 310,
    "sequence": 51,
    "title": "秦越人洞中咏",
    "author": "于鹄",
    "content": [
      "扁鹊得仙处，传是西南峰。",
      "年年山下人，长见骑白龙。",
      "洞门黑无底，日夜唯雷风。",
      "清斋将入时，戴星兼抱松。",
      "石径阴且寒，地响知远钟。",
      "似行山林外，闻叶履声重。",
      "低碍更俯身，渐远昼夜同。",
      "时时白蝙蝠，飞入茅衣中。",
      "行久路转窄，静闻水淙淙。",
      "但愿逢一人，自得朝天宫。"
    ]
  },
  {
    "volume": 310,
    "sequence": 52,
    "title": "宿西山修下元斋咏",
    "author": "于鹄",
    "content": [
      "幽人在何处，松桧深冥冥。",
      "西峰望紫云，知处安期生。",
      "沐浴溪水暧，新衣礼仙名。",
      "脱屐入静堂，绕像随礼行。",
      "碧纱笼寒灯，长幡缀金铃。",
      "林下听法人，起坐枯叶声。",
      "启奏修律仪，天曙山鸟鸣。",
      "分行布菅茅，列坐满中庭。",
      "持斋候撞钟，玉函散宝经。",
      "焚香开卷时，照耀金室明。",
      "投简石洞深，称过上帝灵。",
      "学道能苦心，自古无不成。"
    ]
  },
  {
    "volume": 310,
    "sequence": 53,
    "title": "过凌霄洞天谒张先生祠",
    "author": "于鹄",
    "content": [
      "戢戢乱峰里，一峰独凌天。",
      "下看如尖高，上有十里泉。",
      "志人爱幽深，一住五十年。",
      "悬牍到其上，乘牛耕药田。",
      "衣食不下求，乃是云中仙。",
      "山僧独知处，相引冲碧烟。",
      "断崖昼昏黑，槎臬横只椽。",
      "面壁攀石棱，养力方敢前。",
      "累歇日已没，始到茅堂边。",
      "见客不问谁，礼质无周旋。",
      "醉卧枕欹树，寒坐展青毡。",
      "折松扫藜床，秋果颜色鲜。",
      "炼蜜敲石炭，洗澡乘瀑泉。",
      "白犬舐客衣，惊走闻腥膻。",
      "乃知轩冕徒，宁比云壑眠。"
    ]
  },
  {
    "volume": 310,
    "sequence": 54,
    "title": "早上凌霄第六峰入紫谿礼白鹤观祠",
    "author": "于鹄",
    "content": [
      "路转第六峰，传是十里程。",
      "放石试浅深，□壁蛇鸟惊。",
      "欲下先襞衣，路底避枯茎。",
      "回途歇嵌窟，整带重冠缨。",
      "及到紫石溪，晻晻已天明。",
      "渐近神仙居，桂花湿溟溟。",
      "阴苔无人踪，时得白鹤翎。",
      "忽然见朱楼，象牌题玉京。",
      "沈沈五云影，香风散萦萦。",
      "清斋上玉堂，窗户悬水精。",
      "青童撞金屑，杵臼声丁丁。",
      "膻腥遥问谁，稽首称姓名。",
      "若容在溪口，愿乞残雪英。"
    ]
  },
  {
    "volume": 310,
    "sequence": 55,
    "title": "山中访道者（一作入白芝溪寻黄尊师）",
    "author": "于鹄",
    "content": [
      "触烟入溪口，岸岸唯柽栎。",
      "其中尽碧流，十里不通屐。",
      "出林山始转，绝径缘峭壁。",
      "把藤借行势，侧足凭石脉。",
      "□牙断行处，光滑猿猱迹。",
      "忽然风景异，乃到神仙宅。",
      "天晴茅屋头，残云蒸气白。",
      "隔窗梳发声，久立闻吹笛。",
      "抱琴出门来，不顾人间客。",
      "山院不洒扫，四时自虚寂。",
      "落叶埋长松，出地才数尺。",
      "曾读上清经，知注长生籍。",
      "愿示不死方，何山有琼液。"
    ]
  },
  {
    "volume": 310,
    "sequence": 56,
    "title": "寄卢俨员外秋衣词",
    "author": "于鹄",
    "content": [
      "寄远空以心，心诚亦难知。",
      "箧中有秋帛，裁作远客衣。",
      "缝制虽女功，尽度手自持。",
      "容貌常目中，长短不复疑。",
      "斜缝密且坚，游客多尘缁。",
      "意欲都无言，浣濯耐岁时。",
      "殷勤托行人，传语慎勿遗。",
      "别来年已老，亦闻鬓成丝。",
      "纵然更相逢，握手唯是悲。",
      "所寄莫复弃，愿见长相思。"
    ]
  },
  {
    "volume": 310,
    "sequence": 57,
    "title": "种树",
    "author": "于鹄",
    "content": [
      "一树新栽益四邻，野夫如到旧山春。",
      "树成多是人先老，垂白看他攀折人。"
    ]
  },
  {
    "volume": 310,
    "sequence": 58,
    "title": "哭李暹（一作赵嘏诗）",
    "author": "于鹄",
    "content": [
      "驱马街中哭送君，灵车碾雪隔城闻。",
      "唯有山僧与樵客，共舁孤榇入幽坟。"
    ]
  },
  {
    "volume": 310,
    "sequence": 59,
    "title": "古挽歌",
    "author": "于鹄",
    "content": [
      "双辙出郭门，绵绵东西道。",
      "送死多于生，几人得终老。",
      "见此切肺肝，不如归山好。",
      "不闻哀哭声，默默安怀抱。",
      "时尽从物化，又免生忧扰。",
      "世间寿者稀，尽为悲伤恼。",
      "送哭谁家车，灵幡紫带长。",
      "青童抱何物，明月与香囊。",
      "可惜罗衣色，看舁入水泉。",
      "莫愁埏道暗，烧漆得千年。",
      "阴风吹黄蒿，挽歌度秋水。",
      "车马却归城，孤坟月明里。"
    ]
  },
  {
    "volume": 310,
    "sequence": 60,
    "title": "悼孩子",
    "author": "于鹄",
    "content": [
      "年长始一男，心亦颇自娱。",
      "生来岁未周，奄然却归无。",
      "裸送不以衣，瘗埋于中衢。",
      "乳母抱出门，所生亦随呼。",
      "婴孩无哭仪，礼经不可逾。",
      "亲戚相问时，抑悲空叹吁。",
      "襁褓在旧床，每见立踟蹰。",
      "静思益伤情，畏老为独夫。"
    ]
  },
  {
    "volume": 310,
    "sequence": 61,
    "title": "别旧山",
    "author": "于鹄",
    "content": [
      "旧伴同游尽却回，云中独宿守花开。",
      "自是去人身渐老，暮山流水任东来。"
    ]
  },
  {
    "volume": 310,
    "sequence": 62,
    "title": "寄周恽",
    "author": "于鹄",
    "content": [
      "家在荒陂长似秋，蓼花芹叶水虫幽。",
      "去年相伴寻山客，明月今宵何处游。"
    ]
  },
  {
    "volume": 310,
    "sequence": 63,
    "title": "野田行（一作李益诗）",
    "author": "于鹄",
    "content": [
      "日暮出古城，野田何茫茫。",
      "寒狐上孤冢，鬼火烧白杨。",
      "昔人未为泉下客，若到此中还断肠。"
    ]
  },
  {
    "volume": 310,
    "sequence": 64,
    "title": "塞上曲（一作出塞曲）",
    "author": "于鹄",
    "content": [
      "行人朝走马，直走蓟城傍。",
      "蓟城通汉北，万里别吴乡。",
      "海上一烽火，沙中百战场。",
      "军书发上郡，春色度河阳。",
      "袅袅汉宫柳，青青胡地桑。",
      "琵琶出塞曲，横笛断君肠。"
    ]
  },
  {
    "volume": 310,
    "sequence": 65,
    "title": "襄阳寒食",
    "author": "于鹄",
    "content": [
      "烟水初销见万家，东风吹柳万条斜。",
      "大堤欲上谁相伴，马踏春泥半是花。"
    ]
  },
  {
    "volume": 310,
    "sequence": 66,
    "title": "泛舟入后谿（一作羊士谔诗）",
    "author": "于鹄",
    "content": [
      "雨余芳草净沙尘，水绿沙平一带春。",
      "唯有啼鹃似留客，桃花深处更无人。"
    ]
  }
]