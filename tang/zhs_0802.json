[
  {
    "volume": 802,
    "sequence": 1,
    "title": "燕子楼三首",
    "author": "关盼盼",
    "content": [
      "楼上残灯伴晓霜，独眠人起合欢床。",
      "相思一夜情多少，地角天涯不是长。",
      "北邙松柏锁愁烟，燕子楼中思悄然。",
      "自埋剑履歌尘散，红袖香销一十年。",
      "适看鸿雁岳阳回，又睹玄禽逼社来。",
      "瑶瑟玉箫无意绪，任从蛛网任从灰。"
    ]
  },
  {
    "volume": 802,
    "sequence": 2,
    "title": "和白公诗",
    "author": "关盼盼",
    "content": [
      "自守空楼敛恨眉，形同春后牡丹枝。",
      "舍人不会人深意，讶道泉台不去随。"
    ]
  },
  {
    "volume": 802,
    "sequence": 3,
    "title": "句",
    "author": "关盼盼",
    "content": [
      "儿童不识冲天物，漫把青泥污雪毫。"
    ]
  },
  {
    "volume": 802,
    "sequence": 4,
    "title": "啰唝曲六首",
    "author": "刘采春",
    "content": [
      "不喜秦淮水，生憎江上船。",
      "载儿夫婿去，经岁又经年。",
      "借问东园柳，枯来得几年。",
      "自无枝叶分，莫恐太阳偏。",
      "莫作商人妇，金钗当卜钱。",
      "朝朝江口望，错认几人船。",
      "那年离别日，只道住桐庐。",
      "桐庐人不见，今得广州书。",
      "昨日胜今日，今年老去年。",
      "黄河清有日，白发黑无缘。",
      "昨日北风寒，牵船浦里安。",
      "潮来打缆断，摇橹始知难。"
    ]
  },
  {
    "volume": 802,
    "sequence": 5,
    "title": "寄欧阳詹",
    "author": "太原妓",
    "content": [
      "自从别后减容光，半是思郎半恨郎。",
      "欲识旧来云髻样，为奴开取缕金箱。"
    ]
  },
  {
    "volume": 802,
    "sequence": 6,
    "title": "续韦蟾句",
    "author": "武昌妓",
    "content": [
      "悲莫悲兮生别离，登山临水送将归。",
      "武昌无限新栽柳，不见杨花扑面飞。"
    ]
  },
  {
    "volume": 802,
    "sequence": 7,
    "title": "献李观察",
    "author": "舞柘枝女",
    "content": [
      "湘江舞罢忽成悲，便脱蛮靴出绛帷。",
      "谁是蔡邕琴酒客，魏公怀旧嫁文姬。"
    ]
  },
  {
    "volume": 802,
    "sequence": 8,
    "title": "赠卢夫人",
    "author": "常浩",
    "content": [
      "佳人惜颜色，恐逐芳菲歇。",
      "日暮出画堂，下阶拜新月。",
      "拜月如有词，傍人那得知。",
      "归来投玉枕，始觉泪痕垂。"
    ]
  },
  {
    "volume": 802,
    "sequence": 9,
    "title": "寄远",
    "author": "常浩",
    "content": [
      "年年二月时，十年期别期。",
      "春风不知信，轩盖独迟迟。",
      "今日无端卷珠箔，始见庭花复零落。",
      "人心一往不复归，岁月来时未尝错。",
      "可怜荧荧玉镜台，尘飞幂幂几时开。",
      "却念容华非昔好，画眉犹自待君来。"
    ]
  },
  {
    "volume": 802,
    "sequence": 10,
    "title": "送武补阙",
    "author": "襄阳妓",
    "content": [
      "弄珠滩上欲销魂，独把离怀寄酒尊。",
      "无限烟花不留意，忍教芳草怨王孙。"
    ]
  },
  {
    "volume": 802,
    "sequence": 11,
    "title": "题孙棨诗后",
    "author": "王福娘",
    "content": [
      "苦把文章邀劝人，吟看好个语言新。",
      "虽然不及相如赋，也直黄金一二斤。"
    ]
  },
  {
    "volume": 802,
    "sequence": 12,
    "title": "问棨诗",
    "author": "王福娘",
    "content": [
      "日日悲伤未有图，懒将心事话凡夫。",
      "非同覆水应收得，只问仙郎有意无？"
    ]
  },
  {
    "volume": 802,
    "sequence": 13,
    "title": "谢棨（一作掷红巾诗）",
    "author": "王福娘",
    "content": [
      "久赋恩情欲托身，已将心事再三陈。",
      "泥莲既没移栽分，今日分离莫恨人。"
    ]
  },
  {
    "volume": 802,
    "sequence": 14,
    "title": "答小子弟诗",
    "author": "杨莱儿",
    "content": [
      "黄口小儿口莫凭，逡巡看取第三名。",
      "孝廉持水添瓶子，莫向街头乱碗鸣。"
    ]
  },
  {
    "volume": 802,
    "sequence": 15,
    "title": "和赵光远题壁",
    "author": "杨莱儿",
    "content": [
      "长者车尘每到门，长卿非慕卓王孙。",
      "定知羽翼难随凤，却喜波涛未化鲲。",
      "娇别翠钿黏去袂，醉歌金雀碎残尊。",
      "多情多病年应促，早办名香为返魂。"
    ]
  },
  {
    "volume": 802,
    "sequence": 16,
    "title": "贻郑昌图",
    "author": "楚儿",
    "content": [
      "应是前生有宿冤，不期今世恶因缘。",
      "蛾眉欲碎巨灵掌，鸡肋难胜子路拳。",
      "只拟吓人传铁券，未应教我踏青莲。",
      "曲江昨日君相遇，当下遭他数十鞭。"
    ]
  },
  {
    "volume": 802,
    "sequence": 17,
    "title": "和李标",
    "author": "王苏苏",
    "content": [
      "怪得犬惊鸡乱飞，羸童瘦马老麻衣。",
      "阿谁乱引闲人到，留住青蚨热赶归。"
    ]
  },
  {
    "volume": 802,
    "sequence": 18,
    "title": "临终召客（一作病中见落花）",
    "author": "颜令宾",
    "content": [
      "气余三五喘，花剩两三枝。",
      "话别一尊酒，相邀无后期。"
    ]
  },
  {
    "volume": 802,
    "sequence": 19,
    "title": "寄故人（一作杜羔妻诗）",
    "author": "张窈窕",
    "content": [
      "淡淡春风花落时，不堪愁望更相思。",
      "无金可买长门赋，有恨空吟团扇诗。"
    ]
  },
  {
    "volume": 802,
    "sequence": 20,
    "title": "上成都在事（一作成都即事）",
    "author": "张窈窕",
    "content": [
      "昨日卖衣裳，今日卖衣裳。",
      "衣裳浑卖尽，羞见嫁时箱。",
      "有卖愁仍缓，无时心转伤。",
      "故园有虏隔，何处事蚕桑。"
    ]
  },
  {
    "volume": 802,
    "sequence": 21,
    "title": "春思二首",
    "author": "张窈窕",
    "content": [
      "门前梅柳烂春辉，闭妾深闺绣舞衣。",
      "双燕不知肠欲断，衔泥故故傍人飞。",
      "井上梧桐是妾移，夜来花发最高枝。",
      "若教不向深闺种，春过门前争得知。"
    ]
  },
  {
    "volume": 802,
    "sequence": 22,
    "title": "西江行",
    "author": "张窈窕",
    "content": [
      "日下西塞山，南来洞庭客。",
      "晴空白鸟度，万里秋光碧。"
    ]
  },
  {
    "volume": 802,
    "sequence": 23,
    "title": "赠所思",
    "author": "张窈窕",
    "content": [
      "与君咫尺长离别，遣妾容华为谁说。",
      "夕望层城眼欲穿，晓临明镜肠堪绝。"
    ]
  },
  {
    "volume": 802,
    "sequence": 24,
    "title": "句",
    "author": "张窈窕",
    "content": [
      "满院花飞人不到，含情欲语燕双双。"
    ]
  },
  {
    "volume": 802,
    "sequence": 25,
    "title": "赠裴思谦（一作裴思谦诗）",
    "author": "平康妓",
    "content": [
      "银釭斜背解明珰，小语偷声贺玉郎。",
      "从此不知兰麝贵，夜来新惹桂枝香。"
    ]
  },
  {
    "volume": 802,
    "sequence": 26,
    "title": "迷香洞",
    "author": "史凤",
    "content": [
      "洞口飞琼佩羽霓，香风飘拂使人迷。",
      "自从邂逅芙蓉帐，不数桃花流水溪。"
    ]
  },
  {
    "volume": 802,
    "sequence": 27,
    "title": "神鸡枕",
    "author": "史凤",
    "content": [
      "枕绘鸳鸯久与栖，新裁雾縠斗神鸡。",
      "与郎酣梦浑忘晓，鸡亦留连不肯啼。"
    ]
  },
  {
    "volume": 802,
    "sequence": 28,
    "title": "锁莲灯",
    "author": "史凤",
    "content": [
      "灯锁莲花花照罍，翠钿同醉楚台巍。",
      "残灰剔罢携纤手，也胜金莲送辙回。"
    ]
  },
  {
    "volume": 802,
    "sequence": 29,
    "title": "鲛红被",
    "author": "史凤",
    "content": [
      "肱被当年仅御寒，青楼惯染血猩纨。",
      "牙床舒卷鹓鸾共，正值窗棂月一团。"
    ]
  },
  {
    "volume": 802,
    "sequence": 30,
    "title": "传香枕",
    "author": "史凤",
    "content": [
      "韩寿香从何处传，枕边芳馥恋婵娟。",
      "休疑粉黛加铤刃，玉女旃檀侍佛前。"
    ]
  },
  {
    "volume": 802,
    "sequence": 31,
    "title": "八分羊",
    "author": "史凤",
    "content": [
      "党家风味足肥羊，绮阁留人漫较量。",
      "万羊亦是男儿事，莫学狂夫取次尝。"
    ]
  },
  {
    "volume": 802,
    "sequence": 32,
    "title": "闭门羹",
    "author": "史凤",
    "content": [
      "一豆聊供游冶郎，去时忙唤锁仓琅。",
      "入门独慕相如侣，欲拨瑶琴弹凤凰。"
    ]
  },
  {
    "volume": 802,
    "sequence": 33,
    "title": "突厥三台",
    "author": "盛小丛",
    "content": [
      "雁门山上雁初飞，马邑阑中马正肥。",
      "日旰山西逢驿使，殷勤南北送征衣。"
    ]
  },
  {
    "volume": 802,
    "sequence": 34,
    "title": "云鬟",
    "author": "赵鸾鸾",
    "content": [
      "扰扰香云湿未干，鸦领蝉翼腻光寒。",
      "侧边斜插黄金凤，妆罢夫君带笑看。"
    ]
  },
  {
    "volume": 802,
    "sequence": 35,
    "title": "柳眉",
    "author": "赵鸾鸾",
    "content": [
      "弯弯柳叶愁边戏，湛湛菱花照处频。",
      "妩媚不烦螺子黛，春山画出自精神。"
    ]
  },
  {
    "volume": 802,
    "sequence": 36,
    "title": "檀口",
    "author": "赵鸾鸾",
    "content": [
      "衔杯微动樱桃颗，咳唾轻飘茉莉香。",
      "曾见白家樊素口，瓠犀颗颗缀榴芳。"
    ]
  },
  {
    "volume": 802,
    "sequence": 37,
    "title": "纤指",
    "author": "赵鸾鸾",
    "content": [
      "纤纤软玉削春葱，长在香罗翠袖中。",
      "昨日琵琶弦索上，分明满甲染猩红。"
    ]
  },
  {
    "volume": 802,
    "sequence": 38,
    "title": "酥乳",
    "author": "赵鸾鸾",
    "content": [
      "粉香汗湿瑶琴轸，春逗酥融绵雨膏。",
      "浴罢檀郎扪弄处，灵华凉沁紫葡萄。"
    ]
  },
  {
    "volume": 802,
    "sequence": 39,
    "title": "献陈陶处士",
    "author": "莲花妓",
    "content": [
      "莲花为号玉为腮，珍重尚书遣妾来。",
      "处士不生巫峡梦，虚劳神女下阳台。"
    ]
  },
  {
    "volume": 802,
    "sequence": 40,
    "title": "叙怀",
    "author": "徐月英",
    "content": [
      "为失三从泣泪频，此身何用处人伦。",
      "虽然日逐笙歌乐，长羡荆钗与布裙。"
    ]
  },
  {
    "volume": 802,
    "sequence": 41,
    "title": "送人",
    "author": "徐月英",
    "content": [
      "惆怅人间万事违，两人同去一人归。",
      "生憎平望亭前水，忍照鸳鸯相背飞。"
    ]
  },
  {
    "volume": 802,
    "sequence": 42,
    "title": "句",
    "author": "徐月英",
    "content": [
      "枕前泪与阶前雨，隔个窗儿滴到明。"
    ]
  },
  {
    "volume": 802,
    "sequence": 43,
    "title": "句",
    "author": "韩襄客",
    "content": [
      "连理枝前同设誓，丁香树下共论心。"
    ]
  }
]