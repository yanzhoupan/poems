[
  {
    "volume": 647,
    "sequence": 1,
    "title": "草檄答南蛮有咏",
    "author": "胡曾",
    "content": [
      "辞天出塞阵云空，雾卷霞开万里通。",
      "亲受虎符安宇宙，誓将龙剑定英雄。",
      "残霜敢冒高悬日，秋叶争禁大段风。",
      "为报南蛮须屏迹，不同蜀将武侯功。"
    ]
  },
  {
    "volume": 647,
    "sequence": 2,
    "title": "寒食都门作",
    "author": "胡曾",
    "content": [
      "二年寒食住京华，寓目春风万万家。",
      "金络马衔原上草，玉颜人折路傍花。",
      "轩车竞出红尘合，冠盖争回白日斜。",
      "谁念都门两行泪，故园寥落在长沙。"
    ]
  },
  {
    "volume": 647,
    "sequence": 3,
    "title": "薄命妾",
    "author": "胡曾",
    "content": [
      "阿娇初失汉皇恩，旧赐罗衣亦罢薰。",
      "倚枕夜悲金屋雨，卷帘朝泣玉楼云。",
      "宫前叶落鸳鸯瓦，架上尘生翡翠裙。",
      "龙骑不巡时渐久，长门空掩绿苔纹。"
    ]
  },
  {
    "volume": 647,
    "sequence": 4,
    "title": "独不见",
    "author": "胡曾",
    "content": [
      "玉关一自有氛埃，年少从军竟未回。",
      "门外尘凝张乐榭，水边香灭按歌台。",
      "窗残夜月人何处，帘卷春风燕复来。",
      "万里寂寥音信绝，寸心争忍不成灰。"
    ]
  },
  {
    "volume": 647,
    "sequence": 5,
    "title": "交河塞下曲",
    "author": "胡曾",
    "content": [
      "交河冰薄日迟迟，汉将思家感别离。",
      "塞北草生苏武泣，陇西云起李陵悲。",
      "晓侵雉堞乌先觉，春入关山雁独知。",
      "何处疲兵心最苦，夕阳楼上笛声时。"
    ]
  },
  {
    "volume": 647,
    "sequence": 6,
    "title": "车遥遥",
    "author": "胡曾",
    "content": [
      "自从车马出门朝，便入空房守寂寥。",
      "玉枕夜残鱼信绝，金钿秋尽雁书遥。",
      "脸边楚雨临风落，头上春云向日销。",
      "芳草又衰还不至，碧天霜冷转无憀。"
    ]
  },
  {
    "volume": 647,
    "sequence": 7,
    "title": "早发潜水驿谒郎中员外",
    "author": "胡曾",
    "content": [
      "半床秋月一声鸡，万里行人费马蹄。",
      "青野雾销凝晋洞，碧山烟散避秦溪。",
      "楼台稍辨乌城外，更漏微闻鹤柱西。",
      "已是大仙怜后进，不应来向武陵迷。"
    ]
  },
  {
    "volume": 647,
    "sequence": 8,
    "title": "赠渔者",
    "author": "胡曾",
    "content": [
      "不愧人间万户侯，子孙相继老扁舟。",
      "往来南越谙鲛室，生长东吴识蜃楼。",
      "自为钓竿能遣闷，不因萱草解销忧。",
      "羡君独得逃名趣，身外无机任白头。"
    ]
  },
  {
    "volume": 647,
    "sequence": 9,
    "title": "自岭下泛鹢到清远峡作",
    "author": "胡曾",
    "content": [
      "乘船浮鹢下韶水，绝境方知在岭南。",
      "薜荔雨余山自黛，蒹葭烟尽岛如蓝。",
      "旦游萧帝新松寺，夜宿嫦娥桂影潭。",
      "不为箧中书未献，便来兹地结茅庵。"
    ]
  },
  {
    "volume": 647,
    "sequence": 10,
    "title": "题周瑜将军庙",
    "author": "胡曾",
    "content": [
      "共说生前国步难，山川龙战血漫漫。",
      "交锋魏帝旌旂退，委任君王社稷安。",
      "庭际雨余春草长，庙前风起晚光残。",
      "功勋碑碣今何在，不得当时一字看。"
    ]
  },
  {
    "volume": 647,
    "sequence": 11,
    "title": "咏史诗·乌江",
    "author": "胡曾",
    "content": [
      "争帝图王势已倾，八千兵散楚歌声。",
      "乌江不是无船渡，耻向东吴再起兵。"
    ]
  },
  {
    "volume": 647,
    "sequence": 12,
    "title": "咏史诗·章华台",
    "author": "胡曾",
    "content": [
      "茫茫衰草没章华，因笑灵王昔好奢。",
      "台土未干箫管绝，可怜身死野人家。"
    ]
  },
  {
    "volume": 647,
    "sequence": 13,
    "title": "咏史诗·细腰宫",
    "author": "胡曾",
    "content": [
      "楚王辛苦战无功，国破城荒霸业空。",
      "唯有青春花上露，至今犹泣细腰宫。"
    ]
  },
  {
    "volume": 647,
    "sequence": 14,
    "title": "咏史诗·沙苑",
    "author": "胡曾",
    "content": [
      "冯翊南边宿雾开，行人一步一裴回。",
      "谁知此地凋残柳，尽是高欢败后栽。"
    ]
  },
  {
    "volume": 647,
    "sequence": 15,
    "title": "咏史诗·石城",
    "author": "胡曾",
    "content": [
      "古郢云开白雪楼，汉江还绕石城流。",
      "何人知道寥天月，曾向朱门送莫愁。"
    ]
  },
  {
    "volume": 647,
    "sequence": 16,
    "title": "咏史诗·荆山",
    "author": "胡曾",
    "content": [
      "抱玉岩前桂叶稠，碧谿寒水至今流。",
      "空山落日猿声叫，疑是荆人哭未休。"
    ]
  },
  {
    "volume": 647,
    "sequence": 17,
    "title": "咏史诗·阳台",
    "author": "胡曾",
    "content": [
      "楚国城池飒已空，阳台云雨过无踪。",
      "何人更有襄王梦，寂寂巫山十二重。"
    ]
  },
  {
    "volume": 647,
    "sequence": 18,
    "title": "咏史诗·居延",
    "author": "胡曾",
    "content": [
      "漠漠平沙际碧天，问人云此是居延。",
      "停骖一顾犹魂断，苏武争禁十九年。"
    ]
  },
  {
    "volume": 647,
    "sequence": 19,
    "title": "咏史诗·沛宫",
    "author": "胡曾",
    "content": [
      "汉高辛苦事干戈，帝业兴隆俊杰多。",
      "犹恨四方无壮士，还乡悲唱大风歌。"
    ]
  },
  {
    "volume": 647,
    "sequence": 20,
    "title": "咏史诗·金谷园",
    "author": "胡曾",
    "content": [
      "一自佳人坠玉楼，繁华东逐洛河流。",
      "唯余金谷园中树，残日蝉声送客愁。"
    ]
  },
  {
    "volume": 647,
    "sequence": 21,
    "title": "咏史诗·湘川",
    "author": "胡曾",
    "content": [
      "虞舜南捐万乘君，灵妃挥涕竹成纹。",
      "不知精魄游何处，落日潇湘空白云。"
    ]
  },
  {
    "volume": 647,
    "sequence": 22,
    "title": "咏史诗·夷门",
    "author": "胡曾",
    "content": [
      "六龙冉冉骤朝昏，魏国贤才杳不存。",
      "唯有侯嬴在时月，夜来空自照夷门。"
    ]
  },
  {
    "volume": 647,
    "sequence": 23,
    "title": "咏史诗·黄金台",
    "author": "胡曾",
    "content": [
      "北乘羸马到燕然，此地何人复礼贤。",
      "若问昭王无处所，黄金台上草连天。"
    ]
  },
  {
    "volume": 647,
    "sequence": 24,
    "title": "咏史诗·夷陵",
    "author": "胡曾",
    "content": [
      "夷陵城阙倚朝云，战败秦师纵火焚。",
      "何事三千珠履客，不能西御武安君。"
    ]
  },
  {
    "volume": 647,
    "sequence": 25,
    "title": "咏史诗·汉江",
    "author": "胡曾",
    "content": [
      "汉江一带碧流长，两岸春风起绿杨。",
      "借问胶船何处没，欲停兰棹祀昭王。"
    ]
  },
  {
    "volume": 647,
    "sequence": 26,
    "title": "咏史诗·苍梧",
    "author": "胡曾",
    "content": [
      "有虞龙驾不西还，空委箫韶洞壑间。",
      "无计得知陵寝处，愁云长满九疑山。"
    ]
  },
  {
    "volume": 647,
    "sequence": 27,
    "title": "咏史诗·陈宫",
    "author": "胡曾",
    "content": [
      "陈国机权未可涯，如何后主恣娇奢。",
      "不知即入宫中井，犹自听吹玉树花。"
    ]
  },
  {
    "volume": 647,
    "sequence": 28,
    "title": "咏史诗·南阳",
    "author": "胡曾",
    "content": [
      "世乱英雄百战余，孔明方此乐耕锄。",
      "蜀王不自垂三顾，争得先生出旧庐？"
    ]
  },
  {
    "volume": 647,
    "sequence": 29,
    "title": "咏史诗·即墨",
    "author": "胡曾",
    "content": [
      "即墨门开纵火牛，燕师营里血波流。",
      "固存不得田单术，齐国寻成一土丘。"
    ]
  },
  {
    "volume": 647,
    "sequence": 30,
    "title": "咏史诗·渭滨",
    "author": "胡曾",
    "content": [
      "岸草青青渭水流，子牙曾此独垂钓。",
      "当时未入非熊兆，几向斜阳叹白头！"
    ]
  },
  {
    "volume": 647,
    "sequence": 31,
    "title": "咏史诗·五湖",
    "author": "胡曾",
    "content": [
      "东上高山望五湖，雪涛烟浪起天隅。",
      "不知范蠡乘舟后，更有功臣继踵无。"
    ]
  },
  {
    "volume": 647,
    "sequence": 32,
    "title": "咏史诗·易水",
    "author": "胡曾",
    "content": [
      "一旦秦皇马角生，燕丹归北送荆卿。",
      "行人欲识无穷恨，听取东流易水声。"
    ]
  },
  {
    "volume": 647,
    "sequence": 33,
    "title": "咏史诗·长平",
    "author": "胡曾",
    "content": [
      "长平瓦震武安初，赵卒俄成戏鼎鱼。",
      "四十万人俱下世，元戎何用读兵书。"
    ]
  },
  {
    "volume": 647,
    "sequence": 34,
    "title": "咏史诗·西园",
    "author": "胡曾",
    "content": [
      "月满西园夜未央，金风不动邺天凉。",
      "高情公子多秋兴，更领诗人入醉乡。"
    ]
  },
  {
    "volume": 647,
    "sequence": 35,
    "title": "咏史诗·长沙",
    "author": "胡曾",
    "content": [
      "江上南风起白蘋，长沙城郭异咸秦。",
      "故乡犹自嫌卑湿，何况当时赋鵩人。"
    ]
  },
  {
    "volume": 647,
    "sequence": 36,
    "title": "咏史诗·圯桥",
    "author": "胡曾",
    "content": [
      "庙算张良独有余，少年逃难下邳初。",
      "逡巡不进泥中履，争得先生一卷书。"
    ]
  },
  {
    "volume": 647,
    "sequence": 37,
    "title": "咏史诗·铜雀台",
    "author": "胡曾",
    "content": [
      "魏武龙舆逐逝波，高台空按望陵歌。",
      "遏云声绝悲风起，翻向樽前泣翠娥。"
    ]
  },
  {
    "volume": 647,
    "sequence": 38,
    "title": "咏史诗·东晋",
    "author": "胡曾",
    "content": [
      "石头城下浪崔嵬，风起声疑出地雷。",
      "何事苻坚太相小，欲投鞭策过江来。"
    ]
  },
  {
    "volume": 647,
    "sequence": 39,
    "title": "咏史诗·吴江",
    "author": "胡曾",
    "content": [
      "子胥今日委东流，吴国明朝亦古丘。",
      "大笑夫差诸将相，更无人解守苏州。"
    ]
  },
  {
    "volume": 647,
    "sequence": 40,
    "title": "咏史诗·函谷关",
    "author": "胡曾",
    "content": [
      "寂寂函关锁未开，田文车马出秦来。",
      "朱门不养三千客，谁为鸡鸣得放回？"
    ]
  },
  {
    "volume": 647,
    "sequence": 41,
    "title": "咏史诗·武关",
    "author": "胡曾",
    "content": [
      "战国相持竟不休，武关才掩楚王忧。",
      "出门若取灵均语，岂作咸阳一死囚。"
    ]
  },
  {
    "volume": 647,
    "sequence": 42,
    "title": "咏史诗·垓下",
    "author": "胡曾",
    "content": [
      "拔山力尽霸图隳，倚剑空歌不逝骓。",
      "明月满营天似水，那堪回首别虞姬。"
    ]
  },
  {
    "volume": 647,
    "sequence": 43,
    "title": "咏史诗·郴县",
    "author": "胡曾",
    "content": [
      "义帝南迁路入郴，国亡身死乱山深。",
      "不知埋恨穷泉后，几度西陵片月沉。"
    ]
  },
  {
    "volume": 647,
    "sequence": 44,
    "title": "咏史诗·东海",
    "author": "胡曾",
    "content": [
      "东巡玉辇委泉台，徐福楼船尚未回。",
      "自是祖龙先下世，不关无路到蓬莱。"
    ]
  },
  {
    "volume": 647,
    "sequence": 45,
    "title": "咏史诗·故宜城",
    "author": "胡曾",
    "content": [
      "武安南伐勒秦兵，疏凿功将夏禹并。",
      "谁谓长渠千载后，水流犹入故宜城。"
    ]
  },
  {
    "volume": 647,
    "sequence": 46,
    "title": "咏史诗·成都",
    "author": "胡曾",
    "content": [
      "杜宇曾为蜀帝王，化禽飞去旧城荒。",
      "年年来叫桃花月，似向春风诉国亡。"
    ]
  },
  {
    "volume": 647,
    "sequence": 47,
    "title": "咏史诗·檀溪",
    "author": "胡曾",
    "content": [
      "三月襄阳绿草齐，王孙相引到檀溪。",
      "的卢何处埋龙骨，流水依前绕大堤。"
    ]
  },
  {
    "volume": 647,
    "sequence": 48,
    "title": "咏史诗·青冢",
    "author": "胡曾",
    "content": [
      "玉貌元期汉帝招，谁知西嫁怨天骄？",
      "至今青冢愁云起，疑是佳人恨未销。"
    ]
  },
  {
    "volume": 647,
    "sequence": 49,
    "title": "咏史诗·李陵台",
    "author": "胡曾",
    "content": [
      "北入单于万里疆，五千兵败滞穷荒。",
      "英雄不伏蛮夷死，更筑高台望故乡。"
    ]
  },
  {
    "volume": 647,
    "sequence": 50,
    "title": "咏史诗·河梁",
    "author": "胡曾",
    "content": [
      "汉家英杰出皇都，携手河梁话入胡。",
      "不是子卿全大节，也应低首拜单于。"
    ]
  },
  {
    "volume": 647,
    "sequence": 51,
    "title": "咏史诗·轵道",
    "author": "胡曾",
    "content": [
      "汉祖西来秉白旄，子婴宗庙委波涛。",
      "谁怜君有翻身术，解向秦宫杀赵高。"
    ]
  },
  {
    "volume": 647,
    "sequence": 52,
    "title": "咏史诗·汉宫",
    "author": "胡曾",
    "content": [
      "明妃远嫁泣西风，玉箸双垂出汉宫。",
      "何事将军封万户，却令红粉为和戎。"
    ]
  },
  {
    "volume": 647,
    "sequence": 53,
    "title": "咏史诗·豫让桥",
    "author": "胡曾",
    "content": [
      "豫让酬恩岁已深，高名不朽到如今。",
      "年年桥上行人过，谁有当时国士心？"
    ]
  },
  {
    "volume": 647,
    "sequence": 54,
    "title": "咏史诗·华亭",
    "author": "胡曾",
    "content": [
      "陆机西没洛阳城，吴国春风草又青。",
      "惆怅月中千岁鹤，夜来犹为唳华亭。"
    ]
  },
  {
    "volume": 647,
    "sequence": 55,
    "title": "咏史诗·东山",
    "author": "胡曾",
    "content": [
      "五马南浮一化龙，谢安入相此山空。",
      "不知携妓重来日，几树莺啼谷口风。"
    ]
  },
  {
    "volume": 647,
    "sequence": 56,
    "title": "咏史诗·杀子谷",
    "author": "胡曾",
    "content": [
      "举国贤良尽泪垂，扶苏屈死树边时。",
      "至今谷口泉呜咽，犹似秦人恨李斯。"
    ]
  },
  {
    "volume": 647,
    "sequence": 57,
    "title": "咏史诗·马陵",
    "author": "胡曾",
    "content": [
      "坠叶萧萧九月天，驱兵独过马陵前。",
      "路傍古木虫书处，记得将军破敌年。"
    ]
  },
  {
    "volume": 647,
    "sequence": 58,
    "title": "咏史诗·玉门关",
    "author": "胡曾",
    "content": [
      "西戎不敢过天山，定远功成白马闲。",
      "半夜帐中停烛坐，唯思生入玉门关。"
    ]
  },
  {
    "volume": 647,
    "sequence": 59,
    "title": "咏史诗·滹沱河",
    "author": "胡曾",
    "content": [
      "光武经营业未兴，王郎兵革正凭陵。",
      "须知后汉功臣力，不及滹沱一片冰。"
    ]
  },
  {
    "volume": 647,
    "sequence": 60,
    "title": "咏史诗·黄河",
    "author": "胡曾",
    "content": [
      "博望沉埋不复旋，黄河依旧水茫然。",
      "沿流欲共牛郎语，只得灵槎送上天。"
    ]
  },
  {
    "volume": 647,
    "sequence": 61,
    "title": "咏史诗·凤凰台",
    "author": "胡曾",
    "content": [
      "秦娥一别凤凰台，东入青冥更不回。",
      "空有玉箫千载后，遗声时到世间来。"
    ]
  },
  {
    "volume": 647,
    "sequence": 62,
    "title": "咏史诗·五丈原",
    "author": "胡曾",
    "content": [
      "蜀相西驱十万来，秋风原下久裴回。",
      "长星不为英雄住，半夜流光落九垓。"
    ]
  },
  {
    "volume": 647,
    "sequence": 63,
    "title": "咏史诗·平城",
    "author": "胡曾",
    "content": [
      "汉帝西征陷虏尘，一朝围解议和亲。",
      "当时已有吹毛剑，何事无人杀奉春。"
    ]
  },
  {
    "volume": 647,
    "sequence": 64,
    "title": "咏史诗·汴水",
    "author": "胡曾",
    "content": [
      "千里长河一旦开，亡隋波浪九天来。",
      "锦帆未落干戈起，惆怅龙舟更不回。"
    ]
  },
  {
    "volume": 647,
    "sequence": 65,
    "title": "咏史诗·兰台宫",
    "author": "胡曾",
    "content": [
      "迟迟春日满长空，亡国离宫蔓草中。",
      "宋玉不忧人事变，从游那赋大王风。"
    ]
  },
  {
    "volume": 647,
    "sequence": 66,
    "title": "咏史诗·金牛驿",
    "author": "胡曾",
    "content": [
      "山岭千重拥蜀门，成都别是一乾坤。",
      "五丁不凿金牛路，秦惠何由得并吞。"
    ]
  },
  {
    "volume": 647,
    "sequence": 67,
    "title": "咏史诗·望思台",
    "author": "胡曾",
    "content": [
      "太子衔冤去不回，临皋从筑望思台。",
      "至今汉武销魂处，犹有悲风木上来。"
    ]
  },
  {
    "volume": 647,
    "sequence": 68,
    "title": "咏史诗·邯郸",
    "author": "胡曾",
    "content": [
      "晓入邯郸十里春，东风吹下玉楼尘。",
      "青娥莫怪频含笑，记得当年失步人。"
    ]
  },
  {
    "volume": 647,
    "sequence": 69,
    "title": "咏史诗·箕山",
    "author": "胡曾",
    "content": [
      "寂寂箕山春复秋，更无人到此溪头。",
      "弃瓢岩畔中宵月，千古空闻属许由。"
    ]
  },
  {
    "volume": 647,
    "sequence": 70,
    "title": "咏史诗·会稽山",
    "author": "胡曾",
    "content": [
      "越王兵败已山栖，岂望全生出会稽。",
      "何事夫差无远虑，更开罗网放鲸鲵。"
    ]
  },
  {
    "volume": 647,
    "sequence": 71,
    "title": "咏史诗·不周山",
    "author": "胡曾",
    "content": [
      "共工争帝力穷秋，因此捐生触不周。",
      "遂使世间多感客，至今哀怨水东流。"
    ]
  },
  {
    "volume": 647,
    "sequence": 72,
    "title": "咏史诗·虞坂",
    "author": "胡曾",
    "content": [
      "悠悠虞坂路欹斜，迟日和风簇野花。",
      "未省孙阳身没后，几多骐骥困盐车。"
    ]
  },
  {
    "volume": 647,
    "sequence": 73,
    "title": "咏史诗·秦庭",
    "author": "胡曾",
    "content": [
      "楚国君臣草莽间，吴王戈甲未东还。",
      "包胥不动咸阳哭，争得秦兵出武关。"
    ]
  },
  {
    "volume": 647,
    "sequence": 74,
    "title": "咏史诗·延平津",
    "author": "胡曾",
    "content": [
      "延平津路水溶溶，峭壁巍岑一万重。",
      "昨夜七星潭底见，分明神剑化为龙。"
    ]
  },
  {
    "volume": 647,
    "sequence": 75,
    "title": "咏史诗·瑶池",
    "author": "胡曾",
    "content": [
      "阿母瑶池宴穆王，九天仙乐送琼浆。",
      "漫矜八骏行如电，归到人间国已亡。"
    ]
  },
  {
    "volume": 647,
    "sequence": 76,
    "title": "咏史诗·铜柱",
    "author": "胡曾",
    "content": [
      "一柱高标险塞垣，南蛮不敢犯中原。",
      "功成自合分茅土，何事翻衔薏苡冤。"
    ]
  },
  {
    "volume": 647,
    "sequence": 77,
    "title": "咏史诗·关西",
    "author": "胡曾",
    "content": [
      "杨震幽魂下北邙，关西踪迹遂荒凉。",
      "四知美誉留人世，应与乾坤共久长。"
    ]
  },
  {
    "volume": 647,
    "sequence": 78,
    "title": "咏史诗·高阳池",
    "author": "胡曾",
    "content": [
      "古人未遇即衔杯，所贵愁肠得酒开。",
      "何事山公持玉节，等闲深入醉乡来。"
    ]
  },
  {
    "volume": 647,
    "sequence": 79,
    "title": "咏史诗·泸水",
    "author": "胡曾",
    "content": [
      "五月驱兵入不毛，月明泸水瘴烟高。",
      "誓将雄略酬三顾，岂惮征蛮七纵劳。"
    ]
  },
  {
    "volume": 647,
    "sequence": 80,
    "title": "咏史诗·细柳营",
    "author": "胡曾",
    "content": [
      "文帝銮舆劳北征，条侯此地整严兵。",
      "辕门不峻将军令，今日争知细柳营。"
    ]
  },
  {
    "volume": 647,
    "sequence": 81,
    "title": "咏史诗·叶县",
    "author": "胡曾",
    "content": [
      "叶公丘墓已尘埃，云矗崇墉亦半摧。",
      "借问往年龙见日，几多风雨送将来。"
    ]
  },
  {
    "volume": 647,
    "sequence": 82,
    "title": "咏史诗·杜邮",
    "author": "胡曾",
    "content": [
      "自古功成祸亦侵，武安冤向杜邮深。",
      "五湖烟月无穷水，何事迁延到陆沉。"
    ]
  },
  {
    "volume": 647,
    "sequence": 83,
    "title": "咏史诗·柯亭",
    "author": "胡曾",
    "content": [
      "一宿柯亭月满天，笛亡人没事空传。",
      "中郎在世无甄别，争得名垂尔许年。"
    ]
  },
  {
    "volume": 647,
    "sequence": 84,
    "title": "咏史诗·葛陂",
    "author": "胡曾",
    "content": [
      "长房回到葛陂中，人已登真竹化龙。",
      "莫道神仙难顿学，嵇生自是不遭逢。"
    ]
  },
  {
    "volume": 647,
    "sequence": 85,
    "title": "咏史诗·博浪沙",
    "author": "胡曾",
    "content": [
      "嬴政鲸吞六合秋，削平天下虏诸侯。",
      "山东不是无公子，何事张良独报仇。"
    ]
  },
  {
    "volume": 647,
    "sequence": 86,
    "title": "咏史诗·陇西",
    "author": "胡曾",
    "content": [
      "乘春来到陇山西，隗氏城荒碧草齐。",
      "好笑王元不量力，函关那受一丸泥。"
    ]
  },
  {
    "volume": 647,
    "sequence": 87,
    "title": "咏史诗·白帝城",
    "author": "胡曾",
    "content": [
      "蜀江一带向东倾，江上巍峨白帝城。",
      "自古山河归圣主，子阳虚共汉家争。"
    ]
  },
  {
    "volume": 647,
    "sequence": 88,
    "title": "咏史诗·牛渚",
    "author": "胡曾",
    "content": [
      "温峤南归辍棹晨，燃犀牛渚照通津。",
      "谁知万丈洪流下，更有朱衣跃马人。"
    ]
  },
  {
    "volume": 647,
    "sequence": 89,
    "title": "咏史诗·朝歌",
    "author": "胡曾",
    "content": [
      "长嗟墨翟少风流，急管繁弦似寇仇。",
      "若解闻韶知肉味，朝歌欲到肯回头。"
    ]
  },
  {
    "volume": 647,
    "sequence": 90,
    "title": "咏史诗·谷口",
    "author": "胡曾",
    "content": [
      "一旦天真逐水流，虎争龙战为诸侯。",
      "子真独有烟霞趣，谷口耕锄到白头。"
    ]
  },
  {
    "volume": 647,
    "sequence": 91,
    "title": "咏史诗·武陵溪",
    "author": "胡曾",
    "content": [
      "一溪春水彻云根，流出桃花片片新。",
      "若道长生是虚语，洞中争得有秦人。"
    ]
  },
  {
    "volume": 647,
    "sequence": 92,
    "title": "咏史诗·大泽",
    "author": "胡曾",
    "content": [
      "白蛇初断路人通，汉祖龙泉血刃红。",
      "不是咸阳将瓦解，素灵那哭月明中。"
    ]
  },
  {
    "volume": 647,
    "sequence": 93,
    "title": "咏史诗·渑池",
    "author": "胡曾",
    "content": [
      "日照荒城芳草新，相如曾此挫强秦。",
      "能令百二山河主，便作樽前击缶人。"
    ]
  },
  {
    "volume": 647,
    "sequence": 94,
    "title": "咏史诗·岘山",
    "author": "胡曾",
    "content": [
      "晓日登临感晋臣，古碑零落岘山春。",
      "松间残露频频滴，酷似当时堕泪人。"
    ]
  },
  {
    "volume": 647,
    "sequence": 95,
    "title": "咏史诗·荥阳",
    "author": "胡曾",
    "content": [
      "汉祖东征屈未伸，荥阳失律纪生焚。",
      "当时天下方龙战，谁为将军作诔文？"
    ]
  },
  {
    "volume": 647,
    "sequence": 96,
    "title": "咏史诗·长城",
    "author": "胡曾",
    "content": [
      "祖舜宗尧自太平，秦皇何事苦苍生？",
      "不知祸起萧墙内，虚筑防胡万里城。"
    ]
  },
  {
    "volume": 647,
    "sequence": 97,
    "title": "咏史诗·赤壁",
    "author": "胡曾",
    "content": [
      "烈火西焚魏帝旗，周郎开国虎争时。",
      "交兵不假挥长剑，已挫英雄百万师。"
    ]
  },
  {
    "volume": 647,
    "sequence": 98,
    "title": "咏史诗·田横墓",
    "author": "胡曾",
    "content": [
      "古墓崔巍约路岐，歌传薤露到今时。",
      "也知不去朝黄屋，只为曾烹郦食其。"
    ]
  },
  {
    "volume": 647,
    "sequence": 99,
    "title": "咏史诗·青门",
    "author": "胡曾",
    "content": [
      "汉皇提剑灭咸秦，亡国诸侯尽是臣。",
      "唯有东陵守高节，青门甘作种瓜人。"
    ]
  },
  {
    "volume": 647,
    "sequence": 100,
    "title": "咏史诗·姑苏台",
    "author": "胡曾",
    "content": [
      "吴王恃霸弃雄才，贪向姑苏醉醁醅。",
      "不觉钱塘江上月，一宵西送越兵来。"
    ]
  },
  {
    "volume": 647,
    "sequence": 101,
    "title": "咏史诗·息城",
    "author": "胡曾",
    "content": [
      "息亡身入楚王家，回首春风一面花。",
      "感旧不言长掩泪，只应翻恨有容华。"
    ]
  },
  {
    "volume": 647,
    "sequence": 102,
    "title": "咏史诗·上蔡",
    "author": "胡曾",
    "content": [
      "上蔡东门狡兔肥，李斯何事忘南归。",
      "功成不解谋身退，直待云阳血染衣。"
    ]
  },
  {
    "volume": 647,
    "sequence": 103,
    "title": "咏史诗·武昌",
    "author": "胡曾",
    "content": [
      "王浚戈鋋发上流，武昌鸿业土崩秋。",
      "思量铁锁真儿戏，谁为吴王画此筹？"
    ]
  },
  {
    "volume": 647,
    "sequence": 104,
    "title": "咏史诗·鸿沟",
    "author": "胡曾",
    "content": [
      "虎倦龙疲白刃秋，两分天下指鸿沟。",
      "项王不觉英雄挫，欲向彭门醉玉楼。"
    ]
  },
  {
    "volume": 647,
    "sequence": 105,
    "title": "咏史诗·褒城",
    "author": "胡曾",
    "content": [
      "恃宠娇多得自由，骊山举火戏诸侯。",
      "只知一笑倾人国，不觉胡尘满玉楼。"
    ]
  },
  {
    "volume": 647,
    "sequence": 106,
    "title": "咏史诗·金陵",
    "author": "胡曾",
    "content": [
      "侯景长驱十万人，可怜梁武坐蒙尘。",
      "生前不得空王力，徒向金田自舍身。"
    ]
  },
  {
    "volume": 647,
    "sequence": 107,
    "title": "咏史诗·洛阳（一作司空图诗）",
    "author": "胡曾",
    "content": [
      "石勒童年有战机，洛阳长啸倚门时。",
      "晋朝不是王夷甫，大智何由得预知。"
    ]
  },
  {
    "volume": 647,
    "sequence": 108,
    "title": "咏史诗·番禺",
    "author": "胡曾",
    "content": [
      "重冈复岭势崔巍，一卒当关万卒回。",
      "不是大夫多辨说，尉他争肯筑朝台。"
    ]
  },
  {
    "volume": 647,
    "sequence": 109,
    "title": "咏史诗·汨罗",
    "author": "胡曾",
    "content": [
      "襄王不用直臣筹，放逐南来泽国秋。",
      "自向波间葬鱼腹，楚人徒倚济川舟。"
    ]
  },
  {
    "volume": 647,
    "sequence": 110,
    "title": "咏史诗·彭泽",
    "author": "胡曾",
    "content": [
      "英杰那堪屈下僚，便栽门柳事萧条。",
      "凤凰不共鸡争食，莫怪先生懒折腰。"
    ]
  },
  {
    "volume": 647,
    "sequence": 111,
    "title": "咏史诗·涿鹿",
    "author": "胡曾",
    "content": [
      "涿鹿茫茫白草秋，轩辕曾此破蚩尤。",
      "丹霞遥映祠前水，疑是成川血尚流。"
    ]
  },
  {
    "volume": 647,
    "sequence": 112,
    "title": "咏史诗·洞庭",
    "author": "胡曾",
    "content": [
      "五月扁舟过洞庭，鱼龙吹浪水云腥。",
      "轩辕黄帝今何在，回首巴山芦叶青。"
    ]
  },
  {
    "volume": 647,
    "sequence": 113,
    "title": "咏史诗·嶓冢",
    "author": "胡曾",
    "content": [
      "夏禹崩来一万秋，水从。",
      "冢至今流。",
      "当时若诉胼胝苦，更使何人别九州？"
    ]
  },
  {
    "volume": 647,
    "sequence": 114,
    "title": "咏史诗·涂山",
    "author": "胡曾",
    "content": [
      "大禹涂山御座开，诸侯玉帛走如雷。",
      "防风谩有专车骨，何事兹辰最后来？"
    ]
  },
  {
    "volume": 647,
    "sequence": 115,
    "title": "咏史诗·商郊",
    "author": "胡曾",
    "content": [
      "莺啭商郊百草新，殷汤遗迹在荒榛。",
      "谁知继桀为天子，便是当初祝网人。"
    ]
  },
  {
    "volume": 647,
    "sequence": 116,
    "title": "咏史诗·傅岩",
    "author": "胡曾",
    "content": [
      "岩前版筑不求伸，方寸那希据要津。",
      "自是武丁安寝夜，一宵宫里梦贤人。"
    ]
  },
  {
    "volume": 647,
    "sequence": 117,
    "title": "咏史诗·钜桥",
    "author": "胡曾",
    "content": [
      "积粟成尘竟不开，谁知拒谏剖贤才？",
      "武王兵起无人敌，遂作商郊一聚灰。"
    ]
  },
  {
    "volume": 647,
    "sequence": 118,
    "title": "咏史诗·首阳山",
    "author": "胡曾",
    "content": [
      "孤竹夷齐耻战争，望尘遮道请休兵。",
      "首阳山倒为平地，应始无人说姓名。"
    ]
  },
  {
    "volume": 647,
    "sequence": 119,
    "title": "咏史诗·孟津",
    "author": "胡曾",
    "content": [
      "秋风飒飒孟津头，立马沙边看水流。",
      "见说武王东渡日，戎衣曾此叱阳侯。"
    ]
  },
  {
    "volume": 647,
    "sequence": 120,
    "title": "咏史诗·流沙",
    "author": "胡曾",
    "content": [
      "七雄戈戟乱如麻，四海无人得坐家。",
      "老氏却思天竺住，便将徐甲去流沙。"
    ]
  },
  {
    "volume": 647,
    "sequence": 121,
    "title": "咏史诗·邓城",
    "author": "胡曾",
    "content": [
      "邓侯城垒汉江干，自谓深根百世安。",
      "不用三甥谋楚计，临危方觉噬脐难。"
    ]
  },
  {
    "volume": 647,
    "sequence": 122,
    "title": "咏史诗·召陵",
    "author": "胡曾",
    "content": [
      "小白匡周入楚郊，楚王雄霸亦咆哮。",
      "不思管仲为谋主，争取言征缩酒茅。"
    ]
  },
  {
    "volume": 647,
    "sequence": 123,
    "title": "咏史诗·绵山",
    "author": "胡曾",
    "content": [
      "亲在要君召不来，乱山重叠使空回。",
      "如何坚执尤人意，甘向岩前作死灰。"
    ]
  },
  {
    "volume": 647,
    "sequence": 124,
    "title": "咏史诗·鲁城",
    "author": "胡曾",
    "content": [
      "鲁公城阙已丘墟，荒草无由认玉除。",
      "因笑臧孙才智少，东门钟鼓祀鶢鶋。"
    ]
  },
  {
    "volume": 647,
    "sequence": 125,
    "title": "咏史诗·骕骦陂",
    "author": "胡曾",
    "content": [
      "行行西至一荒陂，因笑唐公不见机。",
      "莫惜骕骦输令尹，汉东宫阙早时归。"
    ]
  },
  {
    "volume": 647,
    "sequence": 126,
    "title": "咏史诗·夹谷",
    "author": "胡曾",
    "content": [
      "夹谷莺啼三月天，野花芳草整相鲜。",
      "来时不见侏儒死，空笑齐人失措年。"
    ]
  },
  {
    "volume": 647,
    "sequence": 127,
    "title": "咏史诗·吴宫",
    "author": "胡曾",
    "content": [
      "草长黄池千里余，归来宗庙已丘墟。",
      "出师不听忠臣谏，徒耻穷泉见子胥。"
    ]
  },
  {
    "volume": 647,
    "sequence": 128,
    "title": "咏史诗·摩笄山",
    "author": "胡曾",
    "content": [
      "春草绵绵岱日低，山边立马看摩笄。",
      "黄莺也解追前事，来向夫人死处啼。"
    ]
  },
  {
    "volume": 647,
    "sequence": 129,
    "title": "咏史诗·房陵",
    "author": "胡曾",
    "content": [
      "赵王一旦到房陵，国破家亡百恨增。",
      "魂断丛台归不得，夜来明月为？"
    ]
  },
  {
    "volume": 647,
    "sequence": 130,
    "title": "咏史诗·濮水",
    "author": "胡曾",
    "content": [
      "青春行役思悠悠，一曲汀蒲濮水流。",
      "正见涂中龟曳尾，令人特地感庄周。"
    ]
  },
  {
    "volume": 647,
    "sequence": 131,
    "title": "咏史诗·柏举",
    "author": "胡曾",
    "content": [
      "野田极目草茫茫，吴楚交兵此路傍。",
      "谁料伍员入郢后，大开陵寝挞平王。"
    ]
  },
  {
    "volume": 647,
    "sequence": 132,
    "title": "咏史诗·望夫山",
    "author": "胡曾",
    "content": [
      "一上青山便化身，不知何代怨离人。",
      "古来节妇皆销朽，独尔不为泉下尘。"
    ]
  },
  {
    "volume": 647,
    "sequence": 133,
    "title": "咏史诗·金义岭",
    "author": "胡曾",
    "content": [
      "凿开山岭引湘波，上去昭回不较多。",
      "无限鹊临桥畔立，适来天道过天河。"
    ]
  },
  {
    "volume": 647,
    "sequence": 134,
    "title": "咏史诗·云云亭",
    "author": "胡曾",
    "content": [
      "一上高亭日正晡，青山重叠片云无。",
      "万年松树不知数，若个虬枝是大夫。"
    ]
  },
  {
    "volume": 647,
    "sequence": 135,
    "title": "咏史诗·阿房宫",
    "author": "胡曾",
    "content": [
      "新建阿房壁未干，沛公兵已入长安。",
      "帝王苦竭生灵力，大业沙崩固不难。"
    ]
  },
  {
    "volume": 647,
    "sequence": 136,
    "title": "咏史诗·沙丘",
    "author": "胡曾",
    "content": [
      "年年游览不曾停，天下山川欲遍经。",
      "堪笑沙丘才过处，銮舆风过鲍鱼腥。"
    ]
  },
  {
    "volume": 647,
    "sequence": 137,
    "title": "咏史诗·咸阳",
    "author": "胡曾",
    "content": [
      "一朝阎乐统群凶，二世朝廷扫地空。",
      "唯有渭川流不尽，至今犹绕望夷宫。"
    ]
  },
  {
    "volume": 647,
    "sequence": 138,
    "title": "咏史诗·废丘山",
    "author": "胡曾",
    "content": [
      "此水虽非禹凿开，废丘山下重萦回。",
      "莫言只解东流去，曾使章邯自杀来。"
    ]
  },
  {
    "volume": 647,
    "sequence": 139,
    "title": "咏史诗·广武山",
    "author": "胡曾",
    "content": [
      "数罪楚师应夺气，底须多论破深艰。",
      "仓皇斗智成何语，遗笑当时广武山。"
    ]
  },
  {
    "volume": 647,
    "sequence": 140,
    "title": "咏史诗·长安",
    "author": "胡曾",
    "content": [
      "关东新破项王归，赤帜悠扬日月旗。",
      "从此汉家无敌国，争教彭越受诛夷。"
    ]
  },
  {
    "volume": 647,
    "sequence": 141,
    "title": "咏史诗·鸿门",
    "author": "胡曾",
    "content": [
      "项籍鹰扬六合晨，鸿门开宴贺亡秦。",
      "樽前若取谋臣计，岂作阴陵失路人。"
    ]
  },
  {
    "volume": 647,
    "sequence": 142,
    "title": "咏史诗·汉中",
    "author": "胡曾",
    "content": [
      "荆棘苍苍汉水湄，将坛烟草覆余基。",
      "适来投石空江上，犹似龙颜纳谏时。"
    ]
  },
  {
    "volume": 647,
    "sequence": 143,
    "title": "咏史诗·泜水",
    "author": "胡曾",
    "content": [
      "韩信经营按镆铘，临戎叱咤有谁加。",
      "犹疑转战逢勍敌，更向军中问左车。"
    ]
  },
  {
    "volume": 647,
    "sequence": 144,
    "title": "咏史诗·云梦",
    "author": "胡曾",
    "content": [
      "汉祖听谗不可防，伪游韩信果罹殃。",
      "十处辛苦平天下，何事生擒入帝乡？"
    ]
  },
  {
    "volume": 647,
    "sequence": 145,
    "title": "咏史诗·高阳",
    "author": "胡曾",
    "content": [
      "路入高阳感郦生，逢时长揖便论兵。",
      "最怜伏轼东游日，下尽齐王七十城。"
    ]
  },
  {
    "volume": 647,
    "sequence": 146,
    "title": "咏史诗·四皓庙",
    "author": "胡曾",
    "content": [
      "四皓忘机饮碧松，石岩云殿隐高踪。",
      "不知俱出龙楼后，多在商山第几重。"
    ]
  },
  {
    "volume": 647,
    "sequence": 147,
    "title": "咏史诗·霸陵",
    "author": "胡曾",
    "content": [
      "原头日落雪边云，犹放韩卢逐兔群。",
      "况是四方无事日，霸陵谁识旧将军？"
    ]
  },
  {
    "volume": 647,
    "sequence": 148,
    "title": "咏史诗·昆明池",
    "author": "胡曾",
    "content": [
      "欲出昆明万里师，汉皇习战此穿池。",
      "如何一面图攻取，不念生灵气力疲。"
    ]
  },
  {
    "volume": 647,
    "sequence": 149,
    "title": "咏史诗·回中",
    "author": "胡曾",
    "content": [
      "武皇无路及昆丘，青鸟西沈陇树秋。",
      "欲问生前躬祀日，几烦龙驾到泾州。"
    ]
  },
  {
    "volume": 647,
    "sequence": 150,
    "title": "咏史诗·东门",
    "author": "胡曾",
    "content": [
      "何人知足反田庐，玉管东门饯二疏。",
      "岂是不荣天子禄，后贤那使久闲居。"
    ]
  },
  {
    "volume": 647,
    "sequence": 151,
    "title": "咏史诗·射熊馆",
    "author": "胡曾",
    "content": [
      "汉帝荒唐不解忧，大夸田猎废农收。",
      "子云徒献长杨赋，肯念高皇沐雨秋。"
    ]
  },
  {
    "volume": 647,
    "sequence": 152,
    "title": "咏史诗·昆阳",
    "author": "胡曾",
    "content": [
      "师克由来在协和，萧王兵马固无多。",
      "谁知大敌昆阳败，却笑前朝困楚歌。"
    ]
  },
  {
    "volume": 647,
    "sequence": 153,
    "title": "咏史诗·七里滩",
    "author": "胡曾",
    "content": [
      "七里青滩映碧层，九天星象感严陵。",
      "钓鱼台上无丝竹，不是高人谁解登？"
    ]
  },
  {
    "volume": 647,
    "sequence": 154,
    "title": "咏史诗·颍川",
    "author": "胡曾",
    "content": [
      "古贤高尚不争名，行止由来动杳冥。",
      "今日浪为千里客，看花惭上德星亭。"
    ]
  },
  {
    "volume": 647,
    "sequence": 155,
    "title": "咏史诗·江夏",
    "author": "胡曾",
    "content": [
      "黄祖才非长者俦，祢衡珠碎此江头。",
      "今来鹦鹉洲边过，惟有无情碧水流。"
    ]
  },
  {
    "volume": 647,
    "sequence": 156,
    "title": "咏史诗·官渡",
    "author": "胡曾",
    "content": [
      "本初屈指定中华，官渡相持勒虎牙。",
      "若使许攸财用足，山河争得属曹家。"
    ]
  },
  {
    "volume": 647,
    "sequence": 157,
    "title": "咏史诗·灞岸",
    "author": "胡曾",
    "content": [
      "长安城外白云秋，萧索悲风灞水流。",
      "因想汉朝离乱日，仲宣从此向荆州。"
    ]
  },
  {
    "volume": 647,
    "sequence": 158,
    "title": "咏史诗·濡须桥",
    "author": "胡曾",
    "content": [
      "徒向濡须欲受降，英雄才略独无双。",
      "天心不与金陵便，高步何由得渡江。"
    ]
  },
  {
    "volume": 647,
    "sequence": 159,
    "title": "咏史诗·豫州",
    "author": "胡曾",
    "content": [
      "策马行行到豫州，祖生寂寞水空流。",
      "当时更有三年寿，石勒寻为关下囚。"
    ]
  },
  {
    "volume": 647,
    "sequence": 160,
    "title": "咏史诗·八公山",
    "author": "胡曾",
    "content": [
      "苻坚举国出西秦，东晋危如累卵晨。",
      "谁料此山诸草木，尽能排难化为人。"
    ]
  },
  {
    "volume": 647,
    "sequence": 161,
    "title": "咏史诗·下第",
    "author": "胡曾",
    "content": [
      "翰苑何时休嫁女，文昌早晚罢生儿。",
      "上林新桂年年发，不许平人折一枝。"
    ]
  },
  {
    "volume": 647,
    "sequence": 162,
    "title": "咏史诗·赠薛涛（一作王建诗）",
    "author": "胡曾",
    "content": [
      "万里桥边女校书，枇杷花下闭门居。",
      "扫眉才子知多少，管领春风总不如。"
    ]
  }
]