[
  {
    "volume": 378,
    "sequence": 1,
    "title": "寄张籍",
    "author": "孟郊",
    "content": [
      "夜镜不照物，朝光何时升。",
      "黯然秋思来，走入志士膺。",
      "志士惜时逝，一宵三四兴。",
      "清汉徒自朗，浊河终无澄。",
      "旧爱忽已远，新愁坐相凌。",
      "君其隐壮怀，我亦逃名称。",
      "古人贵从晦，君子忌党朋。",
      "倾败生所竞，保全归懵懵。",
      "浮云何当来，潜虬会飞腾。"
    ]
  },
  {
    "volume": 378,
    "sequence": 2,
    "title": "忆周秀才、素上人，时闻各在一方",
    "author": "孟郊",
    "content": [
      "东西分我情，魂梦安能定。",
      "野客云作心，高僧月为性。",
      "浮云自高闲，明月常空净。",
      "衣敝得古风，居山无俗病。",
      "吟听碧云语，手把青松柄。",
      "羡尔欲寄书，飞禽杳难倩。"
    ]
  },
  {
    "volume": 378,
    "sequence": 3,
    "title": "舟中喜遇从叔简别后寄上时从叔初擢第归江南郊不从行",
    "author": "孟郊",
    "content": [
      "一意两片云，暂合还却分。",
      "南云乘庆归，北云与谁群。",
      "寄声千里风，相唤闻不闻。"
    ]
  },
  {
    "volume": 378,
    "sequence": 4,
    "title": "怀南岳隐士",
    "author": "孟郊",
    "content": [
      "见说祝融峰，擎天势似腾。",
      "藏千寻布水，出十八高僧。",
      "古路无人迹，新霞吐石棱。",
      "终居将尔叟，一一共余登。",
      "千峰映碧湘，真叟此中藏。",
      "饭不煮石吃，眉应似发长。",
      "枫杞榰酒瓮，鹤虱落琴床。",
      "强效忘机者，斯人尚未忘。"
    ]
  },
  {
    "volume": 378,
    "sequence": 5,
    "title": "春夜忆萧子真",
    "author": "孟郊",
    "content": [
      "半夜不成寐，灯尽又无月。",
      "独向阶前立，子规啼不歇。",
      "况我有金兰，忽尔为胡越。",
      "争得明镜中，久长无白发。"
    ]
  },
  {
    "volume": 378,
    "sequence": 6,
    "title": "寄院中诸公",
    "author": "孟郊",
    "content": [
      "奕奕秋水傍，駸駸绿云蹄。",
      "月仙有高曜，灵凤无卑栖。",
      "翠色绕云谷，碧华凝月溪。",
      "竹林递历览，云寺行攀跻。",
      "冠豸犹屈蠖，匣龙期剸犀。",
      "千山惊月晓，百里闻霜鼙。",
      "戎府多秀异，谢公期相携。",
      "因之仰群彦，养拙固难齐。"
    ]
  },
  {
    "volume": 378,
    "sequence": 7,
    "title": "寄洺州李大夫",
    "author": "孟郊",
    "content": [
      "自从蓟师反，中国事纷纷。",
      "儒道一失所，贤人多在军。",
      "鸟巢忧迸射，鹿耳骇惊闻。",
      "剑折唯恐匣，弓贪不让勋。",
      "方知省事将，动必谢前群。",
      "鹳阵常先罢，鱼符最晚分。",
      "步闲洺水曲，笑激太行云。",
      "诗叟未相识，竹儿争见君。",
      "殷勤越谈说，记尽古风文。"
    ]
  },
  {
    "volume": 378,
    "sequence": 8,
    "title": "寄卢虔使君",
    "author": "孟郊",
    "content": [
      "霜露再相换，游人犹未归。",
      "岁新月改色，客久线断衣。",
      "有鹤冰在翅，竟久力难飞。",
      "千家旧素沼，昨日生绿辉。",
      "春色若可借，为君步芳菲。"
    ]
  },
  {
    "volume": 378,
    "sequence": 9,
    "title": "寄崔纯亮",
    "author": "孟郊",
    "content": [
      "百川有馀水，大海无满波。",
      "器量各相悬，贤愚不同科。",
      "群辩有姿语，众欢无行歌。",
      "唯余洛阳子，郁郁恨常多。",
      "时读过秦篇，为君涕滂沱。"
    ]
  },
  {
    "volume": 378,
    "sequence": 10,
    "title": "汴州离乱后忆韩愈、李翱",
    "author": "孟郊",
    "content": [
      "会合一时哭，别离三断肠。",
      "残花不待风，春尽各飞扬。",
      "欢去收不得，悲来难自防。",
      "孤门清馆夜，独卧明月床。",
      "忠直血白刃，道路声苍黄。",
      "食恩三千士，一旦为豺狼。",
      "海岛士皆直，夷门士非良。",
      "人心既不类，天道亦反常。",
      "自杀与彼杀，未知何者臧。"
    ]
  },
  {
    "volume": 378,
    "sequence": 11,
    "title": "寄张籍",
    "author": "孟郊",
    "content": [
      "未见天子面，不如双盲人。",
      "贾生对文帝，终日犹悲辛。",
      "夫子亦如盲，所以空泣麟。",
      "有时独斋心，仿佛梦称臣。",
      "梦中称臣言，觉后真埃尘。",
      "东京有眼富不如，西京无眼贫西京。",
      "无眼犹有耳隔墙，时闻天子车辚辚。",
      "辚辚车声辗冰玉，南郊坛上礼百神。",
      "西明寺后穷瞎张太祝，纵尔有眼谁尔珍。",
      "天子咫尺不得见，不如闭眼且养真。"
    ]
  },
  {
    "volume": 378,
    "sequence": 12,
    "title": "寄义兴小女子",
    "author": "孟郊",
    "content": [
      "江南庄宅浅，所固唯疏篱。",
      "小女未解行，酒弟老更痴。",
      "家中多吴语，教尔遥可知。",
      "山怪夜动门，水妖时弄池。",
      "所忧痴酒肠，不解委曲辞。",
      "渔妾性崛强，耕童手皴厘。",
      "想兹为襁褓，如鸟拾柴枝。",
      "我咏元鲁山，胸臆流甘滋。",
      "终当学自乳，起坐常相随。"
    ]
  },
  {
    "volume": 378,
    "sequence": 13,
    "title": "忆江南弟",
    "author": "孟郊",
    "content": [
      "白首眼垂血，望尔唯梦中。",
      "筋力强起时，魂魄犹在东。",
      "眼光寄明星，起来东望空。",
      "望空不见人，江海波无穷。",
      "衰老无气力，呼叫不成风。",
      "孑然忆忆言，落地何由通。",
      "常师共被教，竟作生离翁。",
      "生离不可诉，上天何曾聪。",
      "未忍对松柏，自鞭残朽躬。",
      "自鞭亦何益，知教非所崇。",
      "努力拄杖来，余活与尔同。",
      "不然死后耻，遗死亦有终。"
    ]
  },
  {
    "volume": 378,
    "sequence": 14,
    "title": "宿空侄院寄澹公",
    "author": "孟郊",
    "content": [
      "夜坐冷竹声，二三高人语。",
      "灯窗看律钞，小师别为侣。",
      "雪檐晴滴滴，茗碗华举举。",
      "磬音多风飚，声韵闻江楚。",
      "官街不相隔，诗思空愁予。",
      "明日策杖归，去住两延伫。"
    ]
  },
  {
    "volume": 378,
    "sequence": 15,
    "title": "寄陕府邓给事",
    "author": "孟郊",
    "content": [
      "陕城临大道，馆宇屹几鲜。",
      "候谒随芳语，铿词芬蜀笺。",
      "从来镜目下，见尽道心前。",
      "自谓古诗量，异将新学偏。",
      "戆人年六十，每月请三千。",
      "不敢等闲用，愿为长寿钱。",
      "非关亦洁尔，将以救羸然。",
      "孤省痴皎皎，默吟写绵绵。",
      "病书凭昼日，驿信寄宵鞭。",
      "疾诉将何谕，肆鳞今倒悬。",
      "尘鲤见枯浪，土鬣思干泉。",
      "感感无绪荡，愁愁作□边。",
      "贞元文祭酒，比谨学韦玄。",
      "满坐风无杂，当朝雅独全。",
      "见知嘱徐孺，赏句类陶渊。",
      "一顾生鸿羽，再言将鹤翩。",
      "宣扬隘车马，君子凑骈阗。",
      "曾是此同眷，至今应赐怜。",
      "磨墨零落泪，楷字贡仁贤。"
    ]
  },
  {
    "volume": 378,
    "sequence": 16,
    "title": "送谏议十六叔至孝义渡后奉寄",
    "author": "孟郊",
    "content": [
      "晓渡明镜中，霞衣相飘飖。",
      "浪凫惊亦双，蓬客将谁僚。",
      "别饮孤易醒，离忧壮难销。",
      "文清虽无敌，儒贵不敢骄。",
      "江吏捧紫泥，海旗剪红蕉。",
      "分明太守礼，跨蹑毗陵桥。",
      "伊洛去未回，遐瞩空寂寥。"
    ]
  },
  {
    "volume": 378,
    "sequence": 17,
    "title": "至孝义渡寄郑军事唐二十五",
    "author": "孟郊",
    "content": [
      "咫尺不得见，心中空嗟嗟。",
      "官街泥水深，下脚道路斜。",
      "嵩少玉峻峻，伊雒碧华华。",
      "岸亭当四迥，诗老独一家。",
      "洧叟何所如，郑石唯有些。",
      "何当来说事，为君开流霞。"
    ]
  },
  {
    "volume": 378,
    "sequence": 18,
    "title": "答友人",
    "author": "孟郊",
    "content": [
      "白日照清水，浅深无隐姿。",
      "君子业高文，怀抱多正思。",
      "砥行碧山石，结交青松枝。",
      "碧山无转易，青松难倾移。",
      "落落出俗韵，琅琅大雅词。",
      "自非随氏掌，明月安能持。",
      "千里不可倒，一返无近期。",
      "如何非意中，良觌忽在兹。",
      "道语必疏淡，儒风易凌迟。",
      "愿存坚贞节，勿为霜霰欺。"
    ]
  },
  {
    "volume": 378,
    "sequence": 19,
    "title": "酬友人见寄新文",
    "author": "孟郊",
    "content": [
      "为客栖未定，况当玄月中。",
      "繁云翳碧霄，落雪和清风。",
      "郊陌绝行人，原隰多飞蓬。",
      "耕牛返村巷，野鸟依房栊。",
      "我无饥冻忧，身托莲花宫。",
      "安闲赖禅伯，复得疏尘蒙。",
      "览君郢曲文，词彩何冲融。",
      "讴吟不能已，顿觉形神空。"
    ]
  },
  {
    "volume": 378,
    "sequence": 20,
    "title": "答韩愈、李观别，因献张徐州",
    "author": "孟郊",
    "content": [
      "富别愁在颜，贫别愁销骨。",
      "懒磨旧铜镜，畏见新白发。",
      "古树春无花，子规啼有血。",
      "离弦不堪听，一听四五绝。",
      "世途非一险，俗虑有千结。",
      "有客步大方，驱车独迷辙。",
      "故人韩与李，逸翰双皎洁。",
      "哀我摧折归，赠词纵横设。",
      "徐方国东枢，元戎天下杰。",
      "祢生投刺游，王粲吟诗谒。",
      "高情无遗照，朗抱开晓月。",
      "有土不埋冤，有仇皆为雪。",
      "愿为直草木，永向君地列。",
      "愿为古琴瑟，永向君听发。",
      "欲识丈夫心，曾将孤剑说。"
    ]
  },
  {
    "volume": 378,
    "sequence": 21,
    "title": "答昼上人止谗作",
    "author": "孟郊",
    "content": [
      "烈烈鸑鷟吟，铿铿琅玕音。",
      "枭摧明月啸，鹤起清风心。",
      "渭水不可浑，泾流徒相侵。",
      "俗侣唱桃叶，隐士鸣桂琴。",
      "子野真遗却，浮浅藏渊深。"
    ]
  },
  {
    "volume": 378,
    "sequence": 22,
    "title": "答姚怤见寄",
    "author": "孟郊",
    "content": [
      "日月不同光，昼夜各有宜。",
      "贤哲不苟合，出处亦待时。",
      "而我独迷见，意求异士知。",
      "如将舞鹤管，误向惊凫吹。",
      "大雅难具陈，正声易漂沦。",
      "君有丈夫泪，泣人不泣身。",
      "行吟楚山玉，义泪沾衣巾。"
    ]
  },
  {
    "volume": 378,
    "sequence": 23,
    "title": "答郭郎中",
    "author": "孟郊",
    "content": [
      "松柏死不变，千年色青青。",
      "志士贫更坚，守道无异营。",
      "每弹潇湘瑟，独抱风波声。",
      "中有失意吟，知者泪满缨。",
      "何以报知者，永存坚与贞。"
    ]
  },
  {
    "volume": 378,
    "sequence": 24,
    "title": "答卢虔故园见寄",
    "author": "孟郊",
    "content": [
      "访旧无一人，独归清雒春。",
      "花闻哭声死，水见别容新。",
      "乱后故乡宅，多为行路尘。",
      "因悲楚左右，谤玉不知珉。"
    ]
  },
  {
    "volume": 378,
    "sequence": 25,
    "title": "汝坟蒙从弟楚材见赠，时郊将入秦，楚材适楚",
    "author": "孟郊",
    "content": [
      "朝为主人心，暮为行客吟。",
      "汝水忽凄咽，汝风流苦音。",
      "北阙秦门高，南路楚石深。",
      "分泪洒白日，离肠绕青岑。",
      "何以寄远怀，黄鹤能相寻。"
    ]
  },
  {
    "volume": 378,
    "sequence": 26,
    "title": "同从叔简酬卢殷少府",
    "author": "孟郊",
    "content": [
      "梅尉吟楚声，竹风为凄清。",
      "深虚冰在性，高洁云入情。",
      "借水洗闲貌，寄蕉书逸名。",
      "羞将片石文，斗此双琼英。"
    ]
  },
  {
    "volume": 378,
    "sequence": 27,
    "title": "酬李侍御书记秋夕雨中病假见寄",
    "author": "孟郊",
    "content": [
      "秋风绕衰柳，远客闻雨声。",
      "重兹阻良夕，孤坐唯积诚。",
      "果枉移疾咏，中含嘉虑明。",
      "洗涤烦浊尽，视听昭旷生。",
      "未觉衾枕倦，久为章奏婴。",
      "达人不宝药，所保在闲情。"
    ]
  },
  {
    "volume": 378,
    "sequence": 28,
    "title": "答卢仝",
    "author": "孟郊",
    "content": [
      "楚屈入水死，诗孟踏雪僵。",
      "直气苟有存，死亦何所妨。",
      "日劈高查牙，清棱含冰浆。",
      "前古后古冰，与山气势强。",
      "闪怪千石形，异状安可量。",
      "有时春镜破，百道声飞扬。",
      "潜仙不足言，朗客无隐肠。",
      "为君倾海宇，日夕多文章。",
      "天下岂无缘，此山雪昂藏。",
      "烦君前致词，哀我老更狂。",
      "狂歌不及狂，歌声缘凤凰。",
      "凤兮何当来，消我孤直疮。",
      "君文真凤声，宣隘满铿锵。",
      "洛友零落尽，逮兹悲重伤。",
      "独自奋异骨，将骑白角翔。",
      "再三劝莫行，寒气有刀枪。",
      "仰惭君子多，慎勿作芬芳。"
    ]
  },
  {
    "volume": 378,
    "sequence": 29,
    "title": "奉报翰林张舍人见遗之诗",
    "author": "孟郊",
    "content": [
      "百虫笑秋律，清削月夜闻。",
      "晓棱视听微，风剪叶已纷。",
      "君子鉴大雅，老人非俊群。",
      "收拾古所弃，俯仰补空文。",
      "孤韵耻春俗，馀响逸零雰。",
      "自然蹈终南，涤暑凌寒氛。",
      "岩霰不知午，涧澌镇含曛。",
      "曾是醒古醉，所以多隐沦。",
      "江调乐之远，溪谣生徒新。",
      "众蕴有馀采，寒泉空哀呻。",
      "南谢竟莫至，北宋当时珍。",
      "赜灵各自异，酌酒谁能均。",
      "昔咏多写讽，今词讵无因。",
      "品松何高翠，宫殿没荒榛。",
      "苔趾识宏制，沙潈游崩津。",
      "忽吟陶渊明，此即羲皇人。",
      "心放出天地，形拘在风尘。",
      "前贤素行阶，夙嗜青山勤。",
      "达士立明镜，朗言为近臣。",
      "将期律万有，倾倒甄无垠。",
      "鸑鷟应蟋蟀，丝毫意皆申。",
      "况于三千章，哀叩不为神。"
    ]
  },
  {
    "volume": 378,
    "sequence": 30,
    "title": "送从弟郢东归",
    "author": "孟郊",
    "content": [
      "尔去东南夜，我无西北梦。",
      "谁言贫别易，贫别愁更重。",
      "晓色夺明月，征人逐群动。",
      "秋风楚涛高，旅榜将谁共。"
    ]
  },
  {
    "volume": 378,
    "sequence": 31,
    "title": "山中送从叔简赴举",
    "author": "孟郊",
    "content": [
      "石根百尺杉，山眼一片泉。",
      "倚之道气高，饮之诗思鲜。",
      "于此逍遥场，忽奏别离弦。",
      "却笑薜萝子，不同鸣跃年。"
    ]
  },
  {
    "volume": 378,
    "sequence": 32,
    "title": "送别崔寅亮下第",
    "author": "孟郊",
    "content": [
      "天地唯一气，用之自偏颇。",
      "忧人成苦吟，达士为高歌。",
      "君子识不浅，桂枝忧更多。",
      "岁晏期攀折，时归且婆娑。",
      "素质如削玉，清词若倾河。",
      "虬龙未化时，鱼鳖同一波。",
      "去矣当自适，故乡饶薜萝。"
    ]
  },
  {
    "volume": 378,
    "sequence": 33,
    "title": "大梁送柳淳先入关",
    "author": "孟郊",
    "content": [
      "青山辗为尘，白日无闲人。",
      "自古推高车，争利西入秦。",
      "王门与侯门，待富不待贫。",
      "空携一束书，去去谁相亲。"
    ]
  },
  {
    "volume": 378,
    "sequence": 34,
    "title": "送无怀道士游富春山水（一作送别吴逸士归山）",
    "author": "孟郊",
    "content": [
      "造化绝高处，富春独多观。",
      "山浓翠滴洒，水折珠摧残。",
      "溪镜不隐发，树衣长遇寒。",
      "风猿虚空飞，月狖叫啸酸。",
      "信此神仙路，岂为时俗安。",
      "煮金阴阳火，囚怪星宿坛。",
      "花发我未识，玉生忽丛攒。",
      "蓬莱浮荡漾，非道相从难。"
    ]
  },
  {
    "volume": 378,
    "sequence": 35,
    "title": "送温初下第",
    "author": "孟郊",
    "content": [
      "日落浊水中，夜光谁能分。",
      "高怀无近趣，清抱多远闻。",
      "欲识丈夫志，心藏孤岳云。",
      "长安风尘别，咫尺不见君。"
    ]
  },
  {
    "volume": 378,
    "sequence": 36,
    "title": "送卢虔端公守复州",
    "author": "孟郊",
    "content": [
      "师旷听群木，自然识孤桐。",
      "正声逢知音，愿出大朴中。",
      "知音不韵俗，独立占古风。",
      "忽挂触邪冠，逮逐南飞鸿。",
      "肃肃太守章，明明华毂熊。",
      "商山无平路，楚水有惊潈。",
      "日月千里外，光阴难载同。",
      "新愁徒自积，良会何由通。"
    ]
  },
  {
    "volume": 378,
    "sequence": 37,
    "title": "送任载、齐古二秀才自洞庭游宣城",
    "author": "孟郊",
    "content": [
      "洞庭非人境，道路行虚空。",
      "二客月中下，一帆天外风。",
      "鱼龙波五色，金碧树千丛。",
      "闪怪如可惧，在诚无不通。",
      "扣奇知浩淼，采异访穹崇。",
      "物表即高韵，人间访仙公。",
      "宣城文雅地，谢守声闻融。",
      "证玉易为力，辨珉谁不同。",
      "从兹阮籍泪，且免泣途穷。"
    ]
  },
  {
    "volume": 378,
    "sequence": 38,
    "title": "送晓公归庭山（一作归稽亭）",
    "author": "孟郊",
    "content": [
      "庭山何崎岖，寺路缘翠微。",
      "秋霁山尽出，日落人独归。",
      "云生高高步，泉洒田田衣。",
      "枯巢无还羽，新木有争飞。",
      "兹焉不可继，梦寐空清辉。"
    ]
  },
  {
    "volume": 378,
    "sequence": 39,
    "title": "送豆卢策归别墅",
    "author": "孟郊",
    "content": [
      "短松鹤不巢，高石云不栖。",
      "君今潇湘去，意与云鹤齐。",
      "力买奇险地，手开清浅溪。",
      "身披薜荔衣，山陟莓苔梯。",
      "一卷冰雪文，避俗常自携。"
    ]
  },
  {
    "volume": 378,
    "sequence": 40,
    "title": "送清远上人归楚山旧寺（一作国清上人游苏、送溪上人）",
    "author": "孟郊",
    "content": [
      "波中出吴境，霞际登楚岑。",
      "山寺一别来，云萝三改阴。",
      "诗夸碧云句，道证青莲心。",
      "应笑泛萍者，不知松隐深。"
    ]
  },
  {
    "volume": 378,
    "sequence": 41,
    "title": "山中送从叔简",
    "author": "孟郊",
    "content": [
      "莫以手中琼，言邀世上名。",
      "莫以山中迹，久向人间行。",
      "松柏有霜操，风泉无俗声。",
      "应怜枯朽质，惊此别离情。"
    ]
  },
  {
    "volume": 378,
    "sequence": 42,
    "title": "送萧炼师入四明山",
    "author": "孟郊",
    "content": [
      "闲于独鹤心，大于高松年。",
      "迥出万物表，高栖四明巅。",
      "千寻直裂峰，百尺倒泻泉。",
      "绛雪为我饭，白云为我田。",
      "静言不语俗，灵踪时步天。"
    ]
  }
]