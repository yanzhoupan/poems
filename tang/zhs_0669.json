[
  {
    "volume": 669,
    "sequence": 1,
    "title": "城南偶题",
    "author": "章碣",
    "content": [
      "谁家朱阁道边开，竹拂栏干满壁苔。",
      "野水不知何处去，游人却是等闲来。",
      "南山气耸分红树，北阙风高隔紫苔。",
      "可惜登临好光景，五门须听鼓声回。"
    ]
  },
  {
    "volume": 669,
    "sequence": 2,
    "title": "赠边将",
    "author": "章碣",
    "content": [
      "千千铁骑拥尘红，去去平吞万里空。",
      "宛转龙蟠金剑雪，连钱豹躩绣旗风。",
      "行收部落归天阙，旋进封疆入帝聪。",
      "只有河源与辽海，如今全属指麾中。"
    ]
  },
  {
    "volume": 669,
    "sequence": 3,
    "title": "桃源",
    "author": "章碣",
    "content": [
      "绝壁相欹是洞门，昔人从此入仙源。",
      "数株花下逢珠翠，半曲歌中老子孙。",
      "别后自疑园吏梦，归来谁信钓翁言。",
      "山前空有无情水，犹绕当时碧树村。"
    ]
  },
  {
    "volume": 669,
    "sequence": 4,
    "title": "曲江",
    "author": "章碣",
    "content": [
      "日照香尘逐马蹄，风吹浪溅几回堤。",
      "无穷罗绮填花径，大半笙歌占麦畦。",
      "落絮却笼他树白，娇莺更学别禽啼。",
      "只缘频燕蓬洲客，引得游人去似迷。"
    ]
  },
  {
    "volume": 669,
    "sequence": 5,
    "title": "送韦岫郎中典泗州（一作癸丑岁毗陵会中贻同老）",
    "author": "章碣",
    "content": [
      "玉皇恩诏别星班，去压徐方分野间。",
      "有鸟尽巢垂汴柳，无楼不到隔淮山。",
      "旌旗渐向行时拥，案牍应从到日闲。",
      "想忆朝天独吟坐，旋飞新作过秦关。"
    ]
  },
  {
    "volume": 669,
    "sequence": 6,
    "title": "赠婺州苏员外",
    "author": "章碣",
    "content": [
      "帝念琼枝欲并芳，星分婺女寄仙郎。",
      "鸾从阙下虽辞侣，雁到江都却续行。",
      "烟月一时搜古句，山川两地植甘棠。",
      "即看龙虎西归去，便佐羲轩活万方。"
    ]
  },
  {
    "volume": 669,
    "sequence": 7,
    "title": "寄友人",
    "author": "章碣",
    "content": [
      "谢家山水属君家，曾共持钩掷岁华。",
      "竹里竹鸡眠藓石，溪头鸂鶒踏金沙。",
      "登楼夜坐三层月，接果春看五色花。",
      "昨日西风动归思，满船凉叶在天涯。"
    ]
  },
  {
    "volume": 669,
    "sequence": 8,
    "title": "雨",
    "author": "章碣",
    "content": [
      "低着烟花漠漠轻，正堪吟坐掩柴扃。",
      "乱沾细网垂穷巷，斜送阴云入古厅。",
      "锁却暮愁终不散，添成春醉转难醒。",
      "霁来还有风流事，重染南山一遍青。"
    ]
  },
  {
    "volume": 669,
    "sequence": 9,
    "title": "观锡宴",
    "author": "章碣",
    "content": [
      "倾朝朱紫正骈阗，红杏青莎映广筵。",
      "不道楼台无锦绣，只愁尘土扑神仙。",
      "鱼衔嫩草浮池面，蝶趁飞花到酒边。",
      "日暮骅骝相拥去，几人沉醉失金鞭。"
    ]
  },
  {
    "volume": 669,
    "sequence": 10,
    "title": "城东即事",
    "author": "章碣",
    "content": [
      "闲寻香陌凤城东，时暂开襟向远风。",
      "玉笛一声芳草外，锦鸳双起碧流中。",
      "苑边花竹浓如绣，渭北山川淡似空。",
      "回首汉宫烟霭里，天河金阁未央宫。"
    ]
  },
  {
    "volume": 669,
    "sequence": 11,
    "title": "夏日湖上即事寄晋陵萧明府",
    "author": "章碣",
    "content": [
      "亭午羲和驻火轮，开门嘉树庇湖濆。",
      "行来宾客奇茶味，睡起儿童带簟纹。",
      "屋小有时投树影，舟轻不觉入鸥群。",
      "陶家岂是无诗酒，公退堪惊日已曛。"
    ]
  },
  {
    "volume": 669,
    "sequence": 12,
    "title": "对月",
    "author": "章碣",
    "content": [
      "残霞卷尽出东溟，万古难消一片冰。",
      "公子踏开香径藓，美人吹灭画堂灯。",
      "琼轮正辗丹霄去，银箭休催皓露凝。",
      "别有洞天三十六，水晶台殿冷层层。"
    ]
  },
  {
    "volume": 669,
    "sequence": 13,
    "title": "浙西送杜晦侍御入关",
    "author": "章碣",
    "content": [
      "紫诏征贤发帝聪，绣衣行处扑香风。",
      "鹗归秦树幽禽散，星出吴天列舍空。",
      "捧日思驰仙掌外，朝宗势动海门中。",
      "鞭鞘所拂三千里，多少诸侯合避骢。"
    ]
  },
  {
    "volume": 669,
    "sequence": 14,
    "title": "寄江东道友",
    "author": "章碣",
    "content": [
      "野亭歌罢指西秦，避俗争名兴各新。",
      "碧带黄麻呈缥缈，短竿长线弄因循。",
      "夜潮分卷三江月，晓骑齐驱九陌尘。",
      "可惜人间好声势，片帆羸马不相亲。"
    ]
  },
  {
    "volume": 669,
    "sequence": 15,
    "title": "下第有怀",
    "author": "章碣",
    "content": [
      "故乡朝夕有人还，欲作家书下笔难。",
      "灭烛何曾妨夜坐，倾壶不独为春寒。",
      "迁来莺语虽堪听，落了杨花也怕看。",
      "但使他年遇公道，月轮长在桂珊珊。"
    ]
  },
  {
    "volume": 669,
    "sequence": 16,
    "title": "春日经湖上友人别业",
    "author": "章碣",
    "content": [
      "何处狂歌破积愁，携觞共下木兰舟。",
      "绿泉溅石银屏湿，黄鸟逢人玉笛休。",
      "天借烟霞装岛屿，春铺锦绣作汀洲。",
      "一年一电逡巡事，不合花前不醉游。"
    ]
  },
  {
    "volume": 669,
    "sequence": 17,
    "title": "长安春日",
    "author": "章碣",
    "content": [
      "春日皇家瑞景迟，东风无力雨微微。",
      "六宫罗绮同时泊，九陌烟花一样飞。",
      "暖著柳丝金蕊重，冷开山翠雪棱稀。",
      "输他得路蓬洲客，红绿山头烂醉归。"
    ]
  },
  {
    "volume": 669,
    "sequence": 18,
    "title": "陪浙西王侍郎夜宴",
    "author": "章碣",
    "content": [
      "深锁雷门宴上才，旋看歌舞旋传杯。",
      "黄金鸂鶒当筵睡，红锦蔷薇映烛开。",
      "稽岭好风吹玉佩，镜湖残月照楼台。",
      "小儒末座频倾耳，只怕城头画角催。"
    ]
  },
  {
    "volume": 669,
    "sequence": 19,
    "title": "春别",
    "author": "章碣",
    "content": [
      "掷下离觞指乱山，趋程不待凤笙残。",
      "花边马嚼金衔去，楼上人垂玉箸看。",
      "柳陌虽然风袅袅，葱河犹自雪漫漫。",
      "殷勤莫厌貂裘重，恐犯三边五月寒。"
    ]
  },
  {
    "volume": 669,
    "sequence": 20,
    "title": "送谢进士还闽",
    "author": "章碣",
    "content": [
      "百越风烟接巨鳌，还乡心壮不知劳。",
      "雷霆入地建溪险，星斗逼人梨岭高。",
      "却拥木绵吟丽句，便攀龙眼醉香醪。",
      "名场声利喧喧在，莫向林泉改鬓毛。"
    ]
  },
  {
    "volume": 669,
    "sequence": 21,
    "title": "焚书坑",
    "author": "章碣",
    "content": [
      "竹帛烟销帝业虚，关河空锁祖龙居。",
      "坑灰未冷山东乱，刘项元来不读书。"
    ]
  },
  {
    "volume": 669,
    "sequence": 22,
    "title": "东都望幸",
    "author": "章碣",
    "content": [
      "懒修珠翠上高台，眉月连娟恨不开。",
      "纵使东巡也无益，君王自领美人来。"
    ]
  },
  {
    "volume": 669,
    "sequence": 23,
    "title": "旅舍早起",
    "author": "章碣",
    "content": [
      "迹暗心多感，神疲梦不游。",
      "惊舟同厌夜，独树对悲秋。",
      "晚角和人战，残星入汉流。",
      "门前早行子，敲镫唱离忧。"
    ]
  },
  {
    "volume": 669,
    "sequence": 24,
    "title": "癸卯岁毗陵登高会中贻同志",
    "author": "章碣",
    "content": [
      "流落常嗟胜会稀，故人相遇菊花时。",
      "凤笙龙笛数巡酒，红树碧山无限诗。",
      "尘土十分归举子，乾坤大半属偷儿。",
      "长杨羽猎须留本，开济重为阙下期。"
    ]
  },
  {
    "volume": 669,
    "sequence": 25,
    "title": "上元夜建元寺观灯呈智通上人",
    "author": "章碣",
    "content": [
      "建元看别上元灯，处处回廊斗火层。",
      "珠玉乱抛高殿佛，绮罗深拜远山僧。",
      "临风走笔思呈惠，到晓行禅合伴能。",
      "无限喧阗留不得，月华西下露华凝。"
    ]
  },
  {
    "volume": 669,
    "sequence": 26,
    "title": "变体诗（蔡宽夫《诗话》：\\n碣诗平侧各一韵，自号变体）",
    "author": "章碣",
    "content": [
      "东南路尽吴江畔，正是穷愁暮雨天。",
      "鸥鹭不嫌斜两岸，波涛欺得逆风船。",
      "偶逢岛寺停帆看，深羡渔翁下钓眠。",
      "今古若论英达算，鸱夷高兴固无边。"
    ]
  }
]