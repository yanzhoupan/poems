[
  {
    "volume": 608,
    "sequence": 1,
    "title": "补周礼九夏系文·九夏歌九篇",
    "author": "皮日休",
    "content": [
      "爣爣皎日，欻丽于天。",
      "厥明御舒，如王出焉。",
      "爣爣皎日，欻入于地。",
      "厥晦厥贞，如王入焉。",
      "出有龙旂，入有珩珮。",
      "勿驱勿驰，惟慎惟戒。",
      "出有嘉谋，入有内则。",
      "繄彼臣庶，钦王之式。",
      "愔愔清庙，仪仪象服。",
      "我尸出矣，迎神之谷。",
      "杳杳阴竹，坎坎路鼓。",
      "我尸入矣，得神之祜。",
      "有郁其鬯，有俨其彝。",
      "九变未作，全乘来之。",
      "既醑既酢，爰朄爰舞。",
      "象物既降，全乘之去。",
      "麟之仪仪，不絷不维。",
      "乐德而至，如宾之嬉。",
      "凤之愉愉，不篝不笯。",
      "乐德而至，如宾之娱。",
      "自筐及筥，我有牢醑。",
      "自筐及篚，我有货币。",
      "我牢不愆，我货不匮。",
      "硕硕其才，有乐而止。",
      "王有虎臣，锡之鈇钺。",
      "征彼不憓，一扑而灭。",
      "王有虎臣，锡之圭瓒。",
      "征彼不享，一烘而泮。",
      "王有掌讶，侦尔疆理。",
      "王有掌客，馈尔饔饩。",
      "何以乐之，金石九奏。",
      "何以锡之，龙旂九旒。",
      "玲玲衡笄，翚衣榆翟。",
      "自内而祭，为君之则。",
      "洪源谁孕，疏为江河。",
      "大块孰埏，播为山阿。",
      "厥流浩漾，厥势嵯峨。",
      "今君之酌，慰我实多。",
      "礼酒既酌，嘉宾既厚，牍为之奏。",
      "礼酒既竭，嘉宾既悦，应为之节。",
      "礼酒既罄，嘉宾既醒，雅为之行。",
      "桓桓其珪，衮衮其衣。",
      "出作二伯，天子是毗。",
      "桓桓其珪，衮衮其服。",
      "入作三孤，国人是福。"
    ]
  },
  {
    "volume": 608,
    "sequence": 2,
    "title": "三羞诗三首",
    "author": "皮日休",
    "content": [
      "吾闻古君子，介介励其节。",
      "入门疑储宫，抚己思鈇钺。",
      "志者若不退，佞者何由达。",
      "君臣一殽膳，家国共残杀。",
      "此道见于今，永思心若裂。",
      "王臣方謇謇，佐我无玷缺。",
      "如何以谋计，中道生芽蘖。",
      "宪司遵故典，分道播南越。",
      "苍惶出班行，家室不容别。",
      "玄鬓行为霜，清泪立成血。",
      "乘遽剧飞鸟，就传过风发。",
      "嗟吾何为者，叨在造士列。",
      "献文不上第，归于淮之汭。",
      "蹇蹄可再奔，退羽可后歇。",
      "利则侣轩裳，塞则友松月。",
      "而于方寸内，未有是愁结。",
      "未为禄食仕，俯不愧梁粝。",
      "未为冠冕人，死不惭忠烈。",
      "如何有是心，不能叩丹阙。",
      "赫赫负君归，南山采芝蕨。",
      "南荒不择吏，致我交阯覆。",
      "绵联三四年，流为中夏辱。",
      "懦者斗即退，武者兵则黩。",
      "军庸满天下，战将多金玉。",
      "刮则齐民痈，分为猛士禄。",
      "雄健许昌师，忠武冠其族。",
      "去为万骑风，住作一川肉。",
      "昨朝残卒回，千门万户哭。",
      "哀声动闾里，怨气成山谷。",
      "谁能听昼鼙，不忍看金镞。",
      "吾有制胜术，不奈贱碌碌。",
      "贮之胸臆间，惭见许师属。",
      "自嗟胡为者，得蹑前修躅。",
      "家不出军租，身不识部曲。",
      "亦衣许师衣，亦食许师粟。",
      "方知古人道，荫我已为足。",
      "念此向谁羞，悠悠颍川绿。",
      "天子丙戌年，淮右民多饥。",
      "就中颍之汭，转徙何累累。",
      "夫妇相顾亡，弃却抱中儿。",
      "兄弟各自散，出门如大痴。",
      "一金易芦卜，一缣换凫茈。",
      "荒村墓鸟树，空屋野花篱。",
      "儿童啮草根，倚桑空羸羸。",
      "斑白死路傍，枕土皆离离。",
      "方知圣人教，于民良在斯。",
      "厉能去人爱，荒能夺人慈。",
      "如何司牧者，有术皆在兹。",
      "粤吾何为人，数亩清溪湄。",
      "一写落第文，一家欢复嬉。",
      "朝食有麦饘，晨起有布衣。",
      "一身既饱暖，一家无怨咨。",
      "家虽有畎亩，手不秉镃基。",
      "岁虽有札瘥，庖不废晨炊。",
      "何道以致是，我有明公知。",
      "食之以侯食，衣之以侯衣。",
      "归时恤金帛，使我奉庭闱。",
      "抚己愧颍民，奚不进德为。",
      "因兹感知己，尽日空涕洟。"
    ]
  },
  {
    "volume": 608,
    "sequence": 3,
    "title": "七爱诗·房杜二相国（玄龄、如晦）",
    "author": "皮日休",
    "content": [
      "吾爱房与杜，贫贱共联步。",
      "脱身抛乱世，策杖归真主。",
      "纵横握中算，左右天下务。",
      "肮脏无敌才，磊落不世遇。",
      "美矣名公卿，魁然真宰辅。",
      "黄阁三十年，清风一万古。",
      "巨业照国史，大勋镇王府。",
      "遂使后世民，至今受陶铸。",
      "粤吾少有志，敢蹑前贤路。",
      "苟得同其时，愿为执鞭竖。"
    ]
  },
  {
    "volume": 608,
    "sequence": 4,
    "title": "七爱诗·李太尉（晟）",
    "author": "皮日休",
    "content": [
      "吾爱李太尉，崛起定中原。",
      "骁雄十万兵，四面围国门。",
      "一战取王畿，一叱散妖氛。",
      "乘舆既反正，凶竖争亡魂。",
      "巍巍柱天功，荡荡盖世勋。",
      "仁于曹孟德，勇过霍将军。",
      "丹券入帑藏，青史传子孙。",
      "所谓大丈夫，动合惊乾坤。",
      "所谓圣天子，难得忠贞臣。",
      "下以契鱼水，上以合风云。",
      "百世必一乱，千年方一人。",
      "吾虽翰墨子，气概敢不群。",
      "愿以太平颂，题向甘泉春。"
    ]
  },
  {
    "volume": 608,
    "sequence": 5,
    "title": "七爱诗·卢征君（鸿）",
    "author": "皮日休",
    "content": [
      "吾爱卢征君，高卧嵩山里。",
      "百辟未一顾，三征方暂起。",
      "坦腹对宰相，岸帻揖天子。",
      "建礼门前吟，金銮殿里醉。",
      "天下皆餔糟，征君独洁己。",
      "天下皆乐闻，征君独洗耳。",
      "天下皆怀羞，征君独多耻。",
      "银黄不妨悬，赤绂不妨被。",
      "而于心抱中，独作羲皇地。",
      "篮舆一云返，泥诏褒不已。",
      "再看缑山云，重酌嵩阳水。",
      "放旷书里终，逍遥醉中死。",
      "吾谓伊与周，不若征君贵。",
      "吾谓巢与许，不若征君义。",
      "高名无阶级，逸迹绝涯涘。",
      "万世唐书中，逸名不可比。",
      "粤吾慕真隐，强以骨肉累。",
      "如教不为名，敢有征君志。"
    ]
  },
  {
    "volume": 608,
    "sequence": 6,
    "title": "七爱诗·元鲁山（德秀）",
    "author": "皮日休",
    "content": [
      "吾爱元紫芝，清介如伯夷。",
      "辇母远之官，宰邑无玷疵。",
      "三年鲁山民，丰稔不暂饥。",
      "三年鲁山吏，清慎各自持。",
      "只饮鲁山泉，只采鲁山薇。",
      "一室冰檗苦，四远声光飞。",
      "退归旧隐来，斗酒入茅茨。",
      "鸡黍匪家畜，琴尊常自怡。",
      "尽日一菜食，穷年一布衣。",
      "清似匣中镜，直如琴上丝。",
      "世无用贤人，青山生白髭。",
      "既卧黔娄衾，空立陈寔碑。",
      "吾无鲁山道，空有鲁山辞。",
      "所恨不相识，援毫空涕垂。"
    ]
  },
  {
    "volume": 608,
    "sequence": 7,
    "title": "七爱诗·李翰林（白）",
    "author": "皮日休",
    "content": [
      "吾爱李太白，身是酒星魄。",
      "口吐天上文，迹作人间客。",
      "磥砢千丈林，澄澈万寻碧。",
      "醉中草乐府，十幅笔一息。",
      "召见承明庐，天子亲赐食。",
      "醉曾吐御床，傲几触天泽。",
      "权臣妒逸才，心如斗筲窄。",
      "失恩出内署，海岳甘自适。",
      "刺谒戴接幂，赴宴著縠屐。",
      "诸侯百步迎，明君九天忆。",
      "竟遭腐胁疾，醉魄归八极。",
      "大鹏不可笼，大椿不可植。",
      "蓬壶不可见，姑射不可识。",
      "五岳为辞锋，四溟作胸臆。",
      "惜哉千万年，此俊不可得。"
    ]
  },
  {
    "volume": 608,
    "sequence": 8,
    "title": "七爱诗·白太傅（居易）",
    "author": "皮日休",
    "content": [
      "吾爱白乐天，逸才生自然。",
      "谁谓辞翰器，乃是经纶贤。",
      "欻从浮艳诗，作得典诰篇。",
      "立身百行足，为文六艺全。",
      "清望逸内署，直声惊谏垣。",
      "所刺必有思，所临必可传。",
      "忘形任诗酒，寄傲遍林泉。",
      "所望标文柄，所希持化权。",
      "何期遇訾毁，中道多左迁。",
      "天下皆汲汲，乐天独怡然。",
      "天下皆闷闷，乐天独舍旃。",
      "高吟辞两掖，清啸罢三川。",
      "处世似孤鹤，遗荣同脱蝉。",
      "仕若不得志，可为龟镜焉。"
    ]
  },
  {
    "volume": 608,
    "sequence": 9,
    "title": "正乐府十篇·卒妻怨",
    "author": "皮日休",
    "content": [
      "河湟戍卒去，一半多不回。",
      "家有半菽食，身为一囊灰。",
      "官吏按其籍，伍中斥其妻。",
      "处处鲁人髽，家家杞妇哀。",
      "少者任所归，老者无所携。",
      "况当札瘥年，米粒如琼瑰。",
      "累累作饿殍，见之心若摧。",
      "其夫死锋刃，其室委尘埃。",
      "其命即用矣，其赏安在哉。",
      "岂无黔敖恩，救此穷饿骸。",
      "谁知白屋士，念此翻欸欸。"
    ]
  },
  {
    "volume": 608,
    "sequence": 10,
    "title": "正乐府十篇·橡媪叹",
    "author": "皮日休",
    "content": [
      "秋深橡子熟，散落榛芜冈。",
      "伛伛黄发媪，拾之践晨霜。",
      "移时始盈掬，尽日方满筐。",
      "几嚗复几蒸，用作三冬粮。",
      "山前有熟稻，紫穗袭人香。",
      "细获又精舂，粒粒如玉珰。",
      "持之纳于官，私室无仓箱。",
      "如何一石余，只作五斗量。",
      "狡吏不畏刑，贪官不避赃。",
      "农时作私债，农毕归官仓。",
      "自冬及于春，橡实诳饥肠。",
      "吾闻田成子，诈仁犹自王。",
      "吁嗟逢橡媪，不觉泪沾裳。"
    ]
  },
  {
    "volume": 608,
    "sequence": 11,
    "title": "正乐府十篇·贪官怨",
    "author": "皮日休",
    "content": [
      "国家省闼吏，赏之皆与位。",
      "素来不知书，岂能精吏理。",
      "大者或宰邑，小者皆尉史。",
      "愚者若混沌，毒者如雄虺。",
      "伤哉尧舜民，肉袒受鞭箠。",
      "吾闻古圣王，天下无遗士。",
      "朝廷及下邑，治者皆仁义。",
      "国家选贤良，定制兼拘忌。",
      "所以用此徒，令之充禄仕。",
      "何不广取人，何不广历试。",
      "下位既贤哉，上位何如矣。",
      "胥徒赏以财，俊造悉为吏。",
      "天下若不平，吾当甘弃市。"
    ]
  },
  {
    "volume": 608,
    "sequence": 12,
    "title": "正乐府十篇·农父谣",
    "author": "皮日休",
    "content": [
      "农父冤辛苦，向我述其情。",
      "难将一人农，可备十人征。",
      "如何江淮粟，挽漕输咸京。",
      "黄河水如电，一半沈与倾。",
      "均输利其事，职司安敢评。",
      "三川岂不农，三辅岂不耕。",
      "奚不车其粟，用以供天兵。",
      "美哉农父言，何计达王程。"
    ]
  },
  {
    "volume": 608,
    "sequence": 13,
    "title": "正乐府十篇·路臣恨",
    "author": "皮日休",
    "content": [
      "路臣何方来，去马真如龙。",
      "行骄不动尘，满辔金珑璁。",
      "有人自天来，将避荆棘丛。",
      "狞呼不觉止，推下苍黄中。",
      "十夫掣鞭策，御之如惊鸿。",
      "日行六七邮，瞥若鹰无踪。",
      "路臣慎勿愬，愬则刑尔躬。",
      "军期方似雨，天命正如风。",
      "七雄战争时，宾旅犹自通。",
      "如何太平世，动步却途穷。"
    ]
  },
  {
    "volume": 608,
    "sequence": 14,
    "title": "正乐府十篇·贱贡士",
    "author": "皮日休",
    "content": [
      "南越贡珠玑，西蜀进罗绮。",
      "到京未晨旦，一一见天子。",
      "如何贤与俊，为贡贱如此。",
      "所知不可求，敢望前席事。",
      "吾闻古圣人，射宫亲选士。",
      "不肖尽屏迹，贤能皆得位。",
      "所以谓得人，所以称多士。",
      "叹息几编书，时哉又何异。"
    ]
  },
  {
    "volume": 608,
    "sequence": 15,
    "title": "正乐府十篇·颂夷臣",
    "author": "皮日休",
    "content": [
      "夷师本学外，仍善唐文字。",
      "吾人本尚舍，何况夷臣事。",
      "所以不学者，反为夷臣戏。",
      "所以尸禄人，反为夷臣忌。",
      "吁嗟华风衰，何尝不由是。"
    ]
  },
  {
    "volume": 608,
    "sequence": 16,
    "title": "正乐府十篇·惜义鸟",
    "author": "皮日休",
    "content": [
      "商颜多义鸟，义鸟实可嗟。",
      "危巢末累累，隐在栲木花。",
      "他巢若有雏，乳之如一家。",
      "他巢若遭捕，投之同一罗。",
      "商人每秋贡，所贵复如何。",
      "饱以稻粱滋，饰以组绣华。",
      "惜哉仁义禽，委戏于宫娥。",
      "吾闻凤之贵，仁义亦足夸。",
      "所以不遭捕，盖缘生不多。"
    ]
  },
  {
    "volume": 608,
    "sequence": 17,
    "title": "正乐府十篇·诮虚器",
    "author": "皮日休",
    "content": [
      "襄阳作髹器，中有库露真。",
      "持以遗北虏，绐云生有神。",
      "每岁走其使，所费如云屯。",
      "吾闻古圣王，修德来远人。",
      "未闻作巧诈，用欺禽兽君。",
      "吾道尚如此，戎心安足云。",
      "如何汉宣帝，却得呼韩臣。"
    ]
  },
  {
    "volume": 608,
    "sequence": 18,
    "title": "正乐府十篇·哀陇民",
    "author": "皮日休",
    "content": [
      "陇山千万仞，鹦鹉巢其巅。",
      "穷危又极嶮，其山犹不全。",
      "蚩蚩陇之民，悬度如登天。",
      "空中觇其巢，堕者争纷然。",
      "百禽不得一，十人九死焉。",
      "陇川有戍卒，戍卒亦不闲。",
      "将命提雕笼，直到金台前。",
      "彼毛不自珍，彼舌不自言。",
      "胡为轻人命，奉此玩好端。",
      "吾闻古圣王，珍禽皆舍旃。",
      "今此陇民属，每岁啼涟涟。"
    ]
  },
  {
    "volume": 608,
    "sequence": 19,
    "title": "奉献致政裴秘监",
    "author": "皮日休",
    "content": [
      "何胤本征士，高情动天地。",
      "既无阀阅门，常嫌冠冕累。",
      "宰邑著嘉政，为郡留高致。",
      "移官在书府，方乐鸳池贵。",
      "玉季牧江西，泣之不忍离。",
      "舍杖随之去，天下钦高义。",
      "乌帽白絺裘，篮舆竹如意。",
      "黄菊陶潜酒，青山谢公妓。",
      "月槛咏诗情，花溪钓鱼戏。",
      "钟陵既方舟，魏阙将结驷。",
      "甘求白首闲，不为苍生起。",
      "优诏加大监，所以符公议。",
      "既为逍遥公，又作鸱夷子。",
      "安车悬不出，驷马闲无事。",
      "微雨汉陂舟，残日终南骑。",
      "富贵尽凌云，何人能至此？",
      "猜祸皆及身，何复至如是。",
      "贤哉此丈夫，百世一人矣。"
    ]
  },
  {
    "volume": 608,
    "sequence": 20,
    "title": "秋夜有怀",
    "author": "皮日休",
    "content": [
      "梦里忧身泣，觉来衣尚湿。",
      "骨肉煎我心，不是谋生急。",
      "如何欲佐主，功名未成立。",
      "处世既孤特，传家无承袭。",
      "明朝走梁楚，步步出门涩。",
      "如何一寸心，千愁万愁入。"
    ]
  },
  {
    "volume": 608,
    "sequence": 21,
    "title": "喜鹊",
    "author": "皮日休",
    "content": [
      "弃膻在庭际，双鹊来摇尾。",
      "欲啄怕人惊，喜语晴光里。",
      "何况佞幸人，微禽解如此。"
    ]
  },
  {
    "volume": 608,
    "sequence": 22,
    "title": "蚊子",
    "author": "皮日休",
    "content": [
      "隐隐聚若雷，噆肤不知足。",
      "皇天若不平，微物教食肉。",
      "贫士无绛纱，忍苦卧茅屋。",
      "何事觅膏腴，腹无太仓粟。"
    ]
  },
  {
    "volume": 608,
    "sequence": 23,
    "title": "鹿门夏日",
    "author": "皮日休",
    "content": [
      "满院松桂阴，日午却不知。",
      "山人睡一觉，庭鹊立未移。",
      "出檐趁云去，忘戴白接幂。",
      "书眼若薄雾，酒肠如漏卮。",
      "身外所劳者，饮食须自持。",
      "何如便绝粒，直使身无为。"
    ]
  },
  {
    "volume": 608,
    "sequence": 24,
    "title": "偶书",
    "author": "皮日休",
    "content": [
      "女娲掉绳索，縆泥成下人。",
      "至今顽愚者，生如土偶身。",
      "云物养吾道，天爵高我贫。",
      "大笑猗氏辈，为富皆不仁。"
    ]
  },
  {
    "volume": 608,
    "sequence": 25,
    "title": "读书",
    "author": "皮日休",
    "content": [
      "家资是何物，积帙列梁梠。",
      "高斋晓开卷，独共圣人语。",
      "英贤虽异世，自古心相许。",
      "案头见蠹鱼，犹胜凡俦侣。"
    ]
  },
  {
    "volume": 608,
    "sequence": 26,
    "title": "贫居秋日",
    "author": "皮日休",
    "content": [
      "亭午头未冠，端坐独愁予。",
      "贫家烟爨稀，灶底阴虫语。",
      "门小愧车马，廪空惭雀鼠。",
      "尽室未寒衣，机声羡邻女。"
    ]
  }
]