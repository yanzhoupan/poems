[
  {
    "volume": 160,
    "sequence": 1,
    "title": "和张丞相春朝对雪",
    "author": "孟浩然",
    "content": [
      "迎气当春至，承恩喜雪来。",
      "润从河汉下，花逼艳阳开。",
      "不睹丰年瑞，焉知燮理才。",
      "撒盐如可拟，愿糁和羹梅。"
    ]
  },
  {
    "volume": 160,
    "sequence": 2,
    "title": "和张明府登鹿门作",
    "author": "孟浩然",
    "content": [
      "忽示登高作，能宽旅寓情。",
      "弦歌既多暇，山水思微清。",
      "草得风光动，虹因雨气成。",
      "谬承巴里和，非敢应同声。"
    ]
  },
  {
    "volume": 160,
    "sequence": 3,
    "title": "和张二自穰县还途中遇雪",
    "author": "孟浩然",
    "content": [
      "风吹沙海雪，渐作柳园春。",
      "宛转随香骑，轻盈伴玉人。",
      "歌疑郢中客，态比洛川神。",
      "今日南归楚，双飞似入秦。"
    ]
  },
  {
    "volume": 160,
    "sequence": 4,
    "title": "和贾主簿弁九日登岘山",
    "author": "孟浩然",
    "content": [
      "楚万重阳日，群公赏宴来。",
      "共乘休沐暇，同醉菊花杯。",
      "逸思高秋发，欢情落景催。",
      "国人咸寡和，遥愧洛阳才。"
    ]
  },
  {
    "volume": 160,
    "sequence": 5,
    "title": "望洞庭湖，赠张丞相（一作临洞庭）",
    "author": "孟浩然",
    "content": [
      "八月湖水平，涵虚混太清。",
      "气蒸云梦泽，波撼岳阳城。",
      "欲济无舟楫，端居耻圣明。",
      "坐观垂钓者，空有羡鱼情。"
    ]
  },
  {
    "volume": 160,
    "sequence": 6,
    "title": "赠道士参寥",
    "author": "孟浩然",
    "content": [
      "蜀琴久不弄，玉匣细尘生。",
      "丝脆弦将断，金徽色尚荣。",
      "知音徒自惜，聋俗本相轻。",
      "不遇钟期听，谁知鸾凤声。"
    ]
  },
  {
    "volume": 160,
    "sequence": 7,
    "title": "京还赠张（一作王）维",
    "author": "孟浩然",
    "content": [
      "拂衣何处去，高枕南山南。",
      "欲徇五斗禄，其如七不堪。",
      "早朝非晚起，束带异抽簪。",
      "因向智者说，游鱼思旧潭。"
    ]
  },
  {
    "volume": 160,
    "sequence": 8,
    "title": "题李十四庄，兼赠綦毋校书",
    "author": "孟浩然",
    "content": [
      "闻君息阴地，东郭柳林间。",
      "左右瀍涧水，门庭缑氏山。",
      "抱琴来取醉，垂钓坐乘闲。",
      "归客莫相待，寻源殊未还。"
    ]
  },
  {
    "volume": 160,
    "sequence": 9,
    "title": "九日龙沙作，寄刘大昚虚",
    "author": "孟浩然",
    "content": [
      "龙沙豫章北，九日挂帆过。",
      "风俗因时见，湖山发兴多。",
      "客中谁送酒，棹里自成歌。",
      "歌竟乘流去，滔滔任夕波。"
    ]
  },
  {
    "volume": 160,
    "sequence": 10,
    "title": "寄赵正字",
    "author": "孟浩然",
    "content": [
      "正字芸香阁，幽人竹素园。",
      "经过宛如昨，归卧寂无喧。",
      "高鸟能择木，羝羊漫触藩。",
      "物情今已见，从此愿忘言。"
    ]
  },
  {
    "volume": 160,
    "sequence": 11,
    "title": "洞庭湖寄阎九",
    "author": "孟浩然",
    "content": [
      "洞庭秋正阔，余欲泛归船。",
      "莫辨荆吴地，唯馀水共天。",
      "渺瀰江树没，合沓海潮连。",
      "迟尔为舟楫，相将济巨川。"
    ]
  },
  {
    "volume": 160,
    "sequence": 12,
    "title": "秦中感秋，寄远上人（一作崔国辅诗）",
    "author": "孟浩然",
    "content": [
      "一丘常欲卧，三径苦无资。",
      "北土非吾愿，东林怀我师。",
      "黄金然桂尽，壮志逐年衰。",
      "日夕凉风至，闻蝉但益悲。"
    ]
  },
  {
    "volume": 160,
    "sequence": 13,
    "title": "宿永嘉江，寄山阴崔少府国辅",
    "author": "孟浩然",
    "content": [
      "我行穷水国，君使入京华。",
      "相去日千里，孤帆天一涯。",
      "卧闻海潮至，起视江月斜。",
      "借问同舟客，何时到永嘉。"
    ]
  },
  {
    "volume": 160,
    "sequence": 14,
    "title": "上巳洛中寄王九迥（一作王迥十九）",
    "author": "孟浩然",
    "content": [
      "卜洛成周地，浮杯上巳筵。",
      "斗鸡寒食下，走马射堂前。",
      "垂柳金堤合，平沙翠幕连。",
      "不知王逸少，何处会群贤。"
    ]
  },
  {
    "volume": 160,
    "sequence": 15,
    "title": "闻裴侍御朏自襄州司户除豫州司户，因以投寄",
    "author": "孟浩然",
    "content": [
      "故人荆府掾，尚有柏台威。",
      "移职自樊衍，芳声闻帝畿。",
      "昔余卧林巷，载酒过柴扉。",
      "松菊无时赏，乡园欲懒归。"
    ]
  },
  {
    "volume": 160,
    "sequence": 16,
    "title": "江上寄山阴崔少府国辅",
    "author": "孟浩然",
    "content": [
      "春堤杨柳发，忆与故人期。",
      "草木本无意，荣枯自有时。",
      "山阴定远近，江上日相思。",
      "不及兰亭会，空吟祓禊诗。"
    ]
  },
  {
    "volume": 160,
    "sequence": 17,
    "title": "夜泊庐江，闻故人在东寺，以诗寄之",
    "author": "孟浩然",
    "content": [
      "江路经庐阜，松门入虎溪。",
      "闻君寻寂乐，清夜宿招提。",
      "石镜山精怯，禅枝怖鸽栖。",
      "一灯如悟道，为照客心迷。"
    ]
  },
  {
    "volume": 160,
    "sequence": 18,
    "title": "宿桐庐江，寄广陵旧游",
    "author": "孟浩然",
    "content": [
      "山暝闻猿愁，沧江急夜流。",
      "风鸣两岸叶，月照一孤舟。",
      "建德非吾土，维扬忆旧游。",
      "还将两行泪，遥寄海西头。"
    ]
  },
  {
    "volume": 160,
    "sequence": 19,
    "title": "南还舟中寄袁太祝",
    "author": "孟浩然",
    "content": [
      "沿溯非便习，风波厌苦辛。",
      "忽闻迁谷鸟，来报五陵春。",
      "岭北回征帆，巴东问故人。",
      "桃源何处是，游子正迷津。"
    ]
  },
  {
    "volume": 160,
    "sequence": 20,
    "title": "东陂遇雨，率尔贻谢南池",
    "author": "孟浩然",
    "content": [
      "田家春事起，丁壮就东陂。",
      "殷殷雷声作，森森雨足垂。",
      "海虹晴始见，河柳润初移。",
      "予意在耕凿，因君问土宜。"
    ]
  },
  {
    "volume": 160,
    "sequence": 21,
    "title": "行至汝坟寄卢征君",
    "author": "孟浩然",
    "content": [
      "行乏憩予驾，依然见汝坟。",
      "洛川方罢雪，嵩嶂有残云。",
      "曳曳半空里，明明五色分。",
      "聊题一时兴，因寄卢征君。"
    ]
  },
  {
    "volume": 160,
    "sequence": 22,
    "title": "寄天台道士",
    "author": "孟浩然",
    "content": [
      "海上求仙客，三山望几时。",
      "焚香宿华顶，裛露采灵芝。",
      "屡蹑莓苔滑，将寻汗漫期。",
      "倘因松子去，长与世人辞。"
    ]
  },
  {
    "volume": 160,
    "sequence": 23,
    "title": "唐城馆中早发，寄杨使君",
    "author": "孟浩然",
    "content": [
      "犯霜驱晓驾，数里见唐城。",
      "旅馆归心逼，荒村客思盈。",
      "访人留后信，策蹇赴前程。",
      "欲识离魂断，长空听雁声。"
    ]
  },
  {
    "volume": 160,
    "sequence": 24,
    "title": "涧南即事，贻皎上人",
    "author": "孟浩然",
    "content": [
      "弊庐在郭外，素产惟田园。",
      "左右林野旷，不闻朝市喧。",
      "钓竿垂北涧，樵唱入南轩。",
      "书取幽栖事，将寻静者论。"
    ]
  },
  {
    "volume": 160,
    "sequence": 25,
    "title": "重酬李少府见赠",
    "author": "孟浩然",
    "content": [
      "养疾衡檐下，由来浩气真。",
      "五行将禁火，十步任寻春。",
      "致敬惟桑梓，邀欢即主人。",
      "回看后凋色，青翠有松筠。"
    ]
  },
  {
    "volume": 160,
    "sequence": 26,
    "title": "九日怀襄阳",
    "author": "孟浩然",
    "content": [
      "去国似如昨，倏然经杪秋。",
      "岘山不可见，风景令人愁。",
      "谁采篱下菊，应闲池上楼。",
      "宜城多美酒，归与葛强游。"
    ]
  },
  {
    "volume": 160,
    "sequence": 27,
    "title": "初出关旅亭夜坐，怀王大校书",
    "author": "孟浩然",
    "content": [
      "向夕槐烟起，葱茏池馆曛。",
      "客中无偶坐，关外惜离群。",
      "烛至萤光灭，荷枯雨滴闻。",
      "永怀芸阁友，寂寞滞扬云。"
    ]
  },
  {
    "volume": 160,
    "sequence": 28,
    "title": "人日登南阳驿门亭子，怀汉川诸友",
    "author": "孟浩然",
    "content": [
      "朝来登陟处，不似艳阳时。",
      "异县殊风物，羁怀多所思。",
      "剪花惊岁早，看柳讶春迟。",
      "未有南飞雁，裁书欲寄谁。"
    ]
  },
  {
    "volume": 160,
    "sequence": 29,
    "title": "早寒江上有怀（一作江上思归）",
    "author": "孟浩然",
    "content": [
      "木落雁南度，北风江上寒。",
      "我家襄水上，遥隔楚云端。",
      "乡泪客中尽，孤帆天际看。",
      "迷津欲有问，平海夕漫漫。"
    ]
  },
  {
    "volume": 160,
    "sequence": 30,
    "title": "闲园怀苏子",
    "author": "孟浩然",
    "content": [
      "林园虽少事，幽独自多违。",
      "向夕开帘坐，庭阴落景微。",
      "鸟过烟树宿，萤傍水轩飞。",
      "感念同怀子，京华去不归。"
    ]
  },
  {
    "volume": 160,
    "sequence": 31,
    "title": "同卢明府饯张郎中除义王府司马，海园作",
    "author": "孟浩然",
    "content": [
      "上国山河列，贤王邸第开。",
      "故人分职去，潘令宠行来。",
      "冠盖趋梁苑，江湘失楚材。",
      "豫愁轩骑动，宾客散池台。"
    ]
  },
  {
    "volume": 160,
    "sequence": 32,
    "title": "送张子容进士赴举",
    "author": "孟浩然",
    "content": [
      "夕曛山照灭，送客出柴门。",
      "惆怅野中别，殷勤岐路言。",
      "茂林予偃息，乔木尔飞翻。",
      "无使谷风诮，须令友道存。"
    ]
  },
  {
    "volume": 160,
    "sequence": 33,
    "title": "送张参明经举，兼向泾州觐省",
    "author": "孟浩然",
    "content": [
      "十五彩衣年，承欢慈母前。",
      "孝廉因岁贡，怀橘向秦川。",
      "四座推文举，中郎许仲宣。",
      "泛舟江上别，谁不仰神仙。"
    ]
  },
  {
    "volume": 160,
    "sequence": 34,
    "title": "送张祥之房陵",
    "author": "孟浩然",
    "content": [
      "我家南渡头，惯习野人舟。",
      "日夕弄清浅，林湍逆上流。",
      "山河据形胜，天地生豪酋。",
      "君意在利往，知音期自投。"
    ]
  },
  {
    "volume": 160,
    "sequence": 35,
    "title": "送吴宣从事（一作送苏六从军）",
    "author": "孟浩然",
    "content": [
      "才有幕中士，宁无塞上勋。",
      "汉兵将灭虏，王粲始从军。",
      "旌旆边庭去，山川地脉分。",
      "平生一匕首，感激赠夫君。"
    ]
  },
  {
    "volume": 160,
    "sequence": 36,
    "title": "送桓子之郢成礼",
    "author": "孟浩然",
    "content": [
      "闻君驰彩骑，躞蹀指南荆。",
      "为结潘杨好，言过鄢郢城。",
      "摽梅诗有赠，羔雁礼将行。",
      "今夜神仙女，应来感梦情。"
    ]
  },
  {
    "volume": 160,
    "sequence": 37,
    "title": "留别王侍御维",
    "author": "孟浩然",
    "content": [
      "寂寂竟何待，朝朝空自归。",
      "欲寻芳草去，惜与故人违。",
      "当路谁相假，知音世所稀。",
      "只应守索寞，还掩故园扉。"
    ]
  },
  {
    "volume": 160,
    "sequence": 38,
    "title": "早春润州送从弟还乡",
    "author": "孟浩然",
    "content": [
      "兄弟游吴国，庭闱恋楚关。",
      "已多新岁感，更饯白眉还。",
      "归泛西江水，离筵北固山。",
      "乡园欲有赠，梅柳著先攀。"
    ]
  },
  {
    "volume": 160,
    "sequence": 39,
    "title": "岘山饯房琯、崔宗之",
    "author": "孟浩然",
    "content": [
      "贵贱平生隔，轩车是日来。",
      "青阳一觏止，云路豁然开。",
      "祖道衣冠列，分亭驿骑催。",
      "方期九日聚，还待二星回。"
    ]
  },
  {
    "volume": 160,
    "sequence": 40,
    "title": "送谢录事之越",
    "author": "孟浩然",
    "content": [
      "清旦江天迥，凉风西北吹。",
      "白云向吴会，征帆亦相随。",
      "想到耶溪日，应探禹穴奇。",
      "仙书倘相示，予在此山陲。"
    ]
  },
  {
    "volume": 160,
    "sequence": 41,
    "title": "洛中送奚三还扬州",
    "author": "孟浩然",
    "content": [
      "水国无边际，舟行共使风。",
      "羡君从此去，朝夕见乡中。",
      "予亦离家久，南归恨不同。",
      "音书若有问，江上会相逢。"
    ]
  },
  {
    "volume": 160,
    "sequence": 42,
    "title": "送告八从军",
    "author": "孟浩然",
    "content": [
      "男儿一片气，何必五车书。",
      "好勇方过我，多才便起予。",
      "运筹将入幕，养拙就闲居。",
      "正待功名遂，从君继两疏。"
    ]
  },
  {
    "volume": 160,
    "sequence": 43,
    "title": "送元公之鄂渚，寻观主张骖鸾",
    "author": "孟浩然",
    "content": [
      "桃花春水涨，之子忽乘流。",
      "岘首辞蛟浦，江中问鹤楼。",
      "赠君青竹杖，送尔白蘋洲。",
      "应是神仙子，相期汗漫游。"
    ]
  },
  {
    "volume": 160,
    "sequence": 44,
    "title": "送王五昆季省觐",
    "author": "孟浩然",
    "content": [
      "公子恋庭闱，劳歌涉海涯。",
      "水乘舟楫去，亲望老莱归。",
      "斜日催乌鸟，清江照彩衣。",
      "平生急难意，遥仰鶺鴒飞。"
    ]
  },
  {
    "volume": 160,
    "sequence": 45,
    "title": "送崔遏",
    "author": "孟浩然",
    "content": [
      "片玉来夸楚，治中作主人。",
      "江山增润色，词赋动阳春。",
      "别馆当虚敞，离情任吐伸。",
      "因声两京旧，谁念卧漳滨。"
    ]
  },
  {
    "volume": 160,
    "sequence": 46,
    "title": "送卢少府使入秦",
    "author": "孟浩然",
    "content": [
      "楚关望秦国，相去千里馀。",
      "州县勤王事，山河转使车。",
      "祖筵江上列，离恨别前书。",
      "愿及芳年赏，娇莺二月初。"
    ]
  },
  {
    "volume": 160,
    "sequence": 47,
    "title": "送袁十岭南寻弟",
    "author": "孟浩然",
    "content": [
      "早闻牛渚咏，今见鶺鴒心。",
      "羽翼嗟零落，悲鸣别故林。",
      "苍梧白云远，烟水洞庭深。",
      "万里独飞去，南风迟尔音。"
    ]
  },
  {
    "volume": 160,
    "sequence": 48,
    "title": "永嘉别张子容",
    "author": "孟浩然",
    "content": [
      "旧国余归楚，新年子北征。",
      "挂帆愁海路，分手恋朋情。",
      "日夕故园意，汀洲春草生。",
      "何时一杯酒，重与季鹰倾。"
    ]
  },
  {
    "volume": 160,
    "sequence": 49,
    "title": "东京留别诸公（一题作京还别新丰诸友）",
    "author": "孟浩然",
    "content": [
      "吾道昧所适，驱车还向东。",
      "主人开旧馆，留客醉新丰。",
      "树绕温泉绿，尘遮晚日红。",
      "拂衣从此去，高步蹑华嵩。"
    ]
  },
  {
    "volume": 160,
    "sequence": 50,
    "title": "送袁太祝尉豫章",
    "author": "孟浩然",
    "content": [
      "何幸遇休明，观光来上京。",
      "相逢武陵客，独送豫章行。",
      "随牒牵黄绶，离群会墨卿。",
      "江南佳丽地，山水旧难名。"
    ]
  },
  {
    "volume": 160,
    "sequence": 51,
    "title": "都下送辛大之鄂",
    "author": "孟浩然",
    "content": [
      "南国辛居士，言归旧竹林。",
      "未逢调鼎用，徒有济川心。",
      "予亦忘机者，田园在汉阴。",
      "因君故乡去，遥寄式微吟。"
    ]
  },
  {
    "volume": 160,
    "sequence": 52,
    "title": "送席大",
    "author": "孟浩然",
    "content": [
      "惜尔怀其宝，迷邦倦客游。",
      "江山历全楚，河洛越成周。",
      "道路疲千里，乡园老一丘。",
      "知君命不偶，同病亦同忧。"
    ]
  },
  {
    "volume": 160,
    "sequence": 53,
    "title": "送贾升主簿之荆府",
    "author": "孟浩然",
    "content": [
      "奉使推能者，勤王不暂闲。",
      "观风随按察，乘骑度荆关。",
      "送别登何处，开筵旧岘山。",
      "征轩明日远，空望郢门间。"
    ]
  },
  {
    "volume": 160,
    "sequence": 54,
    "title": "送王大校书",
    "author": "孟浩然",
    "content": [
      "导漾自。",
      "冢，东流为汉川。",
      "维桑君有意，解缆我开筵。",
      "云雨从兹别，林端意渺然。",
      "尺书能不吝，时望鲤鱼传。"
    ]
  },
  {
    "volume": 160,
    "sequence": 55,
    "title": "游江西留别富阳裴、刘二少府",
    "author": "孟浩然",
    "content": [
      "西上游江西，临流恨解携。",
      "千山叠成嶂，万水泻为溪。",
      "石浅流难溯，藤长险易跻。",
      "谁怜问津者，岁晏此中迷。"
    ]
  },
  {
    "volume": 160,
    "sequence": 56,
    "title": "广陵别薛八（一题作送友东归）",
    "author": "孟浩然",
    "content": [
      "士有不得志，栖栖吴楚间。",
      "广陵相遇罢，彭蠡泛舟还。",
      "樯出江中树，波连海上山。",
      "风帆明日远，何处更追攀。"
    ]
  },
  {
    "volume": 160,
    "sequence": 57,
    "title": "送洗然弟进士举",
    "author": "孟浩然",
    "content": [
      "献策金门去，承欢彩服违。",
      "以吾一日长，念尔聚星稀。",
      "昏定须温席，寒多未授衣。",
      "桂枝如已擢，早逐雁南飞。"
    ]
  },
  {
    "volume": 160,
    "sequence": 58,
    "title": "崔明府宅夜观妓",
    "author": "孟浩然",
    "content": [
      "白日既云暮，朱颜亦已酡。",
      "画堂初点烛，金幌半垂罗。",
      "长袖平阳曲，新声子夜歌。",
      "从来惯留客，兹夕为谁多。"
    ]
  },
  {
    "volume": 160,
    "sequence": 59,
    "title": "同卢明府早秋宴张郎中海亭",
    "author": "孟浩然",
    "content": [
      "侧听弦歌宰，文书游夏徒。",
      "故园欣赏竹，为邑幸来苏。",
      "华省曾联事，仙舟复与俱。",
      "欲知临泛久，荷露渐成珠。"
    ]
  },
  {
    "volume": 160,
    "sequence": 60,
    "title": "卢明府早秋宴张郎中海园即事，得秋字（一作卢象诗）",
    "author": "孟浩然",
    "content": [
      "邑有弦歌宰，翔鸾狎野鸥。",
      "眷言华省旧，暂拂海池游。",
      "郁岛藏深竹，前溪对舞楼。",
      "更闻书即事，云物是清秋。"
    ]
  },
  {
    "volume": 160,
    "sequence": 61,
    "title": "宴荣二山池（一题作宴荣山人池亭）",
    "author": "孟浩然",
    "content": [
      "甲第开金穴，荣期乐自多。",
      "枥嘶支遁马，池养右军鹅。",
      "竹引携琴入，花邀载酒过。",
      "山公来取醉，时唱接罒離歌。"
    ]
  },
  {
    "volume": 160,
    "sequence": 62,
    "title": "夏日与崔二十一同集卫明府宅（一作宴卫明府宅遇北使）",
    "author": "孟浩然",
    "content": [
      "言避一时暑，池亭五月开。",
      "喜逢金马客，同饮玉人杯。",
      "舞鹤乘轩至，游鱼拥钓来。",
      "座中殊未起，箫管莫相催。"
    ]
  },
  {
    "volume": 160,
    "sequence": 63,
    "title": "清明日宴梅道士房",
    "author": "孟浩然",
    "content": [
      "林卧愁春尽，开轩览物华。",
      "忽逢青鸟使，邀入赤松家。",
      "丹灶初开火，仙桃正落花。",
      "童颜若可驻，何惜醉流霞。"
    ]
  },
  {
    "volume": 160,
    "sequence": 64,
    "title": "寒夜张明府宅宴",
    "author": "孟浩然",
    "content": [
      "瑞雪初盈尺，寒宵始半更。",
      "列筵邀酒伴，刻烛限诗成。",
      "香炭金炉暖，娇弦玉指清。",
      "醉来方欲卧，不觉晓鸡鸣。"
    ]
  },
  {
    "volume": 160,
    "sequence": 65,
    "title": "宴张别驾新斋",
    "author": "孟浩然",
    "content": [
      "世业传珪组，江城佐股肱。",
      "高斋征学问，虚薄滥先登。",
      "讲论陪诸子，文章得旧朋。",
      "士元多赏激，衰病恨无能。"
    ]
  },
  {
    "volume": 160,
    "sequence": 66,
    "title": "与诸子登岘山",
    "author": "孟浩然",
    "content": [
      "人事有代谢，往来成古今。",
      "江山留胜迹，我辈复登临。",
      "水落鱼梁浅，天寒梦泽深。",
      "羊公碑字在，读罢泪沾襟。"
    ]
  },
  {
    "volume": 160,
    "sequence": 67,
    "title": "与杭州薛司户登樟亭楼作",
    "author": "孟浩然",
    "content": [
      "水楼一登眺，半出青林高。",
      "帟幕英僚敞，芳筵下客叨。",
      "山藏伯禹穴，城压伍胥涛。",
      "今日观溟涨，垂纶学钓鳌。"
    ]
  },
  {
    "volume": 160,
    "sequence": 68,
    "title": "寻天台山",
    "author": "孟浩然",
    "content": [
      "吾友太乙子，餐霞卧赤城。",
      "欲寻华顶去，不惮恶溪名。",
      "歇马凭云宿，扬帆截海行。",
      "高高翠微里，遥见石梁横。"
    ]
  },
  {
    "volume": 160,
    "sequence": 69,
    "title": "同曹三御史行泛湖归越",
    "author": "孟浩然",
    "content": [
      "秋入诗人意，巴歌和者稀。",
      "泛湖同逸旅，吟会是思归。",
      "白简徒推荐，沧洲已拂衣。",
      "杳冥云外去，谁不羡鸿飞。"
    ]
  },
  {
    "volume": 160,
    "sequence": 70,
    "title": "晚泊浔阳望庐山",
    "author": "孟浩然",
    "content": [
      "挂席几千里，名山都未逢。",
      "泊舟浔阳郭，始见香炉峰。",
      "尝读远公传，永怀尘外踪。",
      "东林精舍近，日暮但闻钟。"
    ]
  },
  {
    "volume": 160,
    "sequence": 71,
    "title": "陪张丞相登嵩阳楼",
    "author": "孟浩然",
    "content": [
      "独步人何在，嵩阳有故楼。",
      "岁寒问耆旧，行县拥诸侯。",
      "林莽北弥望，沮漳东会流。",
      "客中遇知己，无复越乡忧。"
    ]
  },
  {
    "volume": 160,
    "sequence": 72,
    "title": "武陵泛舟",
    "author": "孟浩然",
    "content": [
      "武陵川路狭，前棹入花林。",
      "莫测幽源里，仙家信几深。",
      "水回青嶂合，云度绿溪阴。",
      "坐听闲猿啸，弥清尘外心。"
    ]
  },
  {
    "volume": 160,
    "sequence": 73,
    "title": "与颜钱塘登障楼望潮作",
    "author": "孟浩然",
    "content": [
      "百里闻雷震，鸣弦暂辍弹。",
      "府中连骑出，江上待潮观。",
      "照日秋云迥，浮天渤澥宽。",
      "惊涛来似雪，一坐凛生寒。"
    ]
  },
  {
    "volume": 160,
    "sequence": 74,
    "title": "姚开府山池",
    "author": "孟浩然",
    "content": [
      "主人新邸第，相国旧池台。",
      "馆是招贤辟，楼因教舞开。",
      "轩车人已散，箫管凤初来。",
      "今日龙门下，谁知文举才。"
    ]
  },
  {
    "volume": 160,
    "sequence": 75,
    "title": "夏日浮舟过陈大水亭（一作浮舟过滕逸人别业）",
    "author": "孟浩然",
    "content": [
      "水亭凉气多，闲棹晚来过。",
      "涧影见松竹，潭香闻芰荷。",
      "野童扶醉舞，山鸟助酣歌。",
      "幽赏未云遍，烟光奈夕何。"
    ]
  },
  {
    "volume": 160,
    "sequence": 76,
    "title": "与白明府游江",
    "author": "孟浩然",
    "content": [
      "故人来自远，邑宰复初临。",
      "执手恨为别，同舟无异心。",
      "沿洄洲渚趣，演漾弦歌音。",
      "谁识躬耕者，年年梁甫吟。"
    ]
  },
  {
    "volume": 160,
    "sequence": 77,
    "title": "游凤林寺西岭",
    "author": "孟浩然",
    "content": [
      "共喜年华好，来游水石间。",
      "烟容开远树，春色满幽山。",
      "壶酒朋情洽，琴歌野兴闲。",
      "莫愁归路暝，招月伴人还。"
    ]
  },
  {
    "volume": 160,
    "sequence": 78,
    "title": "秋日陪李侍御渡松滋江",
    "author": "孟浩然",
    "content": [
      "南纪西江阔，皇华御史雄。",
      "截流宁假楫，挂席自生风。",
      "僚寀争攀鹢，鱼龙亦避骢。",
      "坐听白雪唱，翻入棹歌中。"
    ]
  },
  {
    "volume": 160,
    "sequence": 79,
    "title": "陪独孤使君同与萧员外证登万山亭",
    "author": "孟浩然",
    "content": [
      "万山青嶂曲，千骑使君游。",
      "神女鸣环佩，仙郎接献酬。",
      "遍观云梦野，自爱江城楼。",
      "何必东南守，空传沈隐侯。"
    ]
  },
  {
    "volume": 160,
    "sequence": 80,
    "title": "秋登张明府海亭",
    "author": "孟浩然",
    "content": [
      "海亭秋日望，委曲见江山。",
      "染翰聊题壁，倾壶一解颜。",
      "歌逢彭泽令，归赏故园间。",
      "予亦将琴史，栖迟共取闲。"
    ]
  },
  {
    "volume": 160,
    "sequence": 81,
    "title": "临涣裴明府席遇张十一、房六",
    "author": "孟浩然",
    "content": [
      "河县柳林边，河桥晚泊船。",
      "文叨才子会，官喜故人连。",
      "笑语同今夕，轻肥异往年。",
      "晨风理归棹，吴楚各依然。"
    ]
  },
  {
    "volume": 160,
    "sequence": 82,
    "title": "梅道士水亭",
    "author": "孟浩然",
    "content": [
      "傲吏非凡吏，名流即道流。",
      "隐居不可见，高论莫能酬。",
      "水接仙源近，山藏鬼谷幽。",
      "再来迷处所，花下问渔舟。"
    ]
  },
  {
    "volume": 160,
    "sequence": 83,
    "title": "游景空寺兰若",
    "author": "孟浩然",
    "content": [
      "龙象经行处，山腰度石关。",
      "屡迷青嶂合，时爱绿萝闲。",
      "宴息花林下，高谈竹屿间。",
      "寥寥隔尘事，疑是入鸡山。"
    ]
  },
  {
    "volume": 160,
    "sequence": 84,
    "title": "陪李侍御访聪上人禅居（一作陪柏台友访聪上人）",
    "author": "孟浩然",
    "content": [
      "欣逢柏台友，共谒聪公禅。",
      "石室无人到，绳床见虎眠。",
      "阴崖常抱雪，枯涧为生泉。",
      "出处虽云异，同欢在法筵。"
    ]
  },
  {
    "volume": 160,
    "sequence": 85,
    "title": "游精思观回，王白云在后",
    "author": "孟浩然",
    "content": [
      "出谷未停午，到家日已曛。",
      "回瞻下山路，但见牛羊群。",
      "樵子暗相失，草虫寒不闻。",
      "衡门犹未掩，伫立望夫君。"
    ]
  },
  {
    "volume": 160,
    "sequence": 86,
    "title": "夏日辨玉法师茅斋",
    "author": "孟浩然",
    "content": [
      "夏日茅斋里，无风坐亦凉。",
      "竹林深笋穊，藤架引梢长。",
      "燕觅巢窠处，蜂来造蜜房。",
      "物华皆可玩，花蕊四时芳。"
    ]
  },
  {
    "volume": 160,
    "sequence": 87,
    "title": "与张折冲游耆闍寺",
    "author": "孟浩然",
    "content": [
      "释子弥天秀，将军武库才。",
      "横行塞北尽，独步汉南来。",
      "贝叶传金口，山楼作赋开。",
      "因君振嘉藻，江楚气雄哉。"
    ]
  },
  {
    "volume": 160,
    "sequence": 88,
    "title": "游精思，题观主山房",
    "author": "孟浩然",
    "content": [
      "误入桃源里，初怜竹径深。",
      "方知仙子宅，未有世人寻。",
      "舞鹤过闲砌，飞猿啸密林。",
      "渐通玄妙理，深得坐忘心。"
    ]
  },
  {
    "volume": 160,
    "sequence": 89,
    "title": "宿立公房",
    "author": "孟浩然",
    "content": [
      "支遁初求道，深公笑买山。",
      "何如石岩趣，自入户庭间。",
      "苔涧春泉满，萝轩夜月闲。",
      "能令许玄度，吟卧不知还。"
    ]
  },
  {
    "volume": 160,
    "sequence": 90,
    "title": "寻陈逸人故居",
    "author": "孟浩然",
    "content": [
      "人事一朝尽，荒芜三径休。",
      "始闻漳浦卧，奄作岱宗游。",
      "池水犹含墨，风云已落秋。",
      "今宵泉壑里，何处觅藏舟。"
    ]
  },
  {
    "volume": 160,
    "sequence": 91,
    "title": "寻梅道士（一作寻梅道士张山人）",
    "author": "孟浩然",
    "content": [
      "彭泽先生柳，山阴道士鹅。",
      "我来从所好，停策汉阴多。",
      "重以观鱼乐，因之鼓枻歌。",
      "崔徐迹未朽，千载揖清波。"
    ]
  },
  {
    "volume": 160,
    "sequence": 92,
    "title": "陪姚使君题惠上人房",
    "author": "孟浩然",
    "content": [
      "带雪梅初暖，含烟柳尚青。",
      "来窥童子偈，得听法王经。",
      "会理知无我，观空厌有形。",
      "迷心应觉悟，客思未遑宁。"
    ]
  },
  {
    "volume": 160,
    "sequence": 93,
    "title": "晚春题远上人南亭",
    "author": "孟浩然",
    "content": [
      "给园支遁隐，虚寂养身和。",
      "春晚群木秀，间关黄鸟歌。",
      "林栖居士竹，池养右军鹅。",
      "炎月北窗下，清风期再过。"
    ]
  },
  {
    "volume": 160,
    "sequence": 94,
    "title": "题大禹寺义公禅房",
    "author": "孟浩然",
    "content": [
      "义公习禅处，结构依空林。",
      "户外一峰秀，阶前群壑深。",
      "夕阳连雨足，空翠落庭阴。",
      "看取莲花净，应知不染心。"
    ]
  },
  {
    "volume": 160,
    "sequence": 95,
    "title": "寻白鹤岩张子容隐居",
    "author": "孟浩然",
    "content": [
      "白鹤青岩半，幽人有隐居。",
      "阶庭空水石，林壑罢樵渔。",
      "岁月青松老，风霜苦竹疏。",
      "睹兹怀旧业，回策返吾庐。"
    ]
  },
  {
    "volume": 160,
    "sequence": 96,
    "title": "题融公兰若（一作题容山主兰若）",
    "author": "孟浩然",
    "content": [
      "精舍买金开，流泉绕砌回。",
      "芰荷薰讲席，松柏映香台。",
      "法雨晴飞去，天花昼下来。",
      "谈玄殊未已，归骑夕阳催。"
    ]
  },
  {
    "volume": 160,
    "sequence": 97,
    "title": "过景空寺故融公兰若（或作过潜上人旧房、悼正弘禅师）",
    "author": "孟浩然",
    "content": [
      "池上青莲宇，林间白马泉。",
      "故人成异物，过客独潸然。",
      "既礼新松塔，还寻旧石筵。",
      "平生竹如意，犹挂草堂前。"
    ]
  },
  {
    "volume": 160,
    "sequence": 98,
    "title": "题张野人园庐",
    "author": "孟浩然",
    "content": [
      "与君园庐并，微尚颇亦同。",
      "耕钓方自逸，壶觞趣不空。",
      "门无俗士驾，人有上皇风。",
      "何处先贤传，惟称庞德公。"
    ]
  },
  {
    "volume": 160,
    "sequence": 99,
    "title": "李少府与杨九再来",
    "author": "孟浩然",
    "content": [
      "弱岁早登龙，今来喜再逢。",
      "如何春月柳，犹忆岁寒松。",
      "烟火临寒食，笙歌达曙钟。",
      "喧喧斗鸡道，行乐羡朋从。"
    ]
  },
  {
    "volume": 160,
    "sequence": 100,
    "title": "寻张五回夜园作",
    "author": "孟浩然",
    "content": [
      "闻就庞公隐，移居近洞湖。",
      "兴来林是竹，归卧谷名愚。",
      "挂席樵风便，开轩琴月孤。",
      "岁寒何用赏，霜落故园芜。"
    ]
  },
  {
    "volume": 160,
    "sequence": 101,
    "title": "裴司士、员司户见寻（一题作裴司士见访）",
    "author": "孟浩然",
    "content": [
      "府僚能枉驾，家酝复新开。",
      "落日池上酌，清风松下来。",
      "厨人具鸡黍，稚子摘杨梅。",
      "谁道山公醉，犹能骑马回。"
    ]
  },
  {
    "volume": 160,
    "sequence": 102,
    "title": "春中喜王九相寻（一题作晚春）",
    "author": "孟浩然",
    "content": [
      "二月湖水清，家家春鸟鸣。",
      "林花扫更落，径草踏还生。",
      "酒伴来相命，开尊共解酲。",
      "当杯已入手，歌妓莫停声。"
    ]
  },
  {
    "volume": 160,
    "sequence": 103,
    "title": "李氏园林卧疾",
    "author": "孟浩然",
    "content": [
      "我爱陶家趣，园林无俗情。",
      "春雷百卉坼，寒食四邻清。",
      "伏枕嗟公干，归山羡子平。",
      "年年白社客，空滞洛阳城。"
    ]
  },
  {
    "volume": 160,
    "sequence": 104,
    "title": "过故人庄",
    "author": "孟浩然",
    "content": [
      "故人具鸡黍，邀我至田家。",
      "绿树村边合，青山郭外斜。",
      "开筵面场圃，把酒话桑麻。",
      "待到重阳日，还来就菊花。"
    ]
  },
  {
    "volume": 160,
    "sequence": 105,
    "title": "张七及辛大见寻南亭醉作（一作张七及辛大见访）",
    "author": "孟浩然",
    "content": [
      "山公能饮酒，居士好弹筝。",
      "世外交初得，林中契已并。",
      "纳凉风飒至，逃暑日将倾。",
      "便就南亭里，馀尊惜解酲。"
    ]
  },
  {
    "volume": 160,
    "sequence": 106,
    "title": "岁暮归南山（一题作归故园作，一作归终南山）",
    "author": "孟浩然",
    "content": [
      "北阙休上书，南山归敝庐。",
      "不才明主弃，多病故人疏。",
      "白发催年老，青阳逼岁除。",
      "永怀愁不寐，松月夜窗虚。"
    ]
  },
  {
    "volume": 160,
    "sequence": 107,
    "title": "南山下与老圃期种瓜",
    "author": "孟浩然",
    "content": [
      "樵牧南山近，林闾北郭赊。",
      "先人留素业，老圃作邻家。",
      "不种千株橘，惟资五色瓜。",
      "邵平能就我，开径剪蓬麻。"
    ]
  },
  {
    "volume": 160,
    "sequence": 108,
    "title": "溯江至武昌",
    "author": "孟浩然",
    "content": [
      "家本洞湖上，岁时归思催。",
      "客心徒欲速，江路苦邅回。",
      "残冻因风解，新正度腊开。",
      "行看武昌柳，仿佛映楼台。"
    ]
  },
  {
    "volume": 160,
    "sequence": 109,
    "title": "舟中晓望",
    "author": "孟浩然",
    "content": [
      "挂席东南望，青山水国遥。",
      "舳舻争利涉，来往接风潮。",
      "问我今何去，天台访石桥。",
      "坐看霞色晓，疑是赤城标。"
    ]
  },
  {
    "volume": 160,
    "sequence": 110,
    "title": "自洛之越",
    "author": "孟浩然",
    "content": [
      "皇皇三十载，书剑两无成。",
      "山水寻吴越，风尘厌洛京。",
      "扁舟泛湖海，长揖谢公卿。",
      "且乐杯中物，谁论世上名。"
    ]
  },
  {
    "volume": 160,
    "sequence": 111,
    "title": "途中遇晴",
    "author": "孟浩然",
    "content": [
      "已失巴陵雨，犹逢蜀坂泥。",
      "天开斜景遍，山出晚云低。",
      "馀湿犹沾草，残流尚入溪。",
      "今宵有明月，乡思远凄凄。"
    ]
  },
  {
    "volume": 160,
    "sequence": 112,
    "title": "归至郢中",
    "author": "孟浩然",
    "content": [
      "远游经海峤，返棹归山阿。",
      "日夕见乔木，乡关在伐柯。",
      "愁随江路尽，喜入郢门多。",
      "左右看桑土，依然即匪他。"
    ]
  },
  {
    "volume": 160,
    "sequence": 113,
    "title": "夕次蔡阳馆",
    "author": "孟浩然",
    "content": [
      "日暮马行疾，城荒人住稀。",
      "听歌知近楚，投馆忽如归。",
      "鲁堰田畴广，章陵气色微。",
      "明朝拜嘉庆，须著老莱衣。"
    ]
  },
  {
    "volume": 160,
    "sequence": 114,
    "title": "他乡七夕",
    "author": "孟浩然",
    "content": [
      "他乡逢七夕，旅馆益羁愁。",
      "不见穿针妇，空怀故国楼。",
      "绪风初减热，新月始临秋。",
      "谁忍窥河汉，迢迢问斗牛。"
    ]
  },
  {
    "volume": 160,
    "sequence": 115,
    "title": "夜泊牛渚，趁薛八船不及",
    "author": "孟浩然",
    "content": [
      "星罗牛渚夕，风退鹢舟迟。",
      "浦溆尝同宿，烟波忽间之。",
      "榜歌空里失，船火望中疑。",
      "明发泛潮海，茫茫何处期。"
    ]
  },
  {
    "volume": 160,
    "sequence": 116,
    "title": "晓入南山",
    "author": "孟浩然",
    "content": [
      "瘴气晓氛氲，南山复水云。",
      "鲲飞今始见，鸟坠旧来闻。",
      "地接长沙近，江从汨渚分。",
      "贾生曾吊屈，予亦痛斯文。"
    ]
  },
  {
    "volume": 160,
    "sequence": 117,
    "title": "夜渡湘水（一作崔国辅诗）",
    "author": "孟浩然",
    "content": [
      "客舟贪利涉，暗里渡湘川。",
      "露气闻芳杜，歌声识采莲。",
      "榜人投岸火，渔子宿潭烟。",
      "行侣时相问，浔阳何处边。"
    ]
  },
  {
    "volume": 160,
    "sequence": 118,
    "title": "赴京途中遇雪",
    "author": "孟浩然",
    "content": [
      "迢递秦京道，苍茫岁暮天。",
      "穷阴连晦朔，积雪满山川。",
      "落雁迷沙渚，饥乌集野田。",
      "客愁空伫立，不见有人烟。"
    ]
  },
  {
    "volume": 160,
    "sequence": 119,
    "title": "途次望乡",
    "author": "孟浩然",
    "content": [
      "客行愁落日，乡思重相催。",
      "况在他山外，天寒夕鸟来。",
      "雪深迷郢路，云暗失阳台。",
      "可叹凄惶子，高歌谁为媒。"
    ]
  },
  {
    "volume": 160,
    "sequence": 120,
    "title": "永嘉上浦馆逢张八子容（一题作永嘉浦逢张子容客卿）",
    "author": "孟浩然",
    "content": [
      "逆旅相逢处，江村日暮时。",
      "众山遥对酒，孤屿共题诗。",
      "廨宇邻蛟室，人烟接岛夷。",
      "乡园万馀里，失路一相悲。"
    ]
  },
  {
    "volume": 160,
    "sequence": 121,
    "title": "宿武阳即事（一作宿武阳川）",
    "author": "孟浩然",
    "content": [
      "川暗夕阳尽，孤舟泊岸初。",
      "岭猿相叫啸，潭嶂似空虚。",
      "就枕灭明烛，扣舷闻夜渔。",
      "鸡鸣问何处，人物是秦馀。"
    ]
  },
  {
    "volume": 160,
    "sequence": 122,
    "title": "渡扬子江",
    "author": "孟浩然",
    "content": [
      "桂楫中流望，京江两畔明。",
      "林开扬子驿，山出润州城。",
      "海尽边阴静，江寒朔吹生。",
      "更闻枫叶下，淅沥度秋声。"
    ]
  },
  {
    "volume": 160,
    "sequence": 123,
    "title": "田家元日",
    "author": "孟浩然",
    "content": [
      "昨夜斗回北，今朝岁起东。",
      "我年已强仕，无禄尚忧农。",
      "桑野就耕父，荷锄随牧童。",
      "田家占气候，共说此年丰。"
    ]
  },
  {
    "volume": 160,
    "sequence": 124,
    "title": "九日得新字",
    "author": "孟浩然",
    "content": [
      "初九未成旬，重阳即此晨。",
      "登高闻古事，载酒访幽人。",
      "落帽恣欢饮，授衣同试新。",
      "茱萸正可佩，折取寄情亲。"
    ]
  },
  {
    "volume": 160,
    "sequence": 125,
    "title": "除夜乐城逢张少府",
    "author": "孟浩然",
    "content": [
      "云海泛瓯闽，风潮泊岛滨。",
      "何知岁除夜，得见故乡亲。",
      "余是乘槎客，君为失路人。",
      "平生复能几，一别十馀春。"
    ]
  },
  {
    "volume": 160,
    "sequence": 126,
    "title": "岁除夜会乐城张少府宅",
    "author": "孟浩然",
    "content": [
      "畴昔通家好，相知无间然。",
      "续明催画烛，守岁接长筵。",
      "旧曲梅花唱，新正柏酒传。",
      "客行随处乐，不见度年年。"
    ]
  },
  {
    "volume": 160,
    "sequence": 127,
    "title": "寒夜",
    "author": "孟浩然",
    "content": [
      "闺夕绮窗闭，佳人罢缝衣。",
      "理琴开宝匣，就枕卧重帏。",
      "夜久灯花落，薰笼香气微。",
      "锦衾重自暖，遮莫晓霜飞。"
    ]
  },
  {
    "volume": 160,
    "sequence": 128,
    "title": "赋得盈盈楼上女",
    "author": "孟浩然",
    "content": [
      "夫婿久离别，青楼空望归。",
      "妆成卷帘坐，愁思懒缝衣。",
      "燕子家家入，杨花处处飞。",
      "空床难独守，谁为报金徽。"
    ]
  },
  {
    "volume": 160,
    "sequence": 129,
    "title": "春意（一题作春怨）",
    "author": "孟浩然",
    "content": [
      "佳人能画眉，妆罢出帘帷。",
      "照水空自爱，折花将遗谁。",
      "春情多艳逸，春意倍相思。",
      "愁心极杨柳，一种乱如丝。"
    ]
  },
  {
    "volume": 160,
    "sequence": 130,
    "title": "闺情",
    "author": "孟浩然",
    "content": [
      "一别隔炎凉，君衣忘短长。",
      "裁缝无处等，以意忖情量。",
      "畏瘦疑伤窄，防寒更厚装。",
      "半啼封裹了，知欲寄谁将。"
    ]
  },
  {
    "volume": 160,
    "sequence": 131,
    "title": "美人分香",
    "author": "孟浩然",
    "content": [
      "艳色本倾城，分香更有情。",
      "髻鬟垂欲解，眉黛拂能轻。",
      "舞学平阳态，歌翻子夜声。",
      "春风狭斜道，含笑待逢迎。"
    ]
  },
  {
    "volume": 160,
    "sequence": 132,
    "title": "伤岘山云表观主",
    "author": "孟浩然",
    "content": [
      "少小学书剑，秦吴多岁年。",
      "归来一登眺，陵谷尚依然。",
      "岂意餐霞客，溘随朝露先。",
      "因之问闾里，把臂几人全。"
    ]
  },
  {
    "volume": 160,
    "sequence": 133,
    "title": "题梧州陈司马山斋（一作宋之问诗）",
    "author": "孟浩然",
    "content": [
      "南国无霜霰，连年对物华。",
      "青林暗换叶，红蕊亦开花。",
      "春去无山鸟，秋来见海槎。",
      "流芳虽可悦，会自泣长沙。"
    ]
  },
  {
    "volume": 160,
    "sequence": 134,
    "title": "岁除夜有怀（一题作除夜）",
    "author": "孟浩然",
    "content": [
      "迢递三巴路，羁危万里身。",
      "乱山残雪夜，孤烛异乡人。",
      "渐与骨肉远，转于奴仆亲。",
      "那堪正飘泊，来日岁华新。"
    ]
  },
  {
    "volume": 160,
    "sequence": 135,
    "title": "登安阳城楼",
    "author": "孟浩然",
    "content": [
      "县城南面汉江流，江涨开成南雍州。",
      "才子乘春来骋望，群公暇日坐销忧。",
      "楼台晚映青山郭，罗绮晴骄绿水洲。",
      "向夕波摇明月动，更疑神女弄珠游。"
    ]
  },
  {
    "volume": 160,
    "sequence": 136,
    "title": "登万岁楼",
    "author": "孟浩然",
    "content": [
      "万岁楼头望故乡，独令乡思更茫茫。",
      "天寒雁度堪垂泪，日落猿啼欲断肠。",
      "曲引古堤临冻浦，斜分远岸近枯杨。",
      "今朝偶见同袍友，却喜家书寄八行。"
    ]
  },
  {
    "volume": 160,
    "sequence": 137,
    "title": "除夜有怀",
    "author": "孟浩然",
    "content": [
      "五更钟漏欲相催，四气推迁往复回。",
      "帐里残灯才去焰，炉中香气尽成灰。",
      "渐看春逼芙蓉枕，顿觉寒销竹叶杯。",
      "守岁家家应未卧，相思那得梦魂来。"
    ]
  },
  {
    "volume": 160,
    "sequence": 138,
    "title": "春情",
    "author": "孟浩然",
    "content": [
      "青楼晓日珠帘映，红粉春妆宝镜催。",
      "已厌交欢怜枕席，相将游戏绕池台。",
      "坐时衣带萦纤草，行即裙裾扫落梅。",
      "更道明朝不当作，相期共斗管弦来。"
    ]
  },
  {
    "volume": 160,
    "sequence": 139,
    "title": "长安早春（一作张子容诗）",
    "author": "孟浩然",
    "content": [
      "关戍惟东井，城池起北辰。",
      "咸歌太平日，共乐建寅春。",
      "雪尽青山树，冰开黑水滨。",
      "草迎金埒马，花伴玉楼人。",
      "鸿渐看无数，莺歌听欲频。",
      "何当遂荣擢，归及柳条新。"
    ]
  },
  {
    "volume": 160,
    "sequence": 140,
    "title": "荆门上张丞相",
    "author": "孟浩然",
    "content": [
      "共理分荆国，招贤愧不材。",
      "召南风更阐，丞相阁还开。",
      "觏止欣眉睫，沉沦拔草莱。",
      "坐登徐孺榻，频接李膺杯。",
      "始慰蝉鸣柳，俄看雪间梅。",
      "四时年籥尽，千里客程催。",
      "日下瞻归翼，沙边厌曝鳃。",
      "伫闻宣室召，星象列三台。"
    ]
  },
  {
    "volume": 160,
    "sequence": 141,
    "title": "陪张丞相登荆城楼，因寄蓟州张使君及浪泊戍主刘家",
    "author": "孟浩然",
    "content": [
      "蓟门天北畔，铜柱日南端。",
      "出守声弥远，投荒法未宽。",
      "侧身聊倚望，携手莫同欢。",
      "白璧无瑕玷，青松有岁寒。",
      "府中丞相阁，江上使君滩。",
      "兴尽回舟去，方知行路难。"
    ]
  },
  {
    "volume": 160,
    "sequence": 142,
    "title": "陪张丞相祠紫盖山，途经玉泉寺",
    "author": "孟浩然",
    "content": [
      "望秩宣王命，斋心待漏行。",
      "青衿列胄子，从事有参卿。",
      "五马寻归路，双林指化城。",
      "闻钟度门近，照胆玉泉清。",
      "皂盖依松憩，缁徒拥锡迎。",
      "天宫上兜率，沙界豁迷明。",
      "欲就终焉志，恭闻智者名。",
      "人随逝水没，波逐覆舟倾。",
      "想像若在眼，周流空复情。",
      "谢公还欲卧，谁与济苍生。"
    ]
  },
  {
    "volume": 160,
    "sequence": 143,
    "title": "陪张丞相自松滋江东泊渚宫",
    "author": "孟浩然",
    "content": [
      "放溜下松滋，登舟命楫师。",
      "讵忘经济日，不惮沍寒时。",
      "洗帻岂独古，濯缨良在兹。",
      "政成人自理，机息鸟无疑。",
      "云物凝孤屿，江山辨四维。",
      "晚来风稍急，冬至日行迟。",
      "腊响惊云梦，渔歌激楚辞。",
      "渚宫何处是，川暝欲安之。"
    ]
  },
  {
    "volume": 160,
    "sequence": 144,
    "title": "和张判官登万山亭，因赠洪府都督韩公",
    "author": "孟浩然",
    "content": [
      "韩公是襄士，日赏城西岑。",
      "结构意不浅，岩潭趣转深。",
      "皇华一动咏，荆国几谣吟。",
      "旧径兰勿剪，新堤柳欲阴。",
      "砌傍馀怪石，沙上有闲禽。",
      "自牧豫章郡，空瞻枫树林。",
      "因声寄流水，善听在知音。",
      "耆旧眇不接，崔徐无处寻。",
      "物情多贵远，贤俊岂无今。",
      "迟尔长江暮，澄清一洗心。"
    ]
  },
  {
    "volume": 160,
    "sequence": 145,
    "title": "和宋太史北楼新亭",
    "author": "孟浩然",
    "content": [
      "返耕意未遂，日夕登城隅。",
      "谁道山林近，坐为符竹拘。",
      "丽谯非改作，轩槛是新图。",
      "远水自。",
      "冢，长云吞具区。",
      "愿随江燕贺，羞逐府僚趋。",
      "欲识狂歌者，丘园一竖儒。"
    ]
  },
  {
    "volume": 160,
    "sequence": 146,
    "title": "赠萧少府",
    "author": "孟浩然",
    "content": [
      "上德如流水，安仁道若山。",
      "闻君秉高节，而得奉清颜。",
      "鸿渐升仪羽，牛刀列下班。",
      "处腴能不润，居剧体常闲。",
      "去诈人无谄，除邪吏息奸。",
      "欲知清与洁，明月照澄湾。"
    ]
  },
  {
    "volume": 160,
    "sequence": 147,
    "title": "秦中苦雨思归，赠袁左丞、贺侍郎",
    "author": "孟浩然",
    "content": [
      "苦学三十载，闭门江汉阴。",
      "用贤遭圣日，羁旅属秋霖。",
      "岂直昏垫苦，亦为权势沈。",
      "二毛催白发，百镒罄黄金。",
      "泪忆岘山堕，愁怀湘水深。",
      "谢公积愤懑，庄舄空谣吟。",
      "跃马非吾事，狎鸥宜我心。",
      "寄言当路者，去矣北山岑。"
    ]
  },
  {
    "volume": 160,
    "sequence": 148,
    "title": "同张明府碧溪赠答",
    "author": "孟浩然",
    "content": [
      "别业闻新制，同声和者多。",
      "还看碧溪答，不羡绿珠歌。",
      "自有阳台女，朝朝拾翠过。",
      "绮筵铺锦绣，妆牖闭藤萝。",
      "秩满休闲日，春馀景气和。",
      "仙凫能作伴，罗袜共凌波。",
      "曲岛寻花药，回潭折芰荷。",
      "更怜斜日照，红粉艳青娥。"
    ]
  },
  {
    "volume": 160,
    "sequence": 149,
    "title": "久滞越中，贻谢南池、会稽贺少府",
    "author": "孟浩然",
    "content": [
      "陈平无产业，尼父倦东西。",
      "负郭昔云翳，问津今亦迷。",
      "未能忘魏阙，空此滞秦稽。",
      "两见夏云起，再闻春鸟啼。",
      "怀仙梅福市，访旧若耶溪。",
      "圣主贤为宝，君何隐遁栖。"
    ]
  },
  {
    "volume": 160,
    "sequence": 150,
    "title": "送韩使君除洪州都曹（韩公父常为襄州使）",
    "author": "孟浩然",
    "content": [
      "述职抚荆衡，分符袭宠荣。",
      "往来看拥传，前后赖专城。",
      "勿翦棠犹在，波澄水更清。",
      "重推江汉理，旋改豫章行。",
      "召父多遗爱，羊公有令名。",
      "衣冠列祖道，耆旧拥前旌。",
      "岘首晨风送，江陵夜火迎。",
      "无才惭孺子，千里愧同声。"
    ]
  },
  {
    "volume": 160,
    "sequence": 151,
    "title": "送莫甥兼诸昆弟从韩司马入西军",
    "author": "孟浩然",
    "content": [
      "念尔习诗礼，未曾违户庭。",
      "平生早偏露，万里更飘零。",
      "坐弃三牲养，行观八阵形。",
      "饰装辞故里，谋策赴边庭。",
      "壮志吞鸿鹄，遥心伴鶺鴒。",
      "所从文且武，不战自应宁。"
    ]
  },
  {
    "volume": 160,
    "sequence": 152,
    "title": "岘山送萧员外之荆州",
    "author": "孟浩然",
    "content": [
      "岘山江岸曲，郢水郭门前。",
      "自古登临处，非今独黯然。",
      "亭楼明落照，井邑秀通川。",
      "涧竹生幽兴，林风入管弦。",
      "再飞鹏激水，一举鹤冲天。",
      "伫立三荆使，看君驷马旋。"
    ]
  },
  {
    "volume": 160,
    "sequence": 153,
    "title": "送王昌龄之岭南",
    "author": "孟浩然",
    "content": [
      "洞庭去远近，枫叶早惊秋。",
      "岘首羊公爱，长沙贾谊愁。",
      "土毛无缟纻，乡味有槎头。",
      "已抱沈痼疾，更贻魑魅忧。",
      "数年同笔砚，兹夕间衾裯。",
      "意气今何在，相思望斗牛。"
    ]
  },
  {
    "volume": 160,
    "sequence": 154,
    "title": "岘山送张去非游巴东（一题作岘山亭送朱大）",
    "author": "孟浩然",
    "content": [
      "岘山南郭外，送别每登临。",
      "沙岸江村近，松门山寺深。",
      "一言予有赠，三峡尔将寻。",
      "祖席宜城酒，征途云梦林。",
      "蹉跎游子意，眷恋故人心。",
      "去矣勿淹滞，巴东猿夜吟。"
    ]
  },
  {
    "volume": 160,
    "sequence": 155,
    "title": "奉先张明府休沐还乡，海亭宴集（探得阶字）",
    "author": "孟浩然",
    "content": [
      "自君理畿甸，予亦经江淮。",
      "万里书信断，数年云雨乖。",
      "归来休浣日，始得赏心谐。",
      "朱绂恩虽重，沧洲趣每怀。",
      "树低新舞阁，山对旧书斋。",
      "何以发秋兴，阴虫鸣夜阶。"
    ]
  },
  {
    "volume": 160,
    "sequence": 156,
    "title": "宴张记室宅",
    "author": "孟浩然",
    "content": [
      "甲第金张馆，门庭车骑多。",
      "家封汉阳郡，文会楚材过。",
      "曲岛浮觞酌，前山入咏歌。",
      "妓堂花映发，书阁柳逶迤。",
      "玉指调筝柱，金泥饰舞罗。",
      "宁知书剑者，岁月独蹉跎。"
    ]
  },
  {
    "volume": 160,
    "sequence": 157,
    "title": "宴崔明府宅夜观妓",
    "author": "孟浩然",
    "content": [
      "画堂观妙妓，长夜正留宾。",
      "烛吐莲花艳，妆成桃李春。",
      "髻鬟低舞席，衫袖掩歌唇。",
      "汗湿偏宜粉，罗轻讵著身。",
      "调移筝柱促，欢会酒杯频。",
      "倘使曹王见，应嫌洛浦神。"
    ]
  },
  {
    "volume": 160,
    "sequence": 158,
    "title": "卢明府九日岘山宴袁使君、张郎中、崔员外",
    "author": "孟浩然",
    "content": [
      "宇宙谁开辟，江山此郁盘。",
      "登临今古用，风俗岁时观。",
      "地理荆州分，天涯楚塞宽。",
      "百城今刺史，华省旧郎官。",
      "共美重阳节，俱怀落帽欢。",
      "酒邀彭泽载，琴辍武城弹。",
      "献寿先浮菊，寻幽或藉兰。",
      "烟虹铺藻翰，松竹挂衣冠。",
      "叔子神如在，山公兴未阑。",
      "传闻骑马醉，还向习池看。"
    ]
  },
  {
    "volume": 160,
    "sequence": 159,
    "title": "登龙兴寺阁",
    "author": "孟浩然",
    "content": [
      "阁道乘空出，披轩远目开。",
      "逶迤见江势，客至屡缘回。",
      "兹郡何填委，遥山复几哉。",
      "苍苍皆草木，处处尽楼台。",
      "骤雨一阳散，行舟四海来。",
      "鸟归馀兴远，周览更裴回。"
    ]
  },
  {
    "volume": 160,
    "sequence": 160,
    "title": "登总持寺浮图",
    "author": "孟浩然",
    "content": [
      "半空跻宝塔，晴望尽京华。",
      "竹绕渭川遍，山连上苑斜。",
      "四门开帝宅，阡陌俯人家。",
      "累劫从初地，为童忆聚沙。",
      "一窥功德见，弥益道心加。",
      "坐觉诸天近，空香送落花。"
    ]
  },
  {
    "volume": 160,
    "sequence": 161,
    "title": "与崔二十一游镜湖，寄包、贺二公",
    "author": "孟浩然",
    "content": [
      "试览镜湖物，中流到底清。",
      "不知鲈鱼味，但识鸥鸟情。",
      "帆得樵风送，春逢谷雨晴。",
      "将探夏禹穴，稍背越王城。",
      "府掾有包子，文章推贺生。",
      "沧浪醉后唱，因此寄同声。"
    ]
  },
  {
    "volume": 160,
    "sequence": 162,
    "title": "夜登孔伯昭南楼，时沈太清、朱升在座",
    "author": "孟浩然",
    "content": [
      "谁家无风月，此地有琴尊。",
      "山水会稽郡，诗书孔氏门。",
      "再来值秋杪，高阁夜无喧。",
      "华烛罢然蜡，清弦方奏鹍。",
      "沈生隐侯胤，朱子买臣孙。",
      "好我意不浅，登兹共话言。"
    ]
  },
  {
    "volume": 160,
    "sequence": 163,
    "title": "陪卢明府泛舟回作",
    "author": "孟浩然",
    "content": [
      "百里行春返，清流逸兴多。",
      "鹢舟随雁泊，江火共星罗。",
      "已救田家旱，仍医俗化讹。",
      "文章推后辈，风雅激颓波。",
      "高岸迷陵谷，新声满棹歌。",
      "犹怜不才子，白首未登科。"
    ]
  },
  {
    "volume": 160,
    "sequence": 164,
    "title": "腊月八日于剡县石城寺礼拜",
    "author": "孟浩然",
    "content": [
      "石壁开金像，香山倚铁围。",
      "下生弥勒见，回向一心归。",
      "竹柏禅庭古，楼台世界稀。",
      "夕岚增气色，馀照发光辉。",
      "讲席邀谈柄，泉堂施浴衣。",
      "愿承功德水，从此濯尘机。"
    ]
  },
  {
    "volume": 160,
    "sequence": 165,
    "title": "同独孤使君东斋作",
    "author": "孟浩然",
    "content": [
      "郎官旧华省，天子命分忧。",
      "襄土岁频旱，随车雨再流。",
      "云阴自南楚，河润及东周。",
      "廨宇宜新霁，田家贺有秋。",
      "竹间残照入，池上夕阳浮。",
      "寄谢东阳守，何如八咏楼。"
    ]
  },
  {
    "volume": 160,
    "sequence": 166,
    "title": "同王九题就师山房",
    "author": "孟浩然",
    "content": [
      "晚憩支公室，故人逢右军。",
      "轩窗避炎暑，翰墨动新文。",
      "竹蔽檐前日，雨随阶下云。",
      "周游清荫遍，吟卧夕阳曛。",
      "江静棹歌歇，溪深樵语闻。",
      "归途未忍去，携手恋清芬。"
    ]
  },
  {
    "volume": 160,
    "sequence": 167,
    "title": "冬至后过吴、张二子檀溪别业",
    "author": "孟浩然",
    "content": [
      "卜筑因自然，檀溪不更穿。",
      "园庐二友接，水竹数家连。",
      "直与南山对，非关选地偏。",
      "草堂时偃曝，兰枻日周旋。",
      "外事情都远，中流性所便。",
      "闲垂太公钓，兴发子猷船。",
      "余亦幽栖者，经过窃慕焉。",
      "梅花残腊月，柳色半春天。",
      "鸟泊随阳雁，鱼藏缩项鳊。",
      "停杯问山简，何似习池边。"
    ]
  },
  {
    "volume": 160,
    "sequence": 168,
    "title": "韩大使东斋会岳上人、诸学士",
    "author": "孟浩然",
    "content": [
      "郡守虚陈榻，林间召楚材。",
      "山川祈雨毕，云物喜晴开。",
      "抗礼尊缝掖，临流揖渡杯。",
      "徒攀朱仲李，谁荐和羹梅。",
      "翰墨缘情制，高深以意裁。",
      "沧洲趣不远，何必问蓬莱。"
    ]
  },
  {
    "volume": 160,
    "sequence": 169,
    "title": "上巳日涧南园期王山人、陈七诸公不至",
    "author": "孟浩然",
    "content": [
      "摇艇候明发，花源弄晚春。",
      "在山怀绮季，临汉忆荀陈。",
      "上巳期三月，浮杯兴十旬。",
      "坐歌空有待，行乐恨无邻。",
      "日晚兰亭北，烟开曲水滨。",
      "浴蚕逢姹女，采艾值幽人。",
      "石壁堪题序，沙场好解绅。",
      "群公望不至，虚掷此芳晨。"
    ]
  },
  {
    "volume": 160,
    "sequence": 170,
    "title": "齿坐呈山南诸隐",
    "author": "孟浩然",
    "content": [
      "习公有遗坐，高在白云陲。",
      "樵子不见识，山僧赏自知。",
      "以余为好事，携手一来窥。",
      "竹露闲夜滴，松风清昼吹。",
      "从来抱微尚，况复感前规。",
      "于此无奇策，苍生奚以为。"
    ]
  },
  {
    "volume": 160,
    "sequence": 171,
    "title": "来闍黎新亭作",
    "author": "孟浩然",
    "content": [
      "八解禅林秀，三明给苑才。",
      "地偏香界远，心净水亭开。",
      "傍险山查立，寻幽石径回。",
      "瑞花长自下，灵药岂须栽。",
      "碧网交红树，清泉尽绿苔。",
      "戏鱼闻法聚，闲鸟诵经来。",
      "弃象玄应悟，忘言理必该。",
      "静中何所得，吟咏也徒哉。"
    ]
  },
  {
    "volume": 160,
    "sequence": 172,
    "title": "西山寻辛谔",
    "author": "孟浩然",
    "content": [
      "漾舟寻水便，因访故人居。",
      "落日清川里，谁言独羡鱼。",
      "石潭窥洞彻，沙岸历纡徐。",
      "竹屿见垂钓，茅斋闻读书。",
      "款言忘景夕，清兴属凉初。",
      "回也一瓢饮，贤哉常晏如。"
    ]
  },
  {
    "volume": 160,
    "sequence": 173,
    "title": "题长安主人壁",
    "author": "孟浩然",
    "content": [
      "久废南山田，叨陪东阁贤。",
      "欲随平子去，犹未献甘泉。",
      "枕籍琴书满，褰帷远岫连。",
      "我来如昨日，庭树忽鸣蝉。",
      "促织惊寒女，秋风感长年。",
      "授衣当九月，无褐竟谁怜。"
    ]
  },
  {
    "volume": 160,
    "sequence": 174,
    "title": "行出东山望汉川（一题作行至汉川作）",
    "author": "孟浩然",
    "content": [
      "异县非吾土，连山尽绿篁。",
      "平田出郭少，盘坂入云长。",
      "万壑归於汉，千峰划彼苍。",
      "猿声乱楚峡，人语带巴乡。",
      "石上攒椒树，藤间缀蜜房。",
      "雪馀春未暖，岚解昼初阳。",
      "征马疲登顿，归帆爱渺茫。",
      "坐欣沿溜下，信宿见维桑。"
    ]
  },
  {
    "volume": 160,
    "sequence": 175,
    "title": "夜泊宣城界（一题作旅行欲泊宣州界）",
    "author": "孟浩然",
    "content": [
      "西塞沿江岛，南陵问驿楼。",
      "湖平津济阔，风止客帆收。",
      "去去怀前浦，茫茫泛夕流。",
      "石逢罗刹碍，山泊敬亭幽。",
      "火识梅根冶，烟迷杨叶洲。",
      "离家复水宿，相伴赖沙鸥。"
    ]
  },
  {
    "volume": 160,
    "sequence": 176,
    "title": "下赣石",
    "author": "孟浩然",
    "content": [
      "赣石三百里，沿洄千嶂间。",
      "沸声常活活，洊势亦潺潺。",
      "跳沫鱼龙沸，垂藤猿狖攀。",
      "榜人苦奔峭，而我忘险艰。",
      "放溜情弥惬，登舻目自闲。",
      "暝帆何处宿，遥指落星湾。"
    ]
  },
  {
    "volume": 160,
    "sequence": 177,
    "title": "初年乐城馆中卧疾怀归作",
    "author": "孟浩然",
    "content": [
      "异县天隅僻，孤帆海畔过。",
      "往来乡信断，留滞客情多。",
      "腊月闻雷震，东风感岁和。",
      "蛰虫惊户穴，巢鹊眄庭柯。",
      "徒对芳尊酒，其如伏枕何。",
      "归屿理舟楫，江海正无波。"
    ]
  },
  {
    "volume": 160,
    "sequence": 178,
    "title": "醉后赠马四",
    "author": "孟浩然",
    "content": [
      "四海重然诺，吾尝闻白眉。",
      "秦城游侠客，相得半酣时。"
    ]
  },
  {
    "volume": 160,
    "sequence": 179,
    "title": "赠王九",
    "author": "孟浩然",
    "content": [
      "日暮田家远，山中勿久淹。",
      "归人须早去，稚子望陶潜。"
    ]
  },
  {
    "volume": 160,
    "sequence": 180,
    "title": "登岘山亭，寄晋陵张少府",
    "author": "孟浩然",
    "content": [
      "岘首风湍急，云帆若鸟飞。",
      "凭轩试一问，张翰欲来归。"
    ]
  }
]