[
  {
    "volume": 485,
    "sequence": 1,
    "title": "古意",
    "author": "鲍溶",
    "content": [
      "女萝寄青松，绿蔓花绵绵。",
      "三五定君婚，结发早移天。",
      "肃肃羔雁礼，泠泠琴瑟篇。",
      "恭承采蘩祀，敢效同车贤。",
      "皎日不留景，良辰如逝川。",
      "愁心忽移爱，花貌无归妍。",
      "翠袖皓珠粉，碧阶封绿钱。",
      "新人易如玉，废瑟难为弦。",
      "寄谢蕣华木，荣君香阁前。",
      "岂无摇落苦，贵与根蒂连。",
      "希君旧光景，照妾薄暮年。"
    ]
  },
  {
    "volume": 485,
    "sequence": 2,
    "title": "萧史图歌",
    "author": "鲍溶",
    "content": [
      "霜绡数幅八月天，彩龙引凤堂堂然。",
      "小载萧仙穆公女，随仙上归玉京去。",
      "仙路迢遥烟几重，女衣清净云三素。",
      "胡髯毵珊云髻光，翠蕤皎洁琼华凉。",
      "露痕烟迹渍红貌，疑别秦宫初断肠。",
      "此天每在西北上，紫霄洞客晓烟望。"
    ]
  },
  {
    "volume": 485,
    "sequence": 3,
    "title": "会仙歌",
    "author": "鲍溶",
    "content": [
      "轻轻濛濛，龙言凤语何从容，耳有响兮目无踪。",
      "杳杳默默，花张锦织，王母初自昆仑来，茅盈王方平在侧。",
      "青毛仙鸟衔锦符，谨上阿环起居王母书。",
      "始知仙事亦多故，一隔绛河千岁馀。",
      "详玉字，多喜气，瑶台明月来堕地。",
      "冠剑低昂蹈舞频，礼容尽若君臣事。",
      "愿言小仙艺，姓名许飞琼，洞阴玉磬敲天声。",
      "乐王母，一送玉杯长命酒。",
      "碧花醉，灵扬扬，笑赐二子长生方。",
      "二子未及伸拜谢，苍苍上兮皇皇下。"
    ]
  },
  {
    "volume": 485,
    "sequence": 4,
    "title": "李夫人歌",
    "author": "鲍溶",
    "content": [
      "璿闺羽帐华烛陈，方士夜降夫人神。",
      "葳蕤半露芙蓉色，窈窕将期环珮身。",
      "丽如三五月，可望难亲近。",
      "嚬黛含犀竟不言，春思秋怨谁能问。",
      "欲求巧笑如生时，歌尘在空瑟衔丝。",
      "神来未及梦相见，帝比初亡心更悲。",
      "爱之欲其生又死，东流万代无回水。",
      "宫漏丁丁夜向晨，烟消雾散愁方士。"
    ]
  },
  {
    "volume": 485,
    "sequence": 5,
    "title": "水殿采菱歌",
    "author": "鲍溶",
    "content": [
      "宫鸦叫赤光，潮声入宫宫影凉。",
      "火华啼露卷横塘，金堤四合宛柔扬。",
      "美人荷裙芙蓉妆，柔荑萦雾棹龙航。",
      "采莲一声歌态长，青丝结眼捕鸳鸯。"
    ]
  },
  {
    "volume": 485,
    "sequence": 6,
    "title": "周先生画洞庭歌",
    "author": "鲍溶",
    "content": [
      "江南客，水为乡，舟为宅，能以笔锋知地脉。",
      "闲分楚水入丹青，不下此堂临洞庭。",
      "水文不浪烟不动，木末棱棱山碧重。",
      "帝子应哀窈窕云，客人似得婵娟梦。",
      "六月火光衣上生，斋心寂听潺湲声。",
      "林冰摇镜水拂簟，尽日独卧秋风清。",
      "因游洞庭不出户，疑君如有长生路。",
      "玉壶先生在何处？"
    ]
  },
  {
    "volume": 485,
    "sequence": 7,
    "title": "霓裳羽衣歌",
    "author": "鲍溶",
    "content": [
      "玉烟生窗午轻凝，晨华左耀鲜相凌。",
      "人言天孙机上亲手迹，有时怨别无所惜。",
      "遂令武帝厌云韶，金针天丝缀飘飘。",
      "五声写出心中见，拊石喧金柏梁殿。",
      "此衣春日赐何人，秦女腰肢轻若燕。",
      "香风间旋众彩随，联联珍珠贯长丝。",
      "眼前意是三清客，星宿离离绕身白。",
      "鸾凤有声不见身，出宫入徵随伶人。",
      "神仙如月只可望，瑶华池头几惆怅。",
      "乔山一闭曲未终，鼎湖秋惊白头浪。"
    ]
  },
  {
    "volume": 485,
    "sequence": 8,
    "title": "寓兴",
    "author": "鲍溶",
    "content": [
      "念来若望神，追往如话梦。",
      "梦神不无迹，谁使烦心用。",
      "鲁圣虚泣麟，楚狂浪歌凤。",
      "那言阮家子，更作穷途恸。"
    ]
  },
  {
    "volume": 485,
    "sequence": 9,
    "title": "游山",
    "author": "鲍溶",
    "content": [
      "白道行深云，云高路弥细。",
      "时时天上客，遗路人间世。",
      "烟花最深处，井臼得空刺。",
      "天寒鹤巢林，石长泉脉闭。",
      "神化万灵集，心期一朝契。",
      "不见金板书，谁知阮家裔。",
      "终期太古人，问取松柏岁。"
    ]
  },
  {
    "volume": 485,
    "sequence": 10,
    "title": "隋宫",
    "author": "鲍溶",
    "content": [
      "御街多行客，行客悲春风。",
      "楚老几代人，种田炀帝宫。",
      "零落池台势，高低禾黍中。"
    ]
  },
  {
    "volume": 485,
    "sequence": 11,
    "title": "怀仙二首",
    "author": "鲍溶",
    "content": [
      "昆仑九层台，台上宫城峻。",
      "西母持地图，东来献虞舜。",
      "虞宫礼成后，回驾仙风顺。",
      "十二楼上人，笙歌沸天引。",
      "裴回扶桑路，白日生离恨。",
      "青鸟更不来，麻姑断书信。",
      "乃知东海水，清浅谁能问。",
      "阆峰绮阁几千丈，瑶水西流十二城。",
      "曾见周灵王太子，碧桃花下自吹笙。"
    ]
  },
  {
    "volume": 485,
    "sequence": 12,
    "title": "怀远人",
    "author": "鲍溶",
    "content": [
      "远道在天际，客行如浮云。",
      "浮云不知归，似我长望君。",
      "秋至汉水高，南音何时闻。",
      "瑶草难远寄，西风气氤氲。",
      "常恐山岳游，不反鸾凤群。",
      "无厌坐迟人，风雨惊斯文。"
    ]
  },
  {
    "volume": 485,
    "sequence": 13,
    "title": "怀尹真人",
    "author": "鲍溶",
    "content": [
      "万里叠嶂翠，一心浮云闲。",
      "羽人杏花发，倚树红琼颜。",
      "流水杳冥外，女萝阴荫间。",
      "却思人间世，多恐不可还。",
      "青鸟飞难远，春云晴不闲。",
      "但恐五灵车，山上复有山。"
    ]
  },
  {
    "volume": 485,
    "sequence": 14,
    "title": "秋晚铜山道中宿隐者",
    "author": "鲍溶",
    "content": [
      "我乡山川遥，秋晚空景促。",
      "天明共云散，日落依鸟宿。",
      "主人逃名子，鹤发卧空谷。",
      "野言得真风，山貌宜古服。",
      "喜于无声地，暂傲羲皇俗。",
      "秋窗照疏萤，寒犬吠落木。",
      "朝隐留此处，一点天边宿。",
      "今忆见此时，添悲览止足。",
      "迟迟清夜昼，幽路出深竹。",
      "笑谢万户侯，余将耻干禄。"
    ]
  },
  {
    "volume": 485,
    "sequence": 15,
    "title": "感怀",
    "author": "鲍溶",
    "content": [
      "宿心不觉远，事去劳追忆。",
      "旷古川上怀，东流几时息。",
      "门前青山路，眼见归不得。",
      "晓梦云月光，过秋兰蕙色。"
    ]
  },
  {
    "volume": 485,
    "sequence": 16,
    "title": "经秦皇墓",
    "author": "鲍溶",
    "content": [
      "左岗青虬盘，右坂白虎踞。",
      "谁识此中陵，祖龙藏身处。",
      "别为一天地，下入三泉路。",
      "珠华翔青鸟，玉影耀白兔。",
      "山河一易姓，万事随人去。",
      "白昼盗开陵，玄冬火焚树。",
      "哀哉送死厚，乃为弃身具。",
      "死者不复知，回看汉文墓。"
    ]
  },
  {
    "volume": 485,
    "sequence": 17,
    "title": "将归旧山留别孟郊",
    "author": "鲍溶",
    "content": [
      "择木无利刃，羡鱼无巧纶。",
      "如何不量力，自取中路贫。",
      "前者不厌耕，一日不离亲。",
      "今来千里外，我心不在身。",
      "悠悠慈母心，惟愿才如人。",
      "蚕桑能几许，衣服常著新。",
      "一饭吐尺丝，谁见此殷勤。",
      "别君归耕去，持火烧车轮。"
    ]
  },
  {
    "volume": 485,
    "sequence": 18,
    "title": "留辞杜员外式方",
    "author": "鲍溶",
    "content": [
      "东风吹旅怀，乡梦无夜无。",
      "惭见君子堂，贫思上归途。",
      "海岳泛念深，涓尘复何须。",
      "婆娑不在本，屈曲无弦弧。",
      "恻恻奉离尊，承欢独向隅。",
      "时当凤来日，孰用鸡鸣夫。",
      "回首九仙门，皇家在玉壶。",
      "惭非海人别，泪下不成珠。"
    ]
  },
  {
    "volume": 485,
    "sequence": 19,
    "title": "长城",
    "author": "鲍溶",
    "content": [
      "蒙公虏生人，北筑秦氏冤。",
      "祸兴萧墙内，万里防祸根。",
      "城成六国亡，宫阙启千门。",
      "生人半为土，何用空中原。",
      "奈何家天下，骨肉尚无恩。",
      "投沙拥海水，安得久不翻。",
      "乘高惨人魂，寒日易黄昏。",
      "枯骨贯朽铁，砂中如有言。",
      "万古骊山下，徒悲野火燔。"
    ]
  },
  {
    "volume": 485,
    "sequence": 20,
    "title": "蔡平喜遇河阳马判官宽话别",
    "author": "鲍溶",
    "content": [
      "从事东军正四年，相逢且喜偃兵前。",
      "看寻狡兔翻三窟，见射妖星落九天。",
      "江上柳营回鼓角，河阳花府望神仙。",
      "秋风萧飒醉中别，白马嘶霜雁叫烟。"
    ]
  },
  {
    "volume": 485,
    "sequence": 21,
    "title": "寄福州从事殷尧藩",
    "author": "鲍溶",
    "content": [
      "越岭寒轻物象殊，海城台阁似蓬壶。",
      "几回入市鲛绡女，终岁啼花山鹧鸪。",
      "雷令剑龙知去未，虎夷云鹤亦来无。",
      "就中静事冥宵话，何惜双轮访病夫。"
    ]
  },
  {
    "volume": 485,
    "sequence": 22,
    "title": "壮士行",
    "author": "鲍溶",
    "content": [
      "西方太白高，壮士羞病死。",
      "心知报恩处，对酒歌易水。",
      "沙鸿嗥天末，横剑别妻子。",
      "苏武执节归，班超束书起。",
      "山河不足重，重在遇知己。"
    ]
  },
  {
    "volume": 485,
    "sequence": 23,
    "title": "章华宫行",
    "author": "鲍溶",
    "content": [
      "烟渚南鸿呼晓群，章华宫娥怨行云。",
      "十二巫峰仰天绿，金车何处邀云宿。",
      "小腰婑堕三千人，宫衣水碧颜青春。",
      "岂无一人似神女，忍使黛蛾常不伸。",
      "黛蛾不伸犹自可，春朝诸处门常锁。"
    ]
  },
  {
    "volume": 485,
    "sequence": 24,
    "title": "倚瑟行",
    "author": "鲍溶",
    "content": [
      "金舆传惊灞浐水，龙旗参天行殿巍。",
      "左文皇帝右慎姬，北面侍臣张释之。",
      "因高知处邯郸道，寿陵已见生秋草。",
      "万世何人不此归，一言出口堪生老。",
      "高歌倚瑟流清悲，徐乐哀生知为谁。",
      "臣惊欢叹不可放，愿赐一言释名妄。",
      "明珠为日红亭亭，水银为河玉为星。",
      "泉宫一闭秦国丧，牧童弄火骊山上。",
      "与世无情在速贫，弃尸于野由斯葬。",
      "生死茫茫不可知，视不一姓君莫悲。",
      "始皇有训二世哲，君独何人至于斯。",
      "灞陵一代无发毁，俭风本是张廷尉。"
    ]
  },
  {
    "volume": 485,
    "sequence": 25,
    "title": "辞辇行",
    "author": "鲍溶",
    "content": [
      "汉家代久淳风薄，帝重微行极荒乐。",
      "青娥三千奉一人，班女不以色事君。",
      "朝停玉辇诏同载，三十六宫皆眄睐。",
      "不惊六马缓天仪，从容鸣环前致辞。",
      "君恩如海深难竭，妾命如丝轻易绝。",
      "愿陪阿母同小星，敢使太阳齐万物。",
      "周末幽王不可宗，妾闻上圣遗休风。",
      "五更三老侍白日，八十一女居深宫。",
      "愿将辇内有馀席，回赐忠臣妾恩泽。",
      "一时节义动贤君，千年名姓香氛氲，渐台水死何伤闻。"
    ]
  },
  {
    "volume": 485,
    "sequence": 26,
    "title": "巢乌行",
    "author": "鲍溶",
    "content": [
      "乌生几子林萧条，雄乌求食雌守巢。",
      "夜愁风雨巢倾覆，常见一乌巢下宿。",
      "日长雏饥雄未回，雌乌下巢去哀哀。",
      "野田春尽少遗谷，寻食不得饥飞来。",
      "黄雀亦引数青雀，雀飞未远乌惊落。",
      "既分青雀啖尔雏，尔雏虽长心何如。",
      "将飞不飞犹未忍，古瑟写哀哀不尽。",
      "杀生养生复养生，呜呜啧啧何时平。"
    ]
  },
  {
    "volume": 485,
    "sequence": 27,
    "title": "姑苏宫行",
    "author": "鲍溶",
    "content": [
      "姑苏宫，九层金台半虚空。",
      "雕楹璇题斗皎洁，中有妖姬似明月。",
      "西见洞庭秋镜开，水华百里盘宫来。",
      "越王采女能水戏，仙舟如龙旌曳翠。",
      "羽盖晴翻橘柚香，玉笙夜送芙蓉醉。",
      "归帆平静君无劳，还从下下上高高。"
    ]
  },
  {
    "volume": 485,
    "sequence": 28,
    "title": "悲哉行",
    "author": "鲍溶",
    "content": [
      "促促晨复昏，死生同一源。",
      "贵年不惧老，贱老伤久存。",
      "朗朗哭前歌，绛旌引幽魂。",
      "来为千金子，去卧百草根。",
      "黄土塞生路，悲风送回辕。",
      "金鞍旧良马，四顾不入门。",
      "生结千岁念，荣华及百孙。",
      "黄金买性命，白刃酬一言。",
      "宁知北山下，松柏侵田园。"
    ]
  },
  {
    "volume": 485,
    "sequence": 29,
    "title": "元日早朝行（一作鲍防诗）",
    "author": "鲍溶",
    "content": [
      "乾元发生春为宗，盛德在天斗建东。",
      "东方岁星大明宫，南山喜气摇晴空。",
      "望云五等舞万玉，献寿一声出千峰。",
      "文章垂彩礼乐正，太白下直旌旗红。",
      "旌旗不断春风前，直如朱绳非尔妍。"
    ]
  },
  {
    "volume": 485,
    "sequence": 30,
    "title": "秋怀五首",
    "author": "鲍溶",
    "content": [
      "促促生有涯，营营意无限。",
      "无限意未申，有涯生已晚。",
      "恩荣不可恃，天道归寸管。",
      "老如影随人，时若车下坂。",
      "行者归期尽，居人心更远。",
      "凉风日萧条，亲戚长在眼。",
      "多忧知无奈，圣贤莫能免。",
      "客鸟投本枝，生生复深浅。",
      "秋晓客迢迢，月清风楚楚。",
      "草虫夜侵我，唧唧床下语。",
      "流年白日驰，微愿不我与。",
      "心如缫丝纶，展转多头绪。",
      "凭觞散烦襟，援瑟清夜拊。",
      "回感帝子心，空堂有烟雨。",
      "丝减悲不减，器新声更古。",
      "一弦有馀哀，何况二十五。",
      "九月夜如年，幽房劳别梦。",
      "不知别日远，夜夜犹相送。",
      "玉床暗虫响，锦席寒泪冻。",
      "明镜失旧人，空林误归凤。",
      "新年堪爱惜，锦字亦珍重。",
      "一念皎皎时，幽襟非所用。",
      "金气白日来，疏黄满河关。",
      "平居乏愉悦，况复身险艰。",
      "一忆故乡居，一望客人还。",
      "两心四海中，谁不伤朱颜。",
      "双燕不巢树，浮萍不出山。",
      "性命君由天，安得易其间。",
      "休悲砌虫苦，此日无人闲。",
      "龙荒变露色，燕雁南为客。",
      "游子声影中，涕零念离析。",
      "四时如车马，转此今与昔。",
      "往叹在空中，存事委幽迹。",
      "翩翩日敛照，朗朗月系夕。",
      "物生春不留，年壮老还迫。",
      "天机杳何为，长寿与松柏。"
    ]
  },
  {
    "volume": 485,
    "sequence": 31,
    "title": "秋夜对月怀李正封",
    "author": "鲍溶",
    "content": [
      "援琴怅独立，高月对秋堂。",
      "美人远于月，徒望空景光。",
      "坐忆执手时，七弦起凄凉。",
      "平生知音少，君子安可忘。",
      "客意如梦寐，路岐遍四方。",
      "日远迷所之，满天心暗伤。",
      "主奉二鲤鱼，中含五文章。",
      "惜无千金答，愁思盈中肠。",
      "此夕临风叹，零露沾衣裳。"
    ]
  },
  {
    "volume": 485,
    "sequence": 32,
    "title": "庐山石镜",
    "author": "鲍溶",
    "content": [
      "东岩采薇人，岩际朝见月。",
      "怪堕幽萝间，非时更澄彻。",
      "绿萝就玉兔，再与高鸟歇。",
      "清光照掌中，始悟石上发。",
      "谁传阴阳火，铸此天地物。",
      "深影藏半山，虚轮带凝雪。",
      "早回谢公赏，今遇樵夫说。",
      "白日乘彩霞，翩翩对容发。",
      "我图辨鬼魅，信美留烟阙。",
      "形神乍相逢，竟夕难取别。",
      "如其终身照，可化黄金骨。"
    ]
  },
  {
    "volume": 485,
    "sequence": 33,
    "title": "与峨眉山道士期尽日不至",
    "author": "鲍溶",
    "content": [
      "倾景安再中，人生有何常。",
      "胡为少君别，风驭峨眉阳。",
      "结我千日期，青山故人堂。",
      "期尽师不至，望云空烧香。",
      "顾惭有限身，易老白日光。",
      "怀君屡惊叹，支体安能强。",
      "往闻清修箓，未究服食方。",
      "瑶田有灵芝，眼见不得尝。",
      "玉壶贮天地，岁月亦已长。",
      "若用壶中景，东溟又堪伤。",
      "寄言赤玉箫，夜夜吹清商。"
    ]
  },
  {
    "volume": 485,
    "sequence": 34,
    "title": "述德上太原严尚书绶（一作王尚书，无绶字）",
    "author": "鲍溶",
    "content": [
      "帝命河岳神，降灵翼轩辕。",
      "天王委管籥，开闭秦北门。",
      "顶戴日月光，口宣雨露言。",
      "甲马不及汗，天骄自亡魂。",
      "清冢入内地，黄河穷本源。",
      "风云寝气象，鸟兽翔旗幡。",
      "军人歌无胡，长剑倚昆仑。",
      "终古鞭血地，到今耕稼繁。",
      "樵客天一畔，何由拜旌轩。",
      "愿请执御臣，为公动朱轓。",
      "岂令群荒外，尚有辜帝恩。",
      "愿陈田舍歌，暂息四座喧。",
      "条桑去附枝，薙草绝本根。",
      "可惜汉公主，哀哀嫁乌孙。"
    ]
  },
  {
    "volume": 485,
    "sequence": 35,
    "title": "山中怀刘修",
    "author": "鲍溶",
    "content": [
      "松老秋意孤，夜凉吟风水。",
      "山人在远道，相忆中夜起。",
      "春光如不至，幽兰含香死。",
      "响象离鹤情，念来一相似。",
      "月斜掩扉卧，又在梦魂里。"
    ]
  },
  {
    "volume": 485,
    "sequence": 36,
    "title": "塞下",
    "author": "鲍溶",
    "content": [
      "北风号蓟门，杀气日夜兴。",
      "咸阳三千里，驿马如饥鹰。",
      "行子久去乡，逢山不敢登。",
      "寒日惨大野，虏云若飞鹏。",
      "西北防秋军，麾幢宿层层。",
      "匈奴天未丧，战鼓长登登。",
      "汉卒马上老，繁缨空丝绳。",
      "诚知天所骄，欲罢又不能。"
    ]
  },
  {
    "volume": 485,
    "sequence": 37,
    "title": "送僧南游",
    "author": "鲍溶",
    "content": [
      "且攀隋宫柳，莫忆江南春。",
      "师有怀乡志，未为无事人。"
    ]
  },
  {
    "volume": 485,
    "sequence": 38,
    "title": "行路难",
    "author": "鲍溶",
    "content": [
      "玉堂向夕如无人，丝竹俨然宫商死。",
      "细人何言入君耳，尘生金樽酒如水。",
      "君今不念岁蹉跎，雁天明明凉露多。",
      "华灯清凝久照夜，彩僮窈窕虚垂萝。",
      "入宫见妒君不察，暮入此地生风波。",
      "此时不乐早休息，女颜易老君如何。"
    ]
  },
  {
    "volume": 485,
    "sequence": 39,
    "title": "子规",
    "author": "鲍溶",
    "content": [
      "中林子规啼，云是古蜀帝。",
      "蜀帝胡为鸟，惊急如罪戾。",
      "一啼艳阳节，春色亦可替。",
      "再啼孟夏林，密叶堪委翳。",
      "三啼凉秋晓，百卉无生意。",
      "四啼玄冥冬，云物惨不霁。",
      "芸黄壮士发，沾洒妖姬袂。",
      "悲深寒乌雏，哀掩病鹤翅。",
      "胡为托幽命，庇质无完毳。",
      "戚戚含至冤，卑卑忌群势。",
      "吾闻凤凰长，羽族皆受制。",
      "盍分翡翠毛，使学鹦鹉慧。",
      "敌怨不在弦，一哀尚能继。",
      "那令不知休，泣血经世世。",
      "古风失中和，衰代因郑卫。",
      "三叹尚淫哀，向渴嘻流涕。",
      "如因异声感，乐与中肠契。",
      "至教一昏芜，生人遂危脆。",
      "古意叹通近，如上青天际。",
      "荼蓼久已甘，空劳堇葵惠。",
      "谁闻子规苦，思与正声计。"
    ]
  },
  {
    "volume": 485,
    "sequence": 40,
    "title": "秋夜闻郑山人弹楚妃怨",
    "author": "鲍溶",
    "content": [
      "明月摇落夜，深堂清净弦。",
      "中间楚妃奏，十指哀婵娟。",
      "寥寥夜含风，荡荡意如泉。",
      "寂寞物无象，依稀语空烟。",
      "旅人多西望，客雁难南前。",
      "由来感神事，岂为无情传。",
      "容华能几时，不再来者年。",
      "此夕河汉上，双星含凄然。"
    ]
  },
  {
    "volume": 485,
    "sequence": 41,
    "title": "忆旧游",
    "author": "鲍溶",
    "content": [
      "忆求无何乡，了在赤谷村。",
      "仙人居其中，将往问所存。",
      "日入濛汜宿，石烟抱山门。",
      "明月久不下，半峰照啼猿。",
      "堂上白鹤翁，神清心无烦。",
      "斋心侍席前，跪请长生恩。",
      "云昔崆峒老，何词受轩辕。",
      "从星使变化，任日张乾坤。",
      "若到旧乡里，宛如曾讨论。",
      "风移岩花气，珠贯金经言。",
      "凉夜惜易尽，青烟谢晨喧。",
      "自唯腥膻体，难久留其藩。",
      "几世身在梦，百年云无根。",
      "悠悠竟何事，愚智相忧冤。",
      "叹息几晚寤，蒙师招其魂。",
      "至今瑶华心，每想清水源。"
    ]
  },
  {
    "volume": 485,
    "sequence": 42,
    "title": "白露",
    "author": "鲍溶",
    "content": [
      "清蝉暂休响，丰露还移色。",
      "金飙爽晨华，玉壶增夜刻。",
      "已低疏萤焰，稍减哀蝉力。",
      "迎社促燕心，助风劳雁翼。",
      "一悲纨扇情，再想清浅忆。",
      "高高拜月归，轧轧挑灯织。",
      "盈盈玉盘泪，何处无消息。"
    ]
  },
  {
    "volume": 485,
    "sequence": 43,
    "title": "经隐叟",
    "author": "鲍溶",
    "content": [
      "行蹋门外泉，坐披床上云。",
      "谁将许由事，万古留与君。",
      "虚洞闭金锁，蠹简藏鸟文。",
      "萝景深的的，蕙风闲薰薰。",
      "余有世上心，此来未及群。",
      "殷勤讳名姓，莫遣樵客闻。"
    ]
  },
  {
    "volume": 485,
    "sequence": 44,
    "title": "秋暮山中怀李端公益",
    "author": "鲍溶",
    "content": [
      "旧事与日远，秋花仍旧香。",
      "前年绣衣客，此节过此堂。",
      "侍臣不自高，笑脱绣衣裳。",
      "眠云有馀态，入鸟不乱行。",
      "我恐云岚色，损君鞍马光。",
      "君言此何言，且共覆前觞。",
      "古人重一笑，买日轻金装。",
      "日尽秉烛游，千年不能忘。",
      "君言此何言，明日皆异乡。",
      "明日非今日，山下道路长。",
      "一从山下来，天地再炎凉。",
      "此中会难得，梦君马玄黄。"
    ]
  },
  {
    "volume": 485,
    "sequence": 45,
    "title": "苦哉远征人",
    "author": "鲍溶",
    "content": [
      "征人歌古曲，携手上河梁。",
      "李陵死别处，窅杳玄冥乡。",
      "忆昔从此路，连年征鬼方。",
      "久行迷汉历，三死毡衣裳。",
      "百战身且在，微功信难忘。",
      "远承云台议，非势孰敢当。",
      "落日吊李广，白首过河阳。",
      "闲弓失月影，劳剑无龙光。",
      "去日始束发，今来发成霜。",
      "虚名乃闲事，生见父母乡。",
      "掩抑大风歌，裴回少年场。",
      "诚哉古人言，鸟尽良弓藏。"
    ]
  },
  {
    "volume": 485,
    "sequence": 46,
    "title": "悼豆卢策先辈",
    "author": "鲍溶",
    "content": [
      "丧车出东门，生时马无力。",
      "何处入黄泉，嵩高山西北。",
      "室人万里外，久望君官职。",
      "今与牵衣儿，翻号死消息。",
      "平生江海上，我不空相识。",
      "远客迷畏途，孤鸿伤一翼。",
      "行将鸡黍祭，已是乌鸢食。",
      "劝酒执御郎，行人有哀色。",
      "先悲三尺土，经岁哭不得。",
      "眼前双双流，故袂安可拭。",
      "一拜隔千里，生人意何极。",
      "唯有阳春曲，永播清玉德。"
    ]
  },
  {
    "volume": 485,
    "sequence": 47,
    "title": "首夏",
    "author": "鲍溶",
    "content": [
      "昨日青春去，晚峰尚含妍。",
      "虽留有馀态，脉脉防忧煎。",
      "幽人惜时节，对此感流年。"
    ]
  },
  {
    "volume": 485,
    "sequence": 48,
    "title": "寄天台准公",
    "author": "鲍溶",
    "content": [
      "赤城桥东见月夜，佛垄寺边行月僧。",
      "闲蹋莓苔绕琪树，海光清净对心灯。"
    ]
  },
  {
    "volume": 485,
    "sequence": 49,
    "title": "送僧东游",
    "author": "鲍溶",
    "content": [
      "风流东晋后，外学入僧家。",
      "独唱郢中雪，还游天际霞。",
      "云村共香饭，水月喻秋花。",
      "景物添新致，前程讵可涯。"
    ]
  },
  {
    "volume": 485,
    "sequence": 50,
    "title": "送僧之宣城",
    "author": "鲍溶",
    "content": [
      "昔从谢太守，宾客宛陵城。",
      "有日持斋戒，高僧识姓名。",
      "秋风送客去，安得尽忘情。"
    ]
  },
  {
    "volume": 485,
    "sequence": 51,
    "title": "宣城北楼，昔从顺阳公会于此",
    "author": "鲍溶",
    "content": [
      "诗楼郡城北，窗牖敬亭山。",
      "几步尘埃隔，终朝世界闲。",
      "凭师看粉壁，名姓在其间。"
    ]
  },
  {
    "volume": 485,
    "sequence": 52,
    "title": "东高峰（一作东峰亭）",
    "author": "鲍溶",
    "content": [
      "东亭最高峙，春树绕山腰。",
      "画里青鸾客，云中碧玉箫。",
      "秋风若西望，为我一长谣。"
    ]
  },
  {
    "volume": 485,
    "sequence": 53,
    "title": "禅定寺经院",
    "author": "鲍溶",
    "content": [
      "莲华不朽寺，雕刻满山根。",
      "石汗知天雨，金泥落圣言。",
      "思量施金客，千古独消魂。"
    ]
  },
  {
    "volume": 485,
    "sequence": 54,
    "title": "范真传侍御累有寄，因奉酬十首",
    "author": "鲍溶",
    "content": [
      "昨日新花红满眼，今朝美酒绿留人。",
      "更宜明月含芳露，凭杖萧郎夜赏春。",
      "白雪翦花朱蜡蒂，折花传笑惜春人。",
      "请君白日留明日，一醉春光莫厌频。",
      "云髻凤文细，对君歌少年。",
      "万金酬一顾，可惜十千钱。",
      "玉管倾杯乐，春园斗草情。",
      "野花无限意，处处逐人行。",
      "闻道中山酒，一杯千日醒。",
      "黄莺似传语，劝酒太叮咛。",
      "红袂歌声起，因君始得闻。",
      "黄昏小垂手，与我驻浮云。",
      "相劝醉年华，莫醒春日斜。",
      "春风宛陵道，万里晋阳花。",
      "碧绿草萦堤，红蓝花满溪。",
      "愿君常践蹋，莫使暗萋萋。",
      "萋萋巫峡云，楚客莫留恩。",
      "岁久晋阳道，谁能向太原。",
      "岁酒劝屠苏，楚声山鹧鸪。",
      "春风入君意，千日不须臾。"
    ]
  }
]