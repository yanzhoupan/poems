[
  {
    "volume": 777,
    "sequence": 1,
    "title": "古意",
    "author": "邢象玉",
    "content": [
      "家中酒新熟，园里叶初荣。",
      "伫杯欲取醉，悒然思友生。",
      "忽闻有奇客，何姓复何名。",
      "嗜酒陶彭泽，能琴阮步兵。",
      "何须问寒暑，径共坐山亭。",
      "举袂祛啼鸟，扬巾扫落英。",
      "心神无俗累，歌咏有新声。",
      "新声是何曲，沧浪之水清。"
    ]
  },
  {
    "volume": 777,
    "sequence": 2,
    "title": "采莲曲",
    "author": "张敬徽",
    "content": [
      "游女泛江晴，莲红水复清。",
      "竞多愁日暮，争疾畏船倾。",
      "波动疑钗落，风生觉袖轻。",
      "相看未尽意，归浦棹歌声。"
    ]
  },
  {
    "volume": 777,
    "sequence": 3,
    "title": "采莲",
    "author": "徐玄之",
    "content": [
      "越艳荆姝惯采莲，兰桡画楫满长川。",
      "秋来江上澄如练，映水红妆如可见。",
      "此时莲浦珠翠光，此日荷风罗绮香。",
      "纤手周游不暂息，红英烂熳殊未极。",
      "夕鸟栖林人欲稀，长歌哀怨采莲归。"
    ]
  },
  {
    "volume": 777,
    "sequence": 4,
    "title": "同崔员外温泉宫即事",
    "author": "郭汭",
    "content": [
      "辇辂移双阙，宸游整六师。",
      "天回紫微座，日转羽林旗。",
      "雷气寒戈戟，军容壮武貔。",
      "弓鸣射雁处，泉暖跃龙时。",
      "惠化成观俗，讴谣入赋诗。",
      "同欢王道盛，相与咏雍熙。"
    ]
  },
  {
    "volume": 777,
    "sequence": 5,
    "title": "题沈黎城",
    "author": "权彻",
    "content": [
      "苏子卧北海，马翁渡南洲。",
      "迹恨事乃立，功达名遂休。",
      "夜闻羽书至，召募此边州。",
      "铁骑耀楚甲，玉匣横吴钩。",
      "雪厚群山冻，蓬飞荒塞秋。",
      "久戍曷辞苦，数战期封侯。",
      "不学竖儒辈，谈经空白头。"
    ]
  },
  {
    "volume": 777,
    "sequence": 6,
    "title": "登乐游原怀古",
    "author": "豆卢回",
    "content": [
      "缅惟汉宣帝，初谓皇曾孙。",
      "虽在襁褓中，亦遭巫蛊冤。",
      "至哉丙廷尉，感激义弥敦。",
      "驰逐莲勺道，出入诸陵门。",
      "一朝风云会，竟登天位尊。",
      "握符升宝历，负扆御华轩。",
      "赫奕文物备，葳蕤休瑞繁。",
      "卒为中兴主，垂名于后昆。",
      "雄图奄已谢，余址空复存。",
      "昔为乐游苑，今为狐兔园。",
      "朝见牧竖集，夕闻栖鸟喧。",
      "萧条灞亭岸，寂寞杜陵原。",
      "幂詈野烟起，苍茫岚气昏。",
      "二曜屡回薄，四时更凉温。",
      "天道尚如此，人理安可论。"
    ]
  },
  {
    "volume": 777,
    "sequence": 7,
    "title": "静女歌",
    "author": "张南容",
    "content": [
      "静女乐于静，动合古人则。",
      "妙年工诗书，弱岁勤组织。",
      "端居愁若痴，谁复理容色。",
      "十五坐幽闺，四邻不相识。",
      "夭夭邻家子，百花装首饰。",
      "日月淇上游，笑人不逾阈。",
      "河水自浊济自清，仙台蛾眉秦镜明。",
      "为照齐王门下丑，何如汉帝掌中轻。"
    ]
  },
  {
    "volume": 777,
    "sequence": 8,
    "title": "古兴二首",
    "author": "沈徽",
    "content": [
      "蔓草自细微，女萝始夭夭。",
      "夤缘至百尺，荣耀非一朝。",
      "敷色高碧岭，流芳薄丹霄。",
      "如何摧秀木，正为余波漂。",
      "茎叶落岩迹，英蕤从风飙。",
      "洪柯不足恃，况乃托陵苕。",
      "长安富豪右，信是天下枢。",
      "戚里笙歌发，禁门冠盖趋。",
      "攀云无丑士，唾地尽成珠。",
      "日晏下双阙，烟花乱九衢。",
      "恩荣在片言，零落亦须臾。",
      "何意还自及，曲池今已芜。"
    ]
  },
  {
    "volume": 777,
    "sequence": 9,
    "title": "晚望（一作夕次华阴北亭）",
    "author": "林琨",
    "content": [
      "清晨孤亭里，极目对前岑。",
      "远与天水合，长霞生夕林。",
      "苍然平楚意，杳霭半秋阴。",
      "落日川上尽，关城云外深。",
      "方予事岩壑，及此欲抽簪。",
      "诗就蓬山道，还兹契宿心。"
    ]
  },
  {
    "volume": 777,
    "sequence": 10,
    "title": "阳春歌",
    "author": "吴象之",
    "content": [
      "帘低晓露湿，帘卷莺声急。",
      "欲起把箜篌，如凝彩弦涩。",
      "孤眠愁不转，点泪声相及。",
      "净扫阶上花，风来更吹入。"
    ]
  },
  {
    "volume": 777,
    "sequence": 11,
    "title": "少年行",
    "author": "吴象之",
    "content": [
      "承恩借猎小平津，使气常游中贵人。",
      "一掷千金浑是胆，家无四壁不知贫。"
    ]
  },
  {
    "volume": 777,
    "sequence": 12,
    "title": "晚至乡亭",
    "author": "郑德玄",
    "content": [
      "长亭日已暮，驻马暂盘桓。",
      "山川杳不极，徒侣默相看。",
      "云夕荆台暗，风秋郢路寒。",
      "客心一如此，谁复采芳兰。"
    ]
  },
  {
    "volume": 777,
    "sequence": 13,
    "title": "舟行旦发",
    "author": "张轸",
    "content": [
      "夜帆时未发，同侣暗相催。",
      "山晓月初下，江鸣潮欲来。",
      "稍分扬子岸，不辨越王台。",
      "自客水乡里，舟行知几回。"
    ]
  },
  {
    "volume": 777,
    "sequence": 14,
    "title": "奉和夏日游山应制",
    "author": "蔡文恭",
    "content": [
      "首夏林壑清，薄暮烟霞上。",
      "连岩耸百仞，绝壑临千丈。",
      "照灼晚花鲜，潺湲夕流响。",
      "悠然动睿思，息驾寻真赏。",
      "掞彼涡川作，怀兹洛滨想。",
      "窃吹等齐竽，何用承恩奖。"
    ]
  },
  {
    "volume": 777,
    "sequence": 15,
    "title": "旅泊江津言怀",
    "author": "贾宗",
    "content": [
      "征途几迢递，客子倦西东。",
      "乘流如泛梗，逐吹似惊蓬。",
      "飘飖万里外，辛苦百年中。",
      "异县心期阻，他乡风月同。",
      "云归全岭暗，日落半江红。",
      "自然堪迸泪，非是泣途穷。"
    ]
  },
  {
    "volume": 777,
    "sequence": 16,
    "title": "大梁行",
    "author": "唐尧客",
    "content": [
      "客有成都来，为我弹鸣琴。",
      "前弹别鹤操，后奏大梁吟。",
      "大梁伤客情，荒台对古城。",
      "版筑有陈迹，歌吹无遗声。",
      "雄哉魏公子，畴日好罗英。",
      "秀士三千人，煌煌列众星。",
      "金槌夺晋鄙，白刃刎侯嬴。",
      "邯郸救赵北，函谷走秦兵。",
      "君子荣且昧，忠信莫之明。",
      "间谍忽来及，雄图靡克成。",
      "千龄万化尽，但见汴水清。",
      "旧国多孤垒，夷门荆棘生。",
      "苍梧彩云没，湘浦绿池平。",
      "闻有东山去，萧萧班马鸣。",
      "河洲搴宿莽，日夕泪沾缨。",
      "因之唁公子，慷慨此歌行。"
    ]
  },
  {
    "volume": 777,
    "sequence": 17,
    "title": "秋日送别",
    "author": "朱晦",
    "content": [
      "荒郊古陌时时断，野水浮云处处秋。",
      "唯有河边衰柳树，蝉声相送到扬州。"
    ]
  },
  {
    "volume": 777,
    "sequence": 18,
    "title": "送人归山",
    "author": "石召",
    "content": [
      "相逢唯道在，谁不共知贫。",
      "归路分残雨，停舟别故人。",
      "霜明松岭晓，花暗竹房春。",
      "亦有栖闲意，何年可寄身。"
    ]
  },
  {
    "volume": 777,
    "sequence": 19,
    "title": "早行遇雪",
    "author": "石召",
    "content": [
      "荒郊昨夜雪，羸马又须行。",
      "四顾无人迹，鸡鸣第一声。"
    ]
  },
  {
    "volume": 777,
    "sequence": 20,
    "title": "送安养阎主簿还竹寺",
    "author": "林珝",
    "content": [
      "分手怨河梁，南征历汉阳。",
      "江山追宋玉，云雨梦襄王。",
      "醉里宜城近，歌中郢路长。",
      "更寻栖枳处，犹是念仇香。"
    ]
  },
  {
    "volume": 777,
    "sequence": 21,
    "title": "晚投南村",
    "author": "卫叶",
    "content": [
      "客行逢日暮，原野散秋晖。",
      "南陌人初断，西林鸟尽归。",
      "暗蓬沙上转，寒叶月中飞。",
      "村落无多在，声声近捣衣。"
    ]
  }
]