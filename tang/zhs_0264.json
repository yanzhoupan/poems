[
  {
    "volume": 264,
    "sequence": 1,
    "title": "琴歌",
    "author": "顾况",
    "content": [
      "琴调秋些，胡风绕雪，峡泉声咽，佳人愁些。"
    ]
  },
  {
    "volume": 264,
    "sequence": 2,
    "title": "上古之什补亡训传十三章·上古一章",
    "author": "顾况",
    "content": [
      "（上古，愍农也。",
      "）遐哉上古，生弃与柱。",
      "句龙是生，乃有甫田。",
      "惟彼甫田，有万斯年。",
      "开利之源。",
      "无乃塞源。",
      "一廛亦官，百廛亦官，啬夫孔艰。",
      "浸兮暵兮，申有螽兮。",
      "惟馨祀是患，岂止馁与寒。",
      "啬夫咨咨，禾秀盛苗衰。",
      "耕之耰之，袯襫锄犁，手胼足胝。",
      "水之蛭螾，吮喋我肌。",
      "我姑自思，胡不奋飞。",
      "东人利百，西人利百。",
      "有匪我心，胡为不易。",
      "河水活活，万人逐末。",
      "俾尔之愉悦兮。"
    ]
  },
  {
    "volume": 264,
    "sequence": 3,
    "title": "上古之什补亡训传十三章·左车二章",
    "author": "顾况",
    "content": [
      "（左车，凭险也。",
      "震为雷，兄长之。",
      "左，东方之师也。",
      "凭险不已，君子忧心，而作是诗。",
      "）左车有庆，万人犹病。",
      "曷可去之，于党孔盛。",
      "敏尔之生，胡为波迸。",
      "左车有赫，万人毒螫。",
      "曷可去之，于党孔硕。",
      "敏尔之生，胡为草戚。"
    ]
  },
  {
    "volume": 264,
    "sequence": 4,
    "title": "上古之什补亡训传十三章·筑城二章",
    "author": "顾况",
    "content": [
      "（筑城，刺临戎也。",
      "寺人临戎，以墓砖为城壁。",
      "）筑城登登，于以作固。",
      "咨尔寺兮，发郊外冢墓。",
      "死而无知，犹或不可；",
      "若其有知，惟上帝是愬。",
      "筑城奕奕，于以固敌。",
      "咨尔寺兮，发郊外冢甓。",
      "死而无知，犹或不可。",
      "若其有知，惟上帝是谪。"
    ]
  },
  {
    "volume": 264,
    "sequence": 5,
    "title": "上古之什补亡训传十三章·持斧一章",
    "author": "顾况",
    "content": [
      "（持斧，启戎士也。",
      "戎士伐松柏为蒸薪。",
      "孝子徘徊而作是诗。",
      "）持斧持斧，无剪我松柏兮。"
    ]
  },
  {
    "volume": 264,
    "sequence": 6,
    "title": "上古之什补亡训传十三章·十月之郊一章",
    "author": "顾况",
    "content": [
      "（十月之郊，造公室也。",
      "君子居公室，当思布德行化焉。",
      "）十月之郊，群木肇生。",
      "阳潜地中，舒达句萌。",
      "曀其蔚兮，不可以游息。",
      "乃熂蒺藜，乃夷荆棘，乃繇彼曲直，匠氏度思。",
      "登斧以时，泽梁蓁蓁。",
      "无或夭枝，有巨根蒂。",
      "生混茫际，呼吸群籁。",
      "万人挥斤，坎坎有厉。",
      "陆迁水济，百力殚弊。",
      "审方面势，姑博其制，作为公室。",
      "公室既成，御燥湿风日。",
      "栋之斯厚，榱之斯密。",
      "如翼于飞，如鳞栉比。",
      "缭以周墉。",
      "墄以崇阶。",
      "俯而望之，矗与云齐。",
      "石肃砆石肃砆，藻井旋题。",
      "丹素之燝兮，椒桂之馥兮。",
      "高阁高阁，珠缀结络。",
      "金铺烂若，不集于鸟雀。",
      "绘事告毕，宾筵秩秩，乃命旨酒琴瑟。",
      "琴瑟在堂，莫不静谧。",
      "周环掩辟，仰不漏日。",
      "冬日严凝。",
      "言纳其阳，和风载升。",
      "夏日郁蒸，言用于阴，凉风飒兴。",
      "有匪君子，自贤不已，乃梦乘舟，乃梦乘车。",
      "梦人占之，更爽其居。",
      "炎炎则移，皎皎则亏。",
      "木实之繁兮，明年息枝。",
      "爰处若思，胡宁不尔思。"
    ]
  },
  {
    "volume": 264,
    "sequence": 7,
    "title": "上古之什补亡训传十三章·燕于巢一章",
    "author": "顾况",
    "content": [
      "（燕于巢，审日辰也，燕不以甲乙衔泥。",
      "）燕燕于巢，缀葺维戊。",
      "甲兮乙兮，不宜有谬。",
      "飞龙在天，云掩于斗。",
      "曷日于雨，乃曰庚午。",
      "彼日之差，亦孔斯丑。",
      "昔在羲和，湎淫不修。",
      "我筮我龟，莫我告繇。",
      "胤乃征之，彝伦九畴。",
      "君子授律，是祃是禷。",
      "三五不备，罔克攸遂。",
      "惠此蒸人，毋废尔事。",
      "尔莫我从，维来者是冀。"
    ]
  },
  {
    "volume": 264,
    "sequence": 8,
    "title": "上古之什补亡训传十三章·苏方一章",
    "author": "顾况",
    "content": [
      "（苏方，讽商胡舶舟运苏方，岁发扶南林邑，至齐国立尽）苏方之赤，在胡之舶，其利乃博。",
      "我土旷兮，我居阗兮，我衣不白兮。",
      "朱紫烂兮，传瑞晔兮。",
      "相唐虞之维百兮。"
    ]
  },
  {
    "volume": 264,
    "sequence": 9,
    "title": "上古之什补亡训传十三章·陵霜之华一章",
    "author": "顾况",
    "content": [
      "（陵霜之华，伤不实也。",
      "）陵霜之华，我心忧嗟。",
      "阴之胜矣，而阳不加。",
      "坱轧陶钧，乃帝乃神，乃舒乃屯。",
      "烈烈严秋，熙熙阳春，职生有伦。",
      "今华发非其辰，辰属东方之仁，遐想三五。",
      "黄帝登云，尧年百馀。",
      "二仪分位，六气不渝。",
      "二景如璧，五星如珠。",
      "陵霜之华兮，何不妄敷。"
    ]
  },
  {
    "volume": 264,
    "sequence": 10,
    "title": "上古之什补亡训传十三章·囝一章",
    "author": "顾况",
    "content": [
      "（囝，哀闽也。",
      "）囝生闽方，闽吏得之，乃绝其阳。",
      "为臧为获，致金满屋。",
      "为髡为钳，如视草木。",
      "天道无知，我罹其毒。",
      "神道无知。",
      "彼受其福。",
      "郎罢别囝，吾悔生汝。",
      "及汝既生，人劝不举。",
      "不从人言，果获是苦，囝别郎罢，心摧血下。",
      "隔地绝天，乃至黄泉，不得在郎罢前。"
    ]
  },
  {
    "volume": 264,
    "sequence": 11,
    "title": "上古之什补亡训传十三章·我行自东一章",
    "author": "顾况",
    "content": [
      "（我行自东，不遑居也。",
      "）我行自东，山海其空，旅棘有丛；",
      "我行自西，垒与云齐，雨雪凄凄；",
      "我行自南，烈火满林，日中无禽，雾雨淫淫；",
      "我行自北，烛龙寡色，何枉不直。",
      "我忧京京，何道不行兮？"
    ]
  },
  {
    "volume": 264,
    "sequence": 12,
    "title": "上古之什补亡训传十三章·采蜡一章",
    "author": "顾况",
    "content": [
      "（采蜡，怨奢也。",
      "荒岩之间，有以纩蒙其身。",
      "腰藤造险，及有群蜂肆毒，哀呼不应，则上舍藤而下沈壑。",
      "）采采者蜡，于泉谷兮。",
      "煌煌中堂，烈华烛兮。",
      "新歌善舞，弦柱促兮；",
      "荒岩之人，自取其毒兮。"
    ]
  },
  {
    "volume": 264,
    "sequence": 13,
    "title": "弃妇词",
    "author": "顾况",
    "content": [
      "古人虽弃妇，弃妇有归处。",
      "今日妾辞君，辞君欲何去。",
      "本家零落尽，恸哭来时路。",
      "忆昔未嫁君，闻君甚周旋。",
      "及与同结发，值君适幽燕。",
      "孤魂托飞鸟，两眼如流泉。",
      "流泉咽不燥，万里关山道。",
      "及至见君归，君归妾已老。",
      "物情弃衰歇，新宠方妍好。",
      "拭泪出故房，伤心剧秋草。",
      "妾以憔悴捐，羞将旧物还。",
      "馀生欲有寄，谁肯相留连。",
      "空床对虚牖，不觉尘埃厚。",
      "寒水芙蓉花，秋风堕杨柳。",
      "记得初嫁君，小姑始扶床。",
      "今日君弃妾，小姑如妾长。",
      "回头语小姑，莫嫁如兄夫。"
    ]
  },
  {
    "volume": 264,
    "sequence": 14,
    "title": "游子吟",
    "author": "顾况",
    "content": [
      "故枥思疲马，故窠思迷禽。",
      "浮云蔽我乡，踯躅游子吟。",
      "游子悲久滞，浮云郁东岑。",
      "客堂无丝桐，落叶如秋霖。",
      "艰哉远游子，所以悲滞淫。",
      "一为浮云词，愤塞谁能禁。",
      "驰归百年内，唯愿展所钦。",
      "胡为不归欤，坐使年病侵。",
      "未老霜绕鬓，非狂火烧心。",
      "太行何难哉，北斗不可斟。",
      "夜静星河出，耿耿辰与参。",
      "佳人夐青天，尺素重于金。",
      "泬寥群动异，眇默诸境森。",
      "苔衣上闲阶，蟋蟀催寒砧。",
      "立身计几误，道险无容针。",
      "三年不还家，万里遗锦衾。",
      "梦魂无重阻，离忧罔古今。",
      "胡为不归欤，辜负匣中琴。",
      "腰下是何物，牵缠旷登寻。",
      "朝与名山期，夕宿楚水阴。",
      "楚水殊演漾，名山窅岖。",
      "。",
      "客从洞庭来，婉娈潇湘深。",
      "橘柚在南国，鸿雁遗秋音。",
      "下有碧草洲，上有青橘林。",
      "引烛窥洞穴，凌波睥天琛。",
      "蒲荷影参差，凫鹤雏淋涔。",
      "浩歌惜芳杜，散发轻华簪。",
      "胡为不归欤，泪下沾衣襟。",
      "鸢飞戾霄汉，蝼蚁制鳣鱏。",
      "赫赫大圣朝，日月光照临。",
      "圣主虽启迪，奇人分湮沈。",
      "层城登云韶，王府锵球琳。",
      "鹿鸣志丰草，况复虞人箴。"
    ]
  },
  {
    "volume": 264,
    "sequence": 15,
    "title": "拟古三首（第一首一作长安古意）",
    "author": "顾况",
    "content": [
      "龙剑昔藏影，送雄留其雌。",
      "人生阻欢会，神物亦别离。",
      "碧树感秋落，佳人无还期。",
      "夜琴为君咽，浮云为君滋。",
      "爱而伤不见，星汉徒参差。",
      "幽居盼天造，胡息运行机。",
      "春葩妍既荣，秋叶瘁以飞。",
      "滔滔川之逝，日没月光辉。",
      "所贵法乾健，于道悟入微。",
      "任彼声势徒，得志方夸毗。",
      "浮生果何慕，老去羡介推。",
      "陶令何足录，彭泽归已迟。",
      "空负漉酒巾，乞食形诸诗。",
      "吾惟抱贞素，悠悠白云期。"
    ]
  },
  {
    "volume": 264,
    "sequence": 16,
    "title": "伤子",
    "author": "顾况",
    "content": [
      "老夫哭爱子，日暮千行血。",
      "声逐断猿悲，迹随飞鸟灭。",
      "老夫已七十，不作多时别。"
    ]
  },
  {
    "volume": 264,
    "sequence": 17,
    "title": "春游曲二首",
    "author": "顾况",
    "content": [
      "游童苏合带，倡女蒲葵扇。",
      "初日映城时，相思忽相见。",
      "褰裳踏露草，理鬓回花面。",
      "薄暮不同归，留情此芳甸。",
      "柘弹连钱马，银钩妥堕鬟。",
      "采桑春陌上，踏草夕阳间。",
      "意合词先露，心诚貌却闲。",
      "明朝若相忆，云雨出巫山。"
    ]
  },
  {
    "volume": 264,
    "sequence": 18,
    "title": "从军行二首",
    "author": "顾况",
    "content": [
      "弭节结徒侣，速征赴龙城。",
      "单于近突围，烽燧屡夜惊。",
      "长弓挽满月，剑华霜雪明。",
      "远道百草殒，峭觉寒风生。",
      "风寒欲砭肌，争奈裘袄轻。",
      "回首家不见，候雁空中鸣。",
      "笳奏遝以哀，肃肃趣严程。",
      "寄语塞外胡，拥骑休横行。",
      "少年胆气粗，好勇万人敌。",
      "仗剑出门去，三边正艰厄。",
      "怒目时一呼，万骑皆辟易。",
      "杀人蓬麻轻，走马汗血滴。",
      "丑虏何足清，天山坐宁谧。",
      "不有封侯相，徒负幽并客。"
    ]
  },
  {
    "volume": 264,
    "sequence": 19,
    "title": "塞上曲",
    "author": "顾况",
    "content": [
      "黠虏初南下，尘飞塞北境。",
      "汉将怀不平，雠扰当远屏。",
      "金革卧不暖，起舞霜月冷。",
      "点军三十千，部伍严以整。",
      "酣战祈成功，于焉罢边衅。"
    ]
  },
  {
    "volume": 264,
    "sequence": 20,
    "title": "弋阳溪中望仙人城",
    "author": "顾况",
    "content": [
      "何草乏灵姿，无山不孤绝。",
      "我行虽云蹇，偶胜聊换节。",
      "上界浮中流，光响洞明灭。",
      "晚禽曝霜羽，寒鱼依石发。",
      "自有无还心，隔波望松雪。"
    ]
  },
  {
    "volume": 264,
    "sequence": 21,
    "title": "严公钓台作",
    "author": "顾况",
    "content": [
      "灵芝产遐方，威凤家重霄。",
      "严生何耿洁，托志肩夷巢。",
      "汉后虽则贵，子陵不知高。",
      "糠秕当世道，长揖夔龙朝。",
      "扫门彼何人，升降不同朝。",
      "舍舟遂长往，山谷多清飙。"
    ]
  },
  {
    "volume": 264,
    "sequence": 22,
    "title": "萧寺偃松",
    "author": "顾况",
    "content": [
      "凄凄百卉病，亭亭双松迥。",
      "直上古寺深，横拂秋殿冷。",
      "轻响入龟目，片阴栖鹤顶。",
      "山中多好树，可怜无比并。"
    ]
  },
  {
    "volume": 264,
    "sequence": 23,
    "title": "独游青龙寺",
    "author": "顾况",
    "content": [
      "春风入香刹，暇日独游衍。",
      "旷然莲花台，作礼月光面。",
      "乘兹第八识，出彼超二见。",
      "摆落区中缘，无边广弘愿。",
      "长廊朝雨毕，古木时禽啭。",
      "积翠暧遥原，杂英纷似霰。",
      "凤城腾日窟，龙首横天堰。",
      "蚁步避危阶，蝇飞响深殿。",
      "大通智胜佛，几劫道场现。"
    ]
  },
  {
    "volume": 264,
    "sequence": 24,
    "title": "初秋莲塘归",
    "author": "顾况",
    "content": [
      "秋光净无迹，莲消锦云红。",
      "只有溪上山，还识扬舲翁。",
      "如何白蘋花，幽渚笑凉风。"
    ]
  },
  {
    "volume": 264,
    "sequence": 25,
    "title": "从江西至彭蠡入浙西淮南界道中寄齐相公",
    "author": "顾况",
    "content": [
      "大贤旧丞相，作镇江山雄。",
      "自镇江山来，何人得如公。",
      "处士待徐孺，仙人期葛洪。",
      "一身控上游，八郡趋下风。",
      "比屋除畏溺，林塘曳烟虹。",
      "生人罢虔刘，井税均且充。",
      "大府肃无事，欢然接悲翁。",
      "心清百丈泉，目送孤飞鸿。",
      "数年鄱阳掾，抱责栖微躬。",
      "首阳及汨罗，无乃褊其衷。",
      "杨朱并阮籍，未免哀途穷。",
      "四贤虽得仁，此怨何匆匆。",
      "老氏齐宠辱，於陵一穷通。",
      "本师留度门，平等冤亲同。",
      "能依二谛法，了达三轮空。",
      "真境靡方所，出离内外中。",
      "无边尽未来，定惠双修功。",
      "蹇步惭寸进，饰装随转蓬。",
      "朝行楚水阴，夕宿吴洲东。",
      "吴洲复白云，楚水飘丹枫。",
      "晚霞烧回潮，千里光曈曈。",
      "蓂开海上影，桂吐淮南丛。",
      "何当翼明庭，草木生春融。"
    ]
  },
  {
    "volume": 264,
    "sequence": 26,
    "title": "寄上兵部韩侍郎奉呈李户部、卢刑部、杜三侍郎",
    "author": "顾况",
    "content": [
      "道路五千里，门阑三十年。",
      "当时携手人，今日无半全。",
      "咏题官舍内，赋韵僧房前。",
      "公登略彴桥，况榜龙舟卯船。",
      "远寺吐朱阁，春潮浮绿烟。",
      "鹓鸿翔邓林，沙鸨飞吴田。",
      "诸子纷出祖，中宵久留连。",
      "坐客三千人，皆称主人贤。",
      "国士分如此，家臣亦依然。",
      "身在薜萝中，头刺文案边。",
      "故吏已重叠，门生从联翩。",
      "得罪为何名，无阶问皇天。",
      "出门多岐路，命驾无由缘。",
      "伏承诸侍郎，顾念犹迍邅。",
      "圣代逢三宥，营魂空九迁。"
    ]
  },
  {
    "volume": 264,
    "sequence": 27,
    "title": "长安窦明府后亭",
    "author": "顾况",
    "content": [
      "君为长安令，我美长安政。",
      "五日一朝天，南山对明镜。",
      "鸟飞青苔院，水木相辉映。",
      "客至南云乡，丝桐展歌咏。",
      "吏人何萧萧，终岁无喧竞。",
      "欲识明府贤，邑中多百姓。"
    ]
  },
  {
    "volume": 264,
    "sequence": 28,
    "title": "谢王郎中见赠琴鹤",
    "author": "顾况",
    "content": [
      "此琴等焦尾，此鹤方胎生。",
      "赴节何徘徊，理感物自并。",
      "独立江海上，一弹天地清。",
      "朱弦动瑶华，白羽飘玉京。",
      "因想羡门辈，眇然四体轻。",
      "子乔翔邓林，王母游层城。",
      "忽如启灵署，鸾凤相和鸣。",
      "何由玉女床，去食琅玕英。"
    ]
  },
  {
    "volume": 264,
    "sequence": 29,
    "title": "和翰林吴舍人兄弟西斋",
    "author": "顾况",
    "content": [
      "君家诚易知，易知复难同。",
      "新裁尺一诏，早入明光宫。",
      "西斋何其高，上与星汉通。",
      "永怀洞庭石，春色相玲珑。",
      "久怀巴峡泉，夜落君丝桐。",
      "信是怡神所，迢迢蔑华嵩。",
      "鸟飞晴云灭，叠嶂盘虚空。",
      "君家诚易知，易知意难穷。"
    ]
  },
  {
    "volume": 264,
    "sequence": 30,
    "title": "望初月简于吏部",
    "author": "顾况",
    "content": [
      "泬寥中秋夜，坐见如钩月。",
      "始从西南升，又欲西南没。",
      "全移河上影，暂透林间缺。",
      "纵待三五时，终为千里别。"
    ]
  },
  {
    "volume": 264,
    "sequence": 31,
    "title": "上湖至破山赠文周萧元植",
    "author": "顾况",
    "content": [
      "一别二十年，依依过故辙。",
      "湖上非往态，梦想频虚结。",
      "二子伴我行，我行感徂节。",
      "后人应不识，前事寒泉咽。",
      "一别二十年，人堪几回别。"
    ]
  },
  {
    "volume": 264,
    "sequence": 32,
    "title": "酬信州刘侍郎兄",
    "author": "顾况",
    "content": [
      "刘兄本知命，屈伸不介怀。",
      "南州管灵山，可惜旷土栖。",
      "樵隐同一径，竹树薄西斋。",
      "鸟陵嶂合杳，月配波徘徊。",
      "薄宦修礼数，长景谢谭谐。",
      "愿为南州民，输税事鉏犁。",
      "胡为走不止，风雨惊邅回。"
    ]
  },
  {
    "volume": 264,
    "sequence": 33,
    "title": "奉酬刘侍郎",
    "author": "顾况",
    "content": [
      "几回新秋影，璧满蟾又缺。",
      "镜破似倾台，轮斜同覆辙。",
      "虽分上林桂，还照沧洲雪。",
      "暂伴憔悴人，归华耿不灭。"
    ]
  },
  {
    "volume": 264,
    "sequence": 34,
    "title": "酬本部韦左司",
    "author": "顾况",
    "content": [
      "好鸟依佳树，飞雨洒高城。",
      "况与二三子，列坐分两楹。",
      "文雅一何盛，林塘含馀清。",
      "府君未归朝，游子不待晴。",
      "白云帝城远，沧江枫叶鸣。",
      "却略欲一言，零泪和酒倾。",
      "寸心久摧折，别离重骨惊。",
      "安得凌风翰，肃肃宾天京。"
    ]
  },
  {
    "volume": 264,
    "sequence": 35,
    "title": "酬房杭州",
    "author": "顾况",
    "content": [
      "郡楼何其旷，亭亭广而深。",
      "故人牧馀杭，留我披胸衿。",
      "满箧阅新作，璧玉诞清音。",
      "流水入洞天，窅豁欲凌临。",
      "辟险延北阜，薙道陟南岑。",
      "朝从山寺还，醒醉动笑吟。",
      "荷花十馀里，月色攒湖林。",
      "父老惜使君，却欲速华簪。"
    ]
  },
  {
    "volume": 264,
    "sequence": 36,
    "title": "酬漳州张九使君",
    "author": "顾况",
    "content": [
      "故人穷越徼，狂生起悲愁。",
      "山海万里别，草木十年秋。",
      "鞭马广陵桥，出祖张漳州。",
      "促膝堕簪珥，辟幌戛琳球。",
      "短题自兹简，华篇讵能酬。",
      "无阶承明庭，高步相追游。",
      "南方荣桂枝，凌冬舍温裘。",
      "猿吟郡斋中，龙静檀栾流。",
      "薜鹿莫徭洞，网鱼卢亭洲。",
      "心安处处安，处处思遐陬。"
    ]
  },
  {
    "volume": 264,
    "sequence": 37,
    "title": "在滁苦雨归桃花崦伤亲友略尽",
    "author": "顾况",
    "content": [
      "废弃忝残生，后来亦先夭。",
      "诗人感风雨，长夜何时晓。",
      "去国宦情无，近乡归梦少。",
      "庇身绝中授，甘静忘外扰。",
      "丽景变重阴，洞山空木表。",
      "灵潮若可通，寄谢西飞鸟。"
    ]
  },
  {
    "volume": 264,
    "sequence": 38,
    "title": "苦雨（一本题下有思归桃花崦五字）",
    "author": "顾况",
    "content": [
      "朝与佳人期，碧树生红萼。",
      "暮与佳人期，飞雨洒清阁。",
      "佳人窅何许，中夜心寂寞。",
      "试忆花正开，复惊叶初落。",
      "行骑飞泉鹿，卧听双海鹤。",
      "嘉愿有所从，安得处其薄。"
    ]
  },
  {
    "volume": 264,
    "sequence": 39,
    "title": "赠别崔十三长官",
    "author": "顾况",
    "content": [
      "真玉烧不热，宝剑拗不折。",
      "欲别崔侠心，崔侠心如铁。",
      "复如金刚锁，无有功不彻。",
      "仍于直道中，行事不诋讦。",
      "崔侠两兄弟，垂范继芳烈。",
      "相识三十年，致书字不灭。",
      "我来宣城郡，饮水仰清洁。",
      "蔼蔼北阜松，峨峨南山雪。",
      "顾生归山去，知作几年别。"
    ]
  },
  {
    "volume": 264,
    "sequence": 40,
    "title": "哭从兄苌",
    "author": "顾况",
    "content": [
      "洞庭违鄂渚，袅袅秋风时。",
      "何人不客游，独与帝子期。",
      "黄鹄铩飞翅，青云叹沈姿。",
      "身终一骑曹，高盖者为谁。",
      "从驾至梁汉，金根复京师。",
      "皇恩溢九垠，不记屠沽儿。",
      "立身有高节，满卷多好诗。",
      "赫赫承明庭，群公默无词。",
      "草木正摇落，哭兄鄱水湄。",
      "共居云阳里，轗轲多别离。",
      "人生倏忽间，旅衬飘若遗。",
      "稚子新学拜，枯杨生一枝。",
      "人生倏忽间，精爽无不之。",
      "旧国数千里，家人由未知。",
      "人生倏忽间，安用才士为。"
    ]
  },
  {
    "volume": 264,
    "sequence": 41,
    "title": "华山西冈游赠隐玄叟",
    "author": "顾况",
    "content": [
      "群峰郁初霁，泼黛若鬟沐。",
      "失风鼓唅呀，摇撼千灌木。",
      "木叶微堕黄，石泉净停绿。",
      "危磴萝薜牵，迥步入幽谷。",
      "我心寄青霞，世事惭苍鹿。",
      "遂令巢许辈，于焉谢尘俗。",
      "想是悠悠云，可契去留躅。"
    ]
  },
  {
    "volume": 264,
    "sequence": 42,
    "title": "归阳萧寺有丁行者能修无生忍担水施僧况归命稽首作诗",
    "author": "顾况",
    "content": [
      "化佛示持帚，仲尼称执鞭。",
      "列生御风归，饲豕如人焉。",
      "曹溪第六祖，踏碓逾三年。",
      "伊人自何方，长绶趋遥泉。",
      "开士行何苦，双瓶胝两肩。",
      "萧寺百馀僧，东厨正扬烟。",
      "露足沙石裂，外形巾褐穿。",
      "若其有此身，岂得安稳眠。",
      "独出违顺境，不为寒暑还。",
      "大圣于其中，领我心之虔。",
      "万法常空灭，无生因忍全。",
      "一国一释迦，一灯分百千。",
      "永愿遗世知，现身弥勒前。",
      "潜容偏虚空，灵响不可传。",
      "智慧舍利佛，神通自乾连。",
      "阿若憍陈如，迦叶迦旃延。",
      "左右二菩萨，文殊并普贤。",
      "身披六铢衣，亿劫为大仙。",
      "宝塔宝楼阁，重檐交梵天。",
      "譬如一明珠，共赞光白圆。",
      "天魔波旬等，降伏金刚坚。",
      "野叉罗刹鬼，亦赦尘垢缠。",
      "乃致金翅鸟，吞龙护洪渊。",
      "一十一众中，身意皆快然。",
      "八河注大海，中有楞伽船。",
      "佛法付国王，平等无颇偏。",
      "天子事端拱，大臣行其权。",
      "玉堂无蝇飞，五月冰凛筵。",
      "尽力答明主，犹自招罪愆。",
      "九族无白身，百花动婵娟。",
      "神圣恶如此，物华不能妍。",
      "禄山一微胡，驱马来自燕。",
      "宛彼宫阙丽，如何犬羊膻。",
      "苦哉千万人，流血成丹川。",
      "此辈之死后，镬汤所熬煎。",
      "业风吹其魂，猛火烧其烟。",
      "独有丁行者，无忧树枝边。",
      "市头盲老人，长者乞一钱。",
      "韬照多密用，为君吟此篇。"
    ]
  },
  {
    "volume": 264,
    "sequence": 43,
    "title": "大茅岭东新居忆亡子从真",
    "author": "顾况",
    "content": [
      "谷鸟犹呼儿，山人夕沾襟。",
      "怀哉隔生死，怅矣徒登临。",
      "东门忧不入，西河遇亦深。",
      "古来失中道，偶向经中寻。",
      "大象无停轮，倏忽成古今。",
      "其夭非不幸，炼形由太阴。",
      "凡欲攀云阶，譬如火铸金。",
      "虚室留旧札，洞房掩闲琴。",
      "泉源登方诸，上有空青林。",
      "仿佛通寤寐，萧寥邈微音。",
      "软草被汀洲，鲜云略浮沈。",
      "赪景宣叠丽，绀波响飘淋。",
      "石窟含云巢，迢迢耿南岑。",
      "悲恨自兹断，情尘讵能侵。",
      "真静一时变，坐起唯从心。"
    ]
  }
]