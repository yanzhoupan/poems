[
  {
    "volume": 671,
    "sequence": 1,
    "title": "逢韩喜",
    "author": "唐彦谦",
    "content": [
      "相逢浑不觉，只似茂陵贫。",
      "袅袅花骄客，潇潇雨净春。",
      "借书消茗困，索句写梅真。",
      "此去青云上，知君有几人？"
    ]
  },
  {
    "volume": 671,
    "sequence": 2,
    "title": "夜坐示友",
    "author": "唐彦谦",
    "content": [
      "夜久烛花落，凄声生远林。",
      "有怀嫌会浅，无事又秋深。",
      "黄叶归田梦，白头行路吟。",
      "山中亦可乐，不似此同襟。"
    ]
  },
  {
    "volume": 671,
    "sequence": 3,
    "title": "梅亭",
    "author": "唐彦谦",
    "content": [
      "东海穷诗客，西风古驿亭。",
      "发从残岁白，山入故乡青。",
      "世事徒三窟，儿曹且一经。",
      "丁宁速赊酒，煮栗试砂瓶。"
    ]
  },
  {
    "volume": 671,
    "sequence": 4,
    "title": "岁除",
    "author": "唐彦谦",
    "content": [
      "索索风搜客，沈沈雨洗年。",
      "残林生猎迹，归鸟避窑烟。",
      "节物杯浆外，溪山鬓影前。",
      "行藏都未定，笔砚或能捐。"
    ]
  },
  {
    "volume": 671,
    "sequence": 5,
    "title": "咏月",
    "author": "唐彦谦",
    "content": [
      "阴盛此宵中，多为雨与风。",
      "坐无风雨至，看与雪霜同。",
      "抱湿离遥海，倾寒向远空。",
      "年年不相值，还似道难通。"
    ]
  },
  {
    "volume": 671,
    "sequence": 6,
    "title": "闻应德茂先离棠溪",
    "author": "唐彦谦",
    "content": [
      "落日芦花雨，行人谷树村。",
      "青山时问路，红叶自知门。",
      "苜蓿穷诗味，芭蕉醉墨痕。",
      "端知弃城市，经席许频温。"
    ]
  },
  {
    "volume": 671,
    "sequence": 7,
    "title": "松",
    "author": "唐彦谦",
    "content": [
      "托根蟠泰华，倚干蚀莓苔。",
      "谁云山泽间，而无梁栋材？"
    ]
  },
  {
    "volume": 671,
    "sequence": 8,
    "title": "梅",
    "author": "唐彦谦",
    "content": [
      "玉人下瑶台，香风动轻素。",
      "画角弄江城，鸣珰月中堕。"
    ]
  },
  {
    "volume": 671,
    "sequence": 9,
    "title": "兰二首",
    "author": "唐彦谦",
    "content": [
      "清风摇翠环，凉露滴苍玉。",
      "美人胡不纫，幽香蔼空谷。",
      "谢庭漫芳草，楚畹多绿莎。",
      "于焉忽相见，岁晏将如何？"
    ]
  },
  {
    "volume": 671,
    "sequence": 10,
    "title": "葡萄",
    "author": "唐彦谦",
    "content": [
      "金谷风露凉，绿珠醉初醒。",
      "珠帐夜不收，月明堕清影。"
    ]
  },
  {
    "volume": 671,
    "sequence": 11,
    "title": "春草",
    "author": "唐彦谦",
    "content": [
      "随梦入池塘，无心在金谷。",
      "青风自年年，吹遍天涯绿。"
    ]
  },
  {
    "volume": 671,
    "sequence": 12,
    "title": "渔",
    "author": "唐彦谦",
    "content": [
      "相聚即为邻，烟火自成簇。",
      "约伴过前溪，撑破蘼芜绿。"
    ]
  },
  {
    "volume": 671,
    "sequence": 13,
    "title": "留别四首",
    "author": "唐彦谦",
    "content": [
      "鹏程三万里，别酒一千钟。",
      "好景当三月，春光上国浓。",
      "野花红滴滴，江燕语喃喃。",
      "鼓吹翻新调，都亭酒正酣。",
      "登庸趋俊乂，厕用野无遗。",
      "起喜赓歌日，明良际会时。",
      "盐车淹素志，长坂入青云。",
      "老骥春风里，奔腾独异群。"
    ]
  },
  {
    "volume": 671,
    "sequence": 14,
    "title": "秋葵",
    "author": "唐彦谦",
    "content": [
      "月瓣团栾剪赭罗，长条排蕊缀鸣珂。",
      "倾阳一点丹心在，承得中天雨露多。"
    ]
  },
  {
    "volume": 671,
    "sequence": 15,
    "title": "春草",
    "author": "唐彦谦",
    "content": [
      "天北天南绕路边，托根无处不延绵。",
      "萋萋总是无情物，吹绿东风又一年。"
    ]
  },
  {
    "volume": 671,
    "sequence": 16,
    "title": "春日偶成",
    "author": "唐彦谦",
    "content": [
      "琴筝箫管和琵琶，兴满金尊酒量赊。",
      "歌舞留春春似海，美人颜色正如花。"
    ]
  },
  {
    "volume": 671,
    "sequence": 17,
    "title": "秋日感怀",
    "author": "唐彦谦",
    "content": [
      "溪上芙蓉映醉颜，悲秋宋玉鬓毛斑。",
      "无情最恨东流水，暗逐芳年去不还。"
    ]
  },
  {
    "volume": 671,
    "sequence": 18,
    "title": "七夕",
    "author": "唐彦谦",
    "content": [
      "会合无由叹久违，一年一度是缘非。",
      "而予愿乞天孙巧，五色纫针补衮衣。"
    ]
  },
  {
    "volume": 671,
    "sequence": 19,
    "title": "怀友",
    "author": "唐彦谦",
    "content": [
      "金井凉生梧叶秋，闲看新月上帘钩。",
      "冰壶总忆人如玉，目断重云十二楼。"
    ]
  },
  {
    "volume": 671,
    "sequence": 20,
    "title": "翡翠",
    "author": "唐彦谦",
    "content": [
      "莎草江汀漫晚潮，翠华香扑水光遥。",
      "玉楼春暖笙歌夜，妆点花钿上舞翘。"
    ]
  },
  {
    "volume": 671,
    "sequence": 21,
    "title": "咏马二首",
    "author": "唐彦谦",
    "content": [
      "紫云团影电飞瞳，骏骨龙媒自不同。",
      "骑过玉楼金辔响，一声嘶断落花风。",
      "崚。",
      "高耸骨如山，远放春郊苜蓿间。",
      "百战沙场汗流血，梦魂犹在玉门关。"
    ]
  },
  {
    "volume": 671,
    "sequence": 22,
    "title": "留别",
    "author": "唐彦谦",
    "content": [
      "丹湖湖上送行舟，白雁啼残芦叶秋。",
      "采石江头旧时路，题诗还忆水边楼。"
    ]
  },
  {
    "volume": 671,
    "sequence": 23,
    "title": "咏竹",
    "author": "唐彦谦",
    "content": [
      "醉卧凉阴沁骨清，石床冰簟梦难成。",
      "月明午夜生虚籁，误听风声是雨声。"
    ]
  },
  {
    "volume": 671,
    "sequence": 24,
    "title": "忆孟浩然",
    "author": "唐彦谦",
    "content": [
      "郊外凌兢西复东，雪晴驴背兴无穷。",
      "句搜明月梨花内，趣入春风柳絮中。"
    ]
  },
  {
    "volume": 671,
    "sequence": 25,
    "title": "寄友三首",
    "author": "唐彦谦",
    "content": [
      "新酒秦淮缩项鳊，凌霄花下共流连。",
      "别来客邸空翘首，细雨春风忆往年。",
      "寒灯孤对拥青毡，牢落何如似客边。",
      "却忆花前酣后饮，醉呼明月上遥天。",
      "客里逢春一惘然，梅花落尽柳如烟。",
      "无情最恨东来雁，底事音书不肯传。"
    ]
  },
  {
    "volume": 671,
    "sequence": 26,
    "title": "无题十首",
    "author": "唐彦谦",
    "content": [
      "细草铺茵绿满堤，燕飞晴日正迟迟。",
      "寻芳陌上花如锦，折得东风第一枝。",
      "锦筝银甲响鹍弦，勾引春声上绮筵。",
      "醉倚阑干花下月，犀梳斜亸鬓云边。",
      "楚云湘雨会阳台，锦帐芙蓉向夜开。",
      "吹罢玉箫春似海，一双彩凤忽飞来。",
      "春江新水促归航，惜别花前酒漫觞。",
      "倒尽银瓶浑不醉，却怜和泪入愁肠。",
      "谁知别易会应难，目断青鸾信渺漫。",
      "情似蓝桥桥下水，年来流恨几时干。",
      "漏滴铜龙夜已深，柳梢斜月弄疏阴。",
      "满园芳草年年恨，剔尽灯花夜夜心。",
      "夜合庭前花正开，轻罗小扇为谁裁。",
      "多情惊起双蝴蝶，飞入巫山梦里来。",
      "忆别悠悠岁月长，酒兵无计敌愁肠。",
      "柔丝漫折长亭柳，绾得同心欲寄将。",
      "杨柳青青映画楼，翠眉终日锁离愁。",
      "杜鹃啼落枝头月，多为伤春恨不休。",
      "云色鲛绡拭泪颜，一帘春雨杏花寒。",
      "几时重会鸳鸯侣，月下吹笙和彩鸾。"
    ]
  },
  {
    "volume": 671,
    "sequence": 27,
    "title": "寄同上人",
    "author": "唐彦谦",
    "content": [
      "高高山顶寺，更有最高人。",
      "定起松鸣屋，吟圆月上身。",
      "云藏三伏热，水散百溪津。",
      "曾乞兰花供，无书又过春。"
    ]
  },
  {
    "volume": 671,
    "sequence": 28,
    "title": "夜坐",
    "author": "唐彦谦",
    "content": [
      "愁鬓丁年白，寒灯丙夜青。",
      "不眠惊戍鼓，久客厌邮铃。",
      "汹汹城喷海，疏疏屋漏星。",
      "十年穷父子，相守慰飘零。"
    ]
  },
  {
    "volume": 671,
    "sequence": 29,
    "title": "吊方干处士二首",
    "author": "唐彦谦",
    "content": [
      "不谓高名下，终全玉雪身。",
      "交犹及前辈，语不似今人。",
      "别号行鸣雁，遗编感获麟。",
      "敛衣应自定，只著古衣巾。",
      "不比他人死，何诗可挽君？",
      "渊明元懒仕，东野别攻文。",
      "沧海诸公泪，青山处士坟。",
      "相看莫浪哭，私谥有前闻。"
    ]
  },
  {
    "volume": 671,
    "sequence": 30,
    "title": "题证道寺",
    "author": "唐彦谦",
    "content": [
      "弯环青径斜，自是野僧家。",
      "满涧洗岩液，插天排石牙。",
      "炉寒余柏子，架静落藤花。",
      "记得逃兵日，门多贵客车。"
    ]
  },
  {
    "volume": 671,
    "sequence": 31,
    "title": "宿赵gj别业",
    "author": "唐彦谦",
    "content": [
      "溪山兵后县，风雪旅中人。",
      "迫夜愁严鼓，冲寒托软巾。",
      "摧藏名字在，疏率馔殽真。",
      "今代徐元直，高风自可亲。"
    ]
  },
  {
    "volume": 671,
    "sequence": 32,
    "title": "原上",
    "author": "唐彦谦",
    "content": [
      "危桥横古渡，村野带平林。",
      "野鹜寒塘静，山禽晓树深。",
      "雨微风矗□，云暗雪侵寻。",
      "安道门前水，清游岂独吟。"
    ]
  },
  {
    "volume": 671,
    "sequence": 33,
    "title": "寄台省知己",
    "author": "唐彦谦",
    "content": [
      "久怀声籍甚，千里致双鱼。",
      "宦路终推毂，亲帏且著书。",
      "才名贾太傅，文学马相如。",
      "辙迹东巡海，何时适我闾？"
    ]
  },
  {
    "volume": 671,
    "sequence": 34,
    "title": "自咏",
    "author": "唐彦谦",
    "content": [
      "白发三千丈，青春四十年。",
      "两牙摇欲落，双膝痺如挛。",
      "强仕非时彦，无闻惜昔贤。",
      "自期终见恶，未忍舍遗编。"
    ]
  },
  {
    "volume": 671,
    "sequence": 35,
    "title": "游阳明洞呈王理得诸君",
    "author": "唐彦谦",
    "content": [
      "禹穴苍茫不可探，人传灵笈锁烟岚。",
      "初晴鹤点青边嶂，欲雨龙移黑处潭。",
      "北半斋坛天寂寂，东风仙洞草毵毵。",
      "堪怜尹叟非关吏，犹向江南逐老聃。"
    ]
  },
  {
    "volume": 671,
    "sequence": 36,
    "title": "新丰",
    "author": "唐彦谦",
    "content": [
      "沛中歌舞百余人，帝业功成里巷新。",
      "半夜素灵先哭楚，一星遗火下烧秦。",
      "貔貅扫尽无三户，鸡犬归来识四邻。",
      "惆怅故园前事远，晓风长路起埃尘。"
    ]
  },
  {
    "volume": 671,
    "sequence": 37,
    "title": "拜越公墓因游定水寺有怀源老",
    "author": "唐彦谦",
    "content": [
      "越公已作飞仙去，犹得潭潭好墓田。",
      "老树背风深拓地，野云依海细分天。",
      "青峰晓接鸣钟寺，玉井秋澄试茗泉。",
      "我与源公旧相识，遗言潇洒有人传。"
    ]
  },
  {
    "volume": 671,
    "sequence": 38,
    "title": "任潜谋隐之作",
    "author": "唐彦谦",
    "content": [
      "江边秋日逢任子，大理索诗吾欲忘。",
      "为问山资何次第，只余丹诀转凄凉，黄金范蠡曾辞禄，白首虞翻未信方。",
      "千古浮云共归思，晓风城郭水花香。"
    ]
  },
  {
    "volume": 671,
    "sequence": 39,
    "title": "晚秋游中溪",
    "author": "唐彦谦",
    "content": [
      "淡竹冈前沙雁飞，小花尖下柘丸肥。",
      "山云不卷雨自薄，天气欲寒人正归。",
      "招伴只须新稻酒，临风犹有旧苔矶。",
      "故人旧业依稀在，怪石老松今是非。"
    ]
  },
  {
    "volume": 671,
    "sequence": 40,
    "title": "寄陈少府兼简叔高",
    "author": "唐彦谦",
    "content": [
      "怀人路绝云归海，避俗门深草蔽丘。",
      "万事渐消闲客梦，一年虚白少年头。",
      "山螀啼缓从除架，淮雁来多莫上楼。",
      "近日邻家有新酿，每逢诗伴得淹留。"
    ]
  },
  {
    "volume": 671,
    "sequence": 41,
    "title": "过清凉寺王导墓下",
    "author": "唐彦谦",
    "content": [
      "江左风流廊庙人，荒坟抛与梵宫邻。",
      "多年羊虎犹眠石，败壁貂蝉只贮尘。",
      "万古云山同白骨，一庭花木自青春。",
      "永思陵下犹凄切，废屋寒风吹野薪。"
    ]
  },
  {
    "volume": 671,
    "sequence": 42,
    "title": "第三溪",
    "author": "唐彦谦",
    "content": [
      "日晏霜浓十二月，林疏石瘦第三溪。",
      "云沙有径萦寒烧，松屋无人闻昼鸡。",
      "几聚衣冠埋作土，当年歌舞醉如泥。",
      "早知涉世真成梦，不弃山田春雨犁。"
    ]
  },
  {
    "volume": 671,
    "sequence": 43,
    "title": "蒲津河亭",
    "author": "唐彦谦",
    "content": [
      "宿雨清秋霁景澄，广亭高树向晨兴。",
      "烟横博望乘槎水，日上文王避雨陵。",
      "孤棹夷犹期独往，曲阑愁绝每长凭。",
      "思乡怀古多伤别，况此哀吟意不胜。"
    ]
  },
  {
    "volume": 671,
    "sequence": 44,
    "title": "毗陵道中",
    "author": "唐彦谦",
    "content": [
      "百年只有百清明，狼狈今年又避兵。",
      "烟火谁开寒食禁，簪裾那复丽人行。",
      "禾麻地废生边气，草木春寒起战声。",
      "渺渺飞鸿天断处，古来还是阖闾城。"
    ]
  },
  {
    "volume": 671,
    "sequence": 45,
    "title": "越城待旦",
    "author": "唐彦谦",
    "content": [
      "策策虚楼竹隔明，悲来展转向谁倾？",
      "天寒胡雁出万里，月落越鸡啼四更。",
      "为底朱颜成老色，看人青史上新名。",
      "清溪白石村村有，五尺乌犍托此生。"
    ]
  },
  {
    "volume": 671,
    "sequence": 46,
    "title": "过浩然先生墓",
    "author": "唐彦谦",
    "content": [
      "人间万卷庞眉老，眼见堂堂入草莱。",
      "行客须当下马过，故交谁复裹鸡来？",
      "山花不语如听讲，溪水无情自荐哀。",
      "犹胜黄金买碑碣，百年名字已烟埃。"
    ]
  },
  {
    "volume": 671,
    "sequence": 47,
    "title": "赠孟德茂（浩然子）",
    "author": "唐彦谦",
    "content": [
      "江海悠悠雪欲飞，抱书空出又空归。",
      "沙头人满鸥应笑，船上酒香鱼正肥。",
      "尘土竟成谁计是，山林又悔一年非。",
      "平生万卷应夫子，两世功名穷布衣。"
    ]
  },
  {
    "volume": 671,
    "sequence": 48,
    "title": "秋霁丰德寺与玄贞师咏月",
    "author": "唐彦谦",
    "content": [
      "露冷风轻霁魄圆，高楼更在碧山巅。",
      "四溟水合疑无地，八月槎通好上天。",
      "黯黯星辰环紫极，喧喧朝市匝青烟。",
      "夜深独与岩僧语，群动消声举世眠。"
    ]
  },
  {
    "volume": 671,
    "sequence": 49,
    "title": "长陵",
    "author": "唐彦谦",
    "content": [
      "长安高阙此安刘，祔葬累累尽列侯。",
      "丰上旧居无故里，沛中原庙对荒丘。",
      "耳闻明主提三尺，眼见愚民盗一坏。",
      "千载腐儒骑瘦马，渭城斜月重回头。"
    ]
  },
  {
    "volume": 671,
    "sequence": 50,
    "title": "留别",
    "author": "唐彦谦",
    "content": [
      "西入潼关路，何时更盍簪。",
      "年来人事改，老去鬓毛侵。",
      "花染离筵泪，葵倾报国心。",
      "龙潭千尺水，不似别情深。"
    ]
  },
  {
    "volume": 671,
    "sequence": 51,
    "title": "宿独留",
    "author": "唐彦谦",
    "content": [
      "日晚宿留城，人家半掩门。",
      "群鸦栖老树，一犬吠荒村。",
      "争买鱼添价，新篘酒带浑。",
      "船头对新月，谁与共清论？"
    ]
  },
  {
    "volume": 671,
    "sequence": 52,
    "title": "客中感怀",
    "author": "唐彦谦",
    "content": [
      "客路三千里，西风两鬓尘。",
      "贪名笑吴起，说国叹苏秦。",
      "托兴非耽酒，思家岂为莼。",
      "可怜今夜月，独照异乡人。"
    ]
  },
  {
    "volume": 671,
    "sequence": 53,
    "title": "过三山寺",
    "author": "唐彦谦",
    "content": [
      "三山江上寺，宫殿望岧峣。",
      "石径侵高树，沙滩半种苗。",
      "一僧归晚日，群鹭宿寒潮。",
      "遥听风铃语，兴亡话六朝。"
    ]
  },
  {
    "volume": 671,
    "sequence": 54,
    "title": "望夫石",
    "author": "唐彦谦",
    "content": [
      "江上见危矶，人形立翠微。",
      "妾来终日望，夫去几时归。",
      "明月空悬镜，苍苔漫补衣。",
      "可怜双泪眼，千古断斜晖。"
    ]
  },
  {
    "volume": 671,
    "sequence": 55,
    "title": "过湖口",
    "author": "唐彦谦",
    "content": [
      "江湖分两路，此地是通津。",
      "云净山浮翠，风高浪泼银。",
      "人行俱是客，舟住即为邻。",
      "俯仰烟波内，蜉蝣寄此身。"
    ]
  },
  {
    "volume": 671,
    "sequence": 56,
    "title": "夜泊东溪有怀",
    "author": "唐彦谦",
    "content": [
      "水昏天色晚，崖下泊行舟。",
      "独客伤归雁，孤眠叹野鸥。",
      "溪声牵别恨，乡梦惹离愁。",
      "酒醒推篷坐，凄凉望女牛。"
    ]
  },
  {
    "volume": 671,
    "sequence": 57,
    "title": "登庐山",
    "author": "唐彦谦",
    "content": [
      "五老峰巅望，天涯在目前。",
      "湘潭浮夜雨，巴蜀暝寒烟。",
      "泰华根同峙，嵩衡脉共联。",
      "凭虚有仙骨，日月看推迁。"
    ]
  },
  {
    "volume": 671,
    "sequence": 58,
    "title": "金陵九日",
    "author": "唐彦谦",
    "content": [
      "野菊西风满路香，雨花台上集壶觞。",
      "九重天近瞻钟阜，五色云中望建章。",
      "绿酒莫辞今日醉，黄金难买少年狂。",
      "清歌惊起南飞雁，散作秋声送夕阳。"
    ]
  },
  {
    "volume": 671,
    "sequence": 59,
    "title": "游清凉寺",
    "author": "唐彦谦",
    "content": [
      "白云红树路纡萦，古殿长廊次第行。",
      "南望水连桃叶渡，北来山枕石头城。",
      "一尘不到心源净，万有俱空眼界清。",
      "竹院逢僧旧曾识，旋披禅衲为相迎。"
    ]
  },
  {
    "volume": 671,
    "sequence": 60,
    "title": "高平九日",
    "author": "唐彦谦",
    "content": [
      "云净南山紫翠浮，凭陵绝顶望悠悠。",
      "偶逢佳节牵诗兴，漫把芳尊遣客愁。",
      "霜染鸦枫迎日醉，寒冲泾水带冰流。",
      "乌纱频岸西风里，笑插黄花满鬓秋。"
    ]
  },
  {
    "volume": 671,
    "sequence": 61,
    "title": "金陵怀古",
    "author": "唐彦谦",
    "content": [
      "碧树凉生宿雨收，荷花荷叶满汀洲。",
      "登高有酒浑忘醉，慨古无言独倚楼。",
      "宫殿六朝遗古迹，衣冠千古漫荒丘。",
      "太平时节殊风景，山自青青水自流。"
    ]
  },
  {
    "volume": 671,
    "sequence": 62,
    "title": "道中逢故人",
    "author": "唐彦谦",
    "content": [
      "兰陵市上忽相逢，叙别殷勤兴倍浓。",
      "良会若同鸡黍约，暂时不放酒杯空。",
      "愁牵白发三千丈，路入青山几万重。",
      "行色一鞭催去马，画桥嘶断落花风。"
    ]
  },
  {
    "volume": 671,
    "sequence": 63,
    "title": "早行遇雪",
    "author": "唐彦谦",
    "content": [
      "下马天未明，风高雪何急。",
      "须臾路欲迷，顷刻山尽白。",
      "鸡犬寂无声，曙光射寒色。",
      "荒村绝烟火，髯冻布袍湿。",
      "王事不可缓，行行动凄恻。"
    ]
  },
  {
    "volume": 671,
    "sequence": 64,
    "title": "樊登见寄四首",
    "author": "唐彦谦",
    "content": [
      "新辞翦秋水，洗我胸中尘。",
      "无由惬良会，极目空怀人。",
      "醉来拔剑歌，字字皆阳春。",
      "轻黄著柳条，新春喜更始。",
      "感时重搔首，怅望不能已。",
      "无由托深情，倾泻芳尊里。",
      "明月入我室，天风吹我袍。",
      "良夜最岑寂，旅况何萧条。",
      "驰情望海波，一鹤鸣九皋。",
      "悠悠括城北，眄眄岩泉西。",
      "宿草暝烟绿，苦竹含云低。",
      "幽怀不可托，鹧鸪空自啼。"
    ]
  },
  {
    "volume": 671,
    "sequence": 65,
    "title": "春风四首",
    "author": "唐彦谦",
    "content": [
      "春风吹愁端，散漫不可收。",
      "不如古溪水，只望乡江流。",
      "新花红烁烁，旧花满山白。",
      "昔日金张门，狼藉余废宅。",
      "回头语春风，莫向新花丛。",
      "我见朱颜人，多金亦成翁。",
      "多金不足惜，丹砂亦何益。",
      "更种明年花，春风自相识。"
    ]
  },
  {
    "volume": 671,
    "sequence": 66,
    "title": "感物二首",
    "author": "唐彦谦",
    "content": [
      "騄骥初失群，亦自矜趫腾。",
      "俯仰岁时久，帖然困蚊蝇。",
      "豪鲸逸其穴，尺水成沧溟。",
      "岂无鱼鳖交，望望为所憎。",
      "物理有翕张，达人同废兴。",
      "幸无怵迫忧，聊复曲吾肱。",
      "鱼目出泥沙，空村百金珍。",
      "豫章值拥辏，细细供蒸薪。",
      "论材何必多，适用即能神。",
      "托交何必深，寡求永相亲。",
      "鲍叔拙羁鲁，张生穷厄陈。",
      "茫然扳援际，岂意出风尘。"
    ]
  },
  {
    "volume": 671,
    "sequence": 67,
    "title": "和陶渊明贫士诗七首",
    "author": "唐彦谦",
    "content": [
      "贫贱如故旧，少壮即相依。",
      "中心不敢厌，但觉少光辉。",
      "向来乘时士，亦有能奋飞。",
      "一朝权势歇，欲退无所归。",
      "不如行其素，辛苦奈寒饥。",
      "人生系天运，何用发深悲？",
      "我居在穷巷，来往无华轩。",
      "辛勤衣食物，出此二亩园。",
      "薤菘郁朝露，桑柘浮春烟。",
      "以兹乱心曲，智计无他奸。",
      "择胜不在奢，兴至发清言。",
      "相逢樵牧徒，混混谁愚贤？",
      "松风四山来，清宵响瑶琴。",
      "听之不能寐，中有怨叹音。",
      "旦起绕其树，磈砢不计寻。",
      "清阴可敷席，有酒谁与斟？",
      "由来大度士，不受流俗侵。",
      "浩歌相倡答，慰此霜雪心。",
      "中年涉事熟，欲学唾面娄。",
      "逡巡避少年，赴秽不敢酬。",
      "旁人吁已甚，自喜计虑周。",
      "微劳消厚疚，残辱胜深忧。",
      "从知为下安，处上反无俦。",
      "人生各有志，勇懦从所求。",
      "古人重畎亩，有禄不待干。",
      "德成禄自至，释耒列王官。",
      "不仕亦不贫，本自足饔餐。",
      "后世耻躬耕，号呼脱饥寒。",
      "我生千祀后，念此愧在颜。",
      "为农倘可饱，何用出柴关？",
      "村郊多父老，面垢头如蓬。",
      "我尝使之年，言语不待工。",
      "古来名节士，敢望彭城龚。",
      "有叟诮其后，更恨道不通。",
      "鄙哉譊譊者，为隘不为通。",
      "低头拜野老，负米吾愿从。",
      "去年秋事荒，贩籴仰邻州。",
      "健者道路间，什百成朋俦。",
      "今年渐向熟，庶几民不流。",
      "书生自无田，与众同喜忧。",
      "作诗劳邻曲，有倡谁与酬？",
      "亦无采诗者，此修何可修？"
    ]
  },
  {
    "volume": 671,
    "sequence": 68,
    "title": "舟中望紫岩",
    "author": "唐彦谦",
    "content": [
      "近山如画墙，远山如帚长。",
      "我从云中来，回头白茫茫。",
      "惜去乃尔觉，常时自相忘。",
      "相忘岂不佳，遣此怀春伤。",
      "飘洒从何来，衣巾湿微凉。",
      "初疑风雨集，冉冉游尘黄。",
      "无归亦自可，信美非吾乡。",
      "登舟望东云，犹向帆端翔。"
    ]
  },
  {
    "volume": 671,
    "sequence": 69,
    "title": "九日游中溪",
    "author": "唐彦谦",
    "content": [
      "悠悠循涧行，磊磊据石坐。",
      "林垂短长云，山缀丹碧颗。",
      "蓼花最无数，照水娇婀娜。",
      "何知是节序，风日自清妥。",
      "群童竞时新，万果间蔬蓏。",
      "欣然为之醉，乌帽危不堕。",
      "此日山中怀，孟公不如我。"
    ]
  },
  {
    "volume": 671,
    "sequence": 70,
    "title": "六月十三日上陈微博士",
    "author": "唐彦谦",
    "content": [
      "骄云飞散雨，随风为有无。",
      "老农终岁心，望施在须臾。",
      "平生官田粟，长此礼义躯。",
      "置之且勿戚，一饱任妻孥。",
      "青青泽中蒲，九夏气凄寒。",
      "翾翾翠碧羽，照影苍溪间。",
      "巢由薄天下，俗士荣一官。",
      "小大各有适，自全良独难。",
      "穷居无公忧，私此长夏日。",
      "蚊蝇如俗子，正尔相妒嫉。",
      "麾驱非吾任，遁避亦无术。",
      "惟当俟其定，静坐万虑一。"
    ]
  },
  {
    "volume": 671,
    "sequence": 71,
    "title": "宿田家",
    "author": "唐彦谦",
    "content": [
      "落日下遥峰，荒村倦行履。",
      "停车息茅店，安寝正鼾睡。",
      "忽闻扣门急，云是下乡隶。",
      "公文捧花柙，鹰隼驾声势。",
      "良民惧官府，听之肝胆碎。",
      "阿母出搪塞，老脚走颠踬。",
      "小心事延款，□余粮复匮。",
      "东邻借种鸡，西舍觅芳醑。",
      "再饭不厌饱，一饮直呼醉。",
      "明朝怯见官，苦苦灯前跪。",
      "使我不成眠，为渠滴清泪。",
      "民膏日已瘠，民力日愈弊。",
      "空怀伊尹心，何补尧舜治？"
    ]
  },
  {
    "volume": 671,
    "sequence": 72,
    "title": "夏日访友",
    "author": "唐彦谦",
    "content": [
      "堤树生昼凉，浓阴扑空翠。",
      "孤舟唤野渡，村疃入幽邃。",
      "高轩俯清流，一犬隔花吠。",
      "童子立门墙，问我向何处？",
      "主人闻故旧，出迎时倒屣。",
      "惊迓叙间阔，屈指越寒暑。",
      "殷勤为延款，偶尔得良会。",
      "春盘擘紫虾，冰鲤斫银鲙。",
      "荷梗白玉香，荇菜青丝脆。",
      "腊酒击泥封，罗列总新味。",
      "移席临湖滨，对此有佳趣。",
      "流连送深杯，宾主共忘醉。",
      "清风岸乌纱，长揖谢君去。",
      "世事如浮云，东西渺烟水。"
    ]
  },
  {
    "volume": 671,
    "sequence": 73,
    "title": "游南明山",
    "author": "唐彦谦",
    "content": [
      "久闻南明山，共慕南明寺。",
      "几度欲登临，日逐扰人事。",
      "于焉偶闲暇，鸣辔忽相聚。",
      "乘兴乐遨游，聊此托佳趣。",
      "涉水渡溪南，迢遥翠微里。",
      "石磴千叠斜，峭壁半空起。",
      "白云锁峰腰，红叶暗溪嘴。",
      "长藤络虚岩，疏花映寒水。",
      "金银拱梵刹，丹青照廊宇。",
      "石梁卧秋溟，风铃作檐语。",
      "深洞结苔阴，岚气滴晴雨。",
      "羊肠转咫尺，鸟道转千里。",
      "屈曲到禅房，上人喜延伫。",
      "香分宿火薰，茶汲清泉煮。",
      "投闲息万机，三生有宿契。",
      "行厨出盘飧，担瓮倒芳醑。",
      "脱冠挂长松，白石藉凭倚。",
      "宦途劳营营，暂此涤尘虑。",
      "阄令促传觞，投壶更联句。",
      "兴来较胜负，醉后忘尔汝。",
      "忽闻吼蒲牢，落日下云屿。",
      "长啸出烟萝，扬鞭赋归去。"
    ]
  },
  {
    "volume": 671,
    "sequence": 74,
    "title": "索虾",
    "author": "唐彦谦",
    "content": [
      "姑孰多紫虾，独有湖阳优。",
      "出产在四时，极美宜于秋。",
      "双箝鼓繁须，当顶抽长矛。",
      "鞠躬见汤王，封作朱衣侯。",
      "所以供盘餐，罗列同珍羞。",
      "蒜友日相亲，瓜朋时与俦。",
      "既名钓诗钓，又作钩诗钩。",
      "于时同相访，数日承款留。",
      "厌饮多美味，独此心相投。",
      "别来岁云久，驰想空悠悠。",
      "衔杯动遐思，啰口涎空流。",
      "封缄托双鲤，于焉来远求。",
      "慷慨胡隐君，果肯分惠否？"
    ]
  },
  {
    "volume": 671,
    "sequence": 75,
    "title": "采桑女",
    "author": "唐彦谦",
    "content": [
      "春风吹蚕细如蚁，桑芽才努青鸦嘴。",
      "侵晨探采谁家女，手挽长条泪如雨。",
      "去岁初眠当此时，今岁春寒叶放迟。",
      "愁听门外催里胥，官家二月收新丝。"
    ]
  },
  {
    "volume": 671,
    "sequence": 76,
    "title": "送许户曹",
    "author": "唐彦谦",
    "content": [
      "沙头小燕鸣春和，杨柳垂丝烟倒拖。",
      "将军楼船发浩歌，云樯高插天嵯峨。",
      "白虹走香倾翠壶，劝饮花前金叵罗。",
      "神鳌驾粟升天河，新承雨泽浮恩波。"
    ]
  },
  {
    "volume": 671,
    "sequence": 77,
    "title": "咏葡萄",
    "author": "唐彦谦",
    "content": [
      "西园晚霁浮嫩凉，开尊漫摘葡萄尝。",
      "满架高撑紫络索，一枝斜亸金琅珰。",
      "天风飕飕叶栩栩，蝴蝶声干作晴雨。",
      "神蛟清夜蛰寒潭，万片湿云飞不起。",
      "石家美人金谷游，罗帏翠幕珊瑚钩。",
      "玉盘新荐入华屋，珠帐高悬夜不收。",
      "胜游记得当年景，清气逼人毛骨冷。",
      "笑呼明镜上遥天，醉倚银床弄秋影。"
    ]
  },
  {
    "volume": 671,
    "sequence": 78,
    "title": "蟹",
    "author": "唐彦谦",
    "content": [
      "湖田十月清霜堕，晚稻初香蟹如虎。",
      "扳罾拖网取赛多，篾篓挑将水边货。",
      "纵横连爪一尺长，秀凝铁色含湖光。",
      "蟛蜞石蟹已曾食，使我一见惊非常。",
      "买之最厌黄髯老，偿价十钱尚嫌少。",
      "漫夸丰味过蝤蛑，尖脐犹胜团脐好。",
      "充盘煮熟堆琳琅，橙膏酱渫调堪尝。",
      "一斗擘开红玉满，双螯啰出琼酥香。",
      "岸头沽得泥封酒，细嚼频斟弗停手。",
      "西风张翰苦思鲈，如斯丰味能知否？",
      "物之可爱尤可憎，尝闻取刺于青蝇。",
      "无肠公子固称美，弗使当道禁横行。"
    ]
  },
  {
    "volume": 671,
    "sequence": 79,
    "title": "叙别",
    "author": "唐彦谦",
    "content": [
      "谯楼夜促莲花漏，树阴摇月蛟螭走。",
      "蟠拏对月吸深杯，月府清虚玉兔吼。",
      "翠盘擘脯胭脂香，碧碗敲冰分蔗浆。",
      "十载番思旧时事，好怀不似当年狂。",
      "夜合花香开小院，坐爱凉风吹醉面。",
      "酒中弹剑发清歌，白发年来为愁变。"
    ]
  }
]