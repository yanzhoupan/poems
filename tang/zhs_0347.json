[
  {
    "volume": 347,
    "sequence": 1,
    "title": "御沟新柳",
    "author": "贾棱",
    "content": [
      "御苑阳和早，章沟柳色新。",
      "托根偏近日，布叶乍迎春。",
      "秀质方含翠，清阴欲庇人。",
      "轻云度斜景，多露滴行尘。",
      "袅袅堪离赠，依依独望频。",
      "王孙如可赏，攀折在芳辰。"
    ]
  },
  {
    "volume": 347,
    "sequence": 2,
    "title": "御沟新柳",
    "author": "刘遵古",
    "content": [
      "韶光先禁柳，几处覆沟新。",
      "映水疑分翠，含烟欲占春。",
      "悠悠迟日晚，袅袅好风频。",
      "吐节茸犹嫩，通条泽稍均。",
      "远和瑶草色，暗拂玉楼尘。",
      "愿假骞飞便，归栖及此辰。"
    ]
  },
  {
    "volume": 347,
    "sequence": 3,
    "title": "洛阳清明日雨霁",
    "author": "李正封",
    "content": [
      "晓日清明天，夜来嵩少雨。",
      "千门尚烟火，九陌无尘土。",
      "酒绿河桥春，漏闲宫殿午。",
      "游人恋芳草，半犯严城鼓。"
    ]
  },
  {
    "volume": 347,
    "sequence": 4,
    "title": "咏露",
    "author": "李正封",
    "content": [
      "霏霏灵液重，云表无声落。",
      "沾树急玄蝉，洒池栖皓鹤。",
      "流尘清远陌，飞月澄高阁。",
      "宵润玉堂帘，曙寒金井索。",
      "佳人比珠泪，坐感红绡薄。"
    ]
  },
  {
    "volume": 347,
    "sequence": 5,
    "title": "夏游招隐寺暴雨晚晴",
    "author": "李正封",
    "content": [
      "竹柏风雨过，萧疏台殿凉。",
      "石渠写奔溜，金刹照颓阳。",
      "鹤飞岩烟碧，鹿鸣涧草香。",
      "山僧引清梵，幡盖绕回廊。"
    ]
  },
  {
    "volume": 347,
    "sequence": 6,
    "title": "禅门寺暮钟（一作刘复诗）",
    "author": "李正封",
    "content": [
      "簨簴高悬于阗钟，黄昏发地殷龙宫。",
      "游人忆到嵩山夜，叠阁连楼倚太空。"
    ]
  },
  {
    "volume": 347,
    "sequence": 7,
    "title": "贡院楼北新栽小松",
    "author": "李正封",
    "content": [
      "青苍初得地，华省植来新。",
      "尚带山中色，犹含洞里春。",
      "近楼依北户，隐砌净游尘。",
      "鹤寿应成盖，龙形未有鳞。",
      "为梁资大厦，封爵耻嬴秦。",
      "幸此观光日，清风屡得亲。"
    ]
  },
  {
    "volume": 347,
    "sequence": 8,
    "title": "南至隔仗望含元殿香炉",
    "author": "崔立之",
    "content": [
      "千官望长至，万国拜含元。",
      "隔仗炉光出，浮霜烟气翻。",
      "飘飘萦内殿，漠漠澹前轩。",
      "圣日开如捧，卿云近欲浑。",
      "轮囷洒宫阙，萧索散乾坤。",
      "愿倚天风便，披香奉至尊。"
    ]
  },
  {
    "volume": 347,
    "sequence": 9,
    "title": "曲池洁寒流",
    "author": "崔立之",
    "content": [
      "闲寻欹岸步，因向曲池看。",
      "透底何澄彻，回流乍屈盘。",
      "稍随高树古，迥与远天寒。",
      "月入镜华转，星临珠影攒。",
      "纤鳞时蔽石，转吹或生澜。",
      "愿假涓微效，来濡拙笔端。"
    ]
  },
  {
    "volume": 347,
    "sequence": 10,
    "title": "赋得春风扇微和",
    "author": "崔立之",
    "content": [
      "时令忽已变，年光俄又春。",
      "高低惠风入，远近芳气新。",
      "靡靡才偃草，泠泠不动尘。",
      "温和乍扇物，煦妪偏感人。",
      "去出桂林漫，来过蕙圃频。",
      "晨辉正澹荡，披拂长相亲。"
    ]
  },
  {
    "volume": 347,
    "sequence": 11,
    "title": "南至日隔仗望含元殿香炉（一作裴次元诗）",
    "author": "郭遵",
    "content": [
      "冕旒亲负扆，卉服尽朝天。",
      "旸谷移初日，金炉出御烟。",
      "芬馨流远近，散漫入貂蝉。",
      "霜仗凝逾白，朱栏映转鲜。",
      "如看浮阙在，稍觉逐风迁。",
      "为沐皇家庆，来瞻羽卫前。"
    ]
  },
  {
    "volume": 347,
    "sequence": 12,
    "title": "赋得春风扇微和",
    "author": "郭遵",
    "content": [
      "微风飘淑气，散漫及兹晨。",
      "习习何处至，熙熙与春亲。",
      "暧空看早辨，映日度逾频。",
      "高拂非烟杂，低垂众卉新。",
      "霁天轻有霭，绮陌尽无尘。",
      "还似登台意，元和欲煦人。"
    ]
  },
  {
    "volume": 347,
    "sequence": 13,
    "title": "赋得风动万年枝",
    "author": "韦纾",
    "content": [
      "嘉名标万祀，擢秀出深宫。",
      "嫩叶含烟霭，芳柯振惠风。",
      "参差摇翠色，绮靡舞晴空。",
      "气禀祯祥异，荣沾雨露同。",
      "天年方未极，圣寿比应崇。",
      "幸列华林里，知殊众木中。"
    ]
  },
  {
    "volume": 347,
    "sequence": 14,
    "title": "赋得风动万年枝",
    "author": "樊阳源",
    "content": [
      "珍木罗前殿，乘春任好风。",
      "振柯方袅袅，舒叶乍濛濛。",
      "影动丹墀上，声传紫禁中。",
      "离披偏向日，凌乱半分空。",
      "轻拂祥烟散，低摇翠色同。",
      "长令占天眷，四气借全功。"
    ]
  },
  {
    "volume": 347,
    "sequence": 15,
    "title": "赋得风动万年枝",
    "author": "许稷",
    "content": [
      "琼树偏春早，光飞处处宜。",
      "晓浮三殿日，暗度万年枝。",
      "婀娜摇仙禁，缤翻映玉池。",
      "含芳烟乍合，拂砌影初移。",
      "为近韶阳煦，皆先众卉垂。",
      "成阴知可待，不与众芳随。"
    ]
  },
  {
    "volume": 347,
    "sequence": 16,
    "title": "闰月定四时",
    "author": "许稷",
    "content": [
      "玉律穷三纪，推为积闰期。",
      "月馀因妙算，岁遍自成时。",
      "乍觉年华改，翻怜物候迟。",
      "六旬知不惑，四气本无欺。",
      "月桂亏还正，阶蓂落复滋。",
      "从斯分历象，共仰定毫厘。"
    ]
  },
  {
    "volume": 347,
    "sequence": 17,
    "title": "谢真人还旧山",
    "author": "范传正",
    "content": [
      "麾盖从仙府，笙歌入旧山。",
      "水流丹灶缺，云起草堂关。",
      "白鹿行为卫，青鸾舞自闲。",
      "种松鳞未立，移石藓仍斑。",
      "望路烟霞外，回舆岩岫间。",
      "岂唯辽海鹤，空叹令威还。"
    ]
  },
  {
    "volume": 347,
    "sequence": 18,
    "title": "范成君击洞阴磬",
    "author": "范传正",
    "content": [
      "历历闻金奏，微微下玉京。",
      "为祥家谍久，偏识洞阴名。",
      "澹伫人间听，铿锵古曲成。",
      "何须百兽舞，自畅九天情。",
      "注目看无见，留心记未精。",
      "云霄如可托，借鹤向层城。"
    ]
  },
  {
    "volume": 347,
    "sequence": 19,
    "title": "赋得春风扇微和",
    "author": "范传正",
    "content": [
      "暧暧当迟日，微微扇好风。",
      "吹摇新叶上，光动浅花中。",
      "澹荡凝清昼，氤氲暧碧空。",
      "稍看生绿水，已觉散芳丛。",
      "徙倚情偏适，裴回赏未穷。",
      "妍华不可状，竟夕气融融。"
    ]
  },
  {
    "volume": 347,
    "sequence": 20,
    "title": "赋得春风扇微和",
    "author": "豆卢荣",
    "content": [
      "春晴生缥缈，软吹和初遍。",
      "池影动渊沦，山容发葱蒨。",
      "迟迟入绮阁，习习流芳甸。",
      "树杪飏莺啼，阶前落花片。",
      "韶光恐闲放，旭日宜游宴。",
      "文客拂尘衣，仁风愿回扇。"
    ]
  },
  {
    "volume": 347,
    "sequence": 21,
    "title": "赋得春风扇微和",
    "author": "邵偃",
    "content": [
      "微风扇和气，韶景共芳晨。",
      "始见郊原绿，旋过御苑春。",
      "三条开广陌，八水泛通津。",
      "烟动花间叶，香流马上人。",
      "逶迤云彩曙，嘹唳鸟声频。",
      "为报东堂客，明朝桂树新。"
    ]
  },
  {
    "volume": 347,
    "sequence": 22,
    "title": "赋得春风扇微和",
    "author": "柳道伦",
    "content": [
      "青阳初入律，淑气应春风。",
      "始辨梅花里，俄分柳色中。",
      "依微开夕照，澹荡媚晴空。",
      "拂水生蘋末，经岩触桂丛。",
      "稍抽兰叶紫，微吐杏花红。",
      "愿逐仁风布，将俾生植功。"
    ]
  },
  {
    "volume": 347,
    "sequence": 23,
    "title": "赋得春风扇微和",
    "author": "陈九流",
    "content": [
      "喜见阳和至，遥知橐籥功。",
      "迟迟散南阳，袅袅逐东风。",
      "暗入芳园里，潜吹草木中。",
      "兰荪才有绿，桃杏未成红。",
      "已觉寒光尽，还看淑气通。",
      "由来荣与悴，今日发应同。"
    ]
  },
  {
    "volume": 347,
    "sequence": 24,
    "title": "谢真人仙驾还旧山",
    "author": "夏方庆",
    "content": [
      "何年成道去，绰约化童颜。",
      "天上辞仙侣，人间忆旧山。",
      "沧桑今已变，萝蔓尚堪攀。",
      "云覆瑶坛净，苔生丹灶闲。",
      "逍遥堪白石，寂寞闭玄关。",
      "应是悲尘世，思将羽驾还。"
    ]
  }
]