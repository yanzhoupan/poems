[
  {
    "volume": 74,
    "sequence": 1,
    "title": "奉和晦日幸昆明池应制",
    "author": "苏颋",
    "content": [
      "炎历事边陲，昆明始凿池。",
      "豫游光后圣，征战罢前规。",
      "霁色清珍宇，年芳入锦陂。",
      "御杯兰荐叶，仙仗柳交枝。",
      "二石分河泻，双珠代月移。",
      "微臣比翔泳，恩广自无涯。"
    ]
  },
  {
    "volume": 74,
    "sequence": 2,
    "title": "奉和圣制幸礼部尚书窦希玠宅应制",
    "author": "苏颋",
    "content": [
      "尚书列侯第，外戚近臣家。",
      "飞栋临青绮，回舆转翠华。",
      "日交当户树，泉漾满池花。",
      "圆顶图嵩石，方流拥魏沙。",
      "豫游今听履，侍从昔鸣笳。",
      "自有天文降，无劳访海槎。"
    ]
  },
  {
    "volume": 74,
    "sequence": 3,
    "title": "奉和幸韦嗣立山庄应制",
    "author": "苏颋",
    "content": [
      "摐金寒野霁，步玉晓山幽。",
      "帝幄期松子，臣庐访葛侯。",
      "百工征往梦，七圣扈来游。",
      "斗柄乘时转，台阶捧日留。",
      "树重岩籁合，泉迸水光浮。",
      "石径喧朝履，璜溪拥钓舟。",
      "恩如犯星夜，欢拟济河秋。",
      "不学尧年隐，空令傲许由。"
    ]
  },
  {
    "volume": 74,
    "sequence": 4,
    "title": "奉和圣制送张说上集贤学士赐宴得兹字",
    "author": "苏颋",
    "content": [
      "肃肃金殿里，招贤固在兹。",
      "锵锵石渠内，序拜亦同时。",
      "宴锡欢谈道，文成贵说诗。",
      "用儒今作相，敦学旧为师。",
      "下际天光近，中来帝渥滋。",
      "国朝良史载，能事日论思。"
    ]
  },
  {
    "volume": 74,
    "sequence": 5,
    "title": "奉和圣制途经华岳应制",
    "author": "苏颋",
    "content": [
      "朝望莲华岳，神心就日来。",
      "晴观五千仞，仙掌拓山开。",
      "受命金符叶，过祥玉瑞陪。",
      "雾披乘鹿见，云起驭龙回。",
      "偃树枝封雪，残碑石冒苔。",
      "圣皇惟道契，文字勒岩隈。"
    ]
  },
  {
    "volume": 74,
    "sequence": 6,
    "title": "奉和圣制经河上公庙应制",
    "author": "苏颋",
    "content": [
      "河流无日夜，河上有神仙。",
      "辇路曾经此，坛场即宛然。",
      "下疑成洞穴，高若在空烟。",
      "善物遗方外，和光绕道边。",
      "事因周史得，言与汉王传。",
      "喜属膺期圣，邦家业又玄。"
    ]
  },
  {
    "volume": 74,
    "sequence": 7,
    "title": "奉和圣制答张说出雀鼠谷",
    "author": "苏颋",
    "content": [
      "雨施巡方罢，云从训俗回。",
      "密途汾水卫，清跸晋郊陪。",
      "寒著山边尽，春当日下来。",
      "御祠玄鸟应，仙仗绿杨开。",
      "作颂音传雅，观文色动台。",
      "更知西向乐，宸藻协盐梅。"
    ]
  },
  {
    "volume": 74,
    "sequence": 8,
    "title": "奉和恩赐乐游园宴应制",
    "author": "苏颋",
    "content": [
      "乐游光地选，酺饮庆天从。",
      "座密千官盛，场开百戏容。",
      "绿塍际山尽，缇幕倚云重。",
      "下上花齐发，周回柳遍浓。",
      "夺晴纷剑履，喧听杂歌钟。",
      "日晚衔恩散，尧人并可封。"
    ]
  },
  {
    "volume": 74,
    "sequence": 9,
    "title": "恩制尚书省僚宴昆明池同用尧字",
    "author": "苏颋",
    "content": [
      "露渥洒云霄，天官次斗杓。",
      "昆明四十里，空水极晴朝。",
      "雁似衔红叶，鲸疑喷海潮。",
      "翠山来彻底，白日去回标。",
      "泳广渔杈溢，浮深妓舫摇。",
      "饱恩皆醉止，合舞共歌尧。"
    ]
  },
  {
    "volume": 74,
    "sequence": 10,
    "title": "奉和圣制幸望春宫送朔方大总管张仁亶",
    "author": "苏颋",
    "content": [
      "北风吹早雁，日夕渡河飞。",
      "气冷胶应折，霜明草正腓。",
      "老臣帷幄算，元宰庙堂机。",
      "饯饮回仙跸，临戎解御衣。",
      "军装乘晓发，师律候春归。",
      "方伫勋庸盛，天词降紫微。"
    ]
  },
  {
    "volume": 74,
    "sequence": 11,
    "title": "奉和圣制登太行山中言志应制",
    "author": "苏颋",
    "content": [
      "北山东入海，驰道上连天。",
      "顺动三光注，登临万象悬。",
      "俯观河内邑，平指洛阳川。",
      "按跸夷关险，张旗亘井泉。",
      "晓岩中警柝，春事下搜田。",
      "德重周王问，歌轻汉后传。",
      "宸游铺令典，睿思起芳年。",
      "愿以封书奏，回銮禅肃然。"
    ]
  },
  {
    "volume": 74,
    "sequence": 12,
    "title": "奉和圣制漕桥东送新除岳牧",
    "author": "苏颋",
    "content": [
      "宝贤不遗俊，台阁尽鹓鸾。",
      "未若调人切，其如简帝难。",
      "上才膺出典，中旨念分官。",
      "特以专城贵，深惟列郡安。",
      "政行思务本，风靡属胜残。",
      "有令田知急，无分狱在宽。",
      "至言题睿札，殊渥洒仙翰。",
      "诏饯三台降，朝荣万国欢。",
      "举杯临水发，张乐拥桥观。",
      "式伫东封会，锵锵检玉坛。"
    ]
  },
  {
    "volume": 74,
    "sequence": 13,
    "title": "奉和圣制途次旧居应制",
    "author": "苏颋",
    "content": [
      "潞国临淄邸，天王别驾舆。",
      "出潜离隐际，小往大来初。",
      "东陆行春典，南阳即旧居。",
      "约川星罕驻，扶道日旂舒。",
      "云覆连行在，风回助扫除。",
      "木行城邑望，皋落土田疏。",
      "昔试邦兴后，今过俗徯予。",
      "示威宁校猎，崇让不陈鱼。",
      "府吏趋宸扆，乡耆捧帝车。",
      "帐倾三饮处，闲整六飞馀。",
      "盛业铭汾鼎，昌期应洛书。",
      "愿陪歌赋末，留比蜀相如。"
    ]
  },
  {
    "volume": 74,
    "sequence": 14,
    "title": "奉和圣制至长春宫登楼望稼穑之作",
    "author": "苏颋",
    "content": [
      "帝迹奚其远，皇符之所崇。",
      "敬时尧务作，尽力禹称功。",
      "赫赫惟元后，经营自左冯。",
      "变芜粳稻实，流恶水泉通。",
      "国阜犹前豹，人疲讵昔熊。",
      "黄图巡沃野，清吹入离宫。",
      "是阅京坻富，仍观都邑雄。",
      "凭轩一何绮，积溜写晴空。",
      "礼节家安外，和平俗在中。",
      "见龙垂渭北，辞雁指河东。",
      "睿思方居镐，宸游若饮丰。",
      "宁夸子云从，只为猎扶风。"
    ]
  },
  {
    "volume": 74,
    "sequence": 15,
    "title": "利州北佛龛前重于去岁题处作",
    "author": "苏颋",
    "content": [
      "重岩载看美，分塔起层标。",
      "蜀守经涂处，巴人作礼朝。",
      "地疑三界出，空是六尘销。",
      "卧石铺苍藓，行塍覆绿条。",
      "岁年书有记，非为学题桥。"
    ]
  },
  {
    "volume": 74,
    "sequence": 16,
    "title": "闲园即事寄韦侍郎",
    "author": "苏颋",
    "content": [
      "结庐东城下，直望江南山。",
      "青霭远相接，白云来复还。",
      "拂筵红藓上，开幔绿条间。",
      "物应春偏好，情忘趣转闲。",
      "宪臣饶美度，联事惜徂颜。",
      "有酒空盈酌，高车不可攀。"
    ]
  },
  {
    "volume": 74,
    "sequence": 17,
    "title": "扈从温泉同紫微黄门群公泛渭川得齐字",
    "author": "苏颋",
    "content": [
      "虹旗映绿荑，春仗汉丰西。",
      "侍跸浮清渭，扬舲降紫泥。",
      "近临钧石地，遥指钓璜溪。",
      "岸转帆飞疾，川平棹举齐。",
      "傅舟来是用，轩驭往应迷。",
      "兴阕菱歌动，沙洲乱夕鹥。"
    ]
  },
  {
    "volume": 74,
    "sequence": 18,
    "title": "饯赵尚书摄御史大夫赴朔方军",
    "author": "苏颋",
    "content": [
      "劲虏欲南窥，扬兵护朔陲。",
      "赵尧宁易印，邓禹即分麾。",
      "野饯回三杰，军谋用六奇。",
      "云边愁出塞，日下怆临岐。",
      "拔剑行人舞，挥戈战马驰。",
      "明年麟阁上，充国画于斯。"
    ]
  },
  {
    "volume": 74,
    "sequence": 19,
    "title": "晓发兴州入陈平路",
    "author": "苏颋",
    "content": [
      "旌节指巴岷，年年行且巡。",
      "暮来青嶂宿，朝去绿江春。",
      "鱼贯梁缘马，猿奔树息人。",
      "邑祠犹是汉，溪道即名陈。",
      "旧史饶迁谪，恒情厌苦辛。",
      "宁知报恩者，天子一忠臣。"
    ]
  },
  {
    "volume": 74,
    "sequence": 20,
    "title": "同饯阳将军兼源州都督御史中丞",
    "author": "苏颋",
    "content": [
      "右地接龟沙，中朝任虎牙。",
      "然明方改俗，去病不为家。",
      "将礼登坛盛，军容出塞华。",
      "朔风摇汉鼓，边马思胡笳。",
      "旗合无邀正，冠危有触邪。",
      "当看劳还日，及此御沟花。"
    ]
  },
  {
    "volume": 74,
    "sequence": 21,
    "title": "扈从凤泉和崔黄门喜恩旨解严罢围之作",
    "author": "苏颋",
    "content": [
      "辇路岐山曲，储胥渭水湄。",
      "教成提将鼓，礼备植虞旗。",
      "不取从畋乐，先流去杀慈。",
      "舜韶同舞日，汤祝尽飞时。",
      "物应阳和施，人知雨露私。",
      "何如穆天子，七萃几劳师。"
    ]
  },
  {
    "volume": 74,
    "sequence": 22,
    "title": "秋夜寓直中书呈黄门舅",
    "author": "苏颋",
    "content": [
      "帘栊上夜钩，清切听更筹。",
      "忽共鸡枝老，还如骑省秋。",
      "循庭喜三入，对渚忆双游。",
      "紫绂名初拜，黄缣迹尚留。",
      "月舒当北幌，云赋直东楼。",
      "恩渥迷天施，童蒙慰我求。",
      "迟君台鼎节，闻义一承流。"
    ]
  },
  {
    "volume": 74,
    "sequence": 23,
    "title": "先是新昌小园期京兆尹一访兼郎官数子自顷沉疴…成章",
    "author": "苏颋",
    "content": [
      "独好中林隐，先期上月春。",
      "闲花傍户落，喧鸟逼檐驯。",
      "寂寞东坡叟，传呼北里人。",
      "在山琴易调，开瓮酒归醇。",
      "伫望应三接，弥留忽几旬。",
      "不疑丹火变，空负绿条新。",
      "斗蚁闻常日，歌龙值此辰。",
      "其如众君子，嘉会阻清尘。"
    ]
  },
  {
    "volume": 74,
    "sequence": 24,
    "title": "奉和马常侍寺中之作",
    "author": "苏颋",
    "content": [
      "怨暑时云谢，愆阳泽暂偏。",
      "鼎陈从祀日，钥动问刑年。",
      "绛服龙雩寝，玄冠马使旋。",
      "作霖期傅说，为旱听周宣。",
      "河岳阴符启，星辰暗檄传。",
      "浮凉吹景气，飞动洒空烟。",
      "飒飒将秋近，沉沉与暝连。",
      "分湍泾水石，合颖雍州田。",
      "德施超三五，文雄赋十千。",
      "及斯何以乐，明主敬人天。"
    ]
  },
  {
    "volume": 74,
    "sequence": 25,
    "title": "慈恩寺二月半寓言",
    "author": "苏颋",
    "content": [
      "二月韶春半，三空霁景初。",
      "献来应有受，灭尽竟无馀。",
      "化迹传官寺，归诚谒梵居。",
      "殿堂花覆席，观阁柳垂疏。",
      "共命枝间鸟，长生水上鱼。",
      "问津窥彼岸，迷路得真车。",
      "行密幽关静，谈精俗态祛。",
      "稻麻欣所遇，蓬箨怆焉如。",
      "不驻秦京陌，还题蜀郡舆。",
      "爱离方自此，回望独蹰躇。"
    ]
  },
  {
    "volume": 74,
    "sequence": 26,
    "title": "饯泽州卢使君赴任",
    "author": "苏颋",
    "content": [
      "闻道降纶书，为邦建彩旟。",
      "政凭循吏往，才以贵卿除。",
      "词赋良无敌，声华蔼有馀。",
      "荣承四岳后，请绝五天初。",
      "关路通秦壁，城池接晋墟。",
      "撰期行子赋，分典列侯居。",
      "别望喧追饯，离言系惨舒。",
      "平芜寒蛩乱，乔木夜蝉疏。",
      "寥泬秋先起，推移月向诸。",
      "旧交何以赠，客至待烹鱼。"
    ]
  },
  {
    "volume": 74,
    "sequence": 27,
    "title": "陈仓别陇州司户李维深",
    "author": "苏颋",
    "content": [
      "京国自携手，同途欣解颐。",
      "情言正的的，春物宛迟迟。",
      "忽背雕戎役，旋瞻获宝祠。",
      "蜀城余出守，吴岳尔归思。",
      "欢惬更伤此，眷殷殊念兹。",
      "扬麾北林径，跂石南涧湄。",
      "中作壶觞饯，回添道路悲。",
      "数花临磴日，百草覆田时。",
      "有美同人意，无为行子辞。",
      "酣歌拔剑起，毋是答恩私。"
    ]
  },
  {
    "volume": 74,
    "sequence": 28,
    "title": "奉和崔尚书赠大理陆卿鸿胪刘卿见示之作",
    "author": "苏颋",
    "content": [
      "戏藻嘉鱼乐，栖梧见凤飞。",
      "类从皆有召，声应乃无违。",
      "美价逢时出，奇才选众稀。",
      "避堂贻后政，扫第发前几。",
      "出曳仙人履，还熏侍女衣。",
      "省中何赫奕，庭际满芳菲。",
      "吏部端清鉴，丞郎肃紫机。",
      "会心歌咏是，回迹宴言非。",
      "北寺邻玄阙，南城写翠微。",
      "参差交隐见，仿佛接光辉。",
      "宾序尝柔德，刑孚已霁威。",
      "巨源林下契，不速自同归。"
    ]
  },
  {
    "volume": 74,
    "sequence": 29,
    "title": "敬和崔尚书大明朝堂雨后望终南山见示之作",
    "author": "苏颋",
    "content": [
      "奕奕轻车至，清晨朝未央。",
      "未央在霄极，中路视咸阳。",
      "委曲汉京近，周回秦塞长。",
      "日华动泾渭，天翠合岐梁。",
      "五丈旌旗色，百层枌橑光。",
      "东连归马地，南指斗鸡场。",
      "晴壑照金戺，秋云含璧珰。",
      "由余窥霸国，萧相奉兴王。",
      "功役隐不见，颂声存复扬。",
      "权宜珍构绝，圣作宝图昌。",
      "在德期巢燧，居安法禹汤。",
      "冢卿才顺美，多士赋成章。",
      "价重三台俊，名超百郡良。",
      "焉知掖垣下，陈力自迷方。"
    ]
  },
  {
    "volume": 74,
    "sequence": 30,
    "title": "夜闻故梓州韦使君明当引绋感而成章",
    "author": "苏颋",
    "content": [
      "恻矣南邻问，冥然东岱幽。",
      "里閈宁相杵，朝叹忽迁舟。",
      "君心惟伯仲，吾人复款游。",
      "对连时亦早，交喜岁才周。",
      "序发扶阳赠，文因司寇酬。",
      "讵期危露尽，相续逝川流。",
      "卧疾无三吊，居闲有百忧。",
      "振风吟鼓夕，明月照帷秋。",
      "藓驳题诗馆，杨疏奏伎楼。",
      "共将歌笑叹，转为弟兄留。",
      "感物存如梦，观生去若浮。",
      "余非忘情者，雪涕报林丘。"
    ]
  },
  {
    "volume": 74,
    "sequence": 31,
    "title": "御箭连中双兔",
    "author": "苏颋",
    "content": [
      "宸游经上苑，羽猎向闲田。",
      "狡兔初迷窟，纤骊讵著鞭。",
      "三驱仍百步，一发遂双连。",
      "影射含霜草，魂消向月弦。",
      "欢声动寒木，喜气满晴天。",
      "那似陈王意，空随乐府篇。"
    ]
  },
  {
    "volume": 74,
    "sequence": 32,
    "title": "奉和圣制过潼津关",
    "author": "苏颋",
    "content": [
      "在德何夷险，观风复往还。",
      "自能同善闭，中路可无关。"
    ]
  },
  {
    "volume": 74,
    "sequence": 33,
    "title": "山鹧鸪词二首",
    "author": "苏颋",
    "content": [
      "玉关征戍久，空闺人独愁。",
      "寒露湿青苔，别来蓬鬓秋。",
      "人坐青楼晚，莺语百花时。",
      "愁多人易老，断肠君不知。"
    ]
  },
  {
    "volume": 74,
    "sequence": 34,
    "title": "汾上惊秋",
    "author": "苏颋",
    "content": [
      "北风吹白云，万里渡河汾。",
      "心绪逢摇落，秋声不可闻。"
    ]
  },
  {
    "volume": 74,
    "sequence": 35,
    "title": "山驿闲卧即事",
    "author": "苏颋",
    "content": [
      "息燕归檐静，飞花落院闲。",
      "不愁愁自著，谁道忆乡关。"
    ]
  },
  {
    "volume": 74,
    "sequence": 36,
    "title": "将赴益州题小园壁",
    "author": "苏颋",
    "content": [
      "岁穷惟益老，春至却辞家。",
      "可惜东园树，无人也作花。"
    ]
  },
  {
    "volume": 74,
    "sequence": 37,
    "title": "咏礼部尚书厅后鹊",
    "author": "苏颋",
    "content": [
      "怀印喜将归，窥巢恋且依。",
      "自知栖不定，还欲向南飞。"
    ]
  },
  {
    "volume": 74,
    "sequence": 38,
    "title": "咏死兔",
    "author": "苏颋",
    "content": [
      "兔子死兰弹，持来挂竹竿。",
      "试将明镜照，何异月中看。"
    ]
  },
  {
    "volume": 74,
    "sequence": 39,
    "title": "夜宴安乐公主新宅",
    "author": "苏颋",
    "content": [
      "车如流水马如龙，仙史高台十二重。",
      "天上初移衡汉匹，可怜歌舞夜相从。"
    ]
  },
  {
    "volume": 74,
    "sequence": 40,
    "title": "侍宴桃花园咏桃花应制",
    "author": "苏颋",
    "content": [
      "桃花灼灼有光辉，无数成蹊点更飞。",
      "为见芳林含笑待，遂同温树不言归。"
    ]
  },
  {
    "volume": 74,
    "sequence": 41,
    "title": "奉和圣制幸韦嗣立庄应制",
    "author": "苏颋",
    "content": [
      "树色参差隐翠微，泉流百尺向空飞。",
      "传闻此处投竿住，遂使兹辰扈跸归。"
    ]
  },
  {
    "volume": 74,
    "sequence": 42,
    "title": "重送舒公",
    "author": "苏颋",
    "content": [
      "散骑金貂服彩衣，松花水上逐春归。",
      "悬知邑里遥相望，事主荣亲代所稀。"
    ]
  },
  {
    "volume": 74,
    "sequence": 43,
    "title": "句",
    "author": "苏颋",
    "content": [
      "飞埃结红雾，游盖飘青云。",
      "指如十挺墨，耳似两张匙。",
      "丑虽有足，甲不全身。",
      "见君无口，知伊少人。"
    ]
  }
]