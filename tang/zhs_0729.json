[
  {
    "volume": 729,
    "sequence": 1,
    "title": "秦门·胡亥",
    "author": "周昙",
    "content": [
      "鹿马何难辨是非，宁劳卜筮问安危。",
      "权臣为乱多如此，亡国时君不自知。"
    ]
  },
  {
    "volume": 729,
    "sequence": 2,
    "title": "秦门·再吟",
    "author": "周昙",
    "content": [
      "盗贼纵横主恶闻，遂为流矢犯君轩。",
      "怪言何不早言者，若使早言还不存。"
    ]
  },
  {
    "volume": 729,
    "sequence": 3,
    "title": "秦门·赵高",
    "author": "周昙",
    "content": [
      "赵高胡亥速天诛，率土兴兵怨毒痡。",
      "丰沛见机群小吏，功成儿戏亦何殊。"
    ]
  },
  {
    "volume": 729,
    "sequence": 4,
    "title": "秦门·陈涉",
    "author": "周昙",
    "content": [
      "秦法烦苛霸业隳，一夫攘臂万夫随。",
      "王侯无种英雄志，燕雀喧喧安得知。"
    ]
  },
  {
    "volume": 729,
    "sequence": 5,
    "title": "秦门·项籍",
    "author": "周昙",
    "content": [
      "九垓垂定弃谋臣，一阵无功便杀身。",
      "壮士诚知轻性命，不思辜负八千人。"
    ]
  },
  {
    "volume": 729,
    "sequence": 6,
    "title": "秦门·范增",
    "author": "周昙",
    "content": [
      "智士宁为暗主谟，范公曾不读兵书。",
      "平生心力为谁尽，一事无成空背疽。"
    ]
  },
  {
    "volume": 729,
    "sequence": 7,
    "title": "前汉门·高祖",
    "author": "周昙",
    "content": [
      "爱子从烹报主时，安知强啜不含悲。",
      "太公悬命临刀几，忍取杯羹欲为谁。"
    ]
  },
  {
    "volume": 729,
    "sequence": 8,
    "title": "前汉门·再吟",
    "author": "周昙",
    "content": [
      "北伐匈奴事可悲，当时将相是其谁。",
      "君臣束手平城里，三十万兵能忍饥。"
    ]
  },
  {
    "volume": 729,
    "sequence": 9,
    "title": "前汉门·周苛纪信",
    "author": "周昙",
    "content": [
      "为主坚能不顾身，赴汤蹈火见忠臣。",
      "后来邦国论心义，谁是君王出热人。"
    ]
  },
  {
    "volume": 729,
    "sequence": 10,
    "title": "前汉门·酂侯",
    "author": "周昙",
    "content": [
      "共怪酂侯第一功，咸称得地合先封。",
      "韩生不是萧君荐，猎犬何人为指踪。"
    ]
  },
  {
    "volume": 729,
    "sequence": 11,
    "title": "前汉门·曲逆侯",
    "author": "周昙",
    "content": [
      "社肉分平未足奇，须观大用展无私。",
      "一朝如得宰天下，必使还如宰社时。"
    ]
  },
  {
    "volume": 729,
    "sequence": 12,
    "title": "前汉门·薛公",
    "author": "周昙",
    "content": [
      "黥布称兵孰敢当，薛公三计为斟量。",
      "上中良策知非用，南取长沙是死乡。"
    ]
  },
  {
    "volume": 729,
    "sequence": 13,
    "title": "前汉门·条侯",
    "author": "周昙",
    "content": [
      "上将风戈赏罚明，矛鋋严闭亚夫营。",
      "人君却禀将军令，按辔垂鞭为缓行。"
    ]
  },
  {
    "volume": 729,
    "sequence": 14,
    "title": "前汉门·平津侯",
    "author": "周昙",
    "content": [
      "儒素逢时得自媒，忽从徒步列公台。",
      "北辰如不延吾辈，东阁何由逐汝开。"
    ]
  },
  {
    "volume": 729,
    "sequence": 15,
    "title": "前汉门·博陆侯",
    "author": "周昙",
    "content": [
      "栋梁徒自保坚贞，毁穴难防雀鼠争。",
      "不是主人知诈伪，如何柱石免欹倾。"
    ]
  },
  {
    "volume": 729,
    "sequence": 16,
    "title": "前汉门·夏贺良",
    "author": "周昙",
    "content": [
      "汉代中微亦再昌，忠臣忧国冀修禳。",
      "赤精符谶诚非妄，枉杀无辜夏贺良。"
    ]
  },
  {
    "volume": 729,
    "sequence": 17,
    "title": "前汉门·王莽",
    "author": "周昙",
    "content": [
      "权归诸吕牝鸡鸣，殷鉴昭然讵可轻。",
      "新室不因崇外戚，水中安敢寄生营。"
    ]
  },
  {
    "volume": 729,
    "sequence": 18,
    "title": "前汉门·再吟",
    "author": "周昙",
    "content": [
      "重赋严刑作祸胎，岂知由此乱离媒。",
      "家传揖让亦难济，况是身从倾篡来。"
    ]
  },
  {
    "volume": 729,
    "sequence": 19,
    "title": "前汉门·又吟",
    "author": "周昙",
    "content": [
      "铜马朱眉满四方，总缘居摄乱天常。",
      "因君多少布衣士，不是公卿即帝王。"
    ]
  },
  {
    "volume": 729,
    "sequence": 20,
    "title": "前汉门·毛延寿",
    "author": "周昙",
    "content": [
      "不拔金钗赂汉臣，徒嗟玉艳委胡尘。",
      "能知货贿移妍丑，岂独丹青画美人。"
    ]
  },
  {
    "volume": 729,
    "sequence": 21,
    "title": "前汉门·刘圣公",
    "author": "周昙",
    "content": [
      "不纳良谋刘縯言，胡为衔璧向崇宣。",
      "伤哉乱帝途穷处，何必当时谮福先。"
    ]
  },
  {
    "volume": 729,
    "sequence": 22,
    "title": "前汉门·樊崇徐宣",
    "author": "周昙",
    "content": [
      "庸中佼佼铁铮铮，百万长驱入帝京。",
      "首事纵隳三善在，归仁何虑不全生。"
    ]
  },
  {
    "volume": 729,
    "sequence": 23,
    "title": "前汉门·僭号公孙述",
    "author": "周昙",
    "content": [
      "剑蜀金汤孰敢争，子阳才业匪雄英。",
      "方知在德不在险，危栈何曾阻汉兵。"
    ]
  },
  {
    "volume": 729,
    "sequence": 24,
    "title": "后汉门·光武",
    "author": "周昙",
    "content": [
      "成败非儒孰可量，儒生何指指萧王。",
      "萧王得众能宽裕，吴汉归来帝业昌。"
    ]
  },
  {
    "volume": 729,
    "sequence": 25,
    "title": "后汉门·明帝",
    "author": "周昙",
    "content": [
      "朝臣咸佞孰知非，张佚公忠语独奇。",
      "博士一言除太傅，谥为明帝信其宜。"
    ]
  },
  {
    "volume": 729,
    "sequence": 26,
    "title": "后汉门·桓帝",
    "author": "周昙",
    "content": [
      "能嫌跋扈斩梁王，宁便荣枯信段张。",
      "襄楷忠言谁佞惑，忍教奸祸起萧墙。"
    ]
  },
  {
    "volume": 729,
    "sequence": 27,
    "title": "后汉门·灵帝",
    "author": "周昙",
    "content": [
      "榜悬金价鬻官荣，千万为公五百卿。",
      "公瑾孔明穷退者，安知高卧遇雄英。"
    ]
  },
  {
    "volume": 729,
    "sequence": 28,
    "title": "后汉门·废帝",
    "author": "周昙",
    "content": [
      "乱兵如猬走王师，社稷颠危孰为持。",
      "夜逐萤光寻道路，汉家天子步归时。"
    ]
  },
  {
    "volume": 729,
    "sequence": 29,
    "title": "后汉门·献帝",
    "author": "周昙",
    "content": [
      "只为曹侯数贵人，普天黔首尽黄巾。",
      "汉灵早听侍中谏，安得献生称不辰。"
    ]
  },
  {
    "volume": 729,
    "sequence": 30,
    "title": "后汉门·再吟",
    "author": "周昙",
    "content": [
      "咸怨刑科有党偏，耕夫无不事戎旃。",
      "是时老幼饥号处，一斛黄禾五百千。"
    ]
  },
  {
    "volume": 729,
    "sequence": 31,
    "title": "后汉门·子密",
    "author": "周昙",
    "content": [
      "子密封侯岂所宜，能高德义必无为。",
      "当时若缚还彭氏，率土何忧不自归。"
    ]
  },
  {
    "volume": 729,
    "sequence": 32,
    "title": "后汉门·羊续",
    "author": "周昙",
    "content": [
      "鱼悬洁白振清风，禄散亲宾岁自穷。",
      "单席寒厅惭使者，葛衣何以至三公。"
    ]
  },
  {
    "volume": 729,
    "sequence": 33,
    "title": "后汉门·杨震",
    "author": "周昙",
    "content": [
      "为国推贤匪惠私，十金为报遽相危。",
      "无言暗室何人见，咫尺斯须已四知。"
    ]
  },
  {
    "volume": 729,
    "sequence": 34,
    "title": "后汉门·赵孝",
    "author": "周昙",
    "content": [
      "绿林清旦正朝饥，岂计行人瘦与肥。",
      "为感在原哀叫切，鶺鴒休报听双飞。"
    ]
  },
  {
    "volume": 729,
    "sequence": 35,
    "title": "后汉门·马后",
    "author": "周昙",
    "content": [
      "粗衣闲寂阅群书，荐达嫔妃广帝居。",
      "再实伤根嫌贵宠，惠慈劳悴育皇储。"
    ]
  },
  {
    "volume": 729,
    "sequence": 36,
    "title": "后汉门·魏博妻",
    "author": "周昙",
    "content": [
      "萝挂青松是所依，松凋萝更改何枝。",
      "操刀必割腕可断，磐石徒坚心不移。"
    ]
  },
  {
    "volume": 729,
    "sequence": 37,
    "title": "后汉门·曹娥",
    "author": "周昙",
    "content": [
      "心摧目断哭江濆，窥浪无踪日又昏。",
      "不入重泉寻水底，此生安得见沈魂。"
    ]
  },
  {
    "volume": 729,
    "sequence": 38,
    "title": "后汉门·周都妻",
    "author": "周昙",
    "content": [
      "绿水双鸳一已沈，皇天更欲配何禽。",
      "不将血涕随霜刃，谁见朱殷未死心。"
    ]
  },
  {
    "volume": 729,
    "sequence": 39,
    "title": "后汉门·鲍宣妻",
    "author": "周昙",
    "content": [
      "君恶奢华意不欢，一言从俭亦何难。",
      "但能和乐同琴瑟，未必恩情在绮纨。"
    ]
  },
  {
    "volume": 729,
    "sequence": 40,
    "title": "后汉门·吕母",
    "author": "周昙",
    "content": [
      "狱无良吏雪无由，处处戈鋋自执仇。",
      "吕母衔冤穷老妇，亦能为帅复私雠。"
    ]
  },
  {
    "volume": 729,
    "sequence": 41,
    "title": "三国门·蜀先主",
    "author": "周昙",
    "content": [
      "豫州军败信途穷，徐庶推能荐卧龙。",
      "不是卑词三访谒，谁令玄德主巴邛。"
    ]
  },
  {
    "volume": 729,
    "sequence": 42,
    "title": "三国门·再吟",
    "author": "周昙",
    "content": [
      "一家区宇忽三分，龌龊车书曷足论。",
      "定有伊姜为佐辅，忍教鸿雁各乾坤。"
    ]
  },
  {
    "volume": 729,
    "sequence": 43,
    "title": "三国门·后主",
    "author": "周昙",
    "content": [
      "万峰如剑载前来，危阁横空信险哉。",
      "对此玄休长叹息，方知刘禅是庸才。"
    ]
  },
  {
    "volume": 729,
    "sequence": 44,
    "title": "三国门·吴后主",
    "author": "周昙",
    "content": [
      "吴宫季主恣骄奢，移尽江南百媚花。",
      "一旦狂风江上起，花随风散落谁家。"
    ]
  },
  {
    "volume": 729,
    "sequence": 45,
    "title": "三国门·王表",
    "author": "周昙",
    "content": [
      "王表闻声莫见身，吴中敬事甚君亲。",
      "是知邦国将亡灭，不听人臣听鬼神。"
    ]
  },
  {
    "volume": 729,
    "sequence": 46,
    "title": "三国门·鲁肃",
    "author": "周昙",
    "content": [
      "轻财重义见英奇，圣主贤臣是所依。",
      "公瑾窘饥求子敬，一言才起数船归。"
    ]
  },
  {
    "volume": 729,
    "sequence": 47,
    "title": "晋门·晋武帝",
    "author": "周昙",
    "content": [
      "汉贪金帛鬻公卿，财赡羸军冀国宁。",
      "晋武鬻官私室富，是知犹不及桓灵。"
    ]
  },
  {
    "volume": 729,
    "sequence": 48,
    "title": "晋门·再吟",
    "author": "周昙",
    "content": [
      "君人为理在安民，论道求贤德自新。",
      "经国远图无所问，何曾言指一何神。"
    ]
  },
  {
    "volume": 729,
    "sequence": 49,
    "title": "晋门·惠帝",
    "author": "周昙",
    "content": [
      "蛙鸣堪笑问官私，更劝饥人食肉糜。",
      "蒙昧万机犹妇女，寇戎安得不纷披。"
    ]
  },
  {
    "volume": 729,
    "sequence": 50,
    "title": "晋门·贾后",
    "author": "周昙",
    "content": [
      "贾后甘为废戮人，齐王还杀赵王伦。",
      "一从天下无真主，瓜割中原四百春。"
    ]
  },
  {
    "volume": 729,
    "sequence": 51,
    "title": "晋门·怀帝",
    "author": "周昙",
    "content": [
      "蕃汉戈矛遍九垓，两京簪绂走黄埃。",
      "刘聪大会平阳日，遣帝行觞事可哀。"
    ]
  },
  {
    "volume": 729,
    "sequence": 52,
    "title": "晋门·愍帝",
    "author": "周昙",
    "content": [
      "耕牛吃尽大田荒，二两黄金籴斗粮。",
      "御粥又闻无麴屑，不降胡虏奈饥肠。"
    ]
  },
  {
    "volume": 729,
    "sequence": 53,
    "title": "晋门·郭钦",
    "author": "周昙",
    "content": [
      "谁疑忠谏郭钦言，不逐戎夷出塞垣。",
      "晋室既无明圣主，果为胡虏乱中原。"
    ]
  },
  {
    "volume": 729,
    "sequence": 54,
    "title": "晋门·王夷甫",
    "author": "周昙",
    "content": [
      "六合谁为辅弼臣，八风昏处尽胡尘。",
      "是知济弱扶倾术，不属高谈虚论人。"
    ]
  },
  {
    "volume": 729,
    "sequence": 55,
    "title": "晋门·王茂弘",
    "author": "周昙",
    "content": [
      "韩魏荆扬日岂堪，胡风看欲过江南。",
      "中原一片生灵血，谁秉王纲色不惭。"
    ]
  },
  {
    "volume": 729,
    "sequence": 56,
    "title": "晋门·吴隐之",
    "author": "周昙",
    "content": [
      "闻说贪泉近郁林，隐之今日得深斟。",
      "徒言滴水能穿石，其那坚贞匪石心。"
    ]
  },
  {
    "volume": 729,
    "sequence": 57,
    "title": "晋门·再吟",
    "author": "周昙",
    "content": [
      "贪泉何处是泉源，只在灵台一点间。",
      "必也心源元自有，此泉何必在江山。"
    ]
  },
  {
    "volume": 729,
    "sequence": 58,
    "title": "六朝门·前赵刘聪",
    "author": "周昙",
    "content": [
      "戎羯谁令识善言，刑将不舍遽能原。",
      "垂成却罢凤仪殿，仍改逍遥纳谏园。"
    ]
  },
  {
    "volume": 729,
    "sequence": 59,
    "title": "六朝门·前凉张轨",
    "author": "周昙",
    "content": [
      "官从主簿至专征，谁遣凉王破赵名。",
      "益信用贤由拔擢，穰苴不是将家生。"
    ]
  },
  {
    "volume": 729,
    "sequence": 60,
    "title": "六朝门·后魏武帝",
    "author": "周昙",
    "content": [
      "太武南征似卷蓬，徐阳兖蔡杀皆空。",
      "从来吊伐宁如此，千里无烟血草红。"
    ]
  },
  {
    "volume": 729,
    "sequence": 61,
    "title": "六朝门·三废帝",
    "author": "周昙",
    "content": [
      "明庄节闵并罹殃，命在朱高二悖王。",
      "已叹一年三易换，更嗟殴辱下东廊。"
    ]
  },
  {
    "volume": 729,
    "sequence": 62,
    "title": "六朝门·苻坚",
    "author": "周昙",
    "content": [
      "百万南征几马归，叛亡如猬亦何悲。",
      "宾擒敌国诸戎主，更遣权兵过在谁。"
    ]
  },
  {
    "volume": 729,
    "sequence": 63,
    "title": "六朝门·再呤",
    "author": "周昙",
    "content": [
      "空知勇锐不知兵，困兽孤军未可轻。",
      "安有长驱百馀万，身驰几旅欲先征。"
    ]
  },
  {
    "volume": 729,
    "sequence": 64,
    "title": "六朝门·又吟",
    "author": "周昙",
    "content": [
      "水影星光怪异多，不思修德事干戈。",
      "无谋拒谏仍轻敌，国破身擒将奈何。"
    ]
  },
  {
    "volume": 729,
    "sequence": 65,
    "title": "六朝门·宋武帝",
    "author": "周昙",
    "content": [
      "栖栖老楚未遭时，债主凭陵似迫危。",
      "人杰既为王谧识，刁逵诛斩独何悲。"
    ]
  },
  {
    "volume": 729,
    "sequence": 66,
    "title": "六朝门·二废帝",
    "author": "周昙",
    "content": [
      "肆意荒狂杀不辜，方嗟废帝又苍梧。",
      "自言威震为英武，肯虑湘东与玉夫。"
    ]
  },
  {
    "volume": 729,
    "sequence": 67,
    "title": "六朝门·齐废帝东昏侯",
    "author": "周昙",
    "content": [
      "定策谁扶捕鼠儿，不忧萧衍畏潘妃。",
      "长围既合刀临项，犹惜金钱对落晖。"
    ]
  },
  {
    "volume": 729,
    "sequence": 68,
    "title": "六朝门·梁武帝",
    "author": "周昙",
    "content": [
      "梁武年高厌六龙，繁华声色尽归空。",
      "不求贤德追尧舜，翻作忧囚一病翁。"
    ]
  },
  {
    "volume": 729,
    "sequence": 69,
    "title": "六朝门·再吟",
    "author": "周昙",
    "content": [
      "兴亡何故遽环回，汤纣身为事可哀。",
      "莫是自长嫌胜己，蔽贤犹执匹夫才。"
    ]
  },
  {
    "volume": 729,
    "sequence": 70,
    "title": "六朝门·简文帝",
    "author": "周昙",
    "content": [
      "救兵方至强抽军，与贼开城是简文。",
      "曲项琵琶催酒处，不图为乐向谁云。"
    ]
  },
  {
    "volume": 729,
    "sequence": 71,
    "title": "六朝门·元帝",
    "author": "周昙",
    "content": [
      "木栅江城困魏军，王褒横议遏谋臣。",
      "宾降未免俱为戮，一死安能谢益仁。"
    ]
  },
  {
    "volume": 729,
    "sequence": 72,
    "title": "六朝门·谢举",
    "author": "周昙",
    "content": [
      "叛奴逃数岂堪留，忠节曾无肯到头。",
      "朱异早能同远见，青衫宁假帝登楼。"
    ]
  },
  {
    "volume": 729,
    "sequence": 73,
    "title": "六朝门·朱异",
    "author": "周昙",
    "content": [
      "徒览儒书不学兵，彦和虚得不廉名。",
      "四郊多垒犹相罪，国破将何谢太清。"
    ]
  },
  {
    "volume": 729,
    "sequence": 74,
    "title": "六朝门·傅昭",
    "author": "周昙",
    "content": [
      "为政残苛兽亦饥，除饥机在养疲羸。",
      "人能善政兽何暴，焉用劳人以槛为。"
    ]
  },
  {
    "volume": 729,
    "sequence": 75,
    "title": "六朝门·宣帝",
    "author": "周昙",
    "content": [
      "宣帝骄奢恣所为，后宫升降略无时。",
      "乘危自有妻公在，安许鸾凰是尉迟。"
    ]
  },
  {
    "volume": 729,
    "sequence": 76,
    "title": "六朝门·李集",
    "author": "周昙",
    "content": [
      "忠谏能坚信正臣，三沈三屈竟何云。",
      "每沈良久方能语，及语还呼桀纣君。"
    ]
  },
  {
    "volume": 729,
    "sequence": 77,
    "title": "隋门·隋文帝",
    "author": "周昙",
    "content": [
      "孤儿寡妇忍同欺，辅政刚教篡夺为。",
      "矫诏必能疏昉译，直臣诚合重颜仪。"
    ]
  },
  {
    "volume": 729,
    "sequence": 78,
    "title": "隋门·独孤后",
    "author": "周昙",
    "content": [
      "腹生奚强有亲疏，怜者为贤弃者愚。",
      "储贰不遭谗构死，隋亡宁便在江都。"
    ]
  },
  {
    "volume": 729,
    "sequence": 79,
    "title": "隋门·炀帝",
    "author": "周昙",
    "content": [
      "拒谏劳兵作祸基，穷奢极武向戎夷。",
      "兆人疲弊不堪命，天下嗷嗷新主资。"
    ]
  },
  {
    "volume": 729,
    "sequence": 80,
    "title": "隋门·贺若弼",
    "author": "周昙",
    "content": [
      "破敌将军意气豪，请除倾国斩妖娆。",
      "红绡忍染娇春雪，瞪目看行切玉刀。"
    ]
  }
]