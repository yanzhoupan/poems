[
  {
    "volume": 484,
    "sequence": 1,
    "title": "和太原张相公山亭怀古",
    "author": "崔公信",
    "content": [
      "叠石状崖巘，翠含城上楼。",
      "前移庐霍峰，远带沅湘流。",
      "潇洒主人静，夤缘芳径幽。",
      "清辉在昏旦，岂异东山游。"
    ]
  },
  {
    "volume": 484,
    "sequence": 2,
    "title": "过小妓英英墓",
    "author": "杨虞卿",
    "content": [
      "萧晨骑马出皇都，闻说埋冤在路隅。",
      "别我已为泉下土，思君犹似掌中珠。",
      "四弦品柱声初绝，三尺孤坟草已枯。",
      "兰质蕙心何所在，焉知过者是狂夫。"
    ]
  },
  {
    "volume": 484,
    "sequence": 3,
    "title": "句",
    "author": "杨虞卿",
    "content": [
      "河势昆仑远，山形菡萏秋。"
    ]
  },
  {
    "volume": 484,
    "sequence": 4,
    "title": "和段相公登武担寺西台",
    "author": "杨汝士",
    "content": [
      "清净此道宫，层台复倚空。",
      "偶时三伏外，列席九霄中。",
      "平视云端路，高临树杪风。",
      "自怜荣末座，前日别池笼。"
    ]
  },
  {
    "volume": 484,
    "sequence": 5,
    "title": "和段相公夏登张仪楼",
    "author": "杨汝士",
    "content": [
      "从公城上来，秋近绝纤埃。",
      "楼古秦规在，江分蜀望开。",
      "远山标宿雪，末席本寒灰。",
      "陪赏今为忝，临欢敢诉杯。"
    ]
  },
  {
    "volume": 484,
    "sequence": 6,
    "title": "和宗人尚书嗣复祠祭武侯毕，题临淮公旧碑",
    "author": "杨汝士",
    "content": [
      "古柏森然地，修严蜀相祠。",
      "一过荣异代，三顾盛当时。",
      "功德流何远，馨香荐未衰。",
      "敬名探国志，饰像慰甿思。",
      "昔谒从征盖，今闻拥信旗。",
      "固宜光宠下，有泪刻前碑。"
    ]
  },
  {
    "volume": 484,
    "sequence": 7,
    "title": "宴杨仆射新昌里第",
    "author": "杨汝士",
    "content": [
      "隔坐应须赐御屏，尽将仙翰入高冥。",
      "文章旧价留鸾掖，桃李新阴在鲤庭。",
      "再岁生徒陈贺宴，一时良史尽传馨。",
      "当时疏广虽云盛，讵有兹筵醉绿醽。"
    ]
  },
  {
    "volume": 484,
    "sequence": 8,
    "title": "建节后偶作",
    "author": "杨汝士",
    "content": [
      "抛却弓刀上砌台，上方台榭与云开。",
      "山僧见我衣裳窄，知道新从战地来。"
    ]
  },
  {
    "volume": 484,
    "sequence": 9,
    "title": "题画山水",
    "author": "杨汝士",
    "content": [
      "太华峰前是故乡，路人遥指读书堂。",
      "如今老大骑官马，羞向关西道姓杨。"
    ]
  },
  {
    "volume": 484,
    "sequence": 10,
    "title": "贺筵占赠营妓",
    "author": "杨汝士",
    "content": [
      "郎君得意及青春，蜀国将军又不贫。",
      "一曲高歌红一匹，两头娘子谢夫人。"
    ]
  },
  {
    "volume": 484,
    "sequence": 11,
    "title": "句",
    "author": "杨汝士",
    "content": [
      "昔日兰亭无艳质，此时金谷有高人。"
    ]
  },
  {
    "volume": 484,
    "sequence": 12,
    "title": "赋得芙蓉出水",
    "author": "陈至",
    "content": [
      "菡萏迎秋吐，夭摇映水滨。",
      "剑芒开宝匣，峰影写蒲津。",
      "下覆参差荇，高辞苒弱蘋。",
      "自当巢翠甲，非止戏赪鳞。",
      "莫以时先后，而言色故新。",
      "芳香正堪玩，谁报涉江人。"
    ]
  },
  {
    "volume": 484,
    "sequence": 13,
    "title": "荐冰",
    "author": "陈至",
    "content": [
      "凌寒开涸沍，寝庙致精诚。",
      "色静澄三酒，光寒肃两楹。",
      "形盐非近进，玉豆为潜英。",
      "礼自春分展，坚从北陆成。",
      "藉茅心共结，出鉴水渐明。",
      "幸得来观荐，灵台一小生。"
    ]
  },
  {
    "volume": 484,
    "sequence": 14,
    "title": "句",
    "author": "陈至",
    "content": [
      "藻井尚寒龙迹在，红楼初施日光通。"
    ]
  },
  {
    "volume": 484,
    "sequence": 15,
    "title": "荐冰",
    "author": "赵蕃",
    "content": [
      "仲月开凌室，斋心感圣情。",
      "寒姿分玉坐，皓彩发丹楹。",
      "积素因风壮，虚空向日明。",
      "遥涵窗户冷，近映冕旒清。",
      "在掌光逾澈，当轩质自轻。",
      "良辰方可致，由此表精诚。"
    ]
  },
  {
    "volume": 484,
    "sequence": 16,
    "title": "老人星",
    "author": "赵蕃",
    "content": [
      "大史占南极，秋分见寿星。",
      "增辉延宝历，发曜起祥经。",
      "灼烁依狼地，昭彰近帝庭。",
      "高悬方杳杳，孤白乍荧荧。",
      "应见光新吐，休征德自形。",
      "既能符圣祚，从此表遐龄。"
    ]
  }
]