[
  {
    "volume": 432,
    "sequence": 1,
    "title": "西明寺牡丹花时忆元九",
    "author": "白居易",
    "content": [
      "前年题名处，今日看花来。",
      "一作芸香吏，三见牡丹开。",
      "岂独花堪惜，方知老暗催。",
      "何况寻花伴，东都去未回。",
      "讵知红芳侧，春尽思悠哉。"
    ]
  },
  {
    "volume": 432,
    "sequence": 2,
    "title": "伤杨弘贞",
    "author": "白居易",
    "content": [
      "颜子昔短命，仲尼惜其贤。",
      "杨生亦好学，不幸复徒然。",
      "谁识天地意，独与龟鹤年。"
    ]
  },
  {
    "volume": 432,
    "sequence": 3,
    "title": "权摄昭应，早秋书事，寄元拾遗，兼呈李司录",
    "author": "白居易",
    "content": [
      "夏闰秋候早，七月风骚骚。",
      "渭川烟景晚，骊山宫殿高。",
      "丹殿子司谏，赤县我徒劳。",
      "相去半日程，不得同游遨。",
      "到官来十日，览镜生二毛。",
      "可怜趋走吏，尘土满青袍。",
      "邮传拥两驿，簿书堆六曹。",
      "为问纲纪掾，何必使铅刀。"
    ]
  },
  {
    "volume": 432,
    "sequence": 4,
    "title": "新栽竹",
    "author": "白居易",
    "content": [
      "佐邑意不适，闭门秋草生。",
      "何以娱野性，种竹百余茎。",
      "见此溪上色，忆得山中情。",
      "有时公事暇，尽日绕栏行。",
      "勿言根未固，勿言阴未成。",
      "已觉庭宇内，稍稍有余清。",
      "最爱近窗卧，秋风枝有声。"
    ]
  },
  {
    "volume": 432,
    "sequence": 5,
    "title": "秋霖中过尹纵之仙游山居",
    "author": "白居易",
    "content": [
      "惨惨八月暮，连连三日霖。",
      "邑居尚愁寂，况乃在山林。",
      "林下有志士，苦学惜光阴。",
      "岁晚千万虑，并入方寸心。",
      "岩鸟共旅宿，草虫伴愁吟。",
      "秋天床席冷，夜雨灯火深。",
      "怜君寂寞意，携酒一相寻。"
    ]
  },
  {
    "volume": 432,
    "sequence": 6,
    "title": "寄江南兄弟",
    "author": "白居易",
    "content": [
      "分散骨肉恋，趋驰名利牵。",
      "一奔尘埃马，一泛风波船。",
      "忽忆分手时，悯默秋风前。",
      "别来朝复夕，积日成七年。",
      "花落城中池，春深江上天。",
      "登楼东南望，鸟灭烟苍然。",
      "相去复几许，道里近三千。",
      "平地犹难见，况乃隔山川。"
    ]
  },
  {
    "volume": 432,
    "sequence": 7,
    "title": "曲江早秋",
    "author": "白居易",
    "content": [
      "秋波红蓼水，夕照青芜岸。",
      "独信马蹄行，曲江池四畔。",
      "早凉晴后至，残暑暝来散。",
      "方喜炎燠销，复嗟时节换。",
      "我年三十六，冉冉昏复旦。",
      "人寿七十稀，七十新过半。",
      "且当对酒笑，勿起临风叹。"
    ]
  },
  {
    "volume": 432,
    "sequence": 8,
    "title": "寄题盩厔厅前双松（两松自仙游山移植县厅）",
    "author": "白居易",
    "content": [
      "忆昨为吏日，折腰多苦辛。",
      "归家不自适，无计慰心神。",
      "手栽两树松，聊以当嘉宾。",
      "乘春日一溉，生意渐欣欣。",
      "清韵度秋在，绿茸随日新。",
      "始怜涧底色，不忆城中春。",
      "有时昼掩关，双影对一身。",
      "尽日不寂寞，意中如三人。",
      "忽奉宣室诏，征为文苑臣。",
      "闲来一惆怅，恰似别交亲。",
      "早知烟翠前，攀玩不逡巡。",
      "悔从白云里，移尔落嚣尘。"
    ]
  },
  {
    "volume": 432,
    "sequence": 9,
    "title": "翰林院中感秋怀王质夫（王居仙游山）",
    "author": "白居易",
    "content": [
      "何处感时节，新蝉禁中闻。",
      "宫槐有秋意，风夕花纷纷。",
      "寄迹鸳鹭行，归心鸥鹤群。",
      "唯有王居士，知予忆白云。",
      "何日仙游寺，潭前秋见君。"
    ]
  },
  {
    "volume": 432,
    "sequence": 10,
    "title": "禁中月",
    "author": "白居易",
    "content": [
      "海水明月出，禁中清夜长。",
      "东南楼殿白，稍稍上宫墙。",
      "净落金塘水，明浮玉砌霜。",
      "不比人间见，尘土污清光。"
    ]
  },
  {
    "volume": 432,
    "sequence": 11,
    "title": "赠卖松者",
    "author": "白居易",
    "content": [
      "一束苍苍色，知从涧底来。",
      "劚掘经几日，枝叶满尘埃。",
      "不买非他意，城中无地栽。"
    ]
  },
  {
    "volume": 432,
    "sequence": 12,
    "title": "初见白发",
    "author": "白居易",
    "content": [
      "白发生一茎，朝来明镜里。",
      "勿言一茎少，满头从此始。",
      "青山方远别，黄绶初从仕。",
      "未料容鬓间，蹉跎忽如此。"
    ]
  },
  {
    "volume": 432,
    "sequence": 13,
    "title": "别元九后咏所怀",
    "author": "白居易",
    "content": [
      "零落桐叶雨，萧条槿花风。",
      "悠悠早秋意，生此幽闲中。",
      "况与故人别，中怀正无悰。",
      "勿云不相送，心到青门东。",
      "相知岂在多，但问同不同。",
      "同心一人去，坐觉长安空。"
    ]
  },
  {
    "volume": 432,
    "sequence": 14,
    "title": "禁中秋宿",
    "author": "白居易",
    "content": [
      "风翻朱里幕，雨冷通中枕。",
      "耿耿背斜灯，秋床一人寝。"
    ]
  },
  {
    "volume": 432,
    "sequence": 15,
    "title": "早秋曲江感怀",
    "author": "白居易",
    "content": [
      "离离暑云散，袅袅凉风起。",
      "池上秋又来，荷花半成子。",
      "朱颜易销歇，白日无穷已。",
      "人寿不如山，年光忽于水。",
      "青芜与红蓼，岁岁秋相似。",
      "去岁此悲秋，今秋复来此。"
    ]
  },
  {
    "volume": 432,
    "sequence": 16,
    "title": "寄元九",
    "author": "白居易",
    "content": [
      "身为近密拘，心为名检缚。",
      "月夜与花时，少逢杯酒乐。",
      "唯有元夫子，闲来同一酌。",
      "把手或酣歌，展眉时笑谑。",
      "今春除御史，前月之东洛。",
      "别来未开颜，尘埃满尊杓。",
      "蕙风晚香尽，槐雨余花落。",
      "秋意一萧条，离容两寂寞。",
      "况随白日老，共负青山约。",
      "谁识相念心，鞲鹰与笼鹤。"
    ]
  },
  {
    "volume": 432,
    "sequence": 17,
    "title": "暮春寄元九",
    "author": "白居易",
    "content": [
      "梨花结成实，燕卵化为雏。",
      "时物又若此，道情复何如。",
      "但觉日月促，不嗟年岁徂。",
      "浮生都是梦，老小亦何殊。",
      "唯与故人别，江陵初谪居。",
      "时时一相见，此意未全除。"
    ]
  },
  {
    "volume": 432,
    "sequence": 18,
    "title": "早梳头",
    "author": "白居易",
    "content": [
      "夜沐早梳头，窗明秋镜晓。",
      "飒然握中发，一沐知一少。",
      "年事渐蹉跎，世缘方缴绕。",
      "不学空门法，老病何由了。",
      "未得无生心，白头亦为夭。"
    ]
  },
  {
    "volume": 432,
    "sequence": 19,
    "title": "出关路",
    "author": "白居易",
    "content": [
      "山川函谷路，尘土游子颜。",
      "萧条去国意，秋风生故关。"
    ]
  },
  {
    "volume": 432,
    "sequence": 20,
    "title": "别舍弟后月夜",
    "author": "白居易",
    "content": [
      "悄悄初别夜，去住两盘桓。",
      "行子孤灯店，居人明月轩。",
      "平生共贫苦，未必日成欢。",
      "及此暂为别，怀抱已忧烦。",
      "况是庭叶尽，复思山路寒。",
      "如何为不念，马瘦衣裳单。"
    ]
  },
  {
    "volume": 432,
    "sequence": 21,
    "title": "新丰路逢故人",
    "author": "白居易",
    "content": [
      "尘土长路晚，风烟废宫秋。",
      "相逢立马语，尽日此桥头。",
      "知君不得意，郁郁来西游。",
      "惆怅新丰店，何人识马周。"
    ]
  },
  {
    "volume": 432,
    "sequence": 22,
    "title": "金銮子晬日",
    "author": "白居易",
    "content": [
      "行年欲四十，有女曰金銮。",
      "生来始周岁，学坐未能言。",
      "惭非达者怀，未免俗情怜。",
      "从此累身外，徒云慰目前。",
      "若无夭折患，则有婚嫁牵。",
      "使我归山计，应迟十五年。"
    ]
  },
  {
    "volume": 432,
    "sequence": 23,
    "title": "青龙寺早夏",
    "author": "白居易",
    "content": [
      "尘埃经小雨，地高倚长坡。",
      "日西寺门外，景气含清和。",
      "闲有老僧立，静无凡客过。",
      "残莺意思尽，新叶阴凉多。",
      "春去来几日，夏云忽嵯峨。",
      "朝朝感时节，年鬓暗蹉跎。",
      "胡为恋朝市，不去归烟萝。",
      "青山寸步地，自问心如何。"
    ]
  },
  {
    "volume": 432,
    "sequence": 24,
    "title": "秋题牡丹丛",
    "author": "白居易",
    "content": [
      "晚丛白露夕，衰叶凉风朝。",
      "红艳久已歇，碧芳今亦销。",
      "幽人坐相对，心事共萧条。"
    ]
  },
  {
    "volume": 432,
    "sequence": 25,
    "title": "劝酒寄元九",
    "author": "白居易",
    "content": [
      "薤叶有朝露，槿枝无宿花。",
      "君今亦如此，促促生有涯。",
      "既不逐禅僧，林下学楞伽。",
      "又不随道士，山中炼丹砂。",
      "百年夜分半，一岁春无多。",
      "何不饮美酒，胡然自悲嗟。",
      "俗号销愁药，神速无以加。",
      "一杯驱世虑，两杯反天和。",
      "三杯即酩酊，或笑任狂歌。",
      "陶陶复兀兀，吾孰知其他。",
      "况在名利途，平生有风波。",
      "深心藏陷阱，巧言织网罗。",
      "举目非不见，不醉欲如何。"
    ]
  },
  {
    "volume": 432,
    "sequence": 26,
    "title": "曲江感秋（五年作）",
    "author": "白居易",
    "content": [
      "沙草新雨地，岸柳凉风枝。",
      "三年感秋意，并在曲江池。",
      "早蝉已嘹唳，晚荷复离披。",
      "前秋去秋思，一一生此时。",
      "昔人三十二，秋兴已云悲。",
      "我今欲四十，秋怀亦可知。",
      "岁月不虚设，此身随日衰。",
      "暗老不自觉，直到鬓成丝。"
    ]
  },
  {
    "volume": 432,
    "sequence": 27,
    "title": "酬张太祝晚秋卧病见寄",
    "author": "白居易",
    "content": [
      "高才淹礼寺，短羽翔禁林。",
      "西街居处远，北阙官曹深。",
      "君病不来访，我忙难往寻。",
      "差池终日别，寥落经年心。",
      "露湿绿芜地，月寒红树阴。",
      "况兹独愁夕，闻彼相思吟。",
      "上叹言笑阻，下嗟时岁侵。",
      "容衰晓窗镜，思苦秋弦琴。",
      "一章锦绣段，八韵琼瑶音。",
      "何以报珍重，惭无双南金。"
    ]
  },
  {
    "volume": 432,
    "sequence": 28,
    "title": "立秋日曲江忆元九",
    "author": "白居易",
    "content": [
      "下马柳阴下，独上堤上行。",
      "故人千万里，新蝉三两声。",
      "城中曲江水，江上江陵城。",
      "两地新秋思，应同此日情。"
    ]
  },
  {
    "volume": 432,
    "sequence": 29,
    "title": "早朝贺雪寄陈山人",
    "author": "白居易",
    "content": [
      "长安盈尺雪，早朝贺君喜。",
      "将赴银台门，始出新昌里。",
      "上堤马蹄滑，中路蜡烛死。",
      "十里向北行，寒风吹破耳。",
      "待漏午门外，候对三殿里。",
      "须鬓冻生冰，衣裳冷如水。",
      "忽思仙游谷，暗谢陈居士。",
      "暖覆褐裘眠，日高应未起。"
    ]
  },
  {
    "volume": 432,
    "sequence": 30,
    "title": "初与元九别后忽梦见之及寤而书适至兼寄桐花诗…此寄",
    "author": "白居易",
    "content": [
      "永寿寺中语，新昌坊北分。",
      "归来数行泪，悲事不悲君。",
      "悠悠蓝田路，自去无消息。",
      "计君食宿程，已过商山北。",
      "昨夜云四散，千里同月色。",
      "晓来梦见君，应是君相忆。",
      "梦中握君手，问君意何如。",
      "君言苦相忆，无人可寄书。",
      "觉来未及说，叩门声冬冬。",
      "言是商州使，送君书一封。",
      "枕上忽惊起，颠倒著衣裳。",
      "开缄见手札，一纸十三行。",
      "上论迁谪心，下说离别肠。",
      "心肠都未尽，不暇叙炎凉。",
      "云作此书夜，夜宿商州东。",
      "独对孤灯坐，阳城山馆中。",
      "夜深作书毕，山月向西斜。",
      "月下何所有，一树紫桐花。",
      "桐花半落时，复道正相思。",
      "殷勤书背后，兼寄桐花诗。",
      "桐花诗八韵，思绪一何深。",
      "以我今朝意，忆君此夜心。",
      "一章三遍读，一句十回吟。",
      "珍重八十字，字字化为金。"
    ]
  },
  {
    "volume": 432,
    "sequence": 31,
    "title": "和元九悼往（感旧蚊帱作）",
    "author": "白居易",
    "content": [
      "美人别君去，自去无处寻。",
      "旧物零落尽，此情安可任。",
      "唯有襭纱幌，尘埃日夜侵。",
      "馨香与颜色，不似旧时深。",
      "透影灯耿耿，笼光月沈沈。",
      "中有孤眠客，秋凉生夜衾。",
      "旧宅牡丹院，新坟松柏林。",
      "梦中咸阳泪，觉后江陵心。",
      "含此隔年恨，发为中夜吟。",
      "无论君自感，闻者欲沾襟。"
    ]
  },
  {
    "volume": 432,
    "sequence": 32,
    "title": "重到渭上旧居",
    "author": "白居易",
    "content": [
      "旧居清渭曲，开门当蔡渡。",
      "十年方一还，几欲迷归路。",
      "追思昔日行，感伤故游处。",
      "插柳作高林，种桃成老树。",
      "因惊成人者，尽是旧童孺。",
      "试问旧老人，半为绕村墓。",
      "浮生同过客，前后递来去。",
      "白日如弄珠，出没光不住。",
      "人物日改变，举目悲所遇。",
      "回念念我身，安得不衰暮。",
      "朱颜销不歇，白发生无数。",
      "唯有山门外，三峰色如故。"
    ]
  },
  {
    "volume": 432,
    "sequence": 33,
    "title": "白发",
    "author": "白居易",
    "content": [
      "白发知时节，暗与我有期。",
      "今朝日阳里，梳落数茎丝。",
      "家人不惯见，悯默为我悲。",
      "我云何足怪，此意尔不知。",
      "凡人年三十，外壮中已衰。",
      "但思寝食味，已减二十时。",
      "况我今四十，本来形貌羸。",
      "书魔昏两眼，酒病沉四肢。",
      "亲爱日零落，在者仍别离。",
      "身心久如此，白发生已迟。",
      "由来生老死，三病长相随。",
      "除却念无生，人间无药治。"
    ]
  },
  {
    "volume": 432,
    "sequence": 34,
    "title": "秋日",
    "author": "白居易",
    "content": [
      "池残寥落水，窗下悠扬日。",
      "袅袅秋风多，槐花半成实。",
      "下有独立人，年来四十一。"
    ]
  },
  {
    "volume": 432,
    "sequence": 35,
    "title": "将之饶州，江浦夜泊",
    "author": "白居易",
    "content": [
      "明月满深浦，愁人卧孤舟。",
      "烦冤寝不得，夏夜长于秋。",
      "苦乏衣食资，远为江海游。",
      "光阴坐迟暮，乡国行阻修。",
      "身病向鄱阳，家贫寄徐州。",
      "前事与后事，岂堪心并忧。",
      "忧来起长望，但见江水流。",
      "云树霭苍苍，烟波澹悠悠。",
      "故园迷处所，一念堪白头。"
    ]
  },
  {
    "volume": 432,
    "sequence": 36,
    "title": "思归（时初为校书郎）",
    "author": "白居易",
    "content": [
      "养无晨昏膳，隐无伏腊资。",
      "遂求及亲禄，黾勉来京师。",
      "薄俸未及亲，别家已经时。",
      "冬积温席恋，春违采兰期。",
      "夏至一阴生，稍稍夕漏迟。",
      "块然抱愁者，长夜独先知。",
      "悠悠乡关路，梦去身不随。",
      "坐惜时节变，蝉鸣槐花枝。"
    ]
  },
  {
    "volume": 432,
    "sequence": 37,
    "title": "冀城北原作",
    "author": "白居易",
    "content": [
      "野色何莽苍，秋声亦萧疏。",
      "风吹黄埃起，落日驱征车。",
      "何代此开国，封疆百里余。",
      "古今不相待，朝市无常居。",
      "昔人城邑中，今变为丘墟。",
      "昔人墓田中，今化为里闾。",
      "废兴相催迫，日月互居诸。",
      "世变无遗风，焉能知其初。",
      "行人千载后，怀古空踌躇。"
    ]
  },
  {
    "volume": 432,
    "sequence": 38,
    "title": "客路感秋，寄明准上人",
    "author": "白居易",
    "content": [
      "日暮天地冷，雨霁山河清。",
      "长风从西来，草木凝秋声。",
      "已感岁倏忽，复伤物凋零。",
      "孰能不憯凄，天时牵人情。",
      "借问空门子，何法易修行。",
      "使我忘得心，不教烦恼生。"
    ]
  },
  {
    "volume": 432,
    "sequence": 39,
    "title": "游襄阳怀孟浩然",
    "author": "白居易",
    "content": [
      "楚山碧岩岩，汉水碧汤汤。",
      "秀气结成象，孟氏之文章。",
      "今我讽遗文，思人至其乡。",
      "清风无人继，日暮空襄阳。",
      "南望鹿门山，蔼若有余芳。",
      "旧隐不知处，云深树苍苍。"
    ]
  },
  {
    "volume": 432,
    "sequence": 40,
    "title": "秋暮西归途中书情",
    "author": "白居易",
    "content": [
      "耿耿旅灯下，愁多常少眠。",
      "思乡贵早发，发在鸡鸣前。",
      "九月草木落，平芜连远山。",
      "秋阴和曙色，万木苍苍然。",
      "去秋偶东游，今秋始西旋。",
      "马瘦衣裳破，别家来二年。",
      "忆归复愁归，归无一囊钱。",
      "心虽非兰膏，安得不自然。"
    ]
  },
  {
    "volume": 432,
    "sequence": 41,
    "title": "秋怀",
    "author": "白居易",
    "content": [
      "月出照北堂，光华满阶墀。",
      "凉风从西至，草木日夜衰。",
      "桐柳减绿阴，蕙兰消碧滋。",
      "感物私自念，我心亦如之。",
      "安得长少壮，盛衰迫天时。",
      "人生如石火，为乐长苦迟。"
    ]
  },
  {
    "volume": 432,
    "sequence": 42,
    "title": "别杨颖士、卢克柔、殷尧藩",
    "author": "白居易",
    "content": [
      "倦鸟暮归林，浮云晴归山。",
      "独有行路子，悠悠不知还。",
      "人生苦营营，终日群动间。",
      "所务虽不同，同归于不闲。",
      "扁舟来楚乡，匹马往秦关。",
      "离忧绕心曲，宛转如循环。",
      "且持一杯酒，聊以开愁颜。"
    ]
  },
  {
    "volume": 432,
    "sequence": 43,
    "title": "题赠定光上人",
    "author": "白居易",
    "content": [
      "二十身出家，四十心离尘。",
      "得径入大道，乘此不退轮。",
      "一坐十五年，林下秋复春。",
      "春花与秋气，不感无情人。",
      "我来如有悟，潜以心照身。",
      "误落闻见中，忧喜伤形神。",
      "安得遗耳目，冥然反天真。"
    ]
  },
  {
    "volume": 432,
    "sequence": 44,
    "title": "祇役骆口驿喜萧侍御书至兼睹新诗吟讽通宵因寄八韵",
    "author": "白居易",
    "content": [
      "日暮心无憀，吏役正营营。",
      "忽惊芳信至，复与新诗并。",
      "是时天无云，山馆有月明。",
      "月下读数遍，风前吟一声。",
      "一吟三四叹，声尽有余清。",
      "雅哉君子文，咏性不咏情。",
      "使我灵府中，鄙吝不得生。",
      "始知听韶濩，可使心和平。"
    ]
  },
  {
    "volume": 432,
    "sequence": 45,
    "title": "酬李少府曹长官舍见赠",
    "author": "白居易",
    "content": [
      "低腰复敛手，心体不遑安。",
      "一落风尘下，方知为吏难。",
      "公事与日长，宦情随岁阑。",
      "惆怅青袍袖，芸香无半残。",
      "赖有李夫子，此怀聊自宽。",
      "两心如止水，彼此无波澜。",
      "往往簿书暇，相劝强为欢。",
      "白马晚蹋雪，渌觞春暖寒。",
      "恋月夜同宿，爱山晴共看。",
      "野性自相近，不是为同官。"
    ]
  },
  {
    "volume": 432,
    "sequence": 46,
    "title": "留别",
    "author": "白居易",
    "content": [
      "秋凉卷朝簟，春暖撤夜衾。",
      "虽是无情物，欲别尚沉吟。",
      "况与有情别，别随情浅深。",
      "二年欢笑意，一旦东西心。",
      "独留诚可念，同行力不任。",
      "前事讵能料，后期谅难寻。",
      "唯有潺湲泪，不惜共沾襟。"
    ]
  },
  {
    "volume": 432,
    "sequence": 47,
    "title": "晓别",
    "author": "白居易",
    "content": [
      "晓鼓声已半，离筵坐难久。",
      "请君断肠歌，送我和泪酒。",
      "月落欲明前，马嘶初别后。",
      "浩浩暗尘中，何由见回首。"
    ]
  },
  {
    "volume": 432,
    "sequence": 48,
    "title": "北园",
    "author": "白居易",
    "content": [
      "北园东风起，杂花次第开。",
      "心知须臾落，一日三四来。",
      "花下岂无酒，欲酌复迟回。",
      "所思眇千里，谁劝我一杯。"
    ]
  },
  {
    "volume": 432,
    "sequence": 49,
    "title": "惜栯李花",
    "author": "白居易",
    "content": [
      "树小花鲜妍，香繁条软弱。",
      "高低二三尺，重叠千万萼。",
      "朝艳蔼霏霏，夕凋纷漠漠。",
      "辞枝朱粉细，覆地红绡薄。",
      "由来好颜色，常苦易销铄。",
      "不见莨荡花，狂风吹不落。"
    ]
  },
  {
    "volume": 432,
    "sequence": 50,
    "title": "照镜",
    "author": "白居易",
    "content": [
      "皎皎青铜镜，斑斑白丝鬓。",
      "岂复更藏年，实年君不信。"
    ]
  },
  {
    "volume": 432,
    "sequence": 51,
    "title": "新秋",
    "author": "白居易",
    "content": [
      "西风飘一叶，庭前飒已凉。",
      "风池明月水，衰莲白露房。",
      "其奈江南夜，绵绵自此长。"
    ]
  },
  {
    "volume": 432,
    "sequence": 52,
    "title": "夜雨",
    "author": "白居易",
    "content": [
      "早蛩啼复歇，残灯灭又明。",
      "隔窗知夜雨，芭蕉先有声。"
    ]
  },
  {
    "volume": 432,
    "sequence": 53,
    "title": "秋江送客",
    "author": "白居易",
    "content": [
      "秋鸿次第过，哀猿朝夕闻。",
      "是日孤舟客，此地亦离群。",
      "濛濛润衣雨，漠漠冒帆云。",
      "不醉浔阳酒，烟波愁杀人。"
    ]
  },
  {
    "volume": 432,
    "sequence": 54,
    "title": "感逝寄远",
    "author": "白居易",
    "content": [
      "昨日闻甲死，今朝闻乙死。",
      "知识三分中，二分化为鬼。",
      "逝者不复见，悲哉长已矣。",
      "存者今如何，去我皆万里。",
      "平生知心者，屈指能有几。",
      "通果澧凤州，眇然四君子。",
      "相思俱老大，浮世如流水。",
      "应叹旧交游，凋零日如此。",
      "何当一杯酒，开眼笑相视。"
    ]
  },
  {
    "volume": 432,
    "sequence": 55,
    "title": "秋月",
    "author": "白居易",
    "content": [
      "夜初色苍然，夜深光浩然。",
      "稍转西廊下，渐满南窗前。",
      "况是绿芜地，复兹清露天。",
      "落叶声策策，惊鸟影翩翩。",
      "栖禽尚不稳，愁人安可眠。"
    ]
  }
]