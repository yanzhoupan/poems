[
  {
    "volume": 18,
    "sequence": 1,
    "title": "横吹曲辞·陇头（一曰陇头水）",
    "author": "张籍",
    "content": [
      "陇头已断人不行，胡骑夜入凉州城。",
      "汉家处处格斗死，一朝尽没陇西地。",
      "驱我边人胡中去，散放牛羊食禾黍。",
      "去年中国养子孙，今著毡裘学胡语。",
      "谁能更使李轻车，收取凉州属汉家。"
    ]
  },
  {
    "volume": 18,
    "sequence": 2,
    "title": "横吹曲辞·陇头吟",
    "author": "王维",
    "content": [
      "长安少年游侠客，夜上戍楼看太白。",
      "陇头明月迥临关，陇上行人夜吹笛。",
      "关西老将不胜愁，驻马听之双泪流。",
      "身经大小百余战，麾下偏裨万户侯。",
      "苏武才为典属国，节旄空尽海西头。"
    ]
  },
  {
    "volume": 18,
    "sequence": 3,
    "title": "横吹曲辞·陇头吟",
    "author": "翁绶",
    "content": [
      "陇水潺湲陇树黄，征人陇上尽思乡。",
      "马嘶斜日朔风急，雁过寒云边思长。",
      "残月出林明剑戟，平沙隔水见牛羊。",
      "横行俱足封侯者，谁斩楼兰献未央。"
    ]
  },
  {
    "volume": 18,
    "sequence": 4,
    "title": "横吹曲辞·陇头水",
    "author": "杨师道",
    "content": [
      "陇头秋月明，陇水带关城。",
      "笳添离别曲，风送断肠声。",
      "映雪峰犹暗，乘冰马屡惊。",
      "雾中寒雁至，沙上转蓬轻。",
      "天山传羽檄，汉地急征兵。",
      "阵开都护道，剑聚伏波营。",
      "于兹觉无度，方共濯胡缨。"
    ]
  },
  {
    "volume": 18,
    "sequence": 5,
    "title": "横吹曲辞·陇头水",
    "author": "卢照邻",
    "content": [
      "陇坂高无极，征人一望乡。",
      "关河别去水，沙塞断归肠。",
      "马系千年树，旌悬九月霜。",
      "从来共呜咽，皆是为勤王。"
    ]
  },
  {
    "volume": 18,
    "sequence": 6,
    "title": "横吹曲辞·陇头水",
    "author": "王建",
    "content": [
      "陇水何年陇头别，不在山中亦呜咽。",
      "征人塞耳马不行，未到陇头闻水声。",
      "谓是西流入蒲海，还闻北海绕龙城。",
      "陇东陇西多屈曲，野麋饮水长簇簇。",
      "胡兵夜回水傍住，忆著来时磨剑处。",
      "向前无井复无泉，放马回看陇头树。"
    ]
  },
  {
    "volume": 18,
    "sequence": 7,
    "title": "横吹曲辞·陇头水",
    "author": "于濆",
    "content": [
      "借问陇头水，终年恨何事。",
      "深疑呜咽声，中有征人泪。",
      "昨日上山下，达曙不能寐。",
      "何处接长波，东流入清渭。"
    ]
  },
  {
    "volume": 18,
    "sequence": 8,
    "title": "横吹曲辞·陇头水",
    "author": "皎然",
    "content": [
      "陇头心欲绝，陇水不堪闻。",
      "碎影摇枪垒，寒声咽帐军。",
      "素从盐海积，绿带柳城分。",
      "日落天边望，逶迤入寒云。",
      "秦陇逼氐羌，征人去未央。",
      "如何幽咽水，并欲断君肠。",
      "西注悲穷漠，东分忆故乡。",
      "旅魂声搅乱，无梦到辽阳。"
    ]
  },
  {
    "volume": 18,
    "sequence": 9,
    "title": "横吹曲辞·陇头水",
    "author": "鲍溶",
    "content": [
      "陇头水，千古不堪闻。",
      "生归苏属国，死别李将军。",
      "细响风凋草，清哀雁落云。"
    ]
  },
  {
    "volume": 18,
    "sequence": 10,
    "title": "横吹曲辞·陇头水",
    "author": "罗隐",
    "content": [
      "借问陇头水，年年恨何事。",
      "全疑呜咽声，中有征人泪。",
      "自古无长策，况我非深智。",
      "何计谢潺湲，一宵空不寐。"
    ]
  },
  {
    "volume": 18,
    "sequence": 11,
    "title": "横吹曲辞·出关",
    "author": "魏徵",
    "content": [
      "中原还逐鹿，投笔事戎轩。",
      "纵横计不就，慷慨志犹存。",
      "策杖谒天子，驱马出关门。",
      "请缨羁南越，凭轼下东藩。",
      "郁纡陟高岫，出没望平原。",
      "古木吟寒鸟，空山啼夜猿。",
      "既伤千里目，还惊九折魂。",
      "岂不惮艰险，深怀国士恩。",
      "季布无二诺，侯嬴重一言。",
      "人生感意气，功名谁复论。"
    ]
  },
  {
    "volume": 18,
    "sequence": 12,
    "title": "横吹曲辞·入关",
    "author": "贾驰",
    "content": [
      "河上微风来，关头树初湿。",
      "今朝关城吏，又见孤客入。",
      "上国谁与期，西来徒自急。"
    ]
  },
  {
    "volume": 18,
    "sequence": 13,
    "title": "横吹曲辞·入关",
    "author": "张祜",
    "content": [
      "都城连百二，雄险北回环。",
      "地势遥尊岳，河流侧让关。",
      "秦皇曾虎视，汉祖亦龙颜。",
      "何事枭凶辈，干戈自不闲。"
    ]
  },
  {
    "volume": 18,
    "sequence": 14,
    "title": "横吹曲辞·出塞",
    "author": "窦威",
    "content": [
      "匈奴屡不平，汉将欲纵横。",
      "看云方结阵，却月始连营。",
      "潜军渡马邑，扬旆掩龙城。",
      "会勒燕然石，方传车骑名。"
    ]
  },
  {
    "volume": 18,
    "sequence": 15,
    "title": "横吹曲辞·出塞",
    "author": "陈子昂",
    "content": [
      "忽闻天上将，关塞重横行。",
      "始返楼兰国，还向朔方城。",
      "黄金装战马，白羽集神兵。",
      "星月开天阵，山川列地营。",
      "晚风吹画角，春色耀飞旌。",
      "宁知班定远，独是一书生。"
    ]
  },
  {
    "volume": 18,
    "sequence": 16,
    "title": "横吹曲辞·出塞",
    "author": "张易之",
    "content": [
      "侠客重恩光，骢马饰金装。",
      "瞥闻传羽檄，驰突救边荒。",
      "转战磨笄地，横行戴斗乡。",
      "将军占太白，小妇怨流黄。",
      "騕褭青丝骑，娉婷红粉妆。",
      "一春莺度曲，八月雁成行。",
      "谁堪坐秋思，罗袖拂空床。"
    ]
  },
  {
    "volume": 18,
    "sequence": 17,
    "title": "横吹曲辞·出塞",
    "author": "沈佺期",
    "content": [
      "十年通大漠，万里出长平。",
      "寒日生戈剑，阴云摇旆旌。",
      "饥乌啼旧垒，疲马恋空城。",
      "辛苦皋兰北，胡霜损汉兵。"
    ]
  },
  {
    "volume": 18,
    "sequence": 18,
    "title": "横吹曲辞·出塞",
    "author": "王维",
    "content": [
      "居延城外猎天骄，白草连天野火烧。",
      "暮云空碛时驱马，秋日平原好射雕。",
      "护羌校尉朝乘障，破虏将军夜渡辽。",
      "玉靶角弓珠勒马，汉家将赐霍嫖姚。"
    ]
  },
  {
    "volume": 18,
    "sequence": 19,
    "title": "横吹曲辞·出塞",
    "author": "王昌龄",
    "content": [
      "秦时明月汉时关，万里长征人未还。",
      "但使龙城飞将在，不教胡马度阴山。",
      "白花垣上望京师，黄河水流无尽时。",
      "穷秋旷野行人绝，马首东来知是谁。"
    ]
  },
  {
    "volume": 18,
    "sequence": 20,
    "title": "横吹曲辞·出塞",
    "author": "马戴",
    "content": [
      "金带连环束战袍，马头冲雪度临洮。",
      "卷旗夜劫单于帐，乱斫胡兵缺宝刀。"
    ]
  },
  {
    "volume": 18,
    "sequence": 21,
    "title": "横吹曲辞·前出塞九首",
    "author": "杜甫",
    "content": [
      "戚戚去故里，悠悠赴交河。",
      "公家有程期，亡命婴祸罗。",
      "君已富土境，开边一何多。",
      "弃绝父母恩，吞声行负戈。",
      "出门日已远，不受徒旅欺。",
      "骨肉恩岂断，男儿死无时。",
      "走马脱辔头，手中挑青丝。",
      "捷下万仞冈，俯身试搴旗。",
      "磨刀呜咽水，水赤刃伤手。",
      "欲轻肠断声，心绪乱已久。",
      "丈夫誓许国，愤惋复何有。",
      "功名图麒麟，战骨当速朽。",
      "送徒既有长，远戍亦有身。",
      "生死向前去，不劳吏怒嗔。",
      "路逢相识人，附书与六亲。",
      "哀哉两决绝，不复同苦辛。",
      "迢迢万余里，领我赴三军。",
      "军中异苦乐，主将宁尽闻。",
      "隔河见胡骑，倏忽数百群。",
      "我始为奴仆，几时树功勋。",
      "挽弓当挽强，用箭当用长。",
      "射人先射马，擒贼先擒王。",
      "杀人亦有限，列国自有疆。",
      "苟能制侵陵，岂在多杀伤。",
      "驱马天雨雪，军行入高山。",
      "径危抱寒石，指落曾冰间。",
      "已去汉月远，何时筑城还。",
      "浮云暮南征，可望不可攀。",
      "单于寇我垒，百里风尘昏。",
      "雄剑四五动，彼军为我奔。",
      "虏其名王归，系颈授辕门。",
      "潜身备行列，一胜何足论。",
      "从军十年余，能无分寸功。",
      "众人贵苟得，欲语羞雷同。",
      "中原有斗争，况在狄与戎。",
      "丈夫四方志，安可辞固穷。"
    ]
  },
  {
    "volume": 18,
    "sequence": 22,
    "title": "横吹曲辞·后出塞五首",
    "author": "杜甫",
    "content": [
      "男儿生世间，及壮当封侯。",
      "战伐有功业，焉能守旧丘。",
      "召募赴蓟门，军动不可留。",
      "千金买马鞭，百金装刀头。",
      "闾里送我行，亲戚拥道周。",
      "斑白居上列，酒酣进庶羞。",
      "少年别有赠，含笑看吴钩。",
      "朝进东门营，暮上河阳桥。",
      "落日照大旗，马鸣风萧萧。",
      "平沙列万幕，部伍各见招。",
      "中天悬明月，令严夜寂寥。",
      "悲笳数声动，壮士惨不骄。",
      "借问大将谁，恐是霍嫖姚。",
      "古人重守边，今人重高勋。",
      "岂知英雄主，出师亘长云。",
      "六合已一家，四夷且孤军。",
      "遂使貔虎士，奋身勇所闻。",
      "拔剑击大荒，日牧胡马群。",
      "誓开玄冥北，持以奉吾君。",
      "献凯日继踵，两蕃静无虞。",
      "渔阳豪侠地，击鼓吹笙竽。",
      "云帆转辽海，粳稻来东吴。",
      "越罗与楚练，照耀舆台躯。",
      "主将位益崇，气骄陵上都。",
      "边人不敢议，议者死路衢。",
      "我本良家子，出师亦多门。",
      "将骄益愁思，身贵不足论。",
      "跃马二十年，恐辜明主恩。",
      "坐见幽州骑，长驱河洛昏。",
      "中夜间道归，故里但空村。",
      "恶名幸脱免，穷老无儿孙。"
    ]
  },
  {
    "volume": 18,
    "sequence": 23,
    "title": "横吹曲辞·出塞",
    "author": "皇甫冉",
    "content": [
      "吹角出塞门，前瞻即胡地。",
      "三军尽回首，皆洒望乡泪。",
      "转念关山长，行看风景异。",
      "由来征戍客，各负轻生义。"
    ]
  },
  {
    "volume": 18,
    "sequence": 24,
    "title": "横吹曲辞·出塞",
    "author": "王之涣",
    "content": [
      "黄砂直上白云间，一片孤城万仞山。",
      "羌笛何须怨杨柳，春光不度玉门关。"
    ]
  },
  {
    "volume": 18,
    "sequence": 25,
    "title": "横吹曲辞·出塞",
    "author": "耿湋",
    "content": [
      "汉家边事重，窦宪出临戎。",
      "绝漠秋山在，阳关旧路通。",
      "列营依茂草，吹角向高风。",
      "更就燕然石，看铭破虏功。"
    ]
  },
  {
    "volume": 18,
    "sequence": 26,
    "title": "横吹曲辞·出塞",
    "author": "张籍",
    "content": [
      "秋塞雪初下，将军远出师。",
      "分营长记火，放马不收旗。",
      "月冷边帐湿，沙昏夜探迟。",
      "征人皆白首，谁见灭胡时。"
    ]
  },
  {
    "volume": 18,
    "sequence": 27,
    "title": "横吹曲辞·出塞",
    "author": "刘驾",
    "content": [
      "胡风不开花，四气多作雪。",
      "北人尚冻死，况我本南越。",
      "古来犬羊地，巡狩无遗辙。",
      "九土耕不尽，武皇犹征伐。",
      "中天有高阁，图画何时歇。",
      "坐恐塞上山，低于砂中骨。"
    ]
  },
  {
    "volume": 18,
    "sequence": 28,
    "title": "横吹曲辞·出塞曲",
    "author": "刘济",
    "content": [
      "将军在重围，音信绝不通。",
      "羽书如流星，飞入甘泉宫。",
      "倚是并州儿，少年心胆雄。",
      "一朝随召募，百战争王公。",
      "去年桑干北，今年桑干东。",
      "死是征人死，功是将军功。",
      "汗马牧秋月，疲兵卧霜风。",
      "仍闻左贤王，更欲图云中。"
    ]
  },
  {
    "volume": 18,
    "sequence": 29,
    "title": "横吹曲辞·出塞曲",
    "author": "于鹄",
    "content": [
      "微雪将军出，吹笳天未明。",
      "观兵登古戍，斩将对双旌。",
      "分阵瞻山势，潜军制马鸣。",
      "如今新史上，已有灭胡名。",
      "单于骄爱猎，放火到军城。",
      "待月调新弩，防秋置远营。",
      "空山朱戟影，寒碛铁衣声。",
      "逢著降胡说，阴山有伏兵。"
    ]
  },
  {
    "volume": 18,
    "sequence": 30,
    "title": "横吹曲辞·出塞曲",
    "author": "贯休",
    "content": [
      "扫尽狂胡迹，回戈望故关。",
      "相逢唯死斗，岂易得生还。",
      "纵宴参胡乐，收兵过雪山。",
      "不封十万户，此事亦应闲。",
      "玉帐将军意，殷勤把酒论。",
      "功高宁在我，阵没与招魂。",
      "塞色干戈束，军容喜气屯。",
      "男儿今始是，敢出玉关门。",
      "回首陇山头，连天草木秋。",
      "圣君应入梦，半路遣封侯。",
      "水不担阴雪，柴令倒戍楼。",
      "归来麟阁上，春色满皇州。"
    ]
  },
  {
    "volume": 18,
    "sequence": 31,
    "title": "横吹曲辞·入塞",
    "author": "刘希夷",
    "content": [
      "将军陷虏围，边务息戎机。",
      "霜雪交河尽，旌旗入塞飞。",
      "晓光随马度，春色伴人归。",
      "课绩朝明主，临轩拜武威。"
    ]
  },
  {
    "volume": 18,
    "sequence": 32,
    "title": "横吹曲辞·入塞曲",
    "author": "耿湋",
    "content": [
      "将军带十围，重锦制戎衣。",
      "猿臂销弓力，虬须长剑威。",
      "首登平乐宴，新破大宛归。",
      "楼上姝姬笑，门前问客稀。",
      "暮烽玄菟急，秋草紫骝肥。",
      "未奉君王诏，高槐昼掩扉。"
    ]
  },
  {
    "volume": 18,
    "sequence": 33,
    "title": "横吹曲辞·入塞曲",
    "author": "贯休",
    "content": [
      "单于烽火动，都护去天涯。",
      "别赐黄金甲，亲临白玉墀。",
      "塞垣须静谧，师旅审安危。",
      "定远条支宠，如今胜古时。",
      "方见将军贵，分明对冕旒。",
      "圣恩如远被，狂虏不难收。",
      "臣节唯期死，功勋敢望侯。",
      "终辞修里第，从此出皇州。",
      "百里精兵动，参差便渡辽。",
      "如何好白日，亦照此天骄。",
      "远树深疑贼，惊蓬迥似雕。",
      "凯歌何日唱，碛路共天遥。"
    ]
  },
  {
    "volume": 18,
    "sequence": 34,
    "title": "横吹曲辞·入塞曲",
    "author": "沈彬",
    "content": [
      "欲为皇王服远戎，万人金甲鼓鼙中。",
      "阵云暗塞三边黑，兵血愁天一片红。",
      "半夜翻营旗搅月，深秋防戍剑磨风。",
      "谤书未及明君爇，卧骨将军已殁功。",
      "苦战沙间卧箭痕，戍楼闲上望星文。",
      "生希国泽分偏将，死夺河源答圣君。",
      "鸢觑败兵眠白草，马惊边鬼哭阴云。",
      "功多地远无人纪，汉阁笙歌日又曛。"
    ]
  },
  {
    "volume": 18,
    "sequence": 35,
    "title": "横吹曲辞·折杨柳",
    "author": "卢照邻",
    "content": [
      "倡楼启曙扉，园柳正依依。",
      "鸟鸣知岁隔，条变识春归。",
      "露叶疑啼脸，风花乱舞衣。",
      "攀折聊将寄，军中书信稀。"
    ]
  },
  {
    "volume": 18,
    "sequence": 36,
    "title": "横吹曲辞·折杨柳",
    "author": "沈佺期",
    "content": [
      "玉窗朝日映，罗帐春风吹。",
      "拭泪攀杨柳，长条宛地垂。",
      "白花飞历乱，黄鸟思参差。",
      "妾自肝肠断，旁人那得知。"
    ]
  },
  {
    "volume": 18,
    "sequence": 37,
    "title": "横吹曲辞·折杨柳",
    "author": "乔知之",
    "content": [
      "可怜濯濯春杨柳，攀折将来就纤手。",
      "妾容与此同盛衰，何必君恩独能久。"
    ]
  },
  {
    "volume": 18,
    "sequence": 38,
    "title": "横吹曲辞·折杨柳",
    "author": "刘宪",
    "content": [
      "沙塞三河道，金闺二月春。",
      "碧烟杨柳色，红粉绮罗人。",
      "露叶怜啼脸，风花思舞巾。",
      "攀持君不见，为听曲中新。"
    ]
  },
  {
    "volume": 18,
    "sequence": 39,
    "title": "横吹曲辞·折杨柳",
    "author": "崔湜",
    "content": [
      "二月风光半，三边戍不还。",
      "年华妾自惜，杨柳为君攀。",
      "落絮缘衫袖，垂条拂髻鬟。",
      "那堪音信断，流涕望阳关。"
    ]
  },
  {
    "volume": 18,
    "sequence": 40,
    "title": "横吹曲辞·折杨柳",
    "author": "韦承庆",
    "content": [
      "万里边城地，三春杨柳节。",
      "叶似镜中眉，花如关外雪。",
      "征人远乡思，倡妇高楼别。",
      "不忍掷年华，含情寄攀折。"
    ]
  },
  {
    "volume": 18,
    "sequence": 41,
    "title": "横吹曲辞·折杨柳",
    "author": "欧阳瑾",
    "content": [
      "垂柳拂妆台，葳蕤叶半开。",
      "年华枝上见，边思曲中来。",
      "嫩色宜新雨，轻花伴落梅。",
      "朝朝倦攀折，征戍几时回。"
    ]
  },
  {
    "volume": 18,
    "sequence": 42,
    "title": "横吹曲辞·折杨柳",
    "author": "张祜",
    "content": [
      "红粉青楼曙，垂杨仲月春。",
      "怀君重攀折，非妾妒腰身。",
      "舞带萦丝断，娇娥向叶嚬。",
      "横吹凡几曲，独自最愁人。"
    ]
  },
  {
    "volume": 18,
    "sequence": 43,
    "title": "横吹曲辞·折杨柳",
    "author": "张九龄",
    "content": [
      "纤纤折杨柳，持此寄情人。",
      "一枝何足贵，怜是故园春。",
      "迟景那能久，流芳不及新。",
      "更愁征戍客，鬓老边城尘。"
    ]
  },
  {
    "volume": 18,
    "sequence": 44,
    "title": "横吹曲辞·折杨柳",
    "author": "余延寿",
    "content": [
      "大道连国门，东西种杨柳。",
      "葳蕤君不见，袅娜垂来久。",
      "缘枝栖暝禽，雄去雌独吟。",
      "馀花怨春尽，微月起秋阴。",
      "坐望窗中蝶，起攀枝上叶。",
      "好风吹长条，婀娜何如妾。",
      "妾见柳园新，高楼四五春。",
      "莫吹胡塞曲，愁杀陇头人。"
    ]
  },
  {
    "volume": 18,
    "sequence": 45,
    "title": "横吹曲辞·折杨柳",
    "author": "李白",
    "content": [
      "垂杨拂绿水，摇艳东风年。",
      "花明玉关雪，叶暖金窗烟。",
      "美人结长恨，想对心凄然。",
      "攀条折春色，远寄龙庭前。"
    ]
  },
  {
    "volume": 18,
    "sequence": 46,
    "title": "横吹曲辞·折杨柳",
    "author": "孟郊",
    "content": [
      "杨柳多短枝，短枝多别离。",
      "赠远累攀折，柔条安得垂。",
      "青春有定节，离别无定时。",
      "但恐人别促，不怨来迟迟。",
      "莫言短枝条，中有长相思。",
      "朱颜与绿杨，并在别离期。",
      "楼上春风过，风前杨柳歌。",
      "枝疏缘别苦，曲怨为年多。",
      "花惊燕地雪，叶映楚池波。",
      "谁堪别离此，征戍在交河。"
    ]
  },
  {
    "volume": 18,
    "sequence": 47,
    "title": "横吹曲辞·折杨柳",
    "author": "李端",
    "content": [
      "东城攀柳叶，柳叶低著草。",
      "少壮莫轻年，轻年有人老。",
      "柳发遍川岗，登高堪断肠。",
      "雨烟轻漠漠，何树近君乡。",
      "赠君折杨柳，颜色岂能久。",
      "上客莫沾巾，佳人正回首。",
      "新柳送君行，古柳伤君情。",
      "突兀临荒渡，婆娑出旧营。",
      "随家两岸尽，陶宅五株平。",
      "日暮偏愁望，春山有鸟声。"
    ]
  },
  {
    "volume": 18,
    "sequence": 48,
    "title": "横吹曲辞·折杨柳",
    "author": "翁绶",
    "content": [
      "紫陌金堤映绮罗，游人处处动离歌。",
      "阴移古戍迷荒草，花带残阳落远波。",
      "台上少年吹白雪，楼中思妇敛青蛾。",
      "殷勤攀折赠行客，此去关山雨雪多。"
    ]
  },
  {
    "volume": 18,
    "sequence": 49,
    "title": "横吹曲辞·望行人",
    "author": "王建",
    "content": [
      "自从江树秋，日日上江楼。",
      "梦见离珠浦，书来在桂州。",
      "不同鱼比目，终恨水分流。",
      "久不开明镜，多应是白头。"
    ]
  },
  {
    "volume": 18,
    "sequence": 50,
    "title": "横吹曲辞·望行人",
    "author": "张籍",
    "content": [
      "秋风窗下起，旅雁向南飞。",
      "日日出门望，家家行客归。",
      "无因见边使，空待寄寒衣。",
      "独闭青楼暮，烟深鸟雀稀。"
    ]
  },
  {
    "volume": 18,
    "sequence": 51,
    "title": "横吹曲辞·关山月",
    "author": "卢照邻",
    "content": [
      "塞垣通碣石，虏障抵祁连。",
      "相思在万里，明月正孤悬。",
      "影移金岫北，光断玉门前。",
      "寄书谢中妇，时看鸿雁天。"
    ]
  },
  {
    "volume": 18,
    "sequence": 52,
    "title": "横吹曲辞·关山月",
    "author": "沈佺期",
    "content": [
      "汉月生辽海，曈曨出半晖。",
      "合昏玄兔郡，中夜白登围。",
      "晕落关山迥，光含霜霰微。",
      "将军听晓角，战马欲南归。"
    ]
  },
  {
    "volume": 18,
    "sequence": 53,
    "title": "横吹曲辞·关山月",
    "author": "李白",
    "content": [
      "明月出天山，苍茫云海间。",
      "长风几万里，吹度玉门关。",
      "汉下白登道，胡窥青海湾。",
      "由来征战地，不见有人还。",
      "戍客望边色，思归多苦颜。",
      "高楼当此夜，叹息未应闲。"
    ]
  },
  {
    "volume": 18,
    "sequence": 54,
    "title": "横吹曲辞·关山月",
    "author": "长孙佐辅",
    "content": [
      "凄凄还切切，戍客多离别。",
      "何处最伤心，关山见秋月。",
      "关月竟如何，由来远近过。",
      "始经玄兔塞，终绕白狼河。",
      "忽忆秦楼妇，流光应共有。",
      "已得并蛾眉，还知揽纤手。",
      "去岁照同行，比翼复连形。",
      "今宵照独立，顾影自茕茕。",
      "馀晖渐西落，夜夜看如昨。",
      "借问映旌旗，何如鉴帷幕。",
      "拂晓朔风悲，蓬惊雁不飞。",
      "几时征戍罢，还向月中归。"
    ]
  },
  {
    "volume": 18,
    "sequence": 55,
    "title": "横吹曲辞·关山月",
    "author": "耿湋",
    "content": [
      "月明边徼静，戍客望乡时。",
      "塞古柳衰尽，关寒榆发迟。",
      "苍苍万里道，戚戚十年悲。",
      "今夜青楼上，还应照所思。"
    ]
  },
  {
    "volume": 18,
    "sequence": 56,
    "title": "横吹曲辞·关山月二首",
    "author": "戴叔伦",
    "content": [
      "月出照关山，秋风人未还。",
      "清光无远近，乡泪半书间。",
      "一雁过连营，繁霜覆古城。",
      "胡笳在何处，半夜起边声。"
    ]
  },
  {
    "volume": 18,
    "sequence": 57,
    "title": "横吹曲辞·关山月",
    "author": "崔融",
    "content": [
      "月生西海上，气逐边风壮。",
      "万里度关山，苍茫非一状。",
      "汉兵开郡国，胡马窥亭障。",
      "夜夜闻悲笳，征人起南望。"
    ]
  },
  {
    "volume": 18,
    "sequence": 58,
    "title": "横吹曲辞·关山月",
    "author": "李端",
    "content": [
      "露湿月苍苍，关头榆叶黄。",
      "回轮照海远，分彩上楼长。",
      "水冻频移幕，兵疲数望乡。",
      "只应城影外，万里共如霜。"
    ]
  },
  {
    "volume": 18,
    "sequence": 59,
    "title": "横吹曲辞·关山月",
    "author": "王建",
    "content": [
      "关山月，营开道白前军发。",
      "冻轮当碛光悠悠，照见三堆两堆骨。",
      "边风割面天欲明，金莎岭西看看没。"
    ]
  },
  {
    "volume": 18,
    "sequence": 60,
    "title": "横吹曲辞·关山月",
    "author": "张籍",
    "content": [
      "秋月朗朗关山上，山中行人马蹄响。",
      "关山秋来雨雪多，行人见月唱边歌。",
      "海边漠漠天气白，胡儿夜度黄龙碛。",
      "军中探骑暮出城，伏兵暗处低旌戟。",
      "溪水连地霜草平，野驼寻水碛中鸣。",
      "陇头风急雁不下，沙场苦战多流星。",
      "可怜万国关山道，年年战骨多秋草。"
    ]
  },
  {
    "volume": 18,
    "sequence": 61,
    "title": "横吹曲辞·关山月",
    "author": "翁绶",
    "content": [
      "裴回汉月满边州，照尽天涯到陇头。",
      "影转银河寰海静，光分玉塞古今愁。",
      "笳吹远戍孤烽灭，雁下平沙万里秋。",
      "况是故园摇落夜，那堪少妇独登楼。"
    ]
  },
  {
    "volume": 18,
    "sequence": 62,
    "title": "横吹曲辞·关山月",
    "author": "鲍氏君徽",
    "content": [
      "高高秋月明，北照辽阳城。",
      "塞迥光初满，风多晕更生。",
      "征人望乡思，战马闻鞞惊。",
      "朔风悲边草，胡沙昏虏营。",
      "霜疑匣中剑，风惫原上旌。",
      "早晚谒金阙，不闻刁斗声。"
    ]
  },
  {
    "volume": 18,
    "sequence": 63,
    "title": "横吹曲辞·洛阳道",
    "author": "于武陵",
    "content": [
      "浮世若浮云，千回故复新。",
      "旋添青草冢，更有白头人。",
      "岁暮客将老，雪晴山欲春。",
      "行行车与马，不尽洛阳尘。"
    ]
  },
  {
    "volume": 18,
    "sequence": 64,
    "title": "横吹曲辞·洛阳道",
    "author": "郑渥",
    "content": [
      "客亭门外路东西，多少喧腾事不齐。",
      "杨柳惹鞭公子醉，纻麻掩泪鲁人迷。",
      "通宵尘土飞山月，是处经营夹御堤。",
      "顷刻知音几存殁，半回依约认轮蹄。"
    ]
  },
  {
    "volume": 18,
    "sequence": 65,
    "title": "横吹曲辞·洛阳陌",
    "author": "李白",
    "content": [
      "白玉谁家郎，回车渡天津。",
      "看花东上陌，惊动洛阳人。"
    ]
  },
  {
    "volume": 18,
    "sequence": 66,
    "title": "横吹曲辞·长安道",
    "author": "崔颢",
    "content": [
      "长安甲第高入云，谁家居住霍将军。",
      "日晚朝回拥宾从，路傍拜揖何纷纷。",
      "莫言炙手手可热，须臾火尽灰亦灭。",
      "莫言贫贱即可欺，人生富贵自有时。",
      "一朝天子赐颜色，世上悠悠应始知。"
    ]
  },
  {
    "volume": 18,
    "sequence": 67,
    "title": "横吹曲辞·长安道",
    "author": "孟郊",
    "content": [
      "胡风激秦树，贱子风中泣。",
      "家家朱门开，得见不可入。",
      "长安十二衢，投树鸟亦急。",
      "高阁何人家，笙簧正喧吸。"
    ]
  },
  {
    "volume": 18,
    "sequence": 68,
    "title": "横吹曲辞·长安道",
    "author": "顾况",
    "content": [
      "长安道，人无衣，马无草，何不归来山中老。"
    ]
  },
  {
    "volume": 18,
    "sequence": 69,
    "title": "横吹曲辞·长安道",
    "author": "聂夷中",
    "content": [
      "此地无驻马，夜中犹走轮。",
      "所以路旁草，少于衣上尘。"
    ]
  },
  {
    "volume": 18,
    "sequence": 70,
    "title": "横吹曲辞·长安道",
    "author": "韦应物",
    "content": [
      "汉家宫殿含云烟，两宫十里相连延。",
      "晨霞出没弄丹阙，春雨依微自甘泉。",
      "春雨依微春尚早，长安贵游爱芳草。",
      "宝马横来下建章，香车却转避驰道。",
      "贵游谁最贵，卫霍世难比。",
      "何能蒙主恩，幸遇边尘起。",
      "归来甲第拱皇居。",
      "朱门峨峨临九衢，中有流苏合欢之宝帐，一百二十凤凰罗列含明珠。",
      "下有锦铺翠被之粲烂，博山吐香五云散。",
      "丽人绮阁情飘飖，头上鸳钗双翠翘，低鬟曳袖回春雪，聚黛一声愁碧霄。",
      "山珍海错弃藩篱，烹犊炰羔如折葵。",
      "既请列侯封部曲，还将金印授庐儿。",
      "欢荣若此何所苦，但苦白日西南驰。"
    ]
  },
  {
    "volume": 18,
    "sequence": 71,
    "title": "横吹曲辞·长安道",
    "author": "白居易",
    "content": [
      "花枝缺处青楼开，艳歌一曲酒一杯。",
      "美人劝我急行乐，自古朱颜不再来，君不见外州客，长安道，一回来，一回老。"
    ]
  },
  {
    "volume": 18,
    "sequence": 72,
    "title": "横吹曲辞·长安道",
    "author": "薛能",
    "content": [
      "汲汲复营营，东西连两京。",
      "关繻古若在，山岳累应成。",
      "各自有身事，不相知姓名。",
      "交驰喧众类，分散入重城。",
      "此路去无尽，万方人始生。",
      "空馀片言苦，来往觅刘桢。"
    ]
  },
  {
    "volume": 18,
    "sequence": 73,
    "title": "横吹曲辞·长安道",
    "author": "贯休",
    "content": [
      "憧憧合合，八表一辙。",
      "黄尘雾合，车马火热。",
      "名汤风雨，利辗霜雪。",
      "千车万驮，半宿关月。",
      "上有尧禹，下有夔契。",
      "紫气银轮兮常覆金阙，仙掌捧日兮浊河澄澈。",
      "愚将草木兮有言，与华封人兮不别。"
    ]
  },
  {
    "volume": 18,
    "sequence": 74,
    "title": "横吹曲辞·长安道",
    "author": "沈佺期",
    "content": [
      "秦地平如掌，层城出云汉。",
      "楼阁九衢春，车马千门旦。",
      "绿柳开复合，红尘聚还散。",
      "日晚斗鸡回，经过狭斜看。"
    ]
  },
  {
    "volume": 18,
    "sequence": 75,
    "title": "横吹曲辞·梅花落",
    "author": "卢照邻",
    "content": [
      "梅岭花初发，天山雪未开。",
      "雪处疑花满，花边似雪回。",
      "因风入舞袖，杂粉向妆台。",
      "匈奴几万里，春至不知来。"
    ]
  },
  {
    "volume": 18,
    "sequence": 76,
    "title": "横吹曲辞·梅花落",
    "author": "沈佺期",
    "content": [
      "铁骑几时回，金闺怨早梅。",
      "雪中花已落，风暖叶应开。",
      "夕逐新春管，香迎小岁杯。",
      "感时何足贵，书里报轮台。"
    ]
  },
  {
    "volume": 18,
    "sequence": 77,
    "title": "横吹曲辞·梅花落",
    "author": "刘方平",
    "content": [
      "新岁芳梅树，繁苞四面同。",
      "春风吹渐落，一夜几枝空。",
      "小妇今如此，长城恨不穷。",
      "莫将辽海雪，来比后庭中。"
    ]
  },
  {
    "volume": 18,
    "sequence": 78,
    "title": "横吹曲辞·紫骝马",
    "author": "卢照邻",
    "content": [
      "骝马照金鞍，转战入皋兰。",
      "塞门风稍急，长城水正寒。",
      "雪暗鸣珂重，山长喷玉难。",
      "不辞横绝漠，流血几时干。"
    ]
  },
  {
    "volume": 18,
    "sequence": 79,
    "title": "横吹曲辞·紫骝马",
    "author": "李白",
    "content": [
      "紫骝行且嘶，双翻碧玉蹄。",
      "临流不肯渡，似惜锦障泥。",
      "白雪关山远，黄云海树迷。",
      "挥鞭万里去，安得念春闺。"
    ]
  },
  {
    "volume": 18,
    "sequence": 80,
    "title": "横吹曲辞·紫骝马",
    "author": "李益",
    "content": [
      "争场看斗鸡，白鼻紫騧嘶。",
      "漳水春归晚，丛台日向低。",
      "歇鞍珠作汗，试剑玉如泥。",
      "为谢红梁燕，年年妾独栖。"
    ]
  },
  {
    "volume": 18,
    "sequence": 81,
    "title": "横吹曲辞·紫骝马",
    "author": "秦韬玉",
    "content": [
      "渥洼奇骨本难求，况是豪家重紫骝。",
      "膘大宜悬银压銙。",
      "力浑欺却玉衔头。",
      "生狞弄影风随起，躞蹀冲尘汗满沟。",
      "若遇丈夫皆调御，任从骑取觅封侯。"
    ]
  },
  {
    "volume": 18,
    "sequence": 82,
    "title": "横吹曲辞·骢马（一曰骢马驱）",
    "author": "李群玉",
    "content": [
      "浮云何权奇，绝足势未知。",
      "长嘶青海风，躞蹀振云丝。",
      "由来渥洼种，本是苍龙儿。",
      "穆满不再活，无人昆阆骑。",
      "君识跃峤怯，宁劳耀金羁。",
      "青刍与白水，空笑驽骀肥。",
      "伯乐傥一见，应惊耳长垂。",
      "当思八荒外，逐日向瑶池。"
    ]
  },
  {
    "volume": 18,
    "sequence": 83,
    "title": "横吹曲辞·骢马曲",
    "author": "纪唐夫",
    "content": [
      "连钱出塞蹋沙蓬，岂比当时御史骢。",
      "逐北自谙深碛路，连嘶谁念静边功。",
      "登山每与青云合，弄影应知碧草同。",
      "今日虏平将换妾，不如罗袖舞春风。"
    ]
  },
  {
    "volume": 18,
    "sequence": 84,
    "title": "横吹曲辞·雨雪曲",
    "author": "李端",
    "content": [
      "天山一丈雪，杂雨夜霏霏。",
      "湿马胡歌乱，经烽汉火微。",
      "丁零苏武别，疏勒范羌归。",
      "若著关头过，长榆叶定稀。"
    ]
  },
  {
    "volume": 18,
    "sequence": 85,
    "title": "横吹曲辞·雨雪曲",
    "author": "翁绶",
    "content": [
      "边声四合殷河流，雨雪飞来遍陇头。",
      "铁岭探人迷鸟道，阴山飞将湿貂裘。",
      "斜飘旌旆过戎帐，半杂风沙入戍楼。",
      "一自塞垣无李蔡，何人为解北门忧。"
    ]
  },
  {
    "volume": 18,
    "sequence": 86,
    "title": "横吹曲辞·刘生",
    "author": "卢照邻",
    "content": [
      "刘生气不平，抱剑欲专征。",
      "报恩为豪侠，死难在横行。",
      "翠羽装剑鞘，黄金饰马缨。",
      "但令一顾重，不吝百身轻。"
    ]
  },
  {
    "volume": 18,
    "sequence": 87,
    "title": "横吹曲辞·雍台歌",
    "author": "温庭筠",
    "content": [
      "太子池南楼百尺，八窗新树疏帘隔。",
      "黄金铺首画钩陈，羽葆亭童拂交戟。",
      "盘纡阑楯临高台，帐殿临流鸾扇开。",
      "早雁声鸣细波起，映花卤簿龙飞回。"
    ]
  },
  {
    "volume": 18,
    "sequence": 88,
    "title": "横吹曲辞·捉搦歌",
    "author": "张祜",
    "content": [
      "门上关，墙上棘，窗中女子声唧唧，洛阳大道徒自直。",
      "女子心在婆舍侧，呜呜笼鸟触四隅。",
      "养男男娶妇，养女女嫁夫。",
      "阿婆六十翁七十，不知女子长日泣，从他嫁去无悒悒。"
    ]
  },
  {
    "volume": 18,
    "sequence": 89,
    "title": "横吹曲辞·幽州胡马客歌",
    "author": "李白",
    "content": [
      "幽州胡马客，绿眼虎皮冠。",
      "笑拂两只箭，万人不可干。",
      "弯弓若转月，白雁落云端。",
      "双双掉鞭行，游猎向楼兰。",
      "出门不顾后，报国死何难。",
      "天骄五单于，狼戾好凶残。",
      "牛马散北海，割鲜若虎餐。",
      "虽居燕支山，不道朔雪寒。",
      "妇女马上笑，颜如赪玉盘。",
      "翻入射鸟兽，花月醉雕鞍。",
      "旄头四光芒，争战若蜂攒。",
      "白刃洒赤血，流沙为之丹。",
      "名将古谁是，疲兵良可叹。",
      "何时天狼灭，父子得闲安。"
    ]
  },
  {
    "volume": 18,
    "sequence": 90,
    "title": "横吹曲辞·白鼻騧",
    "author": "李白",
    "content": [
      "银鞍白鼻騧，绿地障泥锦。",
      "细雨春风花落时，挥鞭且就胡姬饮。"
    ]
  },
  {
    "volume": 18,
    "sequence": 91,
    "title": "横吹曲辞·白鼻騧",
    "author": "张祜",
    "content": [
      "为底胡姬酒，长来白鼻騧。",
      "摘莲抛水上，郎意在浮花。"
    ]
  }
]