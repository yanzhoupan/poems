[
  {
    "volume": 756,
    "sequence": 1,
    "title": "送孟宾于员外还新淦",
    "author": "徐铉",
    "content": [
      "暂来城阙不从容，却佩银鱼隐玉峰。",
      "双涧水边奇支醉石，九仙台下听风松。",
      "题诗翠壁称逋客，采药春畦狎老农。",
      "野鹤乘轩云出岫，不知何日再相逢。",
      "、"
    ]
  },
  {
    "volume": 756,
    "sequence": 2,
    "title": "孟君别后相续寄书，作此酬之",
    "author": "徐铉",
    "content": [
      "多病怯烦暑，短才忧近职。",
      "跂足北窗风，遥怀浩无极。",
      "故人易成别，诗句空相忆。",
      "尺素寄天涯，淦江秋水色。"
    ]
  },
  {
    "volume": 756,
    "sequence": 3,
    "title": "纳后夕侍宴",
    "author": "徐铉",
    "content": [
      "天上轩星正，云间湛露垂。",
      "礼容过渭水，宴喜胜瑶池。",
      "彩雾笼花烛，升龙肃羽仪。",
      "君臣欢乐日，文物盛明时。",
      "帘卷银河转，香凝玉漏迟。",
      "华封倾祝意，觞酒与声诗。",
      "时平物茂岁功成，重翟排云到玉京。",
      "四海未知春色至，今宵先入九重城。",
      "银烛金炉禁漏移，月轮初照万年枝。",
      "造舟已似文王事，卜世应同八百期。",
      "汉主承乾帝道光，天家花烛宴昭阳。",
      "六衣盛礼如金屋，彩笔分题似柏梁。"
    ]
  },
  {
    "volume": 756,
    "sequence": 4,
    "title": "北苑侍宴杂咏诗·竹",
    "author": "徐铉",
    "content": [
      "劲节生宫苑，虚心奉豫游。",
      "自然名价重，不羡渭川侯。"
    ]
  },
  {
    "volume": 756,
    "sequence": 5,
    "title": "北苑侍宴杂咏诗·松",
    "author": "徐铉",
    "content": [
      "细韵风中远，寒青雪后浓。",
      "繁阴堪避雨，效用待东封。"
    ]
  },
  {
    "volume": 756,
    "sequence": 6,
    "title": "北苑侍宴杂咏诗·水",
    "author": "徐铉",
    "content": [
      "碧草垂低岸，东风起细波。",
      "横汾从游宴，何谢到天河。"
    ]
  },
  {
    "volume": 756,
    "sequence": 7,
    "title": "北苑侍宴杂咏诗·风",
    "author": "徐铉",
    "content": [
      "昨朝才解冻，今日又开花。",
      "帝力无人识，谁知玩物华。"
    ]
  },
  {
    "volume": 756,
    "sequence": 8,
    "title": "北苑侍宴杂咏诗·菊",
    "author": "徐铉",
    "content": [
      "细丽披金彩，氛氲散远馨。",
      "泛杯频奉赐，缘解制颓龄。"
    ]
  },
  {
    "volume": 756,
    "sequence": 9,
    "title": "柳枝词十首（座中应制）",
    "author": "徐铉",
    "content": [
      "金马辞臣赋小诗，梨园弟子唱新词。",
      "君恩还似东风意，先入灵和蜀柳枝。",
      "百草千花共待春，绿杨颜色最惊人。",
      "天边雨露年年在，上苑芳华岁岁新。",
      "长爱龙池二月时，毵毵金线弄春姿。",
      "假饶叶落枝空后，更有梨园笛里吹。",
      "绿水成文柳带摇，东风初到不鸣条。",
      "龙舟欲过偏留恋，万缕轻丝拂御桥。",
      "百尺长条婉曲尘，诗题不尽画难真。",
      "凭君折向人间种，还似君恩处处春。",
      "风暖云开晚照明，翠条深映凤凰城。",
      "人间欲识灵和态，听取新词玉管声。",
      "醉折垂杨唱柳枝，金城三月走金羁。",
      "年年为爱新条好，不觉苍华也似丝。",
      "新春花柳竞芳姿，偏爱垂杨拂地枝。",
      "天子遍教词客赋，宫中要唱洞箫词。",
      "凝碧池头蘸翠涟，凤凰楼畔簇晴烟。",
      "新词欲咏知难咏，说与双成入管弦。",
      "侍从甘泉与未央，移舟偏要近垂杨。",
      "樱桃未绽梅花老，折得柔条百尺长。"
    ]
  },
  {
    "volume": 756,
    "sequence": 10,
    "title": "奉和宫傅相公怀旧见寄四十韵",
    "author": "徐铉",
    "content": [
      "谢傅功成德望全，鸾台初下正萧然。",
      "抟风乍息三千里，感旧重怀四十年。",
      "西掖新官同贾马，南朝兴运似开天。",
      "文辞职业分工拙，流辈班资让后先。",
      "每愧陋容劳刻画，长惭顽石费雕镌。",
      "晨趋纶掖吟春永，夕会精庐待月圆。",
      "立马有时同草诏，联镳几处共成篇。",
      "闲歌柳叶翻新曲，醉咏桃花促绮筵。",
      "少壮况逢时世好，经过宁虑岁华迁。",
      "云龙得路须腾跃，社栎非材合弃捐。",
      "再谒湘江犹是幸，两还宣室竟何缘。",
      "已知瑕玷劳磨莹，又得官司重接连。",
      "听漏分宵趋建礼，从游同召赴甘泉。",
      "云开阊阖分台殿，风过华林度管弦。",
      "行止不离宫仗影，衣裾尝惹御炉烟。",
      "师资稷契论中礼，依止山公典小铨。",
      "多谢天波垂赤管，敢教晨景过华砖。",
      "翾飞附骥方经远，巨楫垂风遂济川。",
      "玉烛调时钧轴正，台阶平处德星悬。",
      "岩廊礼绝威容肃，布素情深友好偏。",
      "长拟营巢安大厦，忽惊操钺领中权。",
      "吴门日丽龙衔节，京口沙晴鹢画船。",
      "盖代名高方赫赫，恋恩心切更乾乾。",
      "袁安辞气忠仍恳，吴汉精诚直且专。",
      "却许丘明师纪传，更容疏广奉周旋。",
      "朱门自得施行马，厚禄何妨食万钱。",
      "密疏尚应劳献替，清谈唯见论空玄。",
      "东山妓乐供闲步，北牖风凉足晏眠。",
      "玄武湖边林隐见，五城桥下棹洄沿。",
      "曾移苑树开红药，新凿家池种白莲。",
      "不遣前驺妨野逸，别寻逋客互招延。",
      "棋枰寂静陈虚阁，诗笔沉吟劈彩笺。",
      "往事偶来春梦里，闲愁因动落花前。",
      "青云旧侣嗟谁在，白首亲情倍见怜。",
      "尽日凝思殊怅望，一章追叙信精研。",
      "韶颜莫与年争竞，世虑须凭道节宣。",
      "幸喜书生为将相，定由阴德致神仙。",
      "羊公剩有登临兴，尚子都无嫁娶牵。",
      "退象天山镇浮竞，起为霖雨润原田。",
      "从容自保君臣契，何必扁舟始是贤。"
    ]
  },
  {
    "volume": 756,
    "sequence": 11,
    "title": "右省仆射相公垂览和诗，复贻长句，辄次来韵",
    "author": "徐铉",
    "content": [
      "西院春归道思深，披衣闲听暝猿吟。",
      "铺陈政事留黄阁，偃息神机在素琴。",
      "玉柄暂时疏末座，瑶华频复惠清音。",
      "开晴便作东山约，共赏烟霞放旷心。"
    ]
  },
  {
    "volume": 756,
    "sequence": 12,
    "title": "九日落星山登高",
    "author": "徐铉",
    "content": [
      "秋暮天高稻穟成，落星山上会诸宾。",
      "黄花泛酒依流俗，白发满头思古人。",
      "岩影晚看云出岫，湖光遥见客垂纶。",
      "风烟不改年长度，终待林泉老此身。"
    ]
  },
  {
    "volume": 756,
    "sequence": 13,
    "title": "十日和张少监",
    "author": "徐铉",
    "content": [
      "重阳高会古平台，吟遍秋光始下来。",
      "黄菊后期香未减，新诗捧得眼还开。",
      "每因佳节知身老，却忆前欢似梦回。",
      "且喜清时屡行乐，是非名利尽悠哉。"
    ]
  },
  {
    "volume": 756,
    "sequence": 14,
    "title": "御筵送邓王",
    "author": "徐铉",
    "content": [
      "禁里秋光似水清，林烟池影共离情。",
      "暂移黄阁只三载，却望紫垣都数程。",
      "满座清风天子送。",
      "随车甘雨郡人迎。",
      "绮霞阁上诗题在，从此还应有颂声。"
    ]
  },
  {
    "volume": 756,
    "sequence": 15,
    "title": "和张少监晚菊",
    "author": "徐铉",
    "content": [
      "忆共庭兰倚砌栽，柔条轻吹独依隈。",
      "自知佳节终堪赏，为惜流光未忍开。",
      "采撷也须盈掌握，馨香还解满尊罍。",
      "今朝旬假犹无事，更好登临泛一杯。"
    ]
  },
  {
    "volume": 756,
    "sequence": 16,
    "title": "送冯侍郎",
    "author": "徐铉",
    "content": [
      "闻君竹马戏毗陵，谁道观风自六卿。",
      "今日声明光旧物，共看旌旆拥书生。",
      "斩蛟桥下溪烟碧，射虎亭边草路清。",
      "应念筵中倍离恨，老来偏重十年兄。"
    ]
  },
  {
    "volume": 756,
    "sequence": 17,
    "title": "又绝句寄题毗陵驿",
    "author": "徐铉",
    "content": [
      "曾持使节驻毗陵，长与州人有旧情。",
      "为向驿桥风月道，舍人髭鬓白千茎。"
    ]
  },
  {
    "volume": 756,
    "sequence": 18,
    "title": "陈侍郎宅观花烛",
    "author": "徐铉",
    "content": [
      "今夜银河万里秋，人言织女嫁牵牛。",
      "佩声寥亮和金奏，烛影荧煌映玉钩。",
      "座客亦从天子赐，更筹须为主人留。",
      "世间盛事君知否，朝下鸾台夕凤楼。"
    ]
  },
  {
    "volume": 756,
    "sequence": 19,
    "title": "送萧尚书致仕归庐陵",
    "author": "徐铉",
    "content": [
      "江海分飞二十春，重论前事不堪闻。",
      "主忧臣辱谁非我，曲突徙薪唯有君。",
      "金紫满身皆外物，雪霜垂领便离群。",
      "鹤归华表望不尽，玉笥山头多白云。"
    ]
  },
  {
    "volume": 756,
    "sequence": 20,
    "title": "赋得秋江晚照",
    "author": "徐铉",
    "content": [
      "落日照平流，晴空万里秋。",
      "轻明动枫叶，点的乱沙鸥。",
      "罾网鱼梁静，笞簦稻穗收。",
      "不教行乐倦，冉冉下城楼。"
    ]
  },
  {
    "volume": 756,
    "sequence": 21,
    "title": "奉和子龙大监与舍弟赠答之什",
    "author": "徐铉",
    "content": [
      "石渠东观两优贤，明主知臣岂偶然。",
      "鸳鹭分行皆接武，金兰同好共忘年。",
      "怀恩未遂林泉约，窃位空惭组绶悬。",
      "多少深情知不尽，好音相慰强成篇。"
    ]
  },
  {
    "volume": 756,
    "sequence": 22,
    "title": "史馆庭梅见其毫末历载三十今已半枯…伏惟垂览",
    "author": "徐铉",
    "content": [
      "东观婆娑树，曾怜甲坼时。",
      "繁英共攀折，芳岁几推移。",
      "往事皆陈迹，清香亦暗衰。",
      "相看宜自喜，双鬓合垂丝。"
    ]
  },
  {
    "volume": 756,
    "sequence": 23,
    "title": "太傅相公深感庭梅再成绝唱曲垂借示倍认知怜…攀和",
    "author": "徐铉",
    "content": [
      "禁省繁华地，含芳自一时。",
      "雪英开复落，红药植还移。",
      "静想分今昔，频吟叹盛衰。",
      "多情共如此，争免鬓成丝。"
    ]
  },
  {
    "volume": 756,
    "sequence": 24,
    "title": "太傅相公以庭梅二篇许舍弟同赋再迂藻思…庶申感谢",
    "author": "徐铉",
    "content": [
      "旧眷终无替，流光自足悲。",
      "攀条感花萼，和曲许埙篪。",
      "前会成春梦，何人更己知。",
      "缘情聊借喻，争敢道言诗。"
    ]
  },
  {
    "volume": 756,
    "sequence": 25,
    "title": "和钟大监泛舟同游见示",
    "author": "徐铉",
    "content": [
      "潮沟横趣北山阿，一月三游未是多。",
      "老去交亲难暂舍，闲中滋味更无过。",
      "溪桥树映行人渡，村径风飘牧竖歌。",
      "孤棹乱流偏有兴，满川晴日弄微波。"
    ]
  },
  {
    "volume": 756,
    "sequence": 26,
    "title": "又和游光睦院",
    "author": "徐铉",
    "content": [
      "寺门山水际，清浅照孱颜。",
      "客棹晚维岸，僧房犹掩关。",
      "日华穿竹静，云影过阶闲。",
      "箕踞一长啸，忘怀物我间。"
    ]
  },
  {
    "volume": 756,
    "sequence": 27,
    "title": "和张少监舟中望蒋山",
    "author": "徐铉",
    "content": [
      "谿路向还背，前山高复重。",
      "纷披红叶树，间断白云峰。",
      "尽日慵移棹，何年醉倚松。",
      "自知闲未得，不敢笑周颙。"
    ]
  },
  {
    "volume": 756,
    "sequence": 28,
    "title": "茱萸诗",
    "author": "徐铉",
    "content": [
      "万物庆西成，茱萸独擅名。",
      "芳排红结小，香透夹衣轻。",
      "宿露沾犹重，朝阳照更明。",
      "长和菊花酒，高宴奉西清。"
    ]
  },
  {
    "volume": 756,
    "sequence": 29,
    "title": "奉和御制茱萸",
    "author": "徐铉",
    "content": [
      "台畔西风御果新，芳香精彩丽萧辰。",
      "柔条细叶妆治好，紫蒂红芳点缀匀。",
      "几朵得陪天上宴，千株长作洞中春。",
      "今朝圣藻偏流咏，黄菊无由更敢邻。"
    ]
  },
  {
    "volume": 756,
    "sequence": 30,
    "title": "蒙恩赐酒旨令醉，进诗以谢",
    "author": "徐铉",
    "content": [
      "明光殿里夜迢迢，多病逢秋自寂寥。",
      "蜡炬乍传丹凤诏，御题初认白云谣。",
      "今宵幸识衢尊味，明日知停入閤朝。",
      "为感君恩判一醉，不烦辛苦解金貂。"
    ]
  },
  {
    "volume": 756,
    "sequence": 31,
    "title": "秋日泛舟赋蘋花",
    "author": "徐铉",
    "content": [
      "素艳拥行舟，清香覆碧流。",
      "远烟分的的，轻浪泛悠悠。",
      "雨歇平湖满，风凉运渎秋。",
      "今朝流咏处，即是白蘋洲。"
    ]
  },
  {
    "volume": 756,
    "sequence": 32,
    "title": "题梁王旧园",
    "author": "徐铉",
    "content": [
      "梁王旧馆枕潮沟，共引垂藤系小舟。",
      "树倚荒台风淅淅，草埋攲石雨修修。",
      "门前不见邹枚醉，池上时闻雁鹜愁。",
      "节士逢秋多感激，不须频向此中游。"
    ]
  },
  {
    "volume": 756,
    "sequence": 33,
    "title": "奉酬度支陈员外",
    "author": "徐铉",
    "content": [
      "古来贤达士，驰鹜唯群书。",
      "非礼誓弗习，违道无与居。",
      "儒家若迂阔，遂将世情疏。",
      "吾友嗣世德，古风蔼有余。",
      "幸遇汉文皇，握兰佩金鱼。",
      "俯视长沙赋，凄凄将焉如。"
    ]
  },
  {
    "volume": 756,
    "sequence": 34,
    "title": "明道人归西林，求题院额，作此送之",
    "author": "徐铉",
    "content": [
      "昔从岐阳狩，簪缨满翠微。",
      "十年劳我梦，今日送师归。",
      "曳尾龟应乐，乘轩鹤谩肥。",
      "含情题小篆，将去挂岩扉。"
    ]
  },
  {
    "volume": 756,
    "sequence": 35,
    "title": "送宣州丘判官",
    "author": "徐铉",
    "content": [
      "宪署游从阻，平台道路赊。",
      "喜君驰后乘，于此会仙槎。",
      "缓酌迟飞盖，微吟望绮霞。",
      "相迎在春渚，暂别莫咨嗟。"
    ]
  },
  {
    "volume": 756,
    "sequence": 36,
    "title": "北使还襄邑道中作（九月三十日）",
    "author": "徐铉",
    "content": [
      "九月三十日，独行梁宋道。",
      "河流激似飞，林叶翻如扫。",
      "程遥苦昼短，野迥知寒早。",
      "还家亦不闲，要且还家了。"
    ]
  },
  {
    "volume": 756,
    "sequence": 37,
    "title": "禁中新月",
    "author": "徐铉",
    "content": [
      "今夕拜新月，沈沈禁署中。",
      "玉绳疏间彩，金掌静无风。",
      "节换知身老，时平见岁功。",
      "吟看北墀暝，兰烬坠微红。"
    ]
  },
  {
    "volume": 756,
    "sequence": 38,
    "title": "观吉王从谦花烛",
    "author": "徐铉",
    "content": [
      "王门嘉礼万人观，况是新承置醴欢。",
      "花烛喧阗丞相府，星辰摇动远游冠。",
      "歌声暂阕闻宫漏，云影初开见露盘。",
      "帝里佳期频赋颂，长留故事在金銮。"
    ]
  },
  {
    "volume": 756,
    "sequence": 39,
    "title": "棋赌赋诗输刘起居（奂）",
    "author": "徐铉",
    "content": [
      "刻烛知无取，争先素未精。",
      "本图忘物我，何必计输赢。",
      "赌墅终规利，焚囊亦近名。",
      "不如相视笑，高咏两三声。"
    ]
  },
  {
    "volume": 756,
    "sequence": 40,
    "title": "春尽日游后湖赠刘起居（刘时方烧药）",
    "author": "徐铉",
    "content": [
      "今朝湖上送春归，万顷澄波照白髭。",
      "笑折残花劝君酒，金丹成熟是何时？"
    ]
  },
  {
    "volume": 756,
    "sequence": 41,
    "title": "送察院李侍御使庐陵因寄孟员外",
    "author": "徐铉",
    "content": [
      "绣衣乘驿急如星，山水何妨寄野情。",
      "肯向九仙台下歇，闲听孟叟醉吟声。"
    ]
  },
  {
    "volume": 756,
    "sequence": 42,
    "title": "后湖访古各赋一题得西邸",
    "author": "徐铉",
    "content": [
      "南朝藩阃地，八友旧招寻。",
      "事往山光在，春晴草色深。",
      "曲池鱼自乐，丛桂鸟频吟。",
      "今日中兴运，犹怀翰墨林。"
    ]
  },
  {
    "volume": 756,
    "sequence": 43,
    "title": "送德迈道人之豫章",
    "author": "徐铉",
    "content": [
      "禅灵桥畔落残花，桥上离情对日斜。",
      "顾我乘轩惭组绶，羡师飞锡指烟霞。",
      "楼中西岭真君宅，门外南州处士家。",
      "莫道空谈便无事，碧云诗思更无涯。"
    ]
  },
  {
    "volume": 756,
    "sequence": 44,
    "title": "送陈秘监归泉州",
    "author": "徐铉",
    "content": [
      "风满潮沟木叶飞，水边行客驻骖騑。",
      "三朝恩泽冯唐老，万里乡关贺监归。",
      "世路穷通前事远，半生谈笑此心违。",
      "离歌不识高堂庆，特地令人泪满衣。"
    ]
  },
  {
    "volume": 756,
    "sequence": 45,
    "title": "又听《霓裳羽衣曲》送陈君",
    "author": "徐铉",
    "content": [
      "清商一曲远人行，桃叶津头月正明。",
      "此是开元太平曲，莫教偏作别离声。"
    ]
  },
  {
    "volume": 756,
    "sequence": 46,
    "title": "又题白鹭洲江鸥送陈君",
    "author": "徐铉",
    "content": [
      "白鹭洲边江路斜，轻鸥接翼满平沙。",
      "吾徒来送远行客，停舟为尔长叹息。",
      "酒旗渔艇两无猜，月影芦花镇相得。",
      "离筵一曲怨复清，满座销魂鸟不惊。",
      "人生不及水禽乐，安用虚名上麟阁。",
      "同心携手今如此，金鼎丹砂何寂寞。",
      "天涯后会眇难期，从此又应添白髭。",
      "愿君不忘分飞处，长保翩翩洁白姿。"
    ]
  },
  {
    "volume": 756,
    "sequence": 47,
    "title": "哭刑部侍郎乔公诗",
    "author": "徐铉",
    "content": [
      "举世重文雅，夫君更质真。",
      "曾嗟混鸡鹤，终日异淄磷。",
      "词赋离骚客，封章谏诤臣。",
      "襟怀道家侣，标格古时人。",
      "逸老诚云福，遗形未免贫。",
      "求文空得草，埋玉遂为尘。",
      "静想忘年契，冥思接武晨。",
      "连宵洽杯酒，分日掌丝纶。",
      "蠹简书陈事，遗孤托世亲。",
      "前贤同此叹，非我独沾巾。"
    ]
  }
]