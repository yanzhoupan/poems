[
  {
    "volume": 715,
    "sequence": 1,
    "title": "苦吟",
    "author": "卢延让",
    "content": [
      "莫话诗中事，诗中难更无。",
      "吟安一个字，撚断数茎须。",
      "险觅天应闷，狂搜海亦枯。",
      "不同文赋易，为著者之乎。"
    ]
  },
  {
    "volume": 715,
    "sequence": 2,
    "title": "雪",
    "author": "卢延让",
    "content": [
      "瑞雪落纷华，随风一向斜。",
      "地平铺作月，天迥撒成花。",
      "客满烧烟舍，牛牵卖炭车。",
      "吾皇忧挟纩，犹自问君家。"
    ]
  },
  {
    "volume": 715,
    "sequence": 3,
    "title": "松寺",
    "author": "卢延让",
    "content": [
      "山寺取凉当夏夜，共僧蹲坐石阶前。",
      "两三条电欲为雨，七八个星犹在天。",
      "衣汗稍停床上扇，茶香时拨涧中泉。",
      "通宵听论莲华义，不藉松窗一觉眠。"
    ]
  },
  {
    "volume": 715,
    "sequence": 4,
    "title": "赠僧",
    "author": "卢延让",
    "content": [
      "浮世浮华一断空，偶抛烦恼到莲宫。",
      "高僧解语牙无水，老鹤能飞骨有风。",
      "野色吟馀生竹外，山阴坐久入池中。",
      "禅师莫问求名苦，滋味过于食蓼虫。"
    ]
  },
  {
    "volume": 715,
    "sequence": 5,
    "title": "逢友人赴阙",
    "author": "卢延让",
    "content": [
      "正当天下待雍熙，丹诏征来早为迟。",
      "倚马才高犹爱艺，问牛心在肯容私。",
      "吏开黄阁排班处，民拥青门看入时。",
      "却笑郡人留不得，感恩唯拟立生祠。"
    ]
  },
  {
    "volume": 715,
    "sequence": 6,
    "title": "哭李郢端公",
    "author": "卢延让",
    "content": [
      "军门半掩槐花宅，每过犹闻哭临声。",
      "北固暴亡兼在路，东都权葬未归茔。",
      "渐穷老仆慵看马，著惨佳人暗理筝。",
      "诗侣酒徒消散尽，一场春梦越王城。"
    ]
  },
  {
    "volume": 715,
    "sequence": 7,
    "title": "谢杨尚书惠樱桃",
    "author": "卢延让",
    "content": [
      "满合虚红怕动摇，尚书知重赐樱桃。",
      "揉蓝尚带新鲜叶，泼血犹残旧折条。",
      "万颗真珠轻触破，一团甘露软含消。",
      "春来老病尤珍荷，并食中肠似火烧。"
    ]
  },
  {
    "volume": 715,
    "sequence": 8,
    "title": "寒食日戏赠李侍御",
    "author": "卢延让",
    "content": [
      "十二街如市，红尘咽不开。",
      "洒蹄骢马汗，没处看花来。"
    ]
  },
  {
    "volume": 715,
    "sequence": 9,
    "title": "樊川寒食二首",
    "author": "卢延让",
    "content": [
      "寒食权豪尽出行，一川如画雨初晴。",
      "谁家络络游春盛，担入花间轧轧声。",
      "鞍马和花总是尘，歌声处处有佳人。",
      "五陵年少粗于事，栲栳量金买断春。"
    ]
  },
  {
    "volume": 715,
    "sequence": 10,
    "title": "句",
    "author": "卢延让",
    "content": [
      "只讹些子缘，应耗没多光。",
      "（《八月十六夜》）臂鹰健卒悬毡帽，骑马佳人卷画衫。",
      "（送周太保赴浙西）每过私第邀看鹤，长著公裳送上驴。",
      "（《寄友》）名纸毛生五门下，家僮骨立六街中。",
      "（《旅舍言怀》）云间闹铎骡驼至，雪里残骸虎拽来。",
      "（《蜀路》）树上咨诹批颊鸟，窗间壁驳叩头虫。",
      "（《冬夜》）莫欺零落残牙齿，曾吃红绫饼餤来。",
      "渡水蹇驴双耳直，避风羸仆一肩高。",
      "（《雪》）高据襄阳播盛名，问人人道是诗星。",
      "（《吊孟浩然》，以上并见《海录碎事》）凉雨打低残菡萏，急风吹散小蜻蜓。",
      "（见《锦绣万花谷》）"
    ]
  },
  {
    "volume": 715,
    "sequence": 11,
    "title": "示门生马侍郎胤孙",
    "author": "裴皞",
    "content": [
      "宦途最重是文衡，天与愚夫著盛名。",
      "三主礼闱年八十，门生门下见门生。"
    ]
  },
  {
    "volume": 715,
    "sequence": 12,
    "title": "赠杜荀鹤",
    "author": "王希羽",
    "content": [
      "金榜晓悬生世日，玉书潜记上升时。",
      "九华山色高千尺，未必高于第八枝。"
    ]
  },
  {
    "volume": 715,
    "sequence": 13,
    "title": "宫怨二首",
    "author": "柯崇",
    "content": [
      "尘满金炉不炷香，黄昏独自立重廊。",
      "笙歌何处承恩宠，一一随风入上阳。",
      "长门槐柳半萧疏，玉辇沈思恨有馀。",
      "红泪渐消倾国态，黄金谁为达相如。"
    ]
  },
  {
    "volume": 715,
    "sequence": 14,
    "title": "早春池亭独游三首",
    "author": "刘象",
    "content": [
      "春意送残腊，春晴融小洲。",
      "蒲茸才簇岸，柳颊已遮楼。",
      "便有杯觞兴，可据羁旅愁。",
      "凫鹥亦相狎，尽日戏清流。",
      "清流环绿筱，清景媚虹桥。",
      "莺刷初迁羽，莎拳拟拆苗。",
      "细沙擢暖岸，淑景动和飙。",
      "倍忆同袍侣，相欢倒一瓢。",
      "一瓢欢自足，一日兴偏多。",
      "幽意人先赏，疏丛蝶未过。",
      "知音新句苦，窥沼醉颜酡。",
      "万虑从相拟，今朝欲奈何。"
    ]
  },
  {
    "volume": 715,
    "sequence": 15,
    "title": "鹭鸶",
    "author": "刘象",
    "content": [
      "洁白孤高生不同，顶丝清软冷摇风。",
      "窥鱼翘立荷香里，慕侣低翻柳影中。",
      "几日下巢辞紫阁，多时凝目向晴空。",
      "摩霄志在潜修羽，会接鸾凰别苇丛。"
    ]
  },
  {
    "volume": 715,
    "sequence": 16,
    "title": "春夜二首",
    "author": "刘象",
    "content": [
      "几处兵戈阻路岐，忆山心切与山违。",
      "时难何处披怀抱，日日日斜空醉归。",
      "一别杜陵归未期，只凭魂梦接亲知。",
      "近来欲睡兼难睡，夜夜夜深闻子规。"
    ]
  },
  {
    "volume": 715,
    "sequence": 17,
    "title": "晓登迎春阁",
    "author": "刘象",
    "content": [
      "未栉凭栏眺锦城，烟笼万井二江明。",
      "香风满阁花盈户，树树树梢啼晓莺。"
    ]
  },
  {
    "volume": 715,
    "sequence": 18,
    "title": "咏仙掌",
    "author": "刘象",
    "content": [
      "万古亭亭倚碧霄，不成擎亦不成招。",
      "何如掬取天池水，洒向人间救旱苗。"
    ]
  },
  {
    "volume": 715,
    "sequence": 19,
    "title": "郪中感旧",
    "author": "刘象",
    "content": [
      "顷年曾住此中来，今日重游事可哀。",
      "忆得几家欢宴处，家家家业尽成灰。"
    ]
  },
  {
    "volume": 715,
    "sequence": 20,
    "title": "白髭",
    "author": "刘象",
    "content": [
      "到处逢人求至药，几回染了又成丝。",
      "素丝易染髭难染，墨翟当时合泣髭。"
    ]
  },
  {
    "volume": 715,
    "sequence": 21,
    "title": "题县令范传真化洽亭",
    "author": "沈颜",
    "content": [
      "前有浅山，屹然如屏。",
      "后有卑岭，缭然如城。",
      "跨池左右，足以建亭。",
      "斯亭何名，化洽而成。"
    ]
  },
  {
    "volume": 715,
    "sequence": 22,
    "title": "书怀寄友人",
    "author": "沈颜",
    "content": [
      "江湖劳遍寻，只自长愁襟。",
      "到处慵开口，何人可话心。",
      "登楼得句远，望月抒情深。",
      "却忆山斋后，猿声相伴吟。"
    ]
  },
  {
    "volume": 715,
    "sequence": 23,
    "title": "题壁",
    "author": "杨凝式",
    "content": [
      "院似禅心静，花如觉性圆。",
      "自然知了义，争肯学神仙。"
    ]
  },
  {
    "volume": 715,
    "sequence": 24,
    "title": "赠张全义",
    "author": "杨凝式",
    "content": [
      "洛阳风景实堪哀，昔日曾为瓦子堆。",
      "不是我公重葺理，至今犹是一堆灰。"
    ]
  },
  {
    "volume": 715,
    "sequence": 25,
    "title": "题怀素酒狂帖后",
    "author": "杨凝式",
    "content": [
      "十年挥素学临池，始识王公学卫非。",
      "草圣未须因酒发，笔端应解化龙飞。"
    ]
  },
  {
    "volume": 715,
    "sequence": 26,
    "title": "句",
    "author": "杨凝式",
    "content": [
      "押引蝗虫到洛京，合消郡守远相迎。",
      "（归洛寄尹张从恩，时蝗适至）到此今经三纪春。",
      "（《洛阳》，并见《纪闻》）"
    ]
  },
  {
    "volume": 715,
    "sequence": 27,
    "title": "奉试诏用拓拔思恭为京北收复都统（一作闻诏作）",
    "author": "李琪",
    "content": [
      "飞骑经巴栈，鸿恩及夏台。",
      "将从天上去，人自日边来。",
      "此处金门远，何时玉辇回。",
      "早平关右贼，莫待诏书催。"
    ]
  },
  {
    "volume": 715,
    "sequence": 28,
    "title": "题广爱寺楞伽山",
    "author": "李琪",
    "content": [
      "善高天外远，方丈海中遥。",
      "自有山神护，应无劫火烧。",
      "坏文侵古壁，飞剑出寒霄。",
      "何似苍苍色，严妆十七朝。"
    ]
  },
  {
    "volume": 715,
    "sequence": 29,
    "title": "句",
    "author": "李琪",
    "content": [
      "哀痛不下诏，登封谁上书。",
      "（《僖宗幸蜀咏》）"
    ]
  },
  {
    "volume": 715,
    "sequence": 30,
    "title": "寄桂帅",
    "author": "刘崇龟",
    "content": [
      "碧幢仁施合洪钧，桂树林前倍得春。",
      "莫恋此时好风景，磻溪不是钓渔人。"
    ]
  },
  {
    "volume": 715,
    "sequence": 31,
    "title": "席上吟",
    "author": "刘崇鲁",
    "content": [
      "南行忽见李深之，手舞如蜚令不疑。",
      "任有风流兼蕴藉，天生不似郑都知。"
    ]
  },
  {
    "volume": 715,
    "sequence": 32,
    "title": "寄孙储（一作下第醉中寄储）",
    "author": "孙定",
    "content": [
      "行行血泪洒尘襟，事逐东流渭水深。",
      "秋跨蹇驴风尚紧，静投孤店日初沈。",
      "一枝犹挂东堂梦，千里空驰北巷心。",
      "明月悲歌又前去，满城烟树噪春禽。"
    ]
  },
  {
    "volume": 715,
    "sequence": 33,
    "title": "江南行",
    "author": "许昼",
    "content": [
      "江南萧洒地，本自与君宜。",
      "固节还同我，虚心欲待谁。",
      "涧泉傍借响，山木共含滋。",
      "粉腻虫难篆，丛疏鸟易窥。",
      "尽应逢野渡，中忽见村祠。",
      "叶扫秋空静，根横古堑危。",
      "影迷寒霭里，声出夜风时。",
      "客棹深深过，人家远远移。",
      "游边曾结念，到此数题诗。",
      "莫恨成龙晚，成龙会有期。"
    ]
  },
  {
    "volume": 715,
    "sequence": 34,
    "title": "中秋月",
    "author": "许昼",
    "content": [
      "应是蟾宫别有情，每逢秋半倍澄清。",
      "清光不向此中见，白发争教何处生。",
      "闲地占将真可惜，幽窗分得始为明。",
      "殷勤好长来年桂，莫遣平人道不平。"
    ]
  },
  {
    "volume": 715,
    "sequence": 35,
    "title": "临终诗",
    "author": "薛准",
    "content": [
      "旧国深恩不易酬，又离继母出他州。",
      "谁知天怒无因息，积愧终身乞速休。"
    ]
  },
  {
    "volume": 715,
    "sequence": 36,
    "title": "观修处士画桃花图歌",
    "author": "裴谐",
    "content": [
      "一从天宝王维死，于今始遇修夫子。",
      "能向鲛绡四幅中，丹青暗与春争工。",
      "勾芒若见应羞杀，晕绿匀红渐分别。",
      "堪怜彩笔似东风，一朵一枝随手发。",
      "燕支乍湿如含露，引得娇莺痴不去。",
      "多少游蜂尽日飞，看遍花心求入处。",
      "工夫妙丽实奇绝，似对韶光好时节。",
      "偏宜留著待深冬，铺向楼前殛霜雪。"
    ]
  },
  {
    "volume": 715,
    "sequence": 37,
    "title": "句",
    "author": "裴谐",
    "content": [
      "风回山火断，朝落岸冰高。",
      "（《湘江吟》）名终埋不得，骨任朽何妨。",
      "（经杜甫坟，见《诗话总龟》）"
    ]
  }
]