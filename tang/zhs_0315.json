[
  {
    "volume": 315,
    "sequence": 1,
    "title": "剡溪行却寄新别者",
    "author": "朱放",
    "content": [
      "潺湲寒溪上，自此成离别。",
      "回首望归人，移舟逢暮雪。",
      "频行识草树，渐老伤年发。",
      "唯有白云心，为向东山月。"
    ]
  },
  {
    "volume": 315,
    "sequence": 2,
    "title": "九日陪刘中丞宴昌乐寺送梁廷评",
    "author": "朱放",
    "content": [
      "独坐三台妙，重阳百越间。",
      "水心观远俗，霜气入秋山。",
      "不弃遗簪旧，宁辞落帽还。",
      "仍闻西上客，咫尺谒天颜。"
    ]
  },
  {
    "volume": 315,
    "sequence": 3,
    "title": "经故贺宾客镜湖道士观",
    "author": "朱放",
    "content": [
      "已得归乡里，逍遥一外臣。",
      "那随流水去，不待镜湖春。",
      "雪里登山屐，林间漉酒巾。",
      "空馀道士观，谁是学仙人。"
    ]
  },
  {
    "volume": 315,
    "sequence": 4,
    "title": "送著公归越（一作皇甫曾诗）",
    "author": "朱放",
    "content": [
      "谁能愁此别，到越会相逢。",
      "长忆云门寺，门前千万峰。",
      "石床埋积雪，山路倒枯松。",
      "莫学白道士，无人知去踪。"
    ]
  },
  {
    "volume": 315,
    "sequence": 5,
    "title": "秣陵送客入京",
    "author": "朱放",
    "content": [
      "秣陵春已至，君去学归鸿。",
      "绿水琴声切，青袍草色同。",
      "鸟喧金谷树，花满洛阳宫。",
      "日日相思处，江边杨柳风。"
    ]
  },
  {
    "volume": 315,
    "sequence": 6,
    "title": "灵门寺赠灵一上人",
    "author": "朱放",
    "content": [
      "所思劳旦夕，惆怅去湘东。",
      "禅客知何在，春山几处同。",
      "独行残雪里，相见暮云中。",
      "请住东林寺，弥年事远公。"
    ]
  },
  {
    "volume": 315,
    "sequence": 7,
    "title": "江上送别",
    "author": "朱放",
    "content": [
      "浦边新见柳摇时，北客相逢只自悲。",
      "惆怅空知思后会，艰难不敢料前期。",
      "行看汉月愁征战，共折江花怨别离。",
      "向夕孤城分首处，寂寥横笛为君吹。"
    ]
  },
  {
    "volume": 315,
    "sequence": 8,
    "title": "归桐庐旧居寄严长史（一作章八元诗）",
    "author": "朱放",
    "content": [
      "昨辞天子棹归舟，家在桐庐忆旧丘。",
      "三月暖时花竞发，两溪分处水争流。",
      "近闻江老传乡语，遥见家山减旅愁。",
      "或在醉中逢夜雪，怀贤应向剡川游。"
    ]
  },
  {
    "volume": 315,
    "sequence": 9,
    "title": "竹",
    "author": "朱放",
    "content": [
      "青林何森然，沈沈独曙前。",
      "出墙同淅沥，开户满婵娟。",
      "箨卷初呈粉，苔侵乱上钱。",
      "疏中思水过，深处若山连。",
      "叠夜常栖露，清朝乍有蝉。",
      "砌阴迎缓策，檐翠对欹眠。",
      "迸笋双分箭，繁梢一向偏。",
      "月过惊散雪，风动极闻泉。",
      "幽谷添诗谱，高人欲制篇。",
      "萧萧意何恨，不独往湘川。"
    ]
  },
  {
    "volume": 315,
    "sequence": 10,
    "title": "铜雀妓",
    "author": "朱放",
    "content": [
      "恨唱歌声咽，愁翻舞袖迟。",
      "西陵日欲暮，是妾断肠时。"
    ]
  },
  {
    "volume": 315,
    "sequence": 11,
    "title": "毗陵留别",
    "author": "朱放",
    "content": [
      "别离非一处，此处最伤情。",
      "白发将春草，相随日日生。"
    ]
  },
  {
    "volume": 315,
    "sequence": 12,
    "title": "题竹林寺",
    "author": "朱放",
    "content": [
      "岁月人间促，烟霞此地多。",
      "殷勤竹林寺，能得几回过。"
    ]
  },
  {
    "volume": 315,
    "sequence": 13,
    "title": "答陆澧",
    "author": "朱放",
    "content": [
      "松叶堪为酒，春来酿几多。",
      "不辞山路远，踏雪也相过。"
    ]
  },
  {
    "volume": 315,
    "sequence": 14,
    "title": "杨子津送人",
    "author": "朱放",
    "content": [
      "今朝杨子津，忽见五溪人。",
      "老病无馀事，丹砂乞五斤。"
    ]
  },
  {
    "volume": 315,
    "sequence": 15,
    "title": "山中谒皇甫曾",
    "author": "朱放",
    "content": [
      "寻源路已尽，笑入白云间。",
      "不解乘轺客，那知有此山。"
    ]
  },
  {
    "volume": 315,
    "sequence": 16,
    "title": "剡山夜月（一题剡溪舟行）",
    "author": "朱放",
    "content": [
      "月在沃洲山上，人归剡县溪边。",
      "漠漠黄花覆水，时时白鹭惊船。"
    ]
  },
  {
    "volume": 315,
    "sequence": 17,
    "title": "九日与杨凝、崔淑期登江上山会有故不得往因赠之",
    "author": "朱放",
    "content": [
      "欲从携手登高去，一到门前意已无。",
      "那得更将头上发，学他年少插茱萸。"
    ]
  },
  {
    "volume": 315,
    "sequence": 18,
    "title": "山中听子规（一作顾况诗）",
    "author": "朱放",
    "content": [
      "幽人自爱山中宿，又近葛洪丹井西。",
      "窗中有个长松树，半夜子规来上啼。"
    ]
  },
  {
    "volume": 315,
    "sequence": 19,
    "title": "乱后经淮阴岸",
    "author": "朱放",
    "content": [
      "荒村古岸谁家在，野水浮云处处愁。",
      "唯有河边衰柳树，蝉声相送到扬州。"
    ]
  },
  {
    "volume": 315,
    "sequence": 20,
    "title": "送张山人",
    "author": "朱放",
    "content": [
      "知君住处足风烟，古寺荒村在眼前。",
      "便欲移家逐君去，唯愁未有买山钱。"
    ]
  },
  {
    "volume": 315,
    "sequence": 21,
    "title": "别李季兰",
    "author": "朱放",
    "content": [
      "古岸新花开一枝，岸傍花下有分离。",
      "莫将罗袖拂花落，便是行人肠断时。"
    ]
  },
  {
    "volume": 315,
    "sequence": 22,
    "title": "游石涧寺",
    "author": "朱放",
    "content": [
      "闻道幽深石涧寺，不逢流水亦难知。",
      "莫道山僧无伴侣，猕猴长在古松枝。"
    ]
  },
  {
    "volume": 315,
    "sequence": 23,
    "title": "新安所居答相访人所居萧使君为制",
    "author": "朱放",
    "content": [
      "谢公见我多愁疾，为我开门对碧山。",
      "君若欲来看猿鸟，不须争把桂枝攀。"
    ]
  },
  {
    "volume": 315,
    "sequence": 24,
    "title": "送魏校书",
    "author": "朱放",
    "content": [
      "长恨江南足别离，几回相送复相随。",
      "杨花撩乱扑流水，愁杀人行知不知。"
    ]
  },
  {
    "volume": 315,
    "sequence": 25,
    "title": "送温台",
    "author": "朱放",
    "content": [
      "眇眇天涯君去时，浮云流水自相随。",
      "人生一世长如客，何必今朝是别离。"
    ]
  },
  {
    "volume": 315,
    "sequence": 26,
    "title": "句",
    "author": "朱放",
    "content": [
      "爱彼云外人，求取涧底泉。",
      "风吹芭蕉拆，鸟啄梧桐落。"
    ]
  }
]