[
  {
    "volume": 125,
    "sequence": 1,
    "title": "酬诸公见过（时官未出，在辋川庄）",
    "author": "王维",
    "content": [
      "嗟予未丧，哀此孤生。",
      "屏居蓝田，薄地躬耕。",
      "岁晏输税，以奉粢盛。",
      "晨往东皋，草露未晞。",
      "暮看烟火，负担来归。",
      "我闻有客，足扫荆扉。",
      "箪食伊何，疈瓜抓枣。",
      "仰厕群贤，皤然一老。",
      "愧无莞簟，班荆席藁。",
      "泛泛登陂，折彼荷花。",
      "静观素鲔，俯映白沙。",
      "山鸟群飞，日隐轻霞。",
      "登车上马，倏忽云散。",
      "雀噪荒村，鸡鸣空馆。",
      "还复幽独，重欷累叹。"
    ]
  },
  {
    "volume": 125,
    "sequence": 2,
    "title": "奉和圣制登降圣观与宰臣等同望应制",
    "author": "王维",
    "content": [
      "凤扆朝碧落，龙图耀金镜。",
      "维岳降二臣，戴天临万姓。",
      "山川八校满，井邑三农竟。",
      "比屋皆可封，谁家不相庆。",
      "林疏远村出，野旷寒山静。",
      "帝城云里深，渭水天边映。",
      "佳气含风景，颂声溢歌咏。",
      "端拱能任贤，弥彰圣君圣。"
    ]
  },
  {
    "volume": 125,
    "sequence": 3,
    "title": "奉和圣制御春明楼临右相园亭赋乐贤诗应制",
    "author": "王维",
    "content": [
      "复道通长乐，青门临上路。",
      "遥闻凤吹喧，闇识龙舆度。",
      "褰旒明四目，伏槛纡三顾。",
      "小苑接侯家，飞甍映宫树。",
      "商山原上碧，浐水林端素。",
      "银汉下天章，琼筵承湛露。",
      "将非富人宠，信以平戎故。",
      "从来简帝心，讵得回天步。"
    ]
  },
  {
    "volume": 125,
    "sequence": 4,
    "title": "奉和圣制送不蒙都护兼鸿胪卿归安西应制",
    "author": "王维",
    "content": [
      "上卿增命服，都护扬归旆。",
      "杂虏尽朝周，诸胡皆自郐。",
      "鸣笳瀚海曲，按节阳关外。",
      "落日下河源，寒山静秋塞。",
      "万方氛祲息，六合乾坤大。",
      "无战是天心，天心同覆载。"
    ]
  },
  {
    "volume": 125,
    "sequence": 5,
    "title": "扶南曲歌词五首",
    "author": "王维",
    "content": [
      "翠羽流苏帐，春眠曙不开。",
      "羞从面色起，娇逐语声来。",
      "早向昭阳殿，君王中使催。",
      "堂上青弦动，堂前绮席陈。",
      "齐歌卢女曲，双舞洛阳人。",
      "倾国徒相看，宁知心所亲。",
      "香气传空满，妆华影箔通。",
      "歌闻天仗外，舞出御楼中。",
      "日暮归何处，花间长乐宫。",
      "宫女还金屋，将眠复畏明。",
      "入春轻衣好，半夜薄妆成。",
      "拂曙朝前殿，玉墀多珮声。",
      "朝日照绮窗，佳人坐临镜。",
      "散黛恨犹轻，插钗嫌未正。",
      "同心勿遽游，幸待春妆竟。"
    ]
  },
  {
    "volume": 125,
    "sequence": 6,
    "title": "陇西行",
    "author": "王维",
    "content": [
      "十里一走马，五里一扬鞭。",
      "都护军书至，匈奴围酒泉。",
      "关山正飞雪，烽戍断无烟。"
    ]
  },
  {
    "volume": 125,
    "sequence": 7,
    "title": "从军行",
    "author": "王维",
    "content": [
      "吹角动行人，喧喧行人起。",
      "笳悲马嘶乱，争渡金河水。",
      "日暮沙漠陲，战声烟尘里。",
      "尽系名王颈，归来献天子。"
    ]
  },
  {
    "volume": 125,
    "sequence": 8,
    "title": "早春行",
    "author": "王维",
    "content": [
      "紫梅发初遍，黄鸟歌犹涩。",
      "谁家折杨女，弄春如不及。",
      "爱水看妆坐，羞人映花立。",
      "香畏风吹散，衣愁露沾湿。",
      "玉闺青门里，日落香车入。",
      "游衍益相思，含啼向彩帷。",
      "忆君长入梦，归晚更生疑。",
      "不及红檐燕，双栖绿草时。"
    ]
  },
  {
    "volume": 125,
    "sequence": 9,
    "title": "早朝",
    "author": "王维",
    "content": [
      "皎洁明星高，苍茫远天曙。",
      "槐雾暗不开，城鸦鸣稍去。",
      "始闻高阁声，莫辨更衣处。",
      "银烛已成行，金门俨驺驭。"
    ]
  },
  {
    "volume": 125,
    "sequence": 10,
    "title": "献始兴公（时拜右拾遗）",
    "author": "王维",
    "content": [
      "宁栖野树林，宁饮涧水流。",
      "不用坐粱肉，崎岖见王侯。",
      "鄙哉匹夫节，布褐将白头。",
      "任智诚则短，守任固其优。",
      "侧闻大君子，安问党与雠。",
      "所不卖公器，动为苍生谋。",
      "贱子跪自陈，可为帐下不。",
      "感激有公议，曲私非所求。"
    ]
  },
  {
    "volume": 125,
    "sequence": 11,
    "title": "赠从弟司库员外絿",
    "author": "王维",
    "content": [
      "少年识事浅，强学干名利。",
      "徒闻跃马年，苦无出人智。",
      "即事岂徒言，累官非不试。",
      "既寡遂性欢，恐招负时累。",
      "清冬见远山，积雪凝苍翠。",
      "浩然出东林，发我遗世意。",
      "惠连素清赏，夙语尘外事。",
      "欲缓携手期，流年一何驶。"
    ]
  },
  {
    "volume": 125,
    "sequence": 12,
    "title": "座上走笔赠薛璩慕容损",
    "author": "王维",
    "content": [
      "希世无高节，绝迹有卑栖。",
      "君徒视人文，吾固和天倪。",
      "缅然万物始，及与群物齐。",
      "分地依后稷，用天信重黎。",
      "春风何豫人，令我思东溪。",
      "草色有佳意，花枝稍含荑。",
      "更待风景好，与君藉萋萋。"
    ]
  },
  {
    "volume": 125,
    "sequence": 13,
    "title": "赠李颀",
    "author": "王维",
    "content": [
      "闻君饵丹砂，甚有好颜色。",
      "不知从今去，几时生羽翼。",
      "王母翳华芝，望尔昆仑侧。",
      "文螭从赤豹，万里方一息。",
      "悲哉世上人，甘此膻腥食。"
    ]
  },
  {
    "volume": 125,
    "sequence": 14,
    "title": "赠刘蓝田（一作卢象诗）",
    "author": "王维",
    "content": [
      "篱间犬迎吠，出屋候荆扉。",
      "岁晏输井税，山村人夜归。",
      "晚田始家食，馀布成我衣。",
      "讵肯无公事，烦君问是非。"
    ]
  },
  {
    "volume": 125,
    "sequence": 15,
    "title": "赠房卢氏琯",
    "author": "王维",
    "content": [
      "达人无不可，忘己爱苍生。",
      "岂复少十室，弦歌在两楹。",
      "浮人日已归，但坐事农耕。",
      "桑榆郁相望，邑里多鸡鸣。",
      "秋山一何净，苍翠临寒城。",
      "视事兼偃卧，对书不簪缨。",
      "萧条人吏疏，鸟雀下空庭。",
      "鄙夫心所尚，晚节异平生。",
      "将从海岳居，守静解天刑。",
      "或可累安邑，茅茨君试营。"
    ]
  },
  {
    "volume": 125,
    "sequence": 16,
    "title": "赠祖三咏（济州官舍作）",
    "author": "王维",
    "content": [
      "萧蛸挂虚牖，蟋蟀鸣前除。",
      "岁晏凉风至，君子复何如。",
      "高馆阒无人，离居不可道。",
      "闲门寂已闭，落日照秋草。",
      "虽有近音信，千里阻河关。",
      "中复客汝颍，去年归旧山。",
      "结交二十载，不得一日展。",
      "贫病子既深，契阔余不浅。",
      "仲秋虽未归，暮秋以为期。",
      "良会讵几日，终日长相思。"
    ]
  },
  {
    "volume": 125,
    "sequence": 17,
    "title": "春夜竹亭赠钱少府归蓝田",
    "author": "王维",
    "content": [
      "夜静群动息，时闻隔林犬。",
      "却忆山中时，人家涧西远。",
      "羡君明发去，采蕨轻轩冕。"
    ]
  },
  {
    "volume": 125,
    "sequence": 18,
    "title": "戏赠张五弟諲三首（时在常乐东园，走笔成）",
    "author": "王维",
    "content": [
      "吾弟东山时，心尚一何远。",
      "日高犹自卧，钟动始能饭。",
      "领上发未梳，妆头书不卷。",
      "清川兴悠悠，空林对偃蹇。",
      "青苔石上净，细草松下软。",
      "窗外鸟声闲，阶前虎心善。",
      "徒然万象多，澹尔太虚缅。",
      "一知与物平，自顾为人浅。",
      "对君忽自得，浮念不烦遣。",
      "张弟五车书，读书仍隐居。",
      "染翰过草圣，赋诗轻子虚。",
      "闭门二室下，隐居十年馀。",
      "宛是野人野，时从渔父渔。",
      "秋风自萧索，五柳高且疏。",
      "望此去人世，渡水向吾庐。",
      "岁晏同携手，只应君与予。",
      "设罝守毚兔，垂钓伺游鳞。",
      "此是安口腹，非关慕隐沦。",
      "吾生好清净，蔬食去情尘。",
      "今子方豪荡，思为鼎食人。",
      "我家南山下，动息自遗身。",
      "入鸟不相乱，见兽皆相亲。",
      "云霞成伴侣，虚白侍衣巾。",
      "何事须夫子，邀予谷口真。"
    ]
  },
  {
    "volume": 125,
    "sequence": 19,
    "title": "胡居士卧病遗米因赠",
    "author": "王维",
    "content": [
      "了观四大因，根性何所有。",
      "妄计苟不生，是身孰休咎。",
      "色声何谓客，阴界复谁守。",
      "徒言莲花目，岂恶杨枝肘。",
      "既饱香积饭，不醉声闻酒。",
      "有无断常见，生灭幻梦受。",
      "即病即实相，趋空定狂走。",
      "无有一法真，无有一法垢。",
      "居士素通达，随宜善抖擞。",
      "床上无毡卧，镉中有粥否。",
      "斋时不乞食，定应空漱口。",
      "聊持数斗米，且救浮生取。"
    ]
  },
  {
    "volume": 125,
    "sequence": 20,
    "title": "赠裴十迪",
    "author": "王维",
    "content": [
      "风景日夕佳，与君赋新诗。",
      "澹然望远空，如意方支颐。",
      "春风动百草，兰蕙生我篱。",
      "暧暧日暖闺，田家来致词。",
      "欣欣春还皋，淡淡水生陂。",
      "桃李虽未开，荑萼满芳枝。",
      "请君理还策，取告将农时。"
    ]
  },
  {
    "volume": 125,
    "sequence": 21,
    "title": "与胡居士皆病寄此诗兼示学人二首",
    "author": "王维",
    "content": [
      "一兴微尘念，横有朝露身。",
      "如是睹阴界，何方置我人。",
      "碍有固为主，趣空宁舍宾。",
      "洗心讵悬解，悟道正迷津。",
      "因爱果生病，从贪始觉贫。",
      "色声非彼妄，浮幻即吾真。",
      "四达竟何遣，万殊安可尘。",
      "胡生但高枕，寂寞与谁邻。",
      "战胜不谋食，理齐甘负薪。",
      "予若未始异，讵论疏与亲。",
      "浮空徒漫漫，泛有定悠悠。",
      "无乘及乘者，所谓智人舟。",
      "讵舍贫病域，不疲生死流。",
      "无烦君喻马，任以我为牛。",
      "植福祠迦叶，求仁笑孔丘。",
      "何津不鼓棹，何路不摧輈。",
      "念此闻思者，胡为多阻修。",
      "空虚花聚散，烦恼树稀稠。",
      "灭相成无记，生心坐有求。",
      "降吴复归蜀，不到莫相尤。"
    ]
  },
  {
    "volume": 125,
    "sequence": 22,
    "title": "奉寄韦太守陟",
    "author": "王维",
    "content": [
      "荒城自萧索，万里山河空。",
      "天高秋日迥，嘹唳闻归鸿。",
      "寒塘映衰草，高馆落疏桐。",
      "临此岁方晏，顾景咏悲翁。",
      "故人不可见，寂寞平陵东。"
    ]
  },
  {
    "volume": 125,
    "sequence": 23,
    "title": "林园即事寄舍弟ヨ（次荆州时作）",
    "author": "王维",
    "content": [
      "寓目一萧散，销忧冀俄顷。",
      "青草肃澄陂，白云移翠岭。",
      "后沔通河渭，前山包鄢郢。",
      "松含风里声，花对池中影。",
      "地多齐后疟，人带荆州瘿。",
      "徒思赤笔书，讵有丹砂井。",
      "心悲常欲绝，发乱不能整。",
      "青簟日何长，闲门昼方静。",
      "颓思茅檐下，弥伤好风景。"
    ]
  },
  {
    "volume": 125,
    "sequence": 24,
    "title": "至滑州隔河望黎阳忆丁三",
    "author": "王维",
    "content": [
      "隔河见桑柘，蔼蔼黎阳川。",
      "望望行渐远，孤峰没云烟。",
      "故人不可见，河水复悠然。",
      "赖有政声远，时闻行路传。"
    ]
  },
  {
    "volume": 125,
    "sequence": 25,
    "title": "秋夜独坐怀内弟崔兴宗",
    "author": "王维",
    "content": [
      "夜静群动息，蟪蛄声悠悠。",
      "庭槐北风响，日夕方高秋。",
      "思子整羽翰，及时当云浮。",
      "吾生将白首，岁晏思沧州。",
      "高足在旦暮，肯为南亩俦。"
    ]
  },
  {
    "volume": 125,
    "sequence": 26,
    "title": "和使君五郎西楼望远思归",
    "author": "王维",
    "content": [
      "高楼望所思，目极情未毕。",
      "枕上见千里，窗中窥万室。",
      "悠悠长路人，暧暧远郊日。",
      "惆怅极浦外，迢递孤烟出。",
      "能赋属上才，思归同下秩。",
      "故乡不可见，云水空如一。"
    ]
  },
  {
    "volume": 125,
    "sequence": 27,
    "title": "酬黎居士淅川作（昙壁上人院走笔成）",
    "author": "王维",
    "content": [
      "侬家真个去，公定随侬否。",
      "著处是莲花，无心变杨柳。",
      "松龛藏药裹，石唇安茶臼。",
      "气味当共知，那能不携手。"
    ]
  },
  {
    "volume": 125,
    "sequence": 28,
    "title": "送魏郡李太守赴任",
    "author": "王维",
    "content": [
      "与君伯氏别，又欲与君离。",
      "君行无几日，当复隔山陂。",
      "苍茫秦川尽，日落桃林塞。",
      "独树临关门，黄河向天外。",
      "前经洛阳陌，宛洛故人稀。",
      "故人离别尽，淇上转骖騑。",
      "企予悲送远，惆怅睢阳路。",
      "古木官渡平，秋城邺宫故。",
      "想君行县日，其出从如云。",
      "遥思魏公子，复忆李将军。"
    ]
  },
  {
    "volume": 125,
    "sequence": 29,
    "title": "送陆员外",
    "author": "王维",
    "content": [
      "郎署有伊人，居然古人风。",
      "天子顾河北，诏书除征东。",
      "拜手辞上官，缓步出南宫。",
      "九河平原外，七国蓟门中。",
      "阴风悲枯桑，古塞多飞蓬。",
      "万里不见虏，萧条胡地空。",
      "无为费中国，更欲邀奇功。",
      "迟迟前相送，握手嗟异同。",
      "行当封侯归，肯访商山翁。"
    ]
  },
  {
    "volume": 125,
    "sequence": 30,
    "title": "送宇文太守赴宣城",
    "author": "王维",
    "content": [
      "寥落云外山，迢递舟中赏。",
      "铙吹发西江，秋空多清响。",
      "地迥古城芜，月明寒潮广。",
      "时赛敬亭神，复解罟师网。",
      "何处寄相思，南风吹五两。"
    ]
  },
  {
    "volume": 125,
    "sequence": 31,
    "title": "送綦毋秘书弃官还江东",
    "author": "王维",
    "content": [
      "明时久不达，弃置与君同。",
      "天命无怨色，人生有素风。",
      "念君拂衣去，四海将安穷。",
      "秋天万里净，日暮澄江空。",
      "清夜何悠悠，扣舷明月中。",
      "和光鱼鸟际，澹尔蒹葭丛。",
      "无庸客昭世，衰鬓日如蓬。",
      "顽疏暗人事，僻陋远天聪。",
      "微物纵可采，其谁为至公。",
      "余亦从此去，归耕为老农。"
    ]
  },
  {
    "volume": 125,
    "sequence": 32,
    "title": "奉送六舅归陆浑",
    "author": "王维",
    "content": [
      "伯舅吏淮泗，卓鲁方喟然。",
      "悠哉自不竞，退耕东皋田。",
      "条桑腊月下，种杏春风前。",
      "酌醴赋归去，共知陶令贤。"
    ]
  },
  {
    "volume": 125,
    "sequence": 33,
    "title": "送别",
    "author": "王维",
    "content": [
      "下马饮君酒，问君何所之。",
      "君言不得意，归卧南山陲。",
      "但去莫复问，白云无尽时。"
    ]
  },
  {
    "volume": 125,
    "sequence": 34,
    "title": "送张五归山",
    "author": "王维",
    "content": [
      "送君尽惆怅，复送何人归。",
      "几日同携手，一朝先拂衣。",
      "东山有茅屋，幸为扫荆扉。",
      "当亦谢官去，岂令心事违。"
    ]
  },
  {
    "volume": 125,
    "sequence": 35,
    "title": "齐州送祖三（一作河上送赵仙舟，又作淇上别赵仙舟）",
    "author": "王维",
    "content": [
      "相逢方一笑，相送还成泣。",
      "祖帐已伤离，荒城复愁入。",
      "天寒远山净，日暮长河急。",
      "解缆君已遥，望君犹伫立。"
    ]
  },
  {
    "volume": 125,
    "sequence": 36,
    "title": "送缙云苗太守",
    "author": "王维",
    "content": [
      "手疏谢明主，腰章为长吏。",
      "方从会稽邸，更发汝南骑。",
      "按节下松阳，清江响铙吹。",
      "露冕见三吴，方知百城贵。"
    ]
  },
  {
    "volume": 125,
    "sequence": 37,
    "title": "送从弟蕃游淮南",
    "author": "王维",
    "content": [
      "读书复骑谢，带剑游淮阴。",
      "淮阴少年辈，千里远相寻。",
      "高义难自隐，明时宁陆沉。",
      "岛夷九州外，泉馆三山深。",
      "席帆聊问罪，卉服尽成擒。",
      "归来见天子，拜爵赐黄金。",
      "忽思鲈鱼鲙，复有沧洲心。",
      "天寒蒹葭渚，日落云梦林。",
      "江城下枫叶，淮上闻秋砧。",
      "送归青门外，车马去駸駸。",
      "惆怅新丰树，空馀天际禽。"
    ]
  },
  {
    "volume": 125,
    "sequence": 38,
    "title": "送高適弟耽归临淮作（坐上作）",
    "author": "王维",
    "content": [
      "少年客淮泗，落魄居下邳。",
      "遨游向燕赵，结客过临淄。",
      "山东诸侯国，迎送纷交驰。",
      "自尔厌游侠，闭户方垂帷。",
      "深明戴家礼，颇学毛公诗。",
      "备知经济道，高卧陶唐时。",
      "圣主诏天下，贤人不得遗。",
      "公吏奉纁组，安车去茅茨。",
      "君王苍龙阙，九门十二逵。",
      "群公朝谒罢，冠剑下丹墀。",
      "野鹤终踉跄，威凤徒参差。",
      "或问理人术，但致还山词。",
      "天书降北阙，赐帛归东菑。",
      "都门谢亲故，行路日逶迟。",
      "孤帆万里外，淼漫将何之。",
      "江天海陵郡，云日淮南祠。",
      "杳冥沧洲上，荡漭无人知。",
      "纬萧或卖药，出处安能期。"
    ]
  },
  {
    "volume": 125,
    "sequence": 39,
    "title": "送綦毋潜落第还乡（一作送别）",
    "author": "王维",
    "content": [
      "圣代无隐者，英灵尽来归。",
      "遂令东山客，不得顾采薇。",
      "既至君门远，孰云吾道非。",
      "江淮度寒食，京洛缝春衣。",
      "置酒临长道，同心与我违。",
      "行当浮桂棹，未几拂荆扉。",
      "远树带行客，孤村当落晖。",
      "吾谋适不用，勿谓知音稀。"
    ]
  },
  {
    "volume": 125,
    "sequence": 40,
    "title": "送张舍人佐江州同薛璩十韵（走笔成）",
    "author": "王维",
    "content": [
      "束带趋承明，守官唯谒者。",
      "清晨听银蚪，薄暮辞金马。",
      "受辞未尝易，当是方知寡。",
      "清范何风流，高文有风雅。",
      "忽佐江上州，当自浔阳下。",
      "逆旅到三湘，长途应百舍。",
      "香炉远峰出，石镜澄湖泻。",
      "董奉杏成林，陶潜菊盈把。",
      "范蠡常好之，庐山我心也。",
      "送君思远道，欲以数行洒。"
    ]
  },
  {
    "volume": 125,
    "sequence": 41,
    "title": "送韦大夫东京留守",
    "author": "王维",
    "content": [
      "人外遗世虑，空端结遐心。",
      "曾是巢许浅，始知尧舜深。",
      "苍生讵有物，黄屋如乔林。",
      "上德抚神运，冲和穆宸襟。",
      "云雷康屯难，江海遂飞沉。",
      "天工寄人英，龙衮瞻君临。",
      "名器苟不假，保釐固其任。",
      "素质贯方领，清景照华簪。",
      "慷慨念王室，从容献官箴。",
      "云旗蔽三川，画角发龙吟。",
      "晨扬天汉声，夕卷大河阴。",
      "穷人业已宁，逆虏遗之擒。",
      "然后解金组，拂衣东山岑。",
      "给事黄门省，秋光正沉沉。",
      "壮心与身退，老病随年侵。",
      "君子从相访，重玄其可寻。"
    ]
  },
  {
    "volume": 125,
    "sequence": 42,
    "title": "资圣寺送甘二",
    "author": "王维",
    "content": [
      "浮生信如寄，薄宦夫何有。",
      "来往本无归，别离方此受。",
      "柳色蔼春馀，槐阴清夏首。",
      "不觉御沟上，衔悲执杯酒。"
    ]
  },
  {
    "volume": 125,
    "sequence": 43,
    "title": "留别山中温古上人兄并示舍弟缙",
    "author": "王维",
    "content": [
      "解薜登天朝，去师偶时哲。",
      "岂惟山中人，兼负松上月。",
      "宿昔同游止，致身云霞末。",
      "开轩临颍阳，卧视飞鸟没。",
      "好依盘石饭，屡对瀑泉渴。",
      "理齐小狎隐，道胜宁外物。",
      "舍弟官崇高，宗兄此削发。",
      "荆扉但洒扫，乘闲当过歇。"
    ]
  },
  {
    "volume": 125,
    "sequence": 44,
    "title": "观别者",
    "author": "王维",
    "content": [
      "青青杨柳陌，陌上别离人。",
      "爱子游燕赵，高堂有老亲。",
      "不行无可养，行去百忧新。",
      "切切委兄弟，依依向四邻。",
      "都门帐饮毕，从此谢亲宾。",
      "挥涕逐前侣，含凄动征轮。",
      "车徒望不见，时见起行尘。",
      "吾亦辞家久，看之泪满巾。"
    ]
  },
  {
    "volume": 125,
    "sequence": 45,
    "title": "别弟缙后登青龙寺望蓝田山",
    "author": "王维",
    "content": [
      "陌上新离别，苍茫四郊晦。",
      "登高不见君，故山复云外。",
      "远树蔽行人，长天隐秋塞。",
      "心悲宦游子，何处飞征盖。"
    ]
  },
  {
    "volume": 125,
    "sequence": 46,
    "title": "别綦毋潜",
    "author": "王维",
    "content": [
      "端笏明光宫，历稔朝云陛。",
      "诏刊延阁书，高议平津邸。",
      "适意偶轻人，虚心削繁礼。",
      "盛得江左风，弥工建安体。",
      "高张多绝弦，截河有清济。",
      "严冬爽群木，伊洛方清泚。",
      "渭水冰下流，潼关雪中启。",
      "荷蓧几时还，尘缨待君洗。"
    ]
  },
  {
    "volume": 125,
    "sequence": 47,
    "title": "晦日游大理韦卿城南别业四声依次用各六韵",
    "author": "王维",
    "content": [
      "与世澹无事，自然江海人。",
      "侧闻尘外游，解骖车尼朱轮。",
      "平野照暄景，上天垂春云。",
      "张组竟北阜，泛舟过东邻。",
      "故乡信高会，牢醴及佳辰。",
      "幸同击壤乐，心荷尧为君。",
      "郊居杜陵下，永日同携手。",
      "仁里霭川阳，平原见峰首。",
      "园庐鸣春鸠，林薄媚新柳。",
      "上卿始登席，故老前为寿。",
      "临当游南陂，约略执杯酒。",
      "归欤绌微官，惆怅心自咎。",
      "冬中馀雪在，墟上春流驶。",
      "风日畅怀抱，山川多秀气。",
      "雕胡先晨炊，庖脍亦云至。",
      "高情浪海岳，浮生寄天地。",
      "君子外簪缨，埃尘良不啻。",
      "所乐衡门中，陶然忘其贵。",
      "高馆临澄陂，旷然荡心目。",
      "淡荡动云天，玲珑映墟曲。",
      "鹊巢结空林，雉雊响幽谷。",
      "应接无闲暇，徘徊以踯躅。",
      "纡组上春堤，侧弁倚乔木。",
      "弦望忽已晦，后期洲应绿。"
    ]
  },
  {
    "volume": 125,
    "sequence": 48,
    "title": "冬日游览",
    "author": "王维",
    "content": [
      "步出城东门，试骋千里目。",
      "青山横苍林，赤日团平陆。",
      "渭北走邯郸，关东出函谷。",
      "秦地万方会，来朝九州牧。",
      "鸡鸣咸阳中，冠盖相追逐。",
      "丞相过列侯，群公饯光禄。",
      "相如方老病，独归茂陵宿。"
    ]
  },
  {
    "volume": 125,
    "sequence": 49,
    "title": "华岳",
    "author": "王维",
    "content": [
      "西岳出浮云，积雪在太清。",
      "连天凝黛色，百里遥青冥。",
      "白日为之寒，森沉华阴城。",
      "昔闻乾坤闭，造化生巨灵。",
      "右足踏方止，左手推削成。",
      "天地忽开拆，大河注东溟。",
      "遂为西峙岳，雄雄镇秦京。",
      "大君包覆载，至德被群生。",
      "上帝伫昭告，金天思奉迎。",
      "人祇望幸久，何独禅云亭。"
    ]
  },
  {
    "volume": 125,
    "sequence": 50,
    "title": "同卢拾遗过韦给事东山别业二十韵给事首春…不果斯诺",
    "author": "王维",
    "content": [
      "托身侍云陛，昧旦趋华轩。",
      "遂陪鹓鸿侣，霄汉同飞翻。",
      "君子垂惠顾，期我于田园。",
      "侧闻景龙际，亲降南面尊。",
      "万乘驻山外，顺风祈一言。",
      "高阳多夔龙，荆山积玙璠。",
      "盛德启前烈，大贤钟后昆。",
      "侍郎文昌宫，给事东掖垣。",
      "谒帝俱来下，冠盖盈丘樊。",
      "闺风首邦族，庭训延乡村。",
      "采地包山河，树井竟川原。",
      "岩端回绮槛，谷口开朱门。",
      "阶下群峰首，云中瀑水源。",
      "鸣玉满春山，列筵先朝暾。",
      "会舞何飒沓，击钟弥朝昏。",
      "是时阳和节，清昼犹未暄。",
      "蔼蔼树色深，嘤嘤鸟声繁。",
      "顾己负宿诺，延颈惭芳荪。",
      "蹇步守穷巷，高驾难攀援。",
      "素是独往客，脱冠情弥敦。"
    ]
  },
  {
    "volume": 125,
    "sequence": 51,
    "title": "蓝田山石门精舍",
    "author": "王维",
    "content": [
      "落日山水好，漾舟信归风。",
      "探奇不觉远，因以缘源穷。",
      "遥爱云木秀，初疑路不同。",
      "安知清流转，偶与前山通。",
      "舍舟理轻策，果然惬所适。",
      "老僧四五人，逍遥荫松柏。",
      "朝梵林未曙，夜禅山更寂。",
      "道心及牧童，世事问樵客。",
      "暝宿长林下，焚香卧瑶席。",
      "涧芳袭人衣，山月映石壁。",
      "再寻畏迷误，明发更登历。",
      "笑谢桃源人，花红复来觌。"
    ]
  },
  {
    "volume": 125,
    "sequence": 52,
    "title": "青溪（一作过青溪水作）",
    "author": "王维",
    "content": [
      "言入黄花川，每逐清溪水。",
      "随山将万转，趣途无百里。",
      "声喧乱石中，色静深松里。",
      "漾漾泛菱荇，澄澄映葭苇。",
      "我心素已闲，清川澹如此。",
      "请留盘石上，垂钓将已矣。"
    ]
  },
  {
    "volume": 125,
    "sequence": 53,
    "title": "崔濮阳兄季重前山兴（山西去亦对维门）",
    "author": "王维",
    "content": [
      "秋色有佳兴，况君池上闲。",
      "悠悠西林下，自识门前山。",
      "千里横黛色，数峰出云间。",
      "嵯峨对秦国，合沓藏荆关。",
      "残雨斜日照，夕岚飞鸟还。",
      "故人今尚尔，叹息此颓颜。"
    ]
  },
  {
    "volume": 125,
    "sequence": 54,
    "title": "李处士山居",
    "author": "王维",
    "content": [
      "君子盈天阶，小人甘自免。",
      "方随炼金客，林上家绝巘。",
      "背岭花未开，入云树深浅。",
      "清昼犹自眠，山鸟时一啭。"
    ]
  },
  {
    "volume": 125,
    "sequence": 55,
    "title": "丁田家有赠",
    "author": "王维",
    "content": [
      "君心尚栖隐，久欲傍归路。",
      "在朝每为言，解印果成趣。",
      "晨鸡鸣邻里，群动从所务。",
      "农夫行饷田，闺妾起缝素。",
      "开轩御衣服，散帙理章句。",
      "时吟招隐诗，或制闲居赋。",
      "新晴望郊郭，日映桑榆暮。",
      "阴昼小苑城，微明渭川树。",
      "揆予宅闾井，幽赏何由屡。",
      "道存终不忘，迹异难相遇。",
      "此时惜离别，再来芳菲度。"
    ]
  },
  {
    "volume": 125,
    "sequence": 56,
    "title": "渭川田家",
    "author": "王维",
    "content": [
      "斜阳照墟落，穷巷牛羊归。",
      "野老念牧童，倚杖候荆扉。",
      "雉雊麦苗秀，蚕眠桑叶稀。",
      "田夫荷锄至，相见语依依。",
      "即此羡闲逸，怅然吟式微。"
    ]
  },
  {
    "volume": 125,
    "sequence": 57,
    "title": "春中田园作",
    "author": "王维",
    "content": [
      "屋上春鸠鸣，村边杏花白。",
      "持斧伐远扬，荷锄觇泉脉。",
      "归燕识故巢，旧人看新历。",
      "临觞忽不御，惆怅远行客。"
    ]
  },
  {
    "volume": 125,
    "sequence": 58,
    "title": "过李楫宅",
    "author": "王维",
    "content": [
      "闲门秋草色，终日无车马。",
      "客来深巷中，犬吠寒林下。",
      "散发时未簪，道书行尚把。",
      "与我同心人，乐道安贫者。",
      "一罢宜城酌，还归洛阳社。"
    ]
  },
  {
    "volume": 125,
    "sequence": 59,
    "title": "韦侍郎山居",
    "author": "王维",
    "content": [
      "幸忝君子顾，遂陪尘外踪。",
      "闲花满岩谷，瀑水映杉松。",
      "啼鸟忽归涧，归云时抱峰。",
      "良游盛簪绂，继迹多夔龙。",
      "讵枉青门道，胡闻长乐钟。",
      "清晨去朝谒，车马何从容。"
    ]
  },
  {
    "volume": 125,
    "sequence": 60,
    "title": "饭覆釜山僧",
    "author": "王维",
    "content": [
      "晚知清净理，日与人群疏。",
      "将候远山僧，先期扫弊庐。",
      "果从云峰里，顾我蓬蒿居。",
      "藉草饭松屑，焚香看道书。",
      "然灯昼欲尽，鸣磬夜方初。",
      "一悟寂为乐，此日闲有馀。",
      "思归何必深，身世犹空虚。"
    ]
  },
  {
    "volume": 125,
    "sequence": 61,
    "title": "谒璿上人",
    "author": "王维",
    "content": [
      "少年不足言，识道年已长。",
      "事往安可悔，馀生幸能养。",
      "誓从断臂血，不复婴世网。",
      "浮名寄缨珮，空性无羁鞅。",
      "夙承大导师，焚香此瞻仰。",
      "颓然居一室，覆载纷万象。",
      "高柳早莺啼，长廊春雨响。",
      "床下阮家屐，窗前筇竹杖。",
      "方将见身云，陋彼示天壤。",
      "一心在法要，愿以无生奖。"
    ]
  },
  {
    "volume": 125,
    "sequence": 62,
    "title": "瓜园诗",
    "author": "王维",
    "content": [
      "余适欲锄瓜，倚锄听叩门。",
      "鸣驺导骢马，常从夹朱轩。",
      "穷巷正传呼，故人傥相存。",
      "携手追凉风，放心望乾坤。",
      "蔼蔼帝王州，宫观一何繁。",
      "林端出绮道，殿顶摇华幡。",
      "素怀在青山，若值白云屯。",
      "回风城西雨，返景原上村。",
      "前酌盈尊酒，往往闻清言。",
      "黄鹂啭深木，朱槿照中园。",
      "犹羡松下客，石上闻清猿。"
    ]
  },
  {
    "volume": 125,
    "sequence": 63,
    "title": "自大散以往深林密竹磴道盘曲四五十里至黄牛岭见黄花川",
    "author": "王维",
    "content": [
      "危径几万转，数里将三休。",
      "回环见徒侣，隐映隔林丘。",
      "飒飒松上雨，潺潺石中流。",
      "静言深溪里，长啸高山头。",
      "望见南山阳，白露霭悠悠。",
      "青皋丽已净，绿树郁如浮。",
      "曾是厌蒙密，旷然销人忧。"
    ]
  },
  {
    "volume": 125,
    "sequence": 64,
    "title": "新晴野望",
    "author": "王维",
    "content": [
      "新晴原野旷，极目无氛垢。",
      "郭门临渡头，村树连谿口。",
      "白水明田外，碧峰出山后。",
      "农月无闲人，倾家事南亩。"
    ]
  },
  {
    "volume": 125,
    "sequence": 65,
    "title": "宿郑州",
    "author": "王维",
    "content": [
      "朝与周人辞，暮投郑人宿。",
      "他乡绝俦侣，孤客亲僮仆。",
      "宛洛望不见，秋霖晦平陆。",
      "田父草际归，村童雨中牧。",
      "主人东皋上，时稼绕茅屋。",
      "虫思机杼悲，雀喧禾黍熟。",
      "明当渡京水，昨晚犹金谷。",
      "此去欲何言，穷边徇微禄。"
    ]
  },
  {
    "volume": 125,
    "sequence": 66,
    "title": "早入荥阳界",
    "author": "王维",
    "content": [
      "泛舟入荥泽，兹邑乃雄藩。",
      "河曲闾阎隘，川中烟火繁。",
      "因人见风俗，入境闻方言。",
      "秋野田畴盛，朝光市井喧。",
      "渔商波上客，鸡犬岸旁村。",
      "前路白云外，孤帆安可论。"
    ]
  },
  {
    "volume": 125,
    "sequence": 67,
    "title": "渡河到清河作",
    "author": "王维",
    "content": [
      "泛舟大河里，积水穷天涯。",
      "天波忽开拆，郡邑千万家。",
      "行复见城市，宛然有桑麻。",
      "回瞻旧乡国，淼漫连云霞。"
    ]
  },
  {
    "volume": 125,
    "sequence": 68,
    "title": "苦热",
    "author": "王维",
    "content": [
      "赤日满天地，火云成山岳。",
      "草木尽焦卷，川泽皆竭涸。",
      "轻纨觉衣重，密树苦阴薄。",
      "莞簟不可近，絺绤再三濯。",
      "思出宇宙外，旷然在寥廓。",
      "长风万里来，江海荡烦浊。",
      "却顾身为患，始知心未觉。",
      "忽入甘露门，宛然清凉乐。"
    ]
  },
  {
    "volume": 125,
    "sequence": 69,
    "title": "纳凉",
    "author": "王维",
    "content": [
      "乔木万馀株，清流贯其中。",
      "前临大川口，豁达来长风。",
      "涟漪涵白沙，素鲔如游空。",
      "偃卧盘石上，翻涛沃微躬。",
      "漱流复濯足，前对钓鱼翁。",
      "贪饵凡几许，徒思莲叶东。"
    ]
  },
  {
    "volume": 125,
    "sequence": 70,
    "title": "西施咏",
    "author": "王维",
    "content": [
      "艳色天下重，西施宁久微。",
      "朝仍越溪女，暮作吴宫妃。",
      "贱日岂殊众，贵来方悟稀。",
      "邀人傅香粉，不自著罗衣。",
      "君宠益娇态，君怜无是非。",
      "当时浣纱伴，莫得同车归。",
      "持谢邻家子，效颦安可希。"
    ]
  },
  {
    "volume": 125,
    "sequence": 71,
    "title": "李陵咏（时年十九）",
    "author": "王维",
    "content": [
      "汉家李将军，三代将门子。",
      "结发有奇策，少年成壮士。",
      "长驱塞上儿，深入单于垒。",
      "旌旗列相向，箫鼓悲何已。",
      "日暮沙漠陲，战声烟尘里。",
      "将令骄虏灭，岂独名王侍。",
      "既失大军援，遂婴穹庐耻。",
      "少小蒙汉恩，何堪坐思此。",
      "深衷欲有报，投躯未能死。",
      "引领望子卿，非君谁相理。"
    ]
  },
  {
    "volume": 125,
    "sequence": 72,
    "title": "济上四贤咏·崔录事",
    "author": "王维",
    "content": [
      "解印归田里，贤哉此丈夫。",
      "少年曾任侠，晚节更为儒。",
      "遁迹东山下，因家沧海隅。",
      "已闻能狎鸟，余欲共乘桴。"
    ]
  },
  {
    "volume": 125,
    "sequence": 73,
    "title": "济上四贤咏·成文学",
    "author": "王维",
    "content": [
      "宝剑千金装，登君白玉堂。",
      "身为平原客，家有邯郸娼。",
      "使气公卿坐，论心游侠场。",
      "中年不得意，谢病客游梁。"
    ]
  },
  {
    "volume": 125,
    "sequence": 74,
    "title": "济上四贤咏·郑霍二山人（一作寄崔郑二山人）",
    "author": "王维",
    "content": [
      "翩翩繁华子，多出金张门。",
      "幸有先人业，早蒙明主恩。",
      "童年且未学，肉食骛华轩。",
      "岂乏中林士，无人荐至尊。",
      "郑公老泉石，霍子安丘樊。",
      "卖药不二价，著书盈万言。",
      "息阴无恶木，饮水必清源。",
      "吾贱不及议，斯人竟谁论。"
    ]
  },
  {
    "volume": 125,
    "sequence": 75,
    "title": "过太乙观贾生房",
    "author": "王维",
    "content": [
      "昔余栖遁日，之子烟霞邻。",
      "共携松叶酒，俱篸竹皮巾。",
      "攀林遍岩洞，采药无冬春。",
      "谬以道门子，征为骖御臣。",
      "常恐丹液就，先我紫阳宾。",
      "夭促万涂尽，哀伤百虑新。",
      "迹峻不容俗，才多反累真。",
      "泣对双泉水，还山无主人。"
    ]
  },
  {
    "volume": 125,
    "sequence": 76,
    "title": "燕子龛禅师",
    "author": "王维",
    "content": [
      "山中燕子龛，路剧羊肠恶。",
      "裂地竞盘屈，插天多峭崿。",
      "瀑泉吼而喷，怪石看欲落。",
      "伯禹访未知，五丁愁不凿。",
      "上人无生缘，生长居紫阁。",
      "六时自搥磬，一饮常带索。",
      "种田烧白云，斫漆响丹壑。",
      "行随拾栗猿，归对巢松鹤。",
      "时许山神请，偶逢洞仙博。",
      "救世多慈悲，即心无行作。",
      "周商倦积阻，蜀物多淹泊。",
      "岩腹乍旁穿，涧唇时外拓。",
      "桥因倒树架，栅值垂藤缚。",
      "鸟道悉已平，龙宫为之涸。",
      "跳波谁揭厉，绝壁免扪摸。",
      "山木日阴阴，结跏归旧林。",
      "一向石门里，任君春草深。"
    ]
  },
  {
    "volume": 125,
    "sequence": 77,
    "title": "羽林骑闺人",
    "author": "王维",
    "content": [
      "秋月临高城，城中管弦思。",
      "离人堂上愁，稚子阶前戏。",
      "出门复映户，望望青丝骑。",
      "行人过欲尽，狂夫终不至。",
      "左右寂无言，相看共垂泪。"
    ]
  },
  {
    "volume": 125,
    "sequence": 78,
    "title": "偶然作六首",
    "author": "王维",
    "content": [
      "楚国有狂夫，茫然无心想。",
      "散发不冠带，行歌南陌上。",
      "孔丘与之言，仁义莫能奖。",
      "未尝肯问天，何事须击壤。",
      "复笑采薇人，胡为乃长往。",
      "田舍有老翁，垂白衡门里。",
      "有时农事闲，斗酒呼邻里。",
      "喧聒茅檐下，或坐或复起。",
      "短褐不为薄，园葵固足美。",
      "动则长子孙，不曾向城市。",
      "五帝与三王，古来称天子。",
      "干戈将揖让，毕竟何者是。",
      "得意苟为乐，野田安足鄙。",
      "且当放怀去，行行没馀齿。",
      "日夕见太行，沉吟未能去。",
      "问君何以然，世网婴我故。",
      "小妹日成长，兄弟未有娶。",
      "家贫禄既薄，储蓄非有素。",
      "几回欲奋飞，踟蹰复相顾。",
      "孙登长啸台，松竹有遗处。",
      "相去讵几许，故人在中路。",
      "爱染日已薄，禅寂日已固。",
      "忽乎吾将行，宁俟岁云暮。",
      "陶潜任天真，其性颇耽酒。",
      "自从弃官来，家贫不能有。",
      "九月九日时，菊花空满手。",
      "中心窃自思，傥有人送否。",
      "白衣携壶觞，果来遗老叟。",
      "且喜得斟酌，安问升与斗。",
      "奋衣野田中，今日嗟无负。",
      "兀傲迷东西，蓑笠不能守。",
      "倾倒强行行，酣歌归五柳。",
      "生事不曾问，肯愧家中妇。",
      "赵女弹箜篌，复能邯郸舞。",
      "夫婿轻薄儿，斗鸡事齐主。",
      "黄金买歌笑，用钱不复数。",
      "许史相经过，高门盈四牡。",
      "客舍有儒生，昂藏出邹鲁。",
      "读书三十年，腰间无尺组。",
      "被服圣人教，一生自穷苦。",
      "老来懒赋诗，惟有老相随。",
      "宿世谬词客，前身应画师。",
      "不能舍余习，偶被世人知。",
      "名字本皆是，此心还不知。"
    ]
  },
  {
    "volume": 125,
    "sequence": 79,
    "title": "寓言二首（次首《律髓》入侠少类，作卢象《杂诗》）",
    "author": "王维",
    "content": [
      "朱绂谁家子，无乃金张孙。",
      "骊驹从白马，出入铜龙门。",
      "问尔何功德，多承明主恩。",
      "斗鸡平乐馆，射雉上林园。",
      "曲陌车骑盛，高堂珠翠繁。",
      "奈何轩冕贵，不与布衣言。",
      "君家御沟上，垂柳夹朱门。",
      "列鼎会中贵，鸣珂朝至尊。",
      "生死在八议，穷达由一言。",
      "须识苦寒士，莫矜狐白温。"
    ]
  },
  {
    "volume": 125,
    "sequence": 80,
    "title": "冬夜书怀",
    "author": "王维",
    "content": [
      "冬宵寒且永，夜漏宫中发。",
      "草白霭繁霜，木衰澄清月。",
      "丽服映颓颜，朱灯照华发。",
      "汉家方尚少，顾影惭朝谒。"
    ]
  },
  {
    "volume": 125,
    "sequence": 81,
    "title": "送康太守",
    "author": "王维",
    "content": [
      "城下沧江水，江边黄鹤楼。",
      "朱阑将粉堞，江水映悠悠。",
      "铙吹发夏口，使君居上头。",
      "郭门隐枫岸，候吏趋芦洲。",
      "何异临川郡，还劳康乐侯。"
    ]
  },
  {
    "volume": 125,
    "sequence": 82,
    "title": "送权二",
    "author": "王维",
    "content": [
      "高人不可有，清论复何深。",
      "一见如旧识，一言知道心。",
      "明时当薄宦，解薜去中林。",
      "芳草空隐处，白云馀故岑。",
      "韩侯久携手，河岳共幽寻。",
      "怅别千馀里，临堂鸣素琴。"
    ]
  },
  {
    "volume": 125,
    "sequence": 83,
    "title": "休假还旧业便使（一作卢象诗）",
    "author": "王维",
    "content": [
      "谢病始告归，依依入桑梓。",
      "家人皆伫立，相候衡门里。",
      "时辈皆长年，成人旧童子。",
      "上堂嘉庆毕，顾与姻亲齿。",
      "论旧忽馀悲，目存且相喜。",
      "田园转芜没，但有寒泉水。",
      "衰柳日萧条，秋光清邑里。",
      "入门乍如客，休骑非便止。",
      "中饮顾王程，离忧从此始。"
    ]
  },
  {
    "volume": 125,
    "sequence": 84,
    "title": "叹白发",
    "author": "王维",
    "content": [
      "我年一何长，鬓发日已白。",
      "俯仰天地间，能为几时客。",
      "惆怅故山云，徘徊空日夕。",
      "何事与时人，东城复南陌。"
    ]
  },
  {
    "volume": 125,
    "sequence": 85,
    "title": "别弟妹二首（一作卢象诗）",
    "author": "王维",
    "content": [
      "两妹日成长，双鬟将及人。",
      "已能持宝瑟，自解掩罗巾。",
      "念昔别时小，未知疏与亲。",
      "今来始离恨，拭泪方殷勤。",
      "小弟更孩幼，归来不相识。",
      "同居虽渐惯，见人犹未觅。",
      "宛作越人语，殊甘水乡食。",
      "别此最为难，泪尽有馀忆。"
    ]
  },
  {
    "volume": 125,
    "sequence": 86,
    "title": "哭殷遥",
    "author": "王维",
    "content": [
      "人生能几何，毕竟归无形。",
      "念君等为死，万事伤人情。",
      "慈母未及葬，一女才十龄。",
      "泱漭寒郊外，萧条闻哭声。",
      "浮云为苍茫，飞鸟不能鸣。",
      "行人何寂寞，白日自凄清。",
      "忆昔君在时，问我学无生。",
      "劝君苦不早，令君无所成。",
      "故人各有赠，又不及生平。",
      "负尔非一途，恸哭返柴荆。"
    ]
  },
  {
    "volume": 125,
    "sequence": 87,
    "title": "故南阳夫人樊氏挽歌",
    "author": "王维",
    "content": [
      "石窌恩荣重，金吾车骑盛。",
      "将朝每赠言，入室还相敬。",
      "叠鼓秋城动，悬旌寒日映。",
      "不言长不归，环佩犹将听。"
    ]
  },
  {
    "volume": 125,
    "sequence": 88,
    "title": "夷门歌",
    "author": "王维",
    "content": [
      "七雄雄雌犹未分，攻城杀将何纷纷。",
      "秦兵益围邯郸急，魏王不救平原君。",
      "公子为嬴停驷马，执辔愈恭意愈下。",
      "亥为屠肆鼓刀人，嬴乃夷门抱关者。",
      "非但慷慨献良谋，意气兼将身命酬。",
      "向风刎颈送公子，七十老翁何所求。"
    ]
  },
  {
    "volume": 125,
    "sequence": 89,
    "title": "陇头吟",
    "author": "王维",
    "content": [
      "长安少年游侠客，夜上戍楼看太白。",
      "陇头明月迥临关，陇上行人夜吹笛。",
      "关西老将不胜愁，驻马听之双泪流。",
      "身经大小百馀战，麾下偏裨万户侯。",
      "苏武才为典属国，节旄落尽海西头。"
    ]
  },
  {
    "volume": 125,
    "sequence": 90,
    "title": "老将行",
    "author": "王维",
    "content": [
      "少年十五二十时，步行夺得胡马骑。",
      "射杀中山白额虎，肯数邺下黄须儿。",
      "一身转战三千里，一剑曾当百万师。",
      "汉兵奋迅如霹雳，虏骑崩腾畏蒺藜。",
      "卫青不败由天幸，李广无功缘数奇。",
      "自从弃置便衰朽，世事蹉跎成白首。",
      "昔时飞箭无全目，今日垂杨生左肘。",
      "路傍时卖故侯瓜，门前学种先生柳。",
      "苍茫古木连穷巷，寥落寒山对虚牖。",
      "誓令疏勒出飞泉，不似颍川空使酒。",
      "贺兰山下阵如云，羽檄交驰日夕闻。",
      "节使三河募年少，诏书五道出将军。",
      "试拂铁衣如雪色，聊持宝剑动星文。",
      "愿得燕弓射天将，耻令越甲鸣吴军。",
      "莫嫌旧日云中守，犹堪一战取功勋。"
    ]
  },
  {
    "volume": 125,
    "sequence": 91,
    "title": "燕支行（时年二十一）",
    "author": "王维",
    "content": [
      "汉家天将才且雄，来时谒帝明光宫。",
      "万乘亲推双阙下，千官出饯五陵东。",
      "誓辞甲第金门里，身作长城玉塞中。",
      "卫霍才堪一骑将，朝廷不数贰师功。",
      "赵魏燕韩多劲卒，关西侠少何咆勃。",
      "报雠只是闻尝胆，饮酒不曾妨刮骨。",
      "画戟雕戈百日寒，连旗大旆黄尘没。",
      "叠鼓遥翻瀚海波，鸣笳乱动天山月。",
      "麒麒锦带佩吴钩，飒沓青骊跃紫骝。",
      "拔剑已断天骄臂，归鞍共饮月支头。",
      "汉兵大呼一当百，虏骑相看哭且愁。",
      "教战虽令赴汤火，终知上将先伐谋。"
    ]
  },
  {
    "volume": 125,
    "sequence": 92,
    "title": "桃源行（时年十九）",
    "author": "王维",
    "content": [
      "渔舟逐水爱山春，两岸桃花夹去津。",
      "坐看红树不知远，行尽青溪不见人。",
      "山口潜行始隈隩，山开旷望旋平陆。",
      "遥看一处攒云树，近入千家散花竹。",
      "樵客初传汉姓名，居人未改秦衣服。",
      "居人共住武陵源，还从物外起田园。",
      "月明松下房栊静，日出云中鸡犬喧。",
      "惊闻俗客争来集，竞引还家问都邑。",
      "平明闾巷扫花开，薄暮渔樵乘水入。",
      "初因避地去人间，及至成仙遂不还。",
      "峡里谁知有人事，世中遥望空云山。",
      "不疑灵境难闻见，尘心未尽思乡县。",
      "出洞无论隔山水，辞家终拟长游衍。",
      "自谓经过旧不迷，安知峰壑今来变。",
      "当时只记入山深，青溪几曲到云林。",
      "春来遍是桃花水，不辨仙源何处寻。"
    ]
  },
  {
    "volume": 125,
    "sequence": 93,
    "title": "洛阳女儿行（时年十六，一作十八）",
    "author": "王维",
    "content": [
      "洛阳女儿对门居，才可容颜十五馀。",
      "良人玉勒乘骢马，侍女金盘鲙鲤鱼。",
      "画阁朱楼尽相望，红桃绿柳垂檐向。",
      "罗帏送上七香车，宝扇迎归九华帐。",
      "狂夫富贵在青春，意气骄奢剧季伦。",
      "自怜碧玉亲教舞，不惜珊瑚持与人。",
      "春窗曙灭九微火，九微片片飞花琐。",
      "戏罢曾无理曲时，妆成只是薰香坐。",
      "城中相识尽繁华，日夜经过赵李家。",
      "谁怜越女颜如玉，贫贱江头自浣纱。"
    ]
  },
  {
    "volume": 125,
    "sequence": 94,
    "title": "同崔傅答贤弟",
    "author": "王维",
    "content": [
      "洛阳才子姑苏客，桂苑殊非故乡陌。",
      "九江枫树几回青，一片扬州五湖白。",
      "扬州时有下江兵，兰陵镇前吹笛声。",
      "夜火人归富春郭，秋风鹤唳石头城。",
      "周郎陆弟为俦侣，对舞前溪歌白纻。",
      "曲几书留小史家，草堂棋赌山阴野。",
      "衣冠若话外台臣，先数夫君席上珍。",
      "更闻台阁求三语，遥想风流第一人。"
    ]
  },
  {
    "volume": 125,
    "sequence": 95,
    "title": "赠吴官",
    "author": "王维",
    "content": [
      "长安客舍热如煮，无个茗糜难御暑。",
      "空摇白团其谛苦，欲向缥囊还归旅。",
      "江乡鲭鲊不寄来，秦人汤饼那堪许。",
      "不如侬家任挑达，草屩捞虾富春渚。"
    ]
  },
  {
    "volume": 125,
    "sequence": 96,
    "title": "故人张諲工诗善易卜兼能丹青草隶顷以诗见赠聊获酬之",
    "author": "王维",
    "content": [
      "不逐城东游侠儿，隐囊纱帽坐弹棋。",
      "蜀中夫子时开卦，洛下书生解咏诗。",
      "药阑花径衡门里，时复据梧聊隐几。",
      "屏风误点惑孙郎，团扇草书轻内史。",
      "故园高枕度三春，永日垂帷绝四邻。",
      "自想蔡邕今已老，更将书籍与何人。"
    ]
  },
  {
    "volume": 125,
    "sequence": 97,
    "title": "送崔五太守",
    "author": "王维",
    "content": [
      "长安厩吏来到门，朱文露网动行轩。",
      "黄花县西九折坂，玉树宫南五丈原。",
      "褒斜谷中不容幰，唯有白云当露冕。",
      "子午山里杜鹃啼，嘉陵水头行客饭。",
      "剑门忽断蜀川开，万井双流满眼来。",
      "雾中远树刀州出，天际澄江巴字回。",
      "使君年纪三十馀，少年白皙专城居。",
      "欲持画省郎官笔，回与临邛父老书。"
    ]
  },
  {
    "volume": 125,
    "sequence": 98,
    "title": "寒食城东即事",
    "author": "王维",
    "content": [
      "清溪一道穿桃李，演漾绿蒲涵白芷。",
      "溪上人家凡几家，落花半落东流水。",
      "蹴踘屡过飞鸟上，秋千竞出垂杨里。",
      "少年分日作遨游，不用清明兼上巳。"
    ]
  },
  {
    "volume": 125,
    "sequence": 99,
    "title": "不遇咏",
    "author": "王维",
    "content": [
      "北阙献书寝不报，南山种田时不登。",
      "百人会中身不预，五侯门前心不能。",
      "身投河朔饮君酒，家在茂陵平安否。",
      "且此登山复临水，莫问春风动杨柳。",
      "今人昨人多自私，我心不说君应知。",
      "济人然后拂衣去，肯作徒尔一男儿。"
    ]
  },
  {
    "volume": 125,
    "sequence": 100,
    "title": "赠裴迪",
    "author": "王维",
    "content": [
      "不相见，不相见来久。",
      "日日泉水头，常忆同携手。",
      "携手本同心，复叹忽分襟。",
      "相忆今如此，相思深不深。"
    ]
  },
  {
    "volume": 125,
    "sequence": 101,
    "title": "青雀歌（与卢象、崔兴宗、裴迪、弟缙同赋）",
    "author": "王维",
    "content": [
      "青雀翅羽短，未能远食玉山禾。",
      "犹胜黄雀争上下，唧唧空仓复若何。"
    ]
  },
  {
    "volume": 125,
    "sequence": 102,
    "title": "黄雀痴（杂言走笔）",
    "author": "王维",
    "content": [
      "黄雀痴，黄雀痴，谓言青鷇是我儿。",
      "一一口衔食，养得成毛衣。",
      "到大啁啾解游飏，各自东西南北飞。",
      "薄暮空巢上，羁雌独自归。",
      "凤凰九雏亦如此，慎莫愁思憔悴损容辉。"
    ]
  },
  {
    "volume": 125,
    "sequence": 103,
    "title": "新秦郡松树歌",
    "author": "王维",
    "content": [
      "青青山上松，数里不见今更逢。",
      "不见君，心相忆，此心向君君应识。",
      "为君颜色高且闲，亭亭迥出浮云间。"
    ]
  },
  {
    "volume": 125,
    "sequence": 104,
    "title": "榆林郡歌",
    "author": "王维",
    "content": [
      "山头松柏林，山下泉声伤客心。",
      "千里万里春草色，黄河东流流不息。",
      "黄龙戍上游侠儿，愁逢汉使不相识。"
    ]
  },
  {
    "volume": 125,
    "sequence": 105,
    "title": "问寇校书双谿",
    "author": "王维",
    "content": [
      "君家少室西，为复少室东，别来几日今春风。",
      "新买双谿定何似，馀生欲寄白云中。"
    ]
  },
  {
    "volume": 125,
    "sequence": 106,
    "title": "寄崇梵僧（崇梵寺近东阿覆釜村）",
    "author": "王维",
    "content": [
      "崇梵僧，崇梵僧，秋归覆釜春不还。",
      "落花啼鸟纷纷乱，涧户山窗寂寂闲。",
      "峡里谁知有人事，郡中遥望空云山。"
    ]
  },
  {
    "volume": 125,
    "sequence": 107,
    "title": "同比部杨员外十五夜游有怀静者季",
    "author": "王维",
    "content": [
      "承明少休沐，建礼省文书。",
      "夜漏行人息，归鞍落日馀。",
      "悬知三五夕，万户千门辟。",
      "夜出曙翻归，倾城满南陌。",
      "陌头驰骋尽繁华，王孙公子五侯家。",
      "由来月明如白日，共道春灯胜百花。",
      "聊看侍中千宝骑，强识小妇七香车。",
      "香车宝马共喧阗，个里多情侠少年。",
      "竞向长杨柳市北，肯过精舍竹林前。",
      "独有仙郎心寂寞，却将宴坐为行乐。",
      "傥觉忘怀共往来，幸沾同舍甘藜藿。"
    ]
  },
  {
    "volume": 125,
    "sequence": 108,
    "title": "答张五弟",
    "author": "王维",
    "content": [
      "终南有茅屋，前对终南山。",
      "终年无客常闭关，终日无心长自闲。",
      "不妨饮酒复垂钓，君但能来相往还。"
    ]
  },
  {
    "volume": 125,
    "sequence": 109,
    "title": "雪中忆李楫",
    "author": "王维",
    "content": [
      "积雪满阡陌，故人不可期。",
      "长安千门复万户，何处躞蹀黄金羁。"
    ]
  },
  {
    "volume": 125,
    "sequence": 110,
    "title": "送李睢阳（一本以前九句自为一首）",
    "author": "王维",
    "content": [
      "将置酒，思悲翁。",
      "使君去，出城东。",
      "麦渐渐，雉子斑。",
      "槐阴阴，到潼关。",
      "骑连连，车迟迟。",
      "心中悲，宋又远。",
      "周间之，南淮夷。",
      "东齐儿，碎碎织练与素丝，游人贾客信难持。",
      "五谷前熟方可为，下车闭閤君当思。",
      "天子当殿俨衣裳，大官尚食陈羽觞。",
      "彤庭散绶垂鸣珰，黄纸诏书出东厢，轻纨叠绮烂生光。",
      "宗室子弟君最贤，分忧当为百辟先。",
      "布衣一言相为死，何况圣主恩如天。",
      "鸾声哕哕鲁侯旂，明年上计朝京师。",
      "须忆今日斗酒别，慎勿富贵忘我为。"
    ]
  },
  {
    "volume": 125,
    "sequence": 111,
    "title": "奉和圣制天长节赐宰臣歌应制",
    "author": "王维",
    "content": [
      "太阳升兮照万方，开阊阖兮临玉堂，俨冕旒兮垂衣裳。",
      "金天净兮丽三光，彤庭曙兮延八荒。",
      "德合天兮礼神遍，灵芝生兮庆云见。",
      "唐尧后兮稷契臣，匝宇宙兮华胥人。",
      "尽九服兮皆四邻，乾降瑞兮坤降珍。"
    ]
  },
  {
    "volume": 125,
    "sequence": 112,
    "title": "登楼歌",
    "author": "王维",
    "content": [
      "聊上君兮高楼，飞甍鳞次兮在下。",
      "俯十二兮通衢，绿槐参差兮车马。",
      "却瞻兮龙首，前眺兮宜春。",
      "王畿郁兮千里，山河壮兮咸秦。",
      "舍人下兮青宫，据胡床兮书空。",
      "执戟疲于下位，老夫好隐兮墙东。",
      "亦幸有张伯英草圣兮龙腾虬跃，摆长云兮捩回风。",
      "琥珀酒兮雕胡饭，君不御兮日将晚。",
      "秋风兮吹衣，夕鸟兮争返。",
      "孤砧发兮东城，林薄暮兮蝉声远。",
      "时不可兮再得，君何为兮偃蹇。"
    ]
  },
  {
    "volume": 125,
    "sequence": 113,
    "title": "双黄鹄歌送别（时为节度判官，在凉州作）",
    "author": "王维",
    "content": [
      "天路来兮双黄鹄，云上飞兮水上宿，抚翼和鸣整羽族。",
      "不得已，忽分飞，家在玉京朝紫微，主人临水送将归。",
      "悲笳嘹唳垂舞衣，宾欲散兮复相依。",
      "几往返兮极浦，尚裴回兮落晖。",
      "岸上火兮相迎，将夜入兮边城。",
      "鞍马归兮佳人散，怅离忧兮独含情。"
    ]
  },
  {
    "volume": 125,
    "sequence": 114,
    "title": "赠徐中书望终南山歌",
    "author": "王维",
    "content": [
      "晚下兮紫微，怅尘事兮多违。",
      "驻马兮双树，望青山兮不归。"
    ]
  },
  {
    "volume": 125,
    "sequence": 115,
    "title": "送友人归山歌二首（离骚题作山中人）",
    "author": "王维",
    "content": [
      "山寂寂兮无人，又苍苍兮多木。",
      "群龙兮满朝，君何为兮空谷。",
      "文寡和兮思深，道难知兮行独。",
      "悦石上兮流泉，与松间兮草屋。",
      "入云中兮养鸡，上山头兮抱犊。",
      "神与枣兮如瓜，虎卖杏兮收谷。",
      "愧不才兮妨贤，嫌既老兮贪禄。",
      "誓解印兮相从，何詹尹兮何卜。",
      "山中人兮欲归，云冥冥兮雨霏霏。",
      "水惊波兮翠菅蘼，白鹭忽兮翻飞，君不可兮褰衣。",
      "山万重兮一云，混天地兮不分。",
      "树晻暧兮氛氲，猿不见兮空闻。",
      "忽山西兮夕阳，见东皋兮远村。",
      "平芜绿兮千里，眇惆怅兮思君。"
    ]
  },
  {
    "volume": 125,
    "sequence": 116,
    "title": "鱼山神女祠歌·迎神",
    "author": "王维",
    "content": [
      "坎坎击鼓，鱼山之下。",
      "吹洞箫，望极浦。",
      "女巫进，纷屡舞。",
      "陈瑶席，湛清酤。",
      "风凄凄兮夜雨，不知神之来兮不来，使我心兮苦复苦。"
    ]
  },
  {
    "volume": 125,
    "sequence": 117,
    "title": "鱼山神女祠歌·送神",
    "author": "王维",
    "content": [
      "纷进舞兮堂前，目眷眷兮琼筵。",
      "来不言兮意不传，作暮雨兮愁空山。",
      "悲急管兮思繁弦，神之驾兮俨欲旋。",
      "倏云收兮雨歇，山青青兮水潺湲。"
    ]
  },
  {
    "volume": 125,
    "sequence": 118,
    "title": "白鼋涡（杂言走笔）",
    "author": "王维",
    "content": [
      "南山之瀑水兮，激石滈瀑似雷惊，人相对兮不闻语声。",
      "翻涡跳沫兮苍苔湿，藓老且厚，春草为之不生。",
      "兽不敢惊动，鸟不敢飞鸣。",
      "白鼋涡涛戏濑兮，委身以纵横。",
      "王人之仁兮，不网不钓，得遂性以生成。"
    ]
  },
  {
    "volume": 125,
    "sequence": 119,
    "title": "宋进马哀词",
    "author": "王维",
    "content": [
      "背春涉夏兮，众木蔼以繁阴。",
      "连金华与玉堂兮，宫阁郁其沈沈。",
      "百官并入兮，何语笑之哑哑，君独静嘿以伤心。",
      "草王言兮不得辞，我悲减思兮少时。",
      "仆夫命驾兮，出阊阖，历通逵。",
      "陌上人兮如故，识不识兮往来。",
      "眼中不见兮吾儿，骖紫骝兮从青骊。",
      "低光垂彩兮，怳不知其所之。",
      "辟朱户兮望华轩，意斯子兮候门。",
      "忽思瘗兮城南，心瞀乱兮重昏。",
      "仰诉天之不仁兮，家唯一身，身止一子，何胤嗣之不繁，就单鲜而又死。",
      "将清白兮遗谁，问诗礼兮已矣。",
      "哀从中兮不可胜，岂暇料馀年兮复几。",
      "日黯黯兮颓晔，鸟翩翩兮疾飞。",
      "邈穷天兮不返，疑有日兮来归。",
      "静言思兮永绝，复惊叫兮沾衣。",
      "客有吊之者曰：",
      "观未始兮有物，同委蜕兮胡悲？",
      "且延陵兮未至，况西河兮不知。",
      "学无生兮庶可，幸能听于吾师。"
    ]
  }
]