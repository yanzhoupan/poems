[
  {
    "volume": 127,
    "sequence": 1,
    "title": "奉和圣制庆玄元皇帝玉像之作应制",
    "author": "王维",
    "content": [
      "明君梦帝先，宝命上齐天。",
      "秦后徒闻乐，周王耻卜年。",
      "玉京移大像，金箓会群仙。",
      "承露调天供，临空敞御筵。",
      "斗回迎寿酒，山近起炉烟。",
      "愿奉无为化，斋心学自然。"
    ]
  },
  {
    "volume": 127,
    "sequence": 2,
    "title": "奉和圣制与太子诸王三月三日龙池春禊应制",
    "author": "王维",
    "content": [
      "故事修春禊，新宫展豫游。",
      "明君移凤辇，太子出龙楼。",
      "赋掩陈王作，杯如洛水流。",
      "金人来捧剑，画鹢去回舟。",
      "苑树浮宫阙，天池照冕旒。",
      "宸章在云表，垂象满皇州。"
    ]
  },
  {
    "volume": 127,
    "sequence": 3,
    "title": "奉和圣制上巳于望春亭观禊饮应制",
    "author": "王维",
    "content": [
      "长乐青门外，宜春小苑东。",
      "楼开万井上，辇过百花中。",
      "画鹢移仙妓，金貂列上公。",
      "清歌邀落日，妙舞向春风。",
      "渭水明秦甸，黄山入汉宫。",
      "君王来祓禊，灞浐亦朝宗。"
    ]
  },
  {
    "volume": 127,
    "sequence": 4,
    "title": "奉和圣制暮春送朝集使归郡应制",
    "author": "王维",
    "content": [
      "万国仰宗周，衣冠拜冕旒。",
      "玉乘迎大客，金节送诸侯。",
      "祖席倾三省，褰帷向九州。",
      "杨花飞上路，槐色荫通沟。",
      "来预钧天乐，归分汉主忧。",
      "宸章类河汉，垂象满中州。"
    ]
  },
  {
    "volume": 127,
    "sequence": 5,
    "title": "三月三日曲江侍宴应制",
    "author": "王维",
    "content": [
      "万乘亲斋祭，千官喜豫游。",
      "奉迎从上苑，祓禊向中流。",
      "草树连容卫，山河对冕旒。",
      "画旗摇浦溆，春服满汀洲。",
      "仙籞龙媒下，神皋凤跸留。",
      "从今亿万岁，天宝纪春秋。"
    ]
  },
  {
    "volume": 127,
    "sequence": 6,
    "title": "奉和圣制重阳节宰臣及群官上寿应制",
    "author": "王维",
    "content": [
      "四海方无事，三秋大有年。",
      "百生无此日，万寿愿齐天。",
      "芍药和金鼎，茱萸插玳筵。",
      "玉堂开右个，天乐动宫悬。",
      "御柳疏秋景，城鸦拂曙烟。",
      "无穷菊花节，长奉柏梁篇。"
    ]
  },
  {
    "volume": 127,
    "sequence": 7,
    "title": "三月三日勤政楼侍宴应制",
    "author": "王维",
    "content": [
      "彩仗连宵合，琼楼拂曙通。",
      "年光三月里，宫殿百花中。",
      "不数秦王日，谁将洛水同。",
      "酒筵嫌落絮，舞袖怯春风。",
      "天保无为德，人欢不战功。",
      "仍临九衢宴，更达四门聪。"
    ]
  },
  {
    "volume": 127,
    "sequence": 8,
    "title": "奉和圣制十五夜然灯继以酺宴应制",
    "author": "王维",
    "content": [
      "上路笙歌满，春城漏刻长。",
      "游人多昼日，明月让灯光。",
      "鱼钥通翔凤，龙舆出建章。",
      "九衢陈广乐，百福透名香。",
      "仙伎来金殿，都人绕玉堂。",
      "定应偷妙舞，从此学新妆。",
      "奉引迎三事，司仪列万方。",
      "愿将天地寿，同以献君王。"
    ]
  },
  {
    "volume": 127,
    "sequence": 9,
    "title": "奉和圣制幸玉真公主山庄因题石壁十韵之作应制",
    "author": "王维",
    "content": [
      "碧落风烟外，瑶台道路赊。",
      "如何连帝苑，别自有仙家。",
      "此地回鸾驾，绿溪转翠华。",
      "洞中开日月，窗里发云霞。",
      "庭养冲天鹤，溪流上汉查。",
      "种田生白玉，泥灶化丹砂。",
      "谷静泉逾响，山深日易斜。",
      "御羹和石髓，香饭进胡麻。",
      "大道今无外，长生讵有涯。",
      "还瞻九霄上，来往五云车。"
    ]
  },
  {
    "volume": 127,
    "sequence": 10,
    "title": "春日直门下省早朝（时为右补阙）",
    "author": "王维",
    "content": [
      "骑省直明光，鸡鸣谒建章。",
      "遥闻侍中珮，闇识令君香。",
      "玉漏随铜史，天书拜夕郎。",
      "旌旗映阊阖，歌吹满昭阳。",
      "官舍梅初紫，宫门柳欲黄。",
      "愿将迟日意，同与圣恩长。"
    ]
  },
  {
    "volume": 127,
    "sequence": 11,
    "title": "和仆射晋公扈从温汤（时为右补阙）",
    "author": "王维",
    "content": [
      "天子幸新丰，旌旗渭水东。",
      "寒山天仗外，温谷幔城中。",
      "奠玉群仙座，焚香太乙宫。",
      "出游逢牧马，罢猎见非熊。",
      "上宰无为化，明时太古同。",
      "灵芝三秀紫，陈粟万箱红。",
      "王礼尊儒教，天兵小战功。",
      "谋犹归哲匠，词赋属文宗。",
      "司谏方无阙，陈诗且未工。",
      "长吟吉甫颂，朝夕仰清风。"
    ]
  },
  {
    "volume": 127,
    "sequence": 12,
    "title": "和宋中丞夏日游福贤观天长寺寺即陈左相宅所施之作",
    "author": "王维",
    "content": [
      "已相殷王国，空馀尚父谿。",
      "钓矶开月殿，筑道出云梯。",
      "积水浮香象，深山鸣白鸡。",
      "虚空陈伎乐，衣服制虹霓。",
      "墨点三千界，丹飞六一泥。",
      "桃源勿遽返，再访恐君迷。"
    ]
  },
  {
    "volume": 127,
    "sequence": 13,
    "title": "和陈监四郎秋雨中思从弟据",
    "author": "王维",
    "content": [
      "袅袅秋风动，凄凄烟雨繁。",
      "声连鳷鹊观，色暗凤凰原。",
      "细柳疏高阁，轻槐落洞门。",
      "九衢行欲断，万井寂无喧。",
      "忽有愁霖唱，更陈多露言。",
      "平原思令弟，康乐谢贤昆。",
      "逸兴方三接，衰颜强七奔。",
      "相如今老病，归守茂陵园。"
    ]
  },
  {
    "volume": 127,
    "sequence": 14,
    "title": "上张令公",
    "author": "王维",
    "content": [
      "珥笔趋丹陛，垂珰上玉除。",
      "步檐青琐闼，方幰昼轮车。",
      "市阅千金字，朝闻五色书。",
      "致君光帝典，荐士满公车。",
      "伏奏回金驾，横经重石渠。",
      "从兹罢角牴，且复幸储胥。",
      "天统知尧后，王章笑鲁初。",
      "匈奴遥俯伏，汉相俨簪裾。",
      "贾生非不遇，汲黯自堪疏。",
      "学易思求我，言诗或起予。",
      "当从大夫后，何惜隶人馀。"
    ]
  },
  {
    "volume": 127,
    "sequence": 15,
    "title": "赠焦道士",
    "author": "王维",
    "content": [
      "海上游三岛，淮南预八公。",
      "坐知千里外，跳向一壶中。",
      "缩地朝珠阙，行天使玉童。",
      "饮人聊割酒，送客乍分风。",
      "天老能行气，吾师不养空。",
      "谢君徒雀跃，无可问鸿濛。"
    ]
  },
  {
    "volume": 127,
    "sequence": 16,
    "title": "赠东岳焦炼师",
    "author": "王维",
    "content": [
      "先生千岁馀，五岳遍曾居。",
      "遥识齐侯鼎，新过王母庐。",
      "不能师孔墨，何事问长沮。",
      "玉管时来凤，铜盘即钓鱼。",
      "竦身空里语，明目夜中书。",
      "自有还丹术，时论太素初。",
      "频蒙露版诏，时降软轮车。",
      "山静泉逾响，松高枝转疏。",
      "支颐问樵客，世上复何如。"
    ]
  },
  {
    "volume": 127,
    "sequence": 17,
    "title": "送秘书晁监还日本国",
    "author": "王维",
    "content": [
      "积水不可极，安知沧海东。",
      "九州何处远，万里若乘空。",
      "向国唯看日，归帆但信风。",
      "鳌身映天黑，鱼眼射波红。",
      "乡树扶桑外，主人孤岛中。",
      "别离方异域，音信若为通。"
    ]
  },
  {
    "volume": 127,
    "sequence": 18,
    "title": "送祢郎中",
    "author": "王维",
    "content": [
      "东郊春草色，驱马去悠悠。",
      "况复乡山外，猿啼湘水流。",
      "岛夷传露版，江馆候鸣驺。",
      "卉服为诸吏，珠官拜本州。",
      "孤莺吟远墅，野杏发山邮。",
      "早晚方归奏，南中才忌秋。"
    ]
  },
  {
    "volume": 127,
    "sequence": 19,
    "title": "送李太守赴上洛",
    "author": "王维",
    "content": [
      "商山包楚邓，积翠蔼沉沉。",
      "驿路飞泉洒，关门落照深。",
      "野花开古戍，行客响空林。",
      "板屋春多雨，山城昼欲阴。",
      "丹泉通虢略，白羽抵荆岑。",
      "若见西山爽，应知黄绮心。"
    ]
  },
  {
    "volume": 127,
    "sequence": 20,
    "title": "送熊九赴任安阳",
    "author": "王维",
    "content": [
      "魏国应刘后，寂寥文雅空。",
      "漳河如旧日，之子继清风。",
      "阡陌铜台下，闾阎金虎中。",
      "送车盈灞上，轻骑出关东。",
      "相去千馀里，西园明月同。"
    ]
  },
  {
    "volume": 127,
    "sequence": 21,
    "title": "山中示弟",
    "author": "王维",
    "content": [
      "山林吾丧我，冠带尔成人。",
      "莫学嵇康懒，且安原宪贫。",
      "山阴多北户，泉水在东邻。",
      "缘合妄相有，性空无所亲。",
      "安知广成子，不是老夫身。"
    ]
  },
  {
    "volume": 127,
    "sequence": 22,
    "title": "青龙寺昙璧上人兄院集",
    "author": "王维",
    "content": [
      "高处敞招提，虚空讵有倪。",
      "坐看南陌骑，下听秦城鸡。",
      "眇眇孤烟起，芊芊远树齐。",
      "青山万井外，落日五陵西。",
      "眼界今无染，心空安可迷。"
    ]
  },
  {
    "volume": 127,
    "sequence": 23,
    "title": "济州过赵叟家宴",
    "author": "王维",
    "content": [
      "虽与人境接，闭门成隐居。",
      "道言庄叟事，儒行鲁人馀。",
      "深巷斜晖静，闲门高柳疏。",
      "荷锄修药圃，散帙曝农书。",
      "上客摇芳翰，中厨馈野蔬。",
      "夫君第高饮，景晏出林闾。"
    ]
  },
  {
    "volume": 127,
    "sequence": 24,
    "title": "春过贺遂员外药园",
    "author": "王维",
    "content": [
      "前年槿篱故，新作药栏成。",
      "香草为君子，名花是长卿。",
      "水穿盘石透，藤系古松生。",
      "画畏开厨走，来蒙倒屣迎。",
      "蔗浆菰米饭，蒟酱露葵羹。",
      "颇识灌园意，於陵不自轻。"
    ]
  },
  {
    "volume": 127,
    "sequence": 25,
    "title": "过卢四员外宅看饭僧共题七韵",
    "author": "王维",
    "content": [
      "三贤异七贤，青眼慕青莲。",
      "乞饭从香积，裁衣学水田。",
      "上人飞锡杖，檀越施金钱。",
      "趺坐檐前日，焚香竹下烟。",
      "寒空法云地，秋色净居天。",
      "身逐因缘法，心过次第禅。",
      "不须愁日暮，自有一灯然。"
    ]
  },
  {
    "volume": 127,
    "sequence": 26,
    "title": "河南严尹弟见宿弊庐访别人赋十韵",
    "author": "王维",
    "content": [
      "上客能论道，吾生学养蒙。",
      "贫交世情外，才子古人中。",
      "冠上方簪豸，车边已画熊。",
      "拂衣迎五马，垂手凭双童。",
      "花醥和松屑，茶香透竹丛。",
      "薄霜澄夜月，残雪带春风。",
      "古壁苍苔黑，寒山远烧红。",
      "眼看东候别，心事北川同。",
      "为学轻先辈，何能访老翁。",
      "欲知今日后，不乐为车公。"
    ]
  },
  {
    "volume": 127,
    "sequence": 27,
    "title": "投道一师兰若宿",
    "author": "王维",
    "content": [
      "一公栖太白，高顶出风烟。",
      "梵流诸壑遍，花雨一峰偏。",
      "迹为无心隐，名因立教传。",
      "鸟来远语法，客去更安禅。",
      "昼涉松路尽，暮投兰若边。",
      "洞房隐深竹，清夜闻遥泉。",
      "向是云霞里，今成枕席前。",
      "岂唯暂留宿，服事将穷年。"
    ]
  },
  {
    "volume": 127,
    "sequence": 28,
    "title": "游化感寺",
    "author": "王维",
    "content": [
      "翡翠香烟合，琉璃宝地平。",
      "龙宫连栋宇，虎穴傍檐楹。",
      "谷静唯松响，山深无鸟声。",
      "琼峰当户拆，金涧透林明。",
      "郢路云端迥，秦川雨外晴。",
      "雁王衔果献，鹿女踏花行。",
      "抖擞辞贫里，归依宿化城。",
      "绕篱生野蕨，空馆发山樱。",
      "香饭青菰米，嘉蔬绿笋茎。",
      "誓陪清梵末，端坐学无生。"
    ]
  },
  {
    "volume": 127,
    "sequence": 29,
    "title": "游悟真寺（一作王缙诗）",
    "author": "王维",
    "content": [
      "闻道黄金地，仍开白玉田。",
      "掷山移巨石，咒岭出飞泉。",
      "猛虎同三径，愁猿学四禅。",
      "买香然绿桂，乞火踏红莲。",
      "草色摇霞上，松声泛月边。",
      "山河穷百二，世界接三千。",
      "梵宇聊凭视，王城遂渺然。",
      "灞陵才出树，渭水欲连天。",
      "远县分诸郭，孤村起白烟。",
      "望云思圣主，披雾隐群贤。",
      "薄宦惭尸素，终身拟尚玄。",
      "谁知草庵客，曾和柏梁篇。"
    ]
  },
  {
    "volume": 127,
    "sequence": 30,
    "title": "与苏卢二员外期游方丈寺而苏不至，因有是作",
    "author": "王维",
    "content": [
      "共仰头陀行，能忘世谛情。",
      "回看双凤阙，相去一牛鸣。",
      "法向空林说，心随宝地平。",
      "手巾花氎净，香帔稻畦成。",
      "闻道邀同舍，相期宿化城。",
      "安知不来往，翻得似无生。"
    ]
  },
  {
    "volume": 127,
    "sequence": 31,
    "title": "晓行巴峡",
    "author": "王维",
    "content": [
      "际晓投巴峡，馀春忆帝京。",
      "晴江一女浣，朝日众鸡鸣。",
      "水国舟中市，山桥树杪行。",
      "登高万井出，眺迥二流明。",
      "人作殊方语，莺为故国声。",
      "赖多山水趣，稍解别离情。"
    ]
  },
  {
    "volume": 127,
    "sequence": 32,
    "title": "清如玉壶冰（京兆府试，时年十九）",
    "author": "王维",
    "content": [
      "玉壶何用好，偏许素冰居。",
      "未共销丹日，还同照绮疏。",
      "抱明中不隐，含净外疑虚。",
      "气似庭霜积，光言砌月馀。",
      "晓凌飞鹊镜，宵映聚萤书。",
      "若向夫君比，清心尚不如。"
    ]
  },
  {
    "volume": 127,
    "sequence": 33,
    "title": "赋得秋日悬清光",
    "author": "王维",
    "content": [
      "寥廓凉天静，晶明白日秋。",
      "圆光含万象，碎影入闲流。",
      "迥与青冥合，遥同江甸浮。",
      "昼阴殊众木，斜影下危楼。",
      "宋玉登高怨，张衡望远愁。",
      "馀辉如可托，云路岂悠悠。"
    ]
  },
  {
    "volume": 127,
    "sequence": 34,
    "title": "东谿玩月（一作王昌龄诗）",
    "author": "王维",
    "content": [
      "月从断山口，遥吐柴门端。",
      "万木分空霁，流阴中夜攒。",
      "光连虚象白，气与风露寒。",
      "谷静秋泉响，岩深青霭残。",
      "清灯入幽梦，破影抱空峦。",
      "恍惚琴窗里，松谿晓思难。"
    ]
  },
  {
    "volume": 127,
    "sequence": 35,
    "title": "田家",
    "author": "王维",
    "content": [
      "旧谷行将尽，良苗未可希。",
      "老年方爱粥，卒岁且无衣。",
      "雀乳青苔井，鸡鸣白板扉。",
      "柴车驾羸牸，草屩牧豪豨。",
      "夕雨红榴拆，新秋绿芋肥。",
      "饷田桑下憩，旁舍草中归。",
      "住处名愚谷，何烦问是非。"
    ]
  },
  {
    "volume": 127,
    "sequence": 36,
    "title": "沈十四拾遗新竹生读经处同诸公之作",
    "author": "王维",
    "content": [
      "闲居日清静，修竹自檀栾。",
      "嫩节留馀箨，新业出旧阑。",
      "细枝风响乱，疏影月光寒。",
      "乐府裁龙笛，渔家伐钓竿。",
      "何如道门里，青翠拂仙坛。"
    ]
  },
  {
    "volume": 127,
    "sequence": 37,
    "title": "杂诗",
    "author": "王维",
    "content": [
      "朝因折杨柳，相见洛阳隅。",
      "楚国无如妾，秦家自有夫。",
      "对人传玉腕，映烛解罗襦。",
      "人见东方骑，皆言夫婿殊。",
      "持谢金吾子，烦君提玉壶。"
    ]
  },
  {
    "volume": 127,
    "sequence": 38,
    "title": "哭褚司马",
    "author": "王维",
    "content": [
      "妄识皆心累，浮生定死媒。",
      "谁言老龙吉，未免伯牛灾。",
      "故有求仙药，仍馀遁俗杯。",
      "山川秋树苦，窗户夜泉哀。",
      "尚忆青骡去，宁知白马来。",
      "汉臣修史记，莫蔽褚生才。"
    ]
  },
  {
    "volume": 127,
    "sequence": 39,
    "title": "过沈居士山居哭之",
    "author": "王维",
    "content": [
      "杨朱来此哭，桑扈返于真。",
      "独自成千古，依然旧四邻。",
      "闲檐喧鸟鹊，故榻满埃尘。",
      "曙月孤莺啭，空山五柳春。",
      "野花愁对客，泉水咽迎人。",
      "善卷明时隐，黔娄在日贫。",
      "逝川嗟尔命，丘井叹吾身。",
      "前后徒言隔，相悲讵几晨。"
    ]
  },
  {
    "volume": 127,
    "sequence": 40,
    "title": "哭祖六自虚（时年十八）",
    "author": "王维",
    "content": [
      "否极尝闻泰，嗟君独不然。",
      "悯凶才稚齿，羸疾主中年。",
      "馀力文章秀，生知礼乐全。",
      "翰留天帐览，词入帝宫传。",
      "国讶终军少，人知贾谊贤。",
      "公卿尽虚左，朋识共推先。",
      "不恨依穷辙，终期济巨川。",
      "才雄望羔雁，寿促背貂蝉。",
      "福善闻前录，歼良昧上玄。",
      "何辜铩鸾翮，底事碎事与。",
      "又作尿蜀斤龙泉，鵩起长沙赋。",
      "麟终曲阜编，域中君道广。",
      "海内我情偏，乍失疑犹见。",
      "沉思悟绝缘，生前不忍别。",
      "死后向谁宣。",
      "为此情难尽，弥令忆更缠。",
      "本家清渭曲，归葬旧茔边。",
      "永去长安道，徒闻京兆阡。",
      "旌车出郊甸，乡国隐云天。",
      "定作无期别，宁同旧日旋。",
      "候门家属苦，行路国人怜。",
      "送客哀难进，征途泥复前。",
      "赠言为挽曲，奠席是离筵。",
      "念昔同携手，风期不暂捐。",
      "南山俱隐逸，东洛类神仙。",
      "未省音容间，那堪生死迁。",
      "花时金谷饮，月夜竹林眠。",
      "满地传都赋，倾朝看药船。",
      "群公咸属目，微物敢齐肩。",
      "谬合同人旨，而将玉树连。",
      "不期先挂剑，长恐后施鞭。",
      "为善吾无矣，知音子绝焉。",
      "琴声纵不没，终亦继悲弦。"
    ]
  }
]