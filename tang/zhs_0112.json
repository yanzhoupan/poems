[
  {
    "volume": 112,
    "sequence": 1,
    "title": "唐禅社首乐章·顺和",
    "author": "贺知章",
    "content": [
      "至哉含柔德，万物资以生。",
      "常顺称厚载，流谦通变盈。",
      "圣心事能察，增广陈厥诚。",
      "黄祇僾如在，泰折俟咸亨。"
    ]
  },
  {
    "volume": 112,
    "sequence": 2,
    "title": "唐禅社首乐章·太和",
    "author": "贺知章",
    "content": [
      "肃我成命，於昭黄祇。",
      "裘冕而祀，陟降在斯。",
      "五音克备，八变聿施。",
      "缉熙肆靖，厥心匪离。"
    ]
  },
  {
    "volume": 112,
    "sequence": 3,
    "title": "唐禅社首乐章·肃和",
    "author": "贺知章",
    "content": [
      "黄祇是祗，我其夙夜。",
      "夤畏诚絜，匪遑宁舍。",
      "礼以琮玉，荐厥茅藉。",
      "念兹降康，胡宁克暇。"
    ]
  },
  {
    "volume": 112,
    "sequence": 4,
    "title": "唐禅社首乐章·雍和",
    "author": "贺知章",
    "content": [
      "夙夜宥密，不敢宁宴。",
      "五齐既陈，八音在县。",
      "粢盛以絜，房俎斯荐。",
      "惟德惟馨，尚兹克遍。"
    ]
  },
  {
    "volume": 112,
    "sequence": 5,
    "title": "唐禅社首乐章·寿和",
    "author": "贺知章",
    "content": [
      "惟以明发，有怀载殷。",
      "乐盈而反，礼顺其禋。",
      "立清以献，荐欲是亲。",
      "於穆不已，裒对斯臻。"
    ]
  },
  {
    "volume": 112,
    "sequence": 6,
    "title": "唐禅社首乐章·福和",
    "author": "贺知章",
    "content": [
      "穆穆天子，告成岱宗。",
      "大裘如濡，执珽有颙。",
      "乐以平志，礼以和容。",
      "上帝临我，云胡肃邕。"
    ]
  },
  {
    "volume": 112,
    "sequence": 7,
    "title": "唐禅社首乐章·太和",
    "author": "贺知章",
    "content": [
      "昭昭有唐，天俾万国。",
      "列祖应命，四宗顺则。",
      "申锡无疆，宗我同德。",
      "曾孙继绪，享神配极。"
    ]
  },
  {
    "volume": 112,
    "sequence": 8,
    "title": "晓发",
    "author": "贺知章",
    "content": [
      "江皋闻曙钟，轻枻理还舼。",
      "海潮夜约约，川露晨溶溶。",
      "始见沙上鸟，犹埋云外峰。",
      "故乡杳无际，明发怀朋从。"
    ]
  },
  {
    "volume": 112,
    "sequence": 9,
    "title": "奉和御制春台望",
    "author": "贺知章",
    "content": [
      "青阳布王道，玄览陶真性。",
      "欣若天下春，高逾域中圣。",
      "神皋类观赏，帝里如悬镜。",
      "缭绕八川浮，岧峣双阙映。",
      "晓色遍昭阳，晴云卷建章。",
      "华滋的皪丹青树，颢气氤氲金玉堂。",
      "尚有灵蛇下鄜畤，还征瑞宝入陈仓。",
      "自昔秦奢汉穷武，后庭万馀宫百数。",
      "旗回五丈殿千门，连绵南隥出西垣。",
      "广画螓蛾夸窈窕，罗生玳瑁象昆仑。",
      "乃眷天晴兴隐恤，古来土木良非一。",
      "荆临章观赵丛台。",
      "何如尧阶将禹室。",
      "层栏窈窕下龙舆，清管逶迤半绮疏。",
      "一听南风引鸾舞，长谣北极仰鹑居。"
    ]
  },
  {
    "volume": 112,
    "sequence": 10,
    "title": "望人家桃李花",
    "author": "贺知章",
    "content": [
      "山源夜雨度仙家，朝发东园桃李花。",
      "桃花红兮李花白，照灼城隅复南陌。",
      "南陌青楼十二重，春风桃李为谁容。",
      "弃置千金轻不顾，踟蹰五马谢相逢。",
      "徒言南国容华晚，遂叹西家飘落远。",
      "的皪长奉明光殿，氛氲半入披香苑。",
      "苑中珍木元自奇，黄金作叶白银枝。",
      "千年万岁不凋落，还将桃李更相宜。",
      "桃李从来露井傍，成蹊结影矜艳阳。",
      "莫道春花不可树，会持仙实荐君王。"
    ]
  },
  {
    "volume": 112,
    "sequence": 11,
    "title": "送人之军",
    "author": "贺知章",
    "content": [
      "常经绝脉塞，复见断肠流。",
      "送子成今别，令人起昔愁。",
      "陇云晴半雨，边草夏先秋。",
      "万里长城寄，无贻汉国忧。"
    ]
  },
  {
    "volume": 112,
    "sequence": 12,
    "title": "奉和圣制送张说上集贤学士赐宴赋得谟字",
    "author": "贺知章",
    "content": [
      "西学垂玄览，东堂发圣谟。",
      "天光烛武殿，时宰集鸿都。",
      "枯朽沾皇泽，翾飞舞帝梧。",
      "迹同游汗漫，荣是出泥涂。",
      "三叹承汤鼎，千欢接舜壶。",
      "微躯不可答，空欲咏依蒲。"
    ]
  },
  {
    "volume": 112,
    "sequence": 13,
    "title": "奉和圣制送张说巡边",
    "author": "贺知章",
    "content": [
      "荒憬尽怀忠，梯航已自通。",
      "九攻虽不战，五月尚持戎。",
      "遣戍征周牒，恢边重汉功。",
      "选车命元宰，授律取文雄。",
      "胄出天弧上，谋成帝幄中。",
      "诏旂分夏物，专土锡唐弓。",
      "帐宿伊川右，钲传晋苑东。",
      "饔人藉蕡实，乐正理丝桐。",
      "岐陌涵馀雨，离川照晚虹。",
      "恭闻咏方叔，千载舞皇风。"
    ]
  },
  {
    "volume": 112,
    "sequence": 14,
    "title": "题袁氏别业（一作偶游主人园）",
    "author": "贺知章",
    "content": [
      "主人不相识，偶坐为林泉。",
      "莫谩愁沽酒，囊中自有钱。"
    ]
  },
  {
    "volume": 112,
    "sequence": 15,
    "title": "咏柳（一作柳枝词）",
    "author": "贺知章",
    "content": [
      "碧玉妆成一树高，万条垂下绿丝绦。",
      "不知细叶谁裁出，二月春风似剪刀。"
    ]
  },
  {
    "volume": 112,
    "sequence": 16,
    "title": "采莲曲",
    "author": "贺知章",
    "content": [
      "稽山罢雾郁嵯峨，镜水无风也自波。",
      "莫言春度芳菲尽，别有中流采芰荷。"
    ]
  },
  {
    "volume": 112,
    "sequence": 17,
    "title": "回乡偶书二首",
    "author": "贺知章",
    "content": [
      "少小离乡老大回，乡音难改鬓毛衰。",
      "儿童相见不相识，笑问客从何处来。",
      "离别家乡岁月多，近来人事半销磨。",
      "唯有门前镜湖水，春风不改旧时波。"
    ]
  },
  {
    "volume": 112,
    "sequence": 18,
    "title": "答朝士",
    "author": "贺知章",
    "content": [
      "鈒镂银盘盛蛤蜊，镜湖莼菜乱如丝。",
      "乡曲近来佳此味，遮渠不道是吴儿。"
    ]
  },
  {
    "volume": 112,
    "sequence": 19,
    "title": "句",
    "author": "贺知章",
    "content": [
      "落花真好些，一醉一回颠。",
      "（见《诗式》）"
    ]
  }
]