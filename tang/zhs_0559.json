[
  {
    "volume": 559,
    "sequence": 1,
    "title": "春日旅舍书怀",
    "author": "薛能",
    "content": [
      "出去归来旅食人，麻衣长带几坊尘。",
      "开门草色朝无客，落案灯花夜一身。",
      "贫舍卧多消永日，故园莺老忆残春。",
      "蹉跎冠盖谁相念，二十年中尽苦辛。"
    ]
  },
  {
    "volume": 559,
    "sequence": 2,
    "title": "秋日将离滑台酬所知二首",
    "author": "薛能",
    "content": [
      "身起中宵骨亦惊，一分年少已无成。",
      "松吹竹簟朝眠冷，雨湿蔬餐宿疾生。",
      "僮汲野泉兼土味，马磨霜树作秋声。",
      "相知莫话诗心苦，未似前贤取得名。",
      "灯涩秋光静不眠，叶声身影客窗前。",
      "闲园露湿鸣蛩夜，急雨风吹落木天。",
      "城见远山应北岳，野多空地本南燕。",
      "明朝欲别忘形处，愁把离杯听管弦。"
    ]
  },
  {
    "volume": 559,
    "sequence": 3,
    "title": "下第后夷门乘舟至永城驿题",
    "author": "薛能",
    "content": [
      "秋赋春还计尽违，自知身是拙求知。",
      "唯思旷海为休处，忽喜孤舟似去时。",
      "连浦一城兼汴宋，夹堤千柳杂唐隋。",
      "从来此恨皆前达，敢负吾君作楚辞。"
    ]
  },
  {
    "volume": 559,
    "sequence": 4,
    "title": "秋夜旅舍寓怀",
    "author": "薛能",
    "content": [
      "庭锁荒芜独夜吟，西风吹动故山心。",
      "三秋木落半年客，满地月明何处砧。",
      "渔唱乱沿汀鹭合，雁声寒咽陇云深。",
      "平生只有松堪对，露浥霜欺不受侵。"
    ]
  },
  {
    "volume": 559,
    "sequence": 5,
    "title": "洛下寓怀",
    "author": "薛能",
    "content": [
      "胡为遭遇孰为官，朝野君亲各自欢。",
      "敢向官途争虎首，尚嫌身累爱猪肝。",
      "冰霜谷口晨樵远，星火炉边夜坐寒。",
      "唯有报恩心未剖，退居犹欲佩芄兰。"
    ]
  },
  {
    "volume": 559,
    "sequence": 6,
    "title": "题平湖",
    "author": "薛能",
    "content": [
      "平湖湖畔雨晴新，南北东西不隔尘。",
      "映野烟波浮动日，损花风雨寂寥春。",
      "山无俗路藏高士，岸泊仙舟忆主人。",
      "那得载来都未保，此心离此甚情亲。"
    ]
  },
  {
    "volume": 559,
    "sequence": 7,
    "title": "平阳寓怀",
    "author": "薛能",
    "content": [
      "晋国风流阻洳川，家家弦管路岐边。",
      "曾为郡职随分竹，亦作歌词乞采莲。",
      "北榭远峰闲即望，西湖残景醉常眠。",
      "墙花此日休回避，不是当时恶少年。"
    ]
  },
  {
    "volume": 559,
    "sequence": 8,
    "title": "留题汾上旧居",
    "author": "薛能",
    "content": [
      "乡园一别五年归，回首人间总祸机。",
      "尚胜邻翁常寂寞，敢嫌裘马未轻肥。",
      "尘颜不见应消落，庭树曾栽已合围。",
      "难说累牵还却去，可怜榆柳尚依依。"
    ]
  },
  {
    "volume": 559,
    "sequence": 9,
    "title": "怀汾上旧居",
    "author": "薛能",
    "content": [
      "素汾千载傍吾家，常忆衡门对浣纱。",
      "好事喜逢投宿客，刈田因得自生瓜。",
      "山头鼓笛阴沉庙，陌上薪蒸突兀车。",
      "投暗作珠何所用，被人专拟害灵蛇。"
    ]
  },
  {
    "volume": 559,
    "sequence": 10,
    "title": "送同儒大德归柏梯寺",
    "author": "薛能",
    "content": [
      "柏梯还拟谢微官，遥拟千峰送法兰。",
      "行径未曾青石断，拂床终有白云残。",
      "京尘濯后三衣洁，山舍禅初万象安。",
      "薇蕨纵多师莫踏，我心犹欲尽图看。"
    ]
  },
  {
    "volume": 559,
    "sequence": 11,
    "title": "春日使府寓怀二首",
    "author": "薛能",
    "content": [
      "一想流年百事惊，已抛渔父戴尘缨。",
      "青春背我堂堂去，白发欺人故故生。",
      "道困古来应有分，诗传身后亦何荣。",
      "谁怜合负清朝力，独把风骚破郑声。",
      "平生无解亦无操，永日书生坐独劳。",
      "唯觉宦情如水薄，不知人事有山高。",
      "孤心好直迍犹强，病发慵梳痒更搔。",
      "何事故溪归未得，几抛清浅泛红桃。"
    ]
  },
  {
    "volume": 559,
    "sequence": 12,
    "title": "许州题德星亭",
    "author": "薛能",
    "content": [
      "瀵水南流东有堤，堤边亭是武陵溪。",
      "槎松配石堪僧坐，蕊杏含春欲鸟啼。",
      "高树月生沧海外，远郊山在夕阳西。",
      "频来不似军从事，只戴纱巾曳杖藜。"
    ]
  },
  {
    "volume": 559,
    "sequence": 13,
    "title": "送人归上党（时潞寇初平）",
    "author": "薛能",
    "content": [
      "燕台基坏穴狐蛇，计拙因循岁月赊。",
      "兵革未销王在镐，桑蚕临熟客还家。",
      "霏微对岸漳边雨，堆阜邻疆蓟北沙。",
      "若到长平战场地，为求遗镞辟魔邪。"
    ]
  },
  {
    "volume": 559,
    "sequence": 14,
    "title": "春日重游平湖",
    "author": "薛能",
    "content": [
      "湖上春风发管弦，须临三十此离筵。",
      "离人忽有重来日，游女初非旧少年。",
      "官职已辜疲瘵望，诗名空被后生传。",
      "啼莺莫惜蹉跎恨，闲事听吟一两篇。"
    ]
  },
  {
    "volume": 559,
    "sequence": 15,
    "title": "并州",
    "author": "薛能",
    "content": [
      "少年流落在并州，裘脱文君取次游。",
      "携挈共过芳草渡，登临齐凭绿杨楼。",
      "庭前蛱蝶春方好，床上樗蒲宿未收。",
      "坊号偃松人在否，饼炉南畔曲西头。"
    ]
  },
  {
    "volume": 559,
    "sequence": 16,
    "title": "相国陇西公南征，能以留务独宿府城作",
    "author": "薛能",
    "content": [
      "吾君贤相事南征，独宿军厨负请缨。",
      "灯室卧孤如怨别，月阶簪草似临行。",
      "高墉撼铎思巴栈，老木嗥风念野营。",
      "殊忆好僧招不及，夜来仓卒锁严城。"
    ]
  },
  {
    "volume": 559,
    "sequence": 17,
    "title": "早春书事",
    "author": "薛能",
    "content": [
      "百蛮降伏委三秦，锦里风回岁已新。",
      "渠滥水泉花巷湿，日销冰雪柳营春。",
      "何年道胜苏群物，尽室天涯是旅人。",
      "焚却蜀书宜不读，武侯无可律余身。"
    ]
  },
  {
    "volume": 559,
    "sequence": 18,
    "title": "春日书怀",
    "author": "薛能",
    "content": [
      "伯牙琴绝岂求知，往往情牵自有诗。",
      "垄月正当寒食夜，春阴初过海棠时。",
      "耽书未必酬良相，断酒唯堪作老师。",
      "多病不任衣更薄，东风台上莫相吹。"
    ]
  },
  {
    "volume": 559,
    "sequence": 19,
    "title": "投杜舍人",
    "author": "薛能",
    "content": [
      "床上新诗诏草和，栏边清酒落花多。",
      "闲消白日舍人宿，梦觉紫薇山鸟过。",
      "春刻几分添禁漏，夏桐初叶满庭柯。",
      "风骚委地苦无主，此事圣君终若何。"
    ]
  },
  {
    "volume": 559,
    "sequence": 20,
    "title": "献仆射相公",
    "author": "薛能",
    "content": [
      "清如冰雪重如山，百辟严趋礼绝攀。",
      "强虏外闻应丧胆，平人相见尽开颜。",
      "朝廷有道青春好，门馆无私白日闲。",
      "致却垂衣更何事，几多诗句咏关关。"
    ]
  },
  {
    "volume": 559,
    "sequence": 21,
    "title": "上盐铁尚书（时太庙宿斋）",
    "author": "薛能",
    "content": [
      "南宫环雉隔嚣尘，况值清斋宿大臣。",
      "城绝鼓钟更点后，雨凉烟树月华新。",
      "檐前漱晓穹苍碧，庭下眠秋沆瀣津。",
      "闻说务闲心更静，此时忧国合求人。"
    ]
  },
  {
    "volume": 559,
    "sequence": 22,
    "title": "汉南春望",
    "author": "薛能",
    "content": [
      "独寻春色上高台，三月皇州驾未回。",
      "几处松筠烧后死，谁家桃李乱中开。",
      "奸邪用法原非法，唱和求才不是才。",
      "自古浮云蔽白日，洗天风雨几时来。"
    ]
  },
  {
    "volume": 559,
    "sequence": 23,
    "title": "晚春",
    "author": "薛能",
    "content": [
      "恶怜风景极交亲，每恨年年作瘦人。",
      "卧晚不曾抛好夜，情多唯欲哭残春。",
      "阴成杏叶才通日，雨著杨花已污尘。",
      "无限后期知有在，只愁烦作总戎身。"
    ]
  },
  {
    "volume": 559,
    "sequence": 24,
    "title": "将赴镇过太康县有题",
    "author": "薛能",
    "content": [
      "才入东郊便太康，自听何暮岂龚黄。",
      "晴村透日桑榆影，晓露湿秋禾黍香。",
      "十万旌旗移巨镇，几多輗軏负孤庄。",
      "时人欲识征东将，看取欃枪落太荒。"
    ]
  },
  {
    "volume": 559,
    "sequence": 25,
    "title": "彭门解嘲二首",
    "author": "薛能",
    "content": [
      "呜呜吹角贰师营，落日身闲笑傲行。",
      "尽觉文章尊万事，却嫌官职剩双旌。",
      "终休未拟降低屈，忽遇还须致太平。",
      "频上水楼谁会我，泗滨浮磬是同声。",
      "伤禽栖后意犹惊，偶向黐竿脱此生。",
      "身外不思簪组事，耳中唯要管弦声。",
      "耽吟乍可妨时务，浅饮无因致宿酲。",
      "秦客莫嘲瓜戍远，水风潇洒是彭城。"
    ]
  },
  {
    "volume": 559,
    "sequence": 26,
    "title": "清河泛舟",
    "author": "薛能",
    "content": [
      "都人层立似山丘，坐啸将军拥棹游。",
      "绕郭烟波浮泗水，一船丝竹载凉州。",
      "城中睹望皆丹雘，旗里惊飞尽白鸥。",
      "儒将不须夸郄縠，未闻诗句解风流。"
    ]
  },
  {
    "volume": 559,
    "sequence": 27,
    "title": "新竹",
    "author": "薛能",
    "content": [
      "柳营茅土倦粗材，因向山家乞翠栽。",
      "清露便教终夜滴，好风疑是故园来。",
      "栏边匠去朱犹湿，溉后虫浮穴暗开。",
      "他日会应威凤至，莫辞公府受尘埃。"
    ]
  },
  {
    "volume": 559,
    "sequence": 28,
    "title": "晚春",
    "author": "薛能",
    "content": [
      "征东留滞一年年，又向军前遇火前。",
      "画出鹢舟宜祓禊，镂成鸡卵有秋千。",
      "澄明烟水孤城立，狼藉风花落日眠。",
      "赖指清和樱笋熟，不然愁杀暮春天。"
    ]
  },
  {
    "volume": 559,
    "sequence": 29,
    "title": "题彭祖楼",
    "author": "薛能",
    "content": [
      "新晴天状湿融融，徐国滩声上下洪。",
      "极目澄鲜无限景，入怀轻好可怜风。",
      "身防潦倒师彭祖，妓拥登临愧谢公。",
      "谁致此楼潜惠我，万家残照在河东。"
    ]
  },
  {
    "volume": 559,
    "sequence": 30,
    "title": "汉庙祈雨回阳春亭有怀",
    "author": "薛能",
    "content": [
      "南荣轩槛接城闉，适罢祈农此访春。",
      "九九已从南至尽，芊芊初傍北篱新。",
      "池中水是前秋雨，陌上风惊自古尘。",
      "欲召罗敷倾一盏，乘闲言语不容人。"
    ]
  },
  {
    "volume": 559,
    "sequence": 31,
    "title": "送李倍秀才",
    "author": "薛能",
    "content": [
      "南朝才子尚途穷，毕竟应须问叶公。",
      "书剑伴身离泗上，雪风吹面立船中。",
      "家园枣熟归圭窦，会府槐疏试射弓。",
      "相顾日偏留不得，夜深聊欲一杯同。"
    ]
  },
  {
    "volume": 559,
    "sequence": 32,
    "title": "重游德星亭感事",
    "author": "薛能",
    "content": [
      "颍水川中枕水台，当时离别此重来。",
      "舟沉土岸生新草，诗映纱笼有薄埃。",
      "事系兴亡人少到，地当今古我迟回。",
      "残阳照树明于旭，犹向池边把酒杯。"
    ]
  },
  {
    "volume": 559,
    "sequence": 33,
    "title": "许州题观察判官厅",
    "author": "薛能",
    "content": [
      "三载从戎类系匏，重游全许尚分茅。",
      "刘郎别后无遗履，丁令归来有旧巢。",
      "冬暖井梧多未落，夜寒窗竹自相敲。",
      "纤腰弟子知千恨，笑与扬雄作解嘲。"
    ]
  },
  {
    "volume": 559,
    "sequence": 34,
    "title": "闲题",
    "author": "薛能",
    "content": [
      "八年藩翰似侨居，只此谁知报玉除。",
      "旧将已成三仆射，老身犹是六尚书。",
      "时丁厚讟终无咎，道致中兴尚有余。",
      "为问春风谁是主，空催弱柳拟何如。"
    ]
  },
  {
    "volume": 559,
    "sequence": 35,
    "title": "送福建李大夫",
    "author": "薛能",
    "content": [
      "洛州良牧帅瓯闽，曾是西垣作谏臣。",
      "红旆已胜前尹正，尺书犹带旧丝纶。",
      "秋来海有幽都雁，船到城添外国人。",
      "行过小藩应大笑，只知夸近不知贫。"
    ]
  },
  {
    "volume": 559,
    "sequence": 36,
    "title": "送李倍巡官归永乐旧居",
    "author": "薛能",
    "content": [
      "羡君归去五峰前，往往星河实见仙。",
      "麦垄夏枯成废地，枣枝秋赤近高天。",
      "山泉饮犊流多变，村酒经蚕味可怜。",
      "曾约道门终老住，步虚声里寄闲眠。"
    ]
  },
  {
    "volume": 559,
    "sequence": 37,
    "title": "赠歌者",
    "author": "薛能",
    "content": [
      "一字新声一颗珠，转喉疑是击珊瑚。",
      "听时坐部音中有，唱后樱花叶里无。",
      "汉浦蔑闻虚解佩，临邛焉用枉当垆。",
      "谁人得向青楼宿，便是仙郎不是夫。"
    ]
  },
  {
    "volume": 559,
    "sequence": 38,
    "title": "舞者",
    "author": "薛能",
    "content": [
      "绿毛钗动小相思，一唱南轩日午时。",
      "慢靸轻裾行欲近，待调诸曲起来迟。",
      "筵停匕箸无非听，吻带宫商尽是词。",
      "为问倾城年几许，更胜琼树是琼枝。"
    ]
  },
  {
    "volume": 559,
    "sequence": 39,
    "title": "天际识归舟",
    "author": "薛能",
    "content": [
      "斜日满江楼，天涯照背流。",
      "同人在何处，远目认孤舟。",
      "帆省当时席，歌声旧日讴。",
      "人浮津济晚，棹倚泬寥秋。",
      "晴阔忻全见，归迟怪久游。",
      "离居意无限，贪此望难休。"
    ]
  },
  {
    "volume": 559,
    "sequence": 40,
    "title": "和曹侍御除夜有怀",
    "author": "薛能",
    "content": [
      "有病无媒客，多慵亦太疏。",
      "自怜成叔夜，谁与荐相如。",
      "嗜退思年老，谙空笑岁除。",
      "迹闲过寺宿，头暖近阶梳。",
      "春立穷冬后，阳生旧物初。",
      "叶多庭不扫，根在径新锄。",
      "田事终归彼，心情倦老於。",
      "斫材须见像，藏剑岂为鱼。",
      "效浅惭尹禄，恩多负辟书。",
      "酬知必拟共，勿使浪踌躇。"
    ]
  },
  {
    "volume": 559,
    "sequence": 41,
    "title": "华清宫和杜舍人（一作张祜诗，一作赵嘏诗）",
    "author": "薛能",
    "content": [
      "五十年天子，离宫仰峻墙。",
      "登封时正泰，御宇日何长。",
      "上位先名实，中兴事宪章。",
      "起戎轻甲胄，余地复河湟。",
      "道降玄元祖，儒封孔子王。",
      "因缘百司署，聚会一人汤。",
      "渭水波摇绿，秦山草半黄。",
      "马驯金勒细，鹰健玉铃锵。",
      "下箭朱方满，鸣鞭皓腕攘。",
      "畋思获吕望，谏只避周昌。",
      "兔迹贪前逐，枭心不早防。",
      "几添鹦鹉劝，先赐荔枝尝。",
      "月锁千门静，天吹一笛凉。",
      "细音摇羽佩，轻步宛霓裳。",
      "祸乱基潜结，升平意遽忘。",
      "衣冠逃犬虏，鼙鼓动渔阳。",
      "外戚心殊迫，中原事可量。",
      "血埋妃子艳，刃断禄儿肠。",
      "近侍烟尘隔，前踪辇路荒。",
      "益知迷宠佞，遗恨丧贤良。",
      "北阙尊明主，南宫逊上皇。",
      "禁清余凤吹，池冷睡龙光。",
      "祝寿山犹在，流年水共伤。",
      "杜鹃魂厌蜀，蝴蝶梦悲庄。",
      "雀卵遗雕栱，虫丝罥画梁。",
      "紫苔侵壁润，红树闭门芳。",
      "守吏齐鸳瓦，耕民得翠珰。",
      "登年昔酺乐，讲武旧兵场。",
      "暮草深岩翠，幽花坠径香。",
      "不堪垂白叟，行折御沟杨。"
    ]
  },
  {
    "volume": 559,
    "sequence": 42,
    "title": "送浙东王大夫",
    "author": "薛能",
    "content": [
      "天爵擅忠贞，皇恩复宠荣。",
      "远源过晋史，甲族本缑笙。",
      "亚相兼尤美，周行历尽清。",
      "制除天近晓，衙谢草初生。",
      "宾客招闲地，戎装拥上京。",
      "九街鸣玉勒，一宅照红旌。",
      "细雨当离席，遥花显去程。",
      "佩刀畿甸色，歌吹馆桥声。",
      "騕褭从秦赐，艅艎到汴迎。",
      "步沙逢霁月，宿岸致严更。",
      "渤澥流东鄙，天台压属城。",
      "众谈称重镇，公意念疲甿。",
      "井邑曾多难，疮痍此未平。",
      "察应均赋敛，逃必复桑耕。",
      "隼重权兼帅，鼍雄设有兵。",
      "越台随厚俸，剡硾得尤名。",
      "夜蜡州中宴，春风部外行。",
      "香奁扃凤诏，朱篆动龙坑。",
      "报后功何患，投虚论素精。",
      "徵还真指掌，感激自关情。",
      "旧业怀昏作，微班负旦评。",
      "空余骚雅事，千古傲刘桢。"
    ]
  },
  {
    "volume": 559,
    "sequence": 43,
    "title": "送李殷游京西",
    "author": "薛能",
    "content": [
      "立马送君地，黯然愁到身。",
      "万途皆有匠，六义独无人。",
      "莫怪敢言此，已能甘世贫。",
      "时来贵亦在，事是掩何因。",
      "投刺皆羁旅，游边更苦辛。",
      "岐山终蜀境，泾水复蛮尘。",
      "埋没餐须强，炎蒸醉莫频。",
      "俗徒欺合得，吾道死终新。",
      "展分先难许，论诗永共亲。",
      "归京稍作意，充斥犯西邻。"
    ]
  },
  {
    "volume": 559,
    "sequence": 44,
    "title": "长安送友人之黔南",
    "author": "薛能",
    "content": [
      "衡岳犹云过，君家独几千。",
      "心从贱游话，分向禁城偏。",
      "陆路终何处，三湘在素船。",
      "琴书去迢递，星路照潺湲。",
      "台镜簪秋晚，盘蔬饭雨天。",
      "同文到乡尽，殊国共行连。",
      "后会应多日，归程自一年。",
      "贫交永无忘，孤进合相怜。"
    ]
  },
  {
    "volume": 559,
    "sequence": 45,
    "title": "寄李频",
    "author": "薛能",
    "content": [
      "长安千万蹊，迷者自多迷。",
      "直性身难达，良时日易低。",
      "环檐消旧雪，晴气满春泥。",
      "那得同君去，逢峰苦爱齐。"
    ]
  },
  {
    "volume": 559,
    "sequence": 46,
    "title": "赠苗端公二首",
    "author": "薛能",
    "content": [
      "繁总近何如，君才必有余。",
      "身欢步兵酒，吏写鲁连书。",
      "坐默闻鼙吹，庭班见雪初。",
      "沉碑若果去，一为访邻居。",
      "至老不相疏，斯言不是虚。",
      "两心宜一体，同舍又邻居。",
      "晓角秋砧外，清云白月初。",
      "从军何有用，未造鲁连书。"
    ]
  },
  {
    "volume": 559,
    "sequence": 47,
    "title": "寄河南郑侍郎",
    "author": "薛能",
    "content": [
      "三峡与三壕，门阑梦去劳。",
      "细冰和洛水，初雪洒嵩高。",
      "大雅何由接，微荣亦已逃。",
      "寒窗不可寐，风地叶萧骚。"
    ]
  },
  {
    "volume": 559,
    "sequence": 48,
    "title": "蒙恩除侍御史行次华州寄蒋相",
    "author": "薛能",
    "content": [
      "林下天书起遁逃，不堪移疾入尘劳。",
      "黄河近岸阴风急，仙掌临关旭日高。",
      "行野众喧闻雁发，宿亭孤寂有狼嗥。",
      "荀家位极兼禅理，应笑埋轮著所操。"
    ]
  },
  {
    "volume": 559,
    "sequence": 49,
    "title": "寄唐州杨郎中",
    "author": "薛能",
    "content": [
      "关睢憔悴一儒生，忽把鱼须事圣明。",
      "贫得俸钱还乍喜，晚登朝序却无荣。",
      "前年坐蜀同樽俎，此日边淮独旆旌。",
      "班列道孤君不见，曲江春暖共僧行。"
    ]
  },
  {
    "volume": 559,
    "sequence": 50,
    "title": "塞上蒙汝州任中丞寄书",
    "author": "薛能",
    "content": [
      "三省推贤两掖才，关东深许稍迟回。",
      "舟浮汝水通淮去，雨出嵩峰到郡来。",
      "投札转京忧不远，枉缄经虏喜初开。",
      "西楼一望知无极，更与何人把酒杯。"
    ]
  },
  {
    "volume": 559,
    "sequence": 51,
    "title": "题盐铁李尚书浐州别业",
    "author": "薛能",
    "content": [
      "鹿原阴面浐州湄，坐觉林泉逼梦思。",
      "闲景院开花落后，湿香风好雨来时。",
      "邻惊麦野闻雏雉，别创茅亭住老师。",
      "备足好中还有阙，许昌军里李陵诗。"
    ]
  }
]