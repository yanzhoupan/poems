[
  {
    "volume": 700,
    "sequence": 1,
    "title": "平陵老将（此以下诗皆集外补遗）",
    "author": "韦庄",
    "content": [
      "白羽金仆姑，腰悬双辘轳。",
      "前年葱岭北，独战云中胡。",
      "匹马塞垣老，一身如鸟孤。",
      "归来辞第宅，却占平陵居。"
    ]
  },
  {
    "volume": 700,
    "sequence": 2,
    "title": "即事",
    "author": "韦庄",
    "content": [
      "乱世时偏促，阴天日易昏。",
      "无言搔白首，憔悴倚东门。"
    ]
  },
  {
    "volume": 700,
    "sequence": 3,
    "title": "姬人养蚕",
    "author": "韦庄",
    "content": [
      "昔年爱笑蚕家妇，今日辛勤自养蚕。",
      "仍道不愁罗与绮，女郎初解织桑篮。"
    ]
  },
  {
    "volume": 700,
    "sequence": 4,
    "title": "长干塘别徐茂才",
    "author": "韦庄",
    "content": [
      "乱离时节别离轻，别酒应须满满倾。",
      "才喜相逢又相送，有情争得似无情。"
    ]
  },
  {
    "volume": 700,
    "sequence": 5,
    "title": "勉儿子",
    "author": "韦庄",
    "content": [
      "养尔逢多难，常忧学已迟。",
      "辟疆为上相，何必待从师。"
    ]
  },
  {
    "volume": 700,
    "sequence": 6,
    "title": "乞彩笺歌",
    "author": "韦庄",
    "content": [
      "浣花溪上如花客，绿闇红藏人不识。",
      "留得溪头瑟瑟波，泼成纸上猩猩色。",
      "手把金刀擘彩云，有时剪破秋天碧。",
      "不使红霓段段飞，一时驱上丹霞壁。",
      "蜀客才多染不供，卓文醉后开无力。",
      "孔雀衔来向日飞，翩翩压折黄金翼。",
      "我有歌诗一千首，磨砻山岳罗星斗。",
      "开卷长疑雷电惊，挥毫只怕龙蛇走。",
      "班班布在时人口，满袖松花都未有。",
      "人间无处买烟霞，须知得自神仙手。",
      "也知价重连城璧，一纸万金犹不惜。",
      "薛涛昨夜梦中来，殷勤劝向君边觅。"
    ]
  },
  {
    "volume": 700,
    "sequence": 7,
    "title": "白牡丹",
    "author": "韦庄",
    "content": [
      "闺中莫妒新妆妇，陌上须惭傅粉郎。",
      "昨夜月明浑似水，入门唯觉一庭香。"
    ]
  },
  {
    "volume": 700,
    "sequence": 8,
    "title": "悯耕者",
    "author": "韦庄",
    "content": [
      "何代何王不战争，尽从离乱见清平。",
      "如今暴骨多于土，犹点乡兵作戍兵。"
    ]
  },
  {
    "volume": 700,
    "sequence": 9,
    "title": "壶关道中作",
    "author": "韦庄",
    "content": [
      "处处兵戈路不通，却从山北去江东。",
      "黄昏欲到壶关寨，匹马寒嘶野草中。"
    ]
  },
  {
    "volume": 700,
    "sequence": 10,
    "title": "题酒家",
    "author": "韦庄",
    "content": [
      "酒绿花红客爱诗，落花春岸酒家旗。",
      "寻思避世为逋客，不醉长醒也是痴。"
    ]
  },
  {
    "volume": 700,
    "sequence": 11,
    "title": "寄舍弟",
    "author": "韦庄",
    "content": [
      "每吟富贵他人合，不觉汍澜又湿衣。",
      "万里日边乡树远，何年何路得同归？"
    ]
  },
  {
    "volume": 700,
    "sequence": 12,
    "title": "仆者杨金",
    "author": "韦庄",
    "content": [
      "半年辛苦葺荒居，不独单寒腹亦虚。",
      "努力且为田舍客，他年为尔觅金鱼。"
    ]
  },
  {
    "volume": 700,
    "sequence": 13,
    "title": "春陌二首",
    "author": "韦庄",
    "content": [
      "满街芳草卓香车，仙子门前白日斜。",
      "肠断东风各回首，一枝春雪冻梅花。",
      "嫩烟轻染柳丝黄，句引花枝笑凭墙。",
      "马上王孙莫回首，好风偏逐羽林郎。"
    ]
  },
  {
    "volume": 700,
    "sequence": 14,
    "title": "赠姬人",
    "author": "韦庄",
    "content": [
      "莫恨红裙破，休嫌白屋低。",
      "请看京与洛，谁在旧香闺？"
    ]
  },
  {
    "volume": 700,
    "sequence": 15,
    "title": "中酒",
    "author": "韦庄",
    "content": [
      "南邻酒熟爱相招，蘸甲倾来绿满瓢。",
      "一醉不知三日事，任他童稚作渔樵。"
    ]
  },
  {
    "volume": 700,
    "sequence": 16,
    "title": "暴雨",
    "author": "韦庄",
    "content": [
      "江村入夏多雷雨，晓作狂霖晚又晴。",
      "波浪不知深几许，南湖今与北湖平。"
    ]
  },
  {
    "volume": 700,
    "sequence": 17,
    "title": "悼亡姬",
    "author": "韦庄",
    "content": [
      "凤去鸾归不可寻，十洲仙路彩云深。",
      "若无少女花应老，为有姮娥月易沈。",
      "竹叶岂能消积恨，丁香空解结同心。",
      "湘江水阔苍梧远，何处相思弄舜琴？"
    ]
  },
  {
    "volume": 700,
    "sequence": 18,
    "title": "独吟（以下四首，俱悼亡姬作）",
    "author": "韦庄",
    "content": [
      "默默无言恻恻悲，闲吟独傍菊花篱。",
      "只今已作经年别，此后知为几岁期。",
      "开箧每寻遗念物，倚楼空缀悼亡诗。",
      "夜来孤枕空肠断，窗月斜辉梦觉时。"
    ]
  },
  {
    "volume": 700,
    "sequence": 19,
    "title": "悔恨",
    "author": "韦庄",
    "content": [
      "六七年来春又秋，也同欢笑也同愁。",
      "才闻及第心先喜，试说求婚泪便流。",
      "几为妒来频敛黛，每思闲事不梳头。",
      "如今悔恨将何益，肠断千休与万休。"
    ]
  },
  {
    "volume": 700,
    "sequence": 20,
    "title": "虚席",
    "author": "韦庄",
    "content": [
      "一闭香闺后，罗衣尽施僧。",
      "鼠偷筵上果，蛾扑帐前灯。",
      "土蚀钗无凤，尘生镜少菱。",
      "有时还影响，花叶曳香缯。"
    ]
  },
  {
    "volume": 700,
    "sequence": 21,
    "title": "旧居",
    "author": "韦庄",
    "content": [
      "芳草又芳草，故人杨子家。",
      "青云容易散，白日等闲斜。",
      "皓质留残雪，香魂逐断霞。",
      "不知何处笛，一夜叫梅花。"
    ]
  },
  {
    "volume": 700,
    "sequence": 22,
    "title": "晏起",
    "author": "韦庄",
    "content": [
      "尔来中酒起常迟，卧看南山改旧诗。",
      "开户日高春寂寂，数声啼鸟上花枝。"
    ]
  },
  {
    "volume": 700,
    "sequence": 23,
    "title": "幽居春思",
    "author": "韦庄",
    "content": [
      "绿映红藏江上村，一声鸡犬似山源。",
      "闭门尽日无人到，翠羽春禽满树喧。"
    ]
  },
  {
    "volume": 700,
    "sequence": 24,
    "title": "思归引",
    "author": "韦庄",
    "content": [
      "越鸟南翔雁北飞，两乡云路各言归。",
      "如何我是飘飘者，独向江头恋钓矶。"
    ]
  },
  {
    "volume": 700,
    "sequence": 25,
    "title": "与小女",
    "author": "韦庄",
    "content": [
      "见人初解语呕哑，不肯归眠恋小车。",
      "一夜娇啼缘底事，为嫌衣少缕金华。"
    ]
  },
  {
    "volume": 700,
    "sequence": 26,
    "title": "虎迹",
    "author": "韦庄",
    "content": [
      "白额频频夜到门，水边踪迹渐成群。",
      "我今避世栖岩穴，岩穴如何又见君。"
    ]
  },
  {
    "volume": 700,
    "sequence": 27,
    "title": "买酒不得",
    "author": "韦庄",
    "content": [
      "停尊待尔怪来迟，手挈空瓶毷氉归。",
      "满面春愁消不得，更看溪鹭寂寥飞。"
    ]
  },
  {
    "volume": 700,
    "sequence": 28,
    "title": "得故人书",
    "author": "韦庄",
    "content": [
      "正向溪头自采苏，青云忽得故人书。",
      "殷勤问我归来否，双阙而今画不如。"
    ]
  },
  {
    "volume": 700,
    "sequence": 29,
    "title": "洪州送僧游福建",
    "author": "韦庄",
    "content": [
      "八月风波似鼓鼙，可堪波上各东西。",
      "殷勤早作归来计，莫恋猿声住建溪。"
    ]
  },
  {
    "volume": 700,
    "sequence": 30,
    "title": "闻回戈军",
    "author": "韦庄",
    "content": [
      "上将鏖兵又欲旋，翠华巡幸已三年。",
      "营中不用栽杨柳，愿戴儒冠为控弦。"
    ]
  },
  {
    "volume": 700,
    "sequence": 31,
    "title": "南邻公子",
    "author": "韦庄",
    "content": [
      "南邻公子夜归声，数炬银灯隔竹明。",
      "醉凭马鬃扶不起，更邀红袖出门迎。"
    ]
  },
  {
    "volume": 700,
    "sequence": 32,
    "title": "忆小女银娘",
    "author": "韦庄",
    "content": [
      "睦州江上水门西，荡桨扬帆各解携。",
      "今日天涯夜深坐，断肠偏忆阿银犁。"
    ]
  },
  {
    "volume": 700,
    "sequence": 33,
    "title": "女仆阿汪",
    "author": "韦庄",
    "content": [
      "念尔辛勤岁已深，乱离相失又相寻。",
      "他年待我门如市，报尔千金与万金。"
    ]
  },
  {
    "volume": 700,
    "sequence": 34,
    "title": "河清县河亭",
    "author": "韦庄",
    "content": [
      "由来多感莫凭高，竟日衷肠似有刀。",
      "人事任成陵与谷，大河东去自滔滔。"
    ]
  },
  {
    "volume": 700,
    "sequence": 35,
    "title": "钟陵夜阑作",
    "author": "韦庄",
    "content": [
      "钟陵风雪夜将深，坐对寒江独苦吟。",
      "流落天涯谁见问，少卿应识子卿心。"
    ]
  },
  {
    "volume": 700,
    "sequence": 36,
    "title": "悼杨氏妓琴弦",
    "author": "韦庄",
    "content": [
      "魂归寥廓魄归烟，只住人间十八年。",
      "昨日施僧裙带上，断肠犹系琵琶弦。"
    ]
  },
  {
    "volume": 700,
    "sequence": 37,
    "title": "残花",
    "author": "韦庄",
    "content": [
      "江头沈醉泥斜晖，却向花前恸哭归。",
      "惆怅一年春又去，碧云芳草两依依。"
    ]
  },
  {
    "volume": 700,
    "sequence": 38,
    "title": "岁晏同左生作",
    "author": "韦庄",
    "content": [
      "岁暮乡关远，天涯手重携。",
      "雪埋江树短，云压夜城低。",
      "宝瑟湘灵怨，清砧杜魄啼。",
      "不须临皎镜，年长易凄凄。"
    ]
  },
  {
    "volume": 700,
    "sequence": 39,
    "title": "咸阳怀古",
    "author": "韦庄",
    "content": [
      "城边人倚夕阳楼，城上云凝万古愁。",
      "山色不知秦苑废，水声空傍汉宫流。",
      "李斯不向仓中悟，徐福应无物外游。",
      "莫怪楚吟偏断骨，野烟踪迹似东周。"
    ]
  },
  {
    "volume": 700,
    "sequence": 40,
    "title": "和同年韦学士华下途中见寄",
    "author": "韦庄",
    "content": [
      "绿杨城郭雨凄凄，过尽千轮与万蹄。",
      "送我独游三蜀路，羡君新上九霄梯。",
      "马惊门外山如活，花笑尊前客似泥。",
      "正是清和好时节，不堪离恨剑门西。"
    ]
  },
  {
    "volume": 700,
    "sequence": 41,
    "title": "春愁",
    "author": "韦庄",
    "content": [
      "自有春愁正断魂，不堪芳草思王孙。",
      "落花寂寂黄昏雨，深院无人独倚门。"
    ]
  },
  {
    "volume": 700,
    "sequence": 42,
    "title": "伤灼灼（灼灼，蜀之丽人也）",
    "author": "韦庄",
    "content": [
      "尝闻灼灼丽于花，云髻盘时未破瓜。",
      "桃脸曼长横绿水，玉肌香腻透红纱。",
      "多情不住神仙界，薄命曾嫌富贵家。",
      "流落锦江无处问，断魂飞作碧天霞。"
    ]
  },
  {
    "volume": 700,
    "sequence": 43,
    "title": "汉州",
    "author": "韦庄",
    "content": [
      "比侬初到汉州城，郭邑楼台触目惊。",
      "松桂影中旌旆色，芰荷风里管弦声。",
      "人心不似经离乱，时运还应却太平。",
      "十日醉眠金雁驿，临岐无恨脸波横。"
    ]
  },
  {
    "volume": 700,
    "sequence": 44,
    "title": "长安清明",
    "author": "韦庄",
    "content": [
      "蚤是伤春梦雨天，可堪芳草更芊芊。",
      "内官初赐清明火，上相闲分白打钱。",
      "紫陌乱嘶红叱拨，绿杨高映画秋千。",
      "游人记得承平事，暗喜风光似昔年。"
    ]
  },
  {
    "volume": 700,
    "sequence": 45,
    "title": "秋霁晚景",
    "author": "韦庄",
    "content": [
      "秋霁禁城晚，六街烟雨残。",
      "墙头山色健，林外鸟声欢。",
      "翘日楼台丽，清风剑佩寒。",
      "玉人襟袖薄，斜凭翠阑干。"
    ]
  },
  {
    "volume": 700,
    "sequence": 46,
    "title": "和人春暮书事寄崔秀才",
    "author": "韦庄",
    "content": [
      "半掩朱门白日长，晚风轻堕落梅妆。",
      "不知芳草情何限，只怪游人思易伤。",
      "才见早春莺出谷，已惊新夏燕巢梁。",
      "相逢只赖如渑酒，一曲狂歌入醉乡。"
    ]
  },
  {
    "volume": 700,
    "sequence": 47,
    "title": "古离别",
    "author": "韦庄",
    "content": [
      "一生风月供惆怅，到处烟花恨别离。",
      "止竟多情何处好，少年长抱少年悲。"
    ]
  },
  {
    "volume": 700,
    "sequence": 48,
    "title": "边上逢薛秀才话旧",
    "author": "韦庄",
    "content": [
      "前年同醉武陵亭，绝倒闲谭坐到明。",
      "也有绛唇歌白雪，更怜红袖夺金觥。",
      "秦云一散如春梦，楚市千烧作故城。",
      "今日皤然对芳草，不胜东望涕交横。"
    ]
  },
  {
    "volume": 700,
    "sequence": 49,
    "title": "饮散呈主人",
    "author": "韦庄",
    "content": [
      "梦觉笙歌散，空堂寂寞秋。",
      "更闻城角弄，烟雨不胜愁。"
    ]
  },
  {
    "volume": 700,
    "sequence": 50,
    "title": "使院黄葵花",
    "author": "韦庄",
    "content": [
      "薄妆新著淡黄衣，对捧金炉侍醮迟。",
      "向月似矜倾国貌，倚风如唱步虚词。",
      "乍开檀炷疑闻语，试与云和必解吹。",
      "为报同人看来好，不禁秋露即离披。"
    ]
  },
  {
    "volume": 700,
    "sequence": 51,
    "title": "摇落",
    "author": "韦庄",
    "content": [
      "摇落秋天酒易醒，凄凄长似别离情。",
      "黄昏倚柱不归去，肠断绿荷风雨声。"
    ]
  },
  {
    "volume": 700,
    "sequence": 52,
    "title": "奉和观察郎中春暮忆花言怀见寄四韵之什",
    "author": "韦庄",
    "content": [
      "天畔峨嵋簇簇青，楚云何处隔重扃？",
      "落花带雪埋芳草，春雨和风湿画屏。",
      "对酒莫辞冲暮角，望乡谁解倚南亭？",
      "惟君信我多惆怅，只愿陶陶不愿醒。"
    ]
  },
  {
    "volume": 700,
    "sequence": 53,
    "title": "奉和左司郎中春物暗度感而成章",
    "author": "韦庄",
    "content": [
      "才喜新春已暮春，夕阳吟杀倚楼人。",
      "锦江风散霏霏雨，花市香飘漠漠尘。",
      "今日尚追巫峡梦，少年应遇洛川神。",
      "有时自患多情病，莫是生前宋玉身。"
    ]
  },
  {
    "volume": 700,
    "sequence": 54,
    "title": "少年行",
    "author": "韦庄",
    "content": [
      "五陵豪客多，买酒黄金盏。",
      "醉下酒家楼，美人双翠幰。",
      "挥剑邯郸市，走马梁王苑。",
      "乐事殊未央，年华已云晚。"
    ]
  },
  {
    "volume": 700,
    "sequence": 55,
    "title": "令狐亭",
    "author": "韦庄",
    "content": [
      "若非天上神仙宅，须是人间将相家。",
      "想得当时好烟月，管弦吹杀后庭花。"
    ]
  },
  {
    "volume": 700,
    "sequence": 56,
    "title": "闺月",
    "author": "韦庄",
    "content": [
      "明月照前除，烟华蕙兰湿。",
      "清风行处来，白露寒蝉急。",
      "美人情易伤，暗上红楼立。",
      "欲言无处言，但向姮娥泣。"
    ]
  },
  {
    "volume": 700,
    "sequence": 57,
    "title": "闺怨",
    "author": "韦庄",
    "content": [
      "戚戚彼何人，明眸利于月。",
      "啼妆晓不干，素面凝香雪。",
      "良人去淄右，镜破金簪折。",
      "空藏兰蕙心，不忍琴中说。"
    ]
  },
  {
    "volume": 700,
    "sequence": 58,
    "title": "上春词",
    "author": "韦庄",
    "content": [
      "曈曨赫日东方来，禁城烟暖蒸青苔。",
      "金楼美人花屏开，晨妆未罢车声催。",
      "幽兰报暖紫芽折，夭花愁艳蝶飞回。",
      "五陵年少惜花落，酒浓歌极翻如哀。",
      "四时轮环终又始，百年不见南山摧。",
      "游人陌上骑生尘，颜子门前吹死灰。"
    ]
  },
  {
    "volume": 700,
    "sequence": 59,
    "title": "捣练篇",
    "author": "韦庄",
    "content": [
      "月华吐艳明烛烛，青楼妇唱捣衣曲。",
      "白袷丝光织鱼目，菱花绶带鸳鸯簇。",
      "临风缥缈叠秋雪，月下丁冬捣寒玉。",
      "楼兰欲寄在何乡，凭人与系征鸿足。"
    ]
  },
  {
    "volume": 700,
    "sequence": 60,
    "title": "杂体联锦",
    "author": "韦庄",
    "content": [
      "携手重携手，夹江金线柳。",
      "江上柳能长，行人恋尊酒。",
      "尊酒意何深，为郎歌玉簪。",
      "玉簪声断续，钿轴鸣双毂。",
      "双毂去何方，隔江春树绿。",
      "树绿酒旗高，泪痕沾绣袍。",
      "袍缝紫鹅湿，重持金错刀。",
      "错刀何灿烂，使我肠千断。",
      "肠断欲何言，帘动真珠繁。",
      "真珠缀秋露，秋露沾金盘。",
      "金盘湛琼液，仙子无归迹。",
      "无迹又无言，海烟空寂寂。",
      "寂寂古城道，马嘶芳岸草。",
      "岸草接长堤，长堤人解携。",
      "解携忽已久，缅邈空回首。",
      "回首隔天河，恨唱莲塘歌。",
      "莲塘在何许，日暮西山雨。"
    ]
  },
  {
    "volume": 700,
    "sequence": 61,
    "title": "长安春",
    "author": "韦庄",
    "content": [
      "长安二月多香尘，六街车马声辚辚。",
      "家家楼上如花人，千枝万枝红艳新。",
      "帘间笑语自相问，何人占得长安春？",
      "长安春色本无主，古来尽属红楼女。",
      "如今无奈杏园人，骏马轻车拥将去。"
    ]
  },
  {
    "volume": 700,
    "sequence": 62,
    "title": "抚盈歌",
    "author": "韦庄",
    "content": [
      "凤縠兮鸳绡，霞疏兮绮寮。",
      "玉庭兮春昼，金屋兮秋宵。",
      "愁瞳兮月皎，笑颊兮花娇。",
      "罗轻兮浓麝，室暖兮香椒。",
      "銮舆去兮萧屑，七丝断兮泬寥，主父卧兮漳水，君王幸兮云轺。",
      "铅华窅窕兮秾姿，棠公肸蚃兮靡依。",
      "翠华长逝兮莫追，晏相望门兮空悲。"
    ]
  },
  {
    "volume": 700,
    "sequence": 63,
    "title": "赠峨嵋山弹琴李处士",
    "author": "韦庄",
    "content": [
      "峨嵋山下能琴客，似醉似狂人不测。",
      "何须见我眼偏青，未见我身头已白。",
      "茫茫四海本无家，一片愁云飏秋碧。",
      "壶中醉卧日月明，世上长游天地窄。",
      "晋朝叔夜旧相知，蜀郡文君小来识。",
      "后生常建彼何人，赠我篇章苦雕刻。",
      "名卿名相尽知音，遇酒遇琴无间隔。",
      "如今世乱独翛然，天外鸿飞招不得。",
      "余今正泣杨朱泪，八月边城风刮地。",
      "霓旌绛旆忽相寻，为我尊前横绿绮。",
      "一弹猛雨随手来，再弹白雪连天起。",
      "凄凄清清松上风，咽咽幽幽陇头水。",
      "吟蜂绕树去不来，别鹤引雏飞又止。",
      "锦麟不动惟侧头，白马仰听空竖耳。",
      "广陵故事无人知，古人不说今人疑。",
      "子期子野俱不见，乌啼鬼哭空伤悲。",
      "坐中词客悄无语，帘外月华庭欲午。",
      "为君吟作听琴歌，为我留名系仙谱。"
    ]
  },
  {
    "volume": 700,
    "sequence": 64,
    "title": "江皋赠别",
    "author": "韦庄",
    "content": [
      "金管多情恨解携，一声歌罢客如泥。",
      "江亭系马绿杨短，野岸维舟春草齐。",
      "帝子梦魂烟水阔，谢公诗思碧云低，风前不用频挥手，我有家山白日西。"
    ]
  },
  {
    "volume": 700,
    "sequence": 65,
    "title": "南阳小将张彦硖口镇税人场射虎歌（一作白居易诗）",
    "author": "韦庄",
    "content": [
      "海内昔年狎太平，横目穰穰何峥嵘。",
      "天生天杀岂天怒，忍使朝朝喂猛虎。",
      "关东驿路多丘荒，行人最忌税人场。",
      "张彦雄特制残暴，见之叱起如叱羊。",
      "鸣弦霹雳越幽阻，往往依林犹抵拒。",
      "草际旋看委锦茵，腰间不更抽白羽。",
      "老饕已毙众雏恐，童稚揶揄皆自勇。",
      "忠良效顺势亦然，一剑猜狂敢轻动。",
      "有文有武方为国，不是英雄伏不得。",
      "试征张彦作将军，几个将军愿策勋？"
    ]
  },
  {
    "volume": 700,
    "sequence": 66,
    "title": "下邽感旧",
    "author": "韦庄",
    "content": [
      "昔为童稚不知愁，竹马闲乘绕县游。",
      "曾为看花偷出郭，也因逃学暂登楼。",
      "招他邑客来还醉，儳得先生去始休。",
      "今日故人何处问，夕阳衰草尽荒丘。"
    ]
  },
  {
    "volume": 700,
    "sequence": 67,
    "title": "涂次逢李氏兄弟感旧",
    "author": "韦庄",
    "content": [
      "御沟西面朱门宅，记得当时好弟兄。",
      "晓傍柳阴骑竹马，夜隈灯影弄先生。",
      "巡街趁蝶衣裳破，上屋探雏手脚轻。",
      "今日相逢俱老大，忧家忧国尽公卿。"
    ]
  },
  {
    "volume": 700,
    "sequence": 68,
    "title": "龙潭（一作僧应物诗）",
    "author": "韦庄",
    "content": [
      "激石悬流雪满湾，九龙潜处野云闲。",
      "欲行甘雨四天下，且隐澄潭一顷间。",
      "浪引浮槎依北岸，波分晚日见东山。",
      "垂髯傥遇穆王驾，阆苑周流应未还。"
    ]
  },
  {
    "volume": 700,
    "sequence": 69,
    "title": "江上别李秀才",
    "author": "韦庄",
    "content": [
      "前年相送灞陵春，今日天涯各避秦。",
      "莫向尊前惜沈醉，与君俱是异乡人。"
    ]
  },
  {
    "volume": 700,
    "sequence": 70,
    "title": "句",
    "author": "韦庄",
    "content": [
      "印将金锁锁，帘用玉钩钩。",
      "不随妖艳开，独媚玄冥节。",
      "岂是为穷常见隔，只应嫌酒不相过。"
    ]
  }
]