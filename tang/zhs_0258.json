[
  {
    "volume": 258,
    "sequence": 1,
    "title": "宴城东庄（一作崔惠诗，一作崔思诗）",
    "author": "崔惠童",
    "content": [
      "一月主人笑几回，相逢相识且衔杯。",
      "眼看春色如流水，今日残花昨日开。"
    ]
  },
  {
    "volume": 258,
    "sequence": 2,
    "title": "宴城东庄",
    "author": "崔敏童",
    "content": [
      "一年始有一年春，百岁曾无百岁人。",
      "能向花前几回醉，十千沽酒莫辞贫。"
    ]
  },
  {
    "volume": 258,
    "sequence": 3,
    "title": "奉和圣制早登太行山中言志",
    "author": "苗晋卿",
    "content": [
      "金吾戒道清，羽骑动天声。",
      "砥路方南绝，重岩始北征。",
      "关楼前望远，河邑下观平。",
      "喜气回舆合，祥风入旆轻。",
      "祝尧三老至，会禹百神迎。",
      "月令农先急，春蒐礼复行。",
      "仍亲后土祭，更理晋阳兵。",
      "不似劳车辙，空留八骏名。"
    ]
  },
  {
    "volume": 258,
    "sequence": 4,
    "title": "赋虞书歌",
    "author": "贾躭",
    "content": [
      "众书之中虞书巧，体法自然归大道。",
      "不同怀素只攻颠，岂类张芝惟创草。",
      "形势素，筋骨老，父子君臣相揖抱。",
      "孤青似竹更飕飗，阔白如波长浩渺。",
      "能方正，不隳倒，功夫未至难寻奥。",
      "须知孔子庙堂碑，便是青箱中至宝。"
    ]
  },
  {
    "volume": 258,
    "sequence": 5,
    "title": "云门山投龙诗",
    "author": "赵居贞",
    "content": [
      "晓登云门山，直上一千尺。",
      "绝顶弥孤耸，盘途几倾窄。",
      "前对竖裂峰，下临削成壁。",
      "阳巘灵芝秀，阴崖半天赤。",
      "大壑静不波，渺溟无际极。",
      "是时雪初霁，冱寒水更积。",
      "披展送龙仪，宁安服狐白。",
      "沛恩惟圣主，祈福在方伯。",
      "三元章醮升，五域□□觌。",
      "帟幕翠微亘，机茵丹洞辟。",
      "祝起鸣天鼓，拜传端素册。",
      "霞间朱绂萦，岚际黄裳襞。",
      "玉策奉诚信，仙佩俟奔驿。",
      "香气入岫门，瑞云出岩石。",
      "至诚必招感，大福旋来格。",
      "空中忽神言，帝寿万千百。"
    ]
  },
  {
    "volume": 258,
    "sequence": 6,
    "title": "扈从回銮应制",
    "author": "萧华",
    "content": [
      "粤在秦京日，议乎封禅难。",
      "岂知陶唐主，道济苍生安。",
      "惟彼烈祖事，增修实荣观。",
      "声名朝万国，玉帛礼三坛。",
      "纂圣德重光，建元功载刊。",
      "仍开旧驰道，不记昔回銮。",
      "羽卫摇晴日，弓戈生早寒。",
      "犹思检玉处，却望白云端。"
    ]
  },
  {
    "volume": 258,
    "sequence": 7,
    "title": "西河郡太原守张夫人挽歌",
    "author": "李岑2",
    "content": [
      "鹊印庆仍传，鱼轩宠莫先。",
      "从夫元凯贵，训子孟轲贤。",
      "龙是双归日，鸾非独舞年。",
      "哀荣今共尽，凄怆杜陵田。"
    ]
  },
  {
    "volume": 258,
    "sequence": 8,
    "title": "玄元皇帝应见贺圣祚无疆",
    "author": "李岑2",
    "content": [
      "皇纲归有道，帝系祖玄元。",
      "运表南山祚，神通北极尊。",
      "大同齐日月，兴废应乾坤。",
      "圣后趋庭礼，宗臣稽首言。",
      "千官欣肆觐，万国贺深恩。",
      "锡宴云天接，飞声雷地喧。",
      "祥光浮紫阁，喜气绕皇轩。",
      "未预承天命，空勤望帝门。"
    ]
  },
  {
    "volume": 258,
    "sequence": 9,
    "title": "复游浯溪",
    "author": "元友让",
    "content": [
      "昔到才三岁，今来鬓已苍。",
      "剥苔看篆字，薙草觅书堂。",
      "引客登台上，呼童扫树旁。",
      "石渠疏拥水，门径劚丛篁。",
      "田地潜更主，林园尽废荒。",
      "悲凉问耆耋，疆界指垂杨。"
    ]
  },
  {
    "volume": 258,
    "sequence": 10,
    "title": "南溪别业",
    "author": "蒋冽",
    "content": [
      "结宇依青嶂，开轩对绿畴。",
      "树交花两色，溪合水同流。",
      "竹径春来扫，兰尊夜不收。",
      "逍遥自得意，鼓腹醉中游。"
    ]
  },
  {
    "volume": 258,
    "sequence": 11,
    "title": "古意",
    "author": "蒋冽",
    "content": [
      "冉冉红罗帐，开君玉楼上。",
      "画作同心鸟，衔花两相向。",
      "春风正可怜，吹映绿窗前。",
      "妾意空相感，君心何处边。"
    ]
  },
  {
    "volume": 258,
    "sequence": 12,
    "title": "台中书怀",
    "author": "蒋冽",
    "content": [
      "持宪当休明，饬躬免颠沛。",
      "直绳备豪右，正色清冠盖。",
      "寄切才恨薄，职雄班匪大。",
      "坐居三独中，立在百僚外。",
      "简牍时休暇，依然秋兴多。",
      "披书唯骨鲠，循迹少闲和。",
      "庭树凌霜柏，池倾萎露荷。",
      "岁寒应可见，感此遂成歌。"
    ]
  },
  {
    "volume": 258,
    "sequence": 13,
    "title": "经埋轮地",
    "author": "蒋冽",
    "content": [
      "汉家张御史，晋国绿珠楼。",
      "时代邈已远，共谢洛阳秋。",
      "洛阳大道边，旧地尚依然。",
      "下马独太息，扰扰城市喧。",
      "时人欣绿珠，诗满金谷园。",
      "千载埋轮地，无人兴一言。",
      "正直死犹忌，况乃未死前。",
      "汨罗有翻浪，恐是嫌屈原。",
      "我闻太古水，上与天相连。",
      "如何一落地，又作九曲泉。",
      "万古惟高步，可以旌我贤。"
    ]
  },
  {
    "volume": 258,
    "sequence": 14,
    "title": "山行见鹊巢",
    "author": "蒋冽",
    "content": [
      "鹊巢性本高，更在西山木。",
      "朝下清泉戏，夜近明月宿。",
      "非直避网罗，兼能免倾覆。",
      "岂忧五陵子，挟弹来相逐。"
    ]
  },
  {
    "volume": 258,
    "sequence": 15,
    "title": "巫山之阳，香溪之阴，明妃神女旧迹存焉",
    "author": "蒋冽",
    "content": [
      "神女归巫峡，明妃入汉宫。",
      "捣衣馀石在，荐枕旧台空。",
      "行雨有时度，溪流何日穷。",
      "至今词赋里，凄怆写遗风。"
    ]
  },
  {
    "volume": 258,
    "sequence": 16,
    "title": "夜飞鹊",
    "author": "蒋冽",
    "content": [
      "北林夜方久，南月影频移。",
      "何啻飞三匝，犹言未得枝。"
    ]
  },
  {
    "volume": 258,
    "sequence": 17,
    "title": "途次维扬望京口寄白下诸公",
    "author": "蒋涣",
    "content": [
      "北望情何限，南行路转深。",
      "晚帆低荻叶，寒日下枫林。",
      "云白兰陵渚，烟青建业岑。",
      "江天秋向尽，无处不伤心。"
    ]
  },
  {
    "volume": 258,
    "sequence": 18,
    "title": "登栖霞寺塔",
    "author": "蒋涣",
    "content": [
      "三休寻磴道，九折步云霓。",
      "瀍涧临江北，郊原极海西。",
      "沙平瓜步出，树远绿杨低。",
      "南指晴天外，青峰是会稽。"
    ]
  },
  {
    "volume": 258,
    "sequence": 19,
    "title": "和徐侍郎书丛筱韵",
    "author": "蒋涣",
    "content": [
      "中禁夕沈沈，幽篁别作林。",
      "色连鸡树近，影落凤池深。",
      "为重凌霜节，能虚应物心。",
      "年年承雨露，长对紫庭阴。"
    ]
  },
  {
    "volume": 258,
    "sequence": 20,
    "title": "故太常卿赠礼部尚书李公及夫人挽歌二首",
    "author": "蒋涣",
    "content": [
      "白简尝持宪，黄图复尹京。",
      "能标百郡则，威肃一朝清。",
      "典秩崇三礼，临戎振五兵。",
      "更闻传世业，才子有高名。",
      "封树遵同穴，生平此共归。",
      "镜埋鸾已去，泉掩凤何飞。",
      "薤挽疑笳曲，松风思翟衣。",
      "扬名将宠赠，泉路满光辉。"
    ]
  },
  {
    "volume": 258,
    "sequence": 21,
    "title": "挽涌泉寺僧怀玉",
    "author": "段怀然",
    "content": [
      "我师一念登初地，佛国笙歌两度来。",
      "唯有门前古槐树，枝低只为挂银台。"
    ]
  },
  {
    "volume": 258,
    "sequence": 22,
    "title": "辞房相公",
    "author": "张偁",
    "content": [
      "秋风飒飒雨霏霏，愁杀恓遑一布衣。",
      "辞君且作随阳鸟，海内无家何处归。"
    ]
  },
  {
    "volume": 258,
    "sequence": 23,
    "title": "移耶溪旧居呈陈元初校书",
    "author": "陈孙",
    "content": [
      "鸡犬渔舟里，长谣任兴行。",
      "即令邀客醉，已被远山迎。",
      "书笈将非重，荷衣著甚轻。",
      "谢安无个事，忽起为苍生。"
    ]
  },
  {
    "volume": 258,
    "sequence": 24,
    "title": "西河郡太原守张夫人挽歌（一作李岑诗）",
    "author": "李峰",
    "content": [
      "鹊印庆仍传，鱼轩宠莫先。",
      "从夫元凯贵，训子孟轲贤。",
      "龙是双归日，鸾非独舞年。",
      "哀荣今共尽，凄怆杜陵田。"
    ]
  }
]