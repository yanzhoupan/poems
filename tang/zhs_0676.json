[
  {
    "volume": 676,
    "sequence": 1,
    "title": "阙下春日",
    "author": "郑谷",
    "content": [
      "建章宫殿紫云飘，春漏迟迟下绛霄。",
      "绮陌暖风嘶去马，粉廊初日照趋朝。",
      "花经宿雨香难拾，莺在豪家语更娇。",
      "秦楚年年有离别，扬鞭挥袖灞陵桥。"
    ]
  },
  {
    "volume": 676,
    "sequence": 2,
    "title": "赠刘神童（六岁及第）",
    "author": "郑谷",
    "content": [
      "习读在前生，僧谈足可明。",
      "还家虽解喜，登第未知荣。",
      "时果曾沾赐，春闱不挂情。",
      "灯前犹恶睡，寤语读书声。"
    ]
  },
  {
    "volume": 676,
    "sequence": 3,
    "title": "远游",
    "author": "郑谷",
    "content": [
      "江湖犹足事，食宿戍鼙喧。",
      "久客秋风起，孤舟夜浪翻。",
      "乡音离楚水，庙貌入湘源。",
      "岸阔凫鹥小，林垂橘柚繁。",
      "津官来有意，渔者笑无言。",
      "早晚酬僧约，中条有药园。"
    ]
  },
  {
    "volume": 676,
    "sequence": 4,
    "title": "光化戊午年举公见示省试春草碧色诗偶赋是题",
    "author": "郑谷",
    "content": [
      "苌弘血染新，含露满江滨。",
      "想得寻花径，应迷拾翠人。",
      "窗纱迎拥砌，簪玉姑成茵。",
      "天借新晴色，云饶落日春。"
    ]
  },
  {
    "volume": 676,
    "sequence": 5,
    "title": "江际",
    "author": "郑谷",
    "content": [
      "杳杳渔舟破暝烟，疏疏芦苇旧江天。",
      "那堪流落逢摇落，可得潸然是偶然。",
      "万顷白波迷宿鹭，一林黄叶送残蝉。",
      "兵车未息年华促，早晚闲吟向浐川。"
    ]
  },
  {
    "volume": 676,
    "sequence": 6,
    "title": "将之泸郡旅次遂州遇裴晤员外谪居于此话旧凄凉因寄二首",
    "author": "郑谷",
    "content": [
      "谁解登高问上玄，谪仙何事谪诗仙，云遮列宿离华省，树荫澄江入野船。",
      "黄鸟晚啼愁瘴雨，青梅早落中蛮烟。",
      "不知几首南行曲，留与巴儿万古传。",
      "昔年共照松溪影，松折溪荒僧已无。",
      "今日重思锦城事，雪销花谢梦何殊。",
      "乱离未定身俱老，骚雅全休道甚孤。",
      "我拜师门更南去，荔枝春熟向渝泸。"
    ]
  },
  {
    "volume": 676,
    "sequence": 7,
    "title": "次韵和秀上人长安寺居言怀寄渚宫禅者",
    "author": "郑谷",
    "content": [
      "旧斋松老别多年，香社人稀丧乱间。",
      "出寺只知趋内殿，闭门长似在深山。",
      "卧听秦树秋钟断，吟想荆江夕鸟还。",
      "唯恐兴来飞锡去，老郎无路更追攀。"
    ]
  },
  {
    "volume": 676,
    "sequence": 8,
    "title": "蜀中春日",
    "author": "郑谷",
    "content": [
      "海棠风外独沾巾，襟袖无端惹蜀尘。",
      "和暖又逢挑菜日，寂寥未是探花人。",
      "不嫌蚁酒冲愁肺，却忆渔蓑覆病身。",
      "何事晚来微雨后，锦江春学曲江春。"
    ]
  },
  {
    "volume": 676,
    "sequence": 9,
    "title": "游蜀（一作蜀中春暮）",
    "author": "郑谷",
    "content": [
      "所向明知是暗投，两行清泪语前流。",
      "云横新塞遮秦甸，花落空山入阆州。",
      "不忿黄鹂惊晓梦，唯应杜宇信春愁。",
      "梅黄麦绿无归处，可得漂漂爱浪游。"
    ]
  },
  {
    "volume": 676,
    "sequence": 10,
    "title": "峡中尝茶",
    "author": "郑谷",
    "content": [
      "蔟蔟新英摘露光，小江园里火煎尝。",
      "吴僧漫说鸦山好，蜀叟休夸鸟觜香。",
      "合座半瓯轻泛绿，开缄数片浅含黄。",
      "鹿门病客不归去，酒渴更知春味长。"
    ]
  },
  {
    "volume": 676,
    "sequence": 11,
    "title": "辇下冬暮咏怀",
    "author": "郑谷",
    "content": [
      "永巷闲吟一径蒿，轻肥大笑事风骚。",
      "烟含紫禁花期近，雪满长安酒价高。",
      "失路渐惊前计错，逢僧更念此生劳。",
      "十年春泪催衰飒，羞向清流照鬓毛。"
    ]
  },
  {
    "volume": 676,
    "sequence": 12,
    "title": "石城",
    "author": "郑谷",
    "content": [
      "石城昔为莫愁乡，莫愁魂散石城荒。",
      "江人依旧棹舴艋，江岸还飞双鸳鸯。",
      "帆去帆来风浩渺，花开花落春悲凉。",
      "烟浓草远望不尽，千古汉阳闲夕阳。"
    ]
  },
  {
    "volume": 676,
    "sequence": 13,
    "title": "蜀中三首",
    "author": "郑谷",
    "content": [
      "马头春向鹿头关，远树平芜一望闲。",
      "雪下文君沾酒市，云藏李白读书山。",
      "江楼客恨黄梅后，村落人歌紫芋间。",
      "堤月桥灯好时景，汉庭无事不征蛮。",
      "夜无多雨晓生尘，草色岚光日日新。",
      "蒙顶茶畦千点露，浣花笺纸一溪春。",
      "扬雄宅在唯乔木，杜甫台荒绝旧邻。",
      "却共海棠花有约，数年留滞不归人。",
      "渚远江清碧簟纹，小桃花绕薛涛坟。",
      "朱桥直指金门路，粉堞高连玉垒云。",
      "窗下斫琴翘凤足，波中濯锦散鸥群。",
      "子规夜夜啼巴树，不并吴乡楚国闻。"
    ]
  },
  {
    "volume": 676,
    "sequence": 14,
    "title": "少华甘露寺",
    "author": "郑谷",
    "content": [
      "石门萝径与天邻，雨桧风篁远近闻。",
      "饮涧鹿喧双派水，上楼僧蹋一梯云。",
      "孤烟薄暮关城没，远色初晴渭曲分。",
      "长欲然香来此宿，北林猿鹤旧同群。"
    ]
  },
  {
    "volume": 676,
    "sequence": 15,
    "title": "慈恩寺偶题",
    "author": "郑谷",
    "content": [
      "往事悠悠添浩叹，劳生扰扰竟何能。",
      "故山岁晚不归去，高塔晴来独自登。",
      "林下听经秋苑鹿，江边扫叶夕阳僧。",
      "吟余却起双峰念，曾看庵西瀑布冰。"
    ]
  },
  {
    "volume": 676,
    "sequence": 16,
    "title": "石门山泉",
    "author": "郑谷",
    "content": [
      "一脉清冷何所之，萦莎漱藓入僧池。",
      "云边野客穷来处，石上寒猿见落时。",
      "聚沫绕崖残雪在，迸流穿树堕花随。",
      "烟春雨晚闲吟去，不复远寻皇子陂。"
    ]
  },
  {
    "volume": 676,
    "sequence": 17,
    "title": "渭阳楼闲望",
    "author": "郑谷",
    "content": [
      "千重二华见皇州，望尽凝岚即此楼。",
      "细雨不藏秦树色，夕阳空照渭河流。",
      "后车宁见前车覆，今日难忘昨日忧。",
      "扰扰尘中犹未已，可能疏傅独能休。"
    ]
  },
  {
    "volume": 676,
    "sequence": 18,
    "title": "送田光",
    "author": "郑谷",
    "content": [
      "九陌低迷谁问我，五湖流浪可悲君。",
      "著书笑破苏司业，赋咏思齐郑广文。",
      "理棹好携三百首，阻风须饮几千分。",
      "耒阳江口春山绿，恸哭应寻杜甫坟。"
    ]
  },
  {
    "volume": 676,
    "sequence": 19,
    "title": "送进士吴延保及第后南游",
    "author": "郑谷",
    "content": [
      "得意却思寻旧迹，新衔未切向兰台。",
      "吟看秋草出关去，逢见故人随计来。",
      "胜地昔年诗板在，清歌几处郡筵开。",
      "江湖易有淹留兴，莫待春风落庾梅。"
    ]
  },
  {
    "volume": 676,
    "sequence": 20,
    "title": "送进士王驾下第归蒲中（时行朝在西蜀）",
    "author": "郑谷",
    "content": [
      "失意离愁春不知，到家时是落花时。",
      "孤单取事休言命，早晚逢人苦爱诗。",
      "度塞风沙归路远，傍河桑柘旧居移。",
      "应嗟我又巴江去，游子悠悠听子规。"
    ]
  },
  {
    "volume": 676,
    "sequence": 21,
    "title": "作尉鄠郊送进士潘为下第南归",
    "author": "郑谷",
    "content": [
      "归去宜春春水深，麦秋梅雨过湘阴。",
      "乡园几度经狂寇，桑柘谁家有旧林。",
      "结绶位卑甘晚达，登龙心在且高吟。",
      "灞陵桥上杨花里，酒满芳樽泪满襟。"
    ]
  },
  {
    "volume": 676,
    "sequence": 22,
    "title": "送进士韦序赴举",
    "author": "郑谷",
    "content": [
      "丹霞照上三清路，瑞锦裁成五色毫。",
      "波浪不能随世态，鸾凰应得入吾曹。",
      "秋山晚水吟情远，雪竹风松醉格高。",
      "预想明年腾跃处，龙津春碧浸仙桃。"
    ]
  },
  {
    "volume": 676,
    "sequence": 23,
    "title": "寄献狄右丞",
    "author": "郑谷",
    "content": [
      "逐胜偷闲向杜陵，爱僧不爱紫衣僧。",
      "身为醉客思吟客，官自中丞拜右丞。",
      "残月露垂朝阙盖，落花风动宿斋灯。",
      "孤单小谏渔舟在，心恋清潭去未能。"
    ]
  },
  {
    "volume": 676,
    "sequence": 24,
    "title": "转正郎后寄献集贤相公",
    "author": "郑谷",
    "content": [
      "予名初在德门前，屈指年来三十年。",
      "自贺孤危终际会，别将流涕感阶缘。",
      "止陪鸳鹭居清秩，滥应星辰浼上玄。",
      "平昔苦心何所恨，受恩多是旧诗篇。"
    ]
  },
  {
    "volume": 676,
    "sequence": 25,
    "title": "所知从事近藩偶有怀寄",
    "author": "郑谷",
    "content": [
      "官舍种莎僧对榻，生涯如在旧山贫。",
      "酒醒草檄闻残漏，花落移厨送晚春。",
      "水墨画松清睡眼，云霞仙氅挂吟身。",
      "霜台伏首思归切，莫把渔竿逐逸人。"
    ]
  },
  {
    "volume": 676,
    "sequence": 26,
    "title": "献大京兆薛常侍能",
    "author": "郑谷",
    "content": [
      "耻将官业竞前途，自爱篇章古不如。",
      "一炷香新开道院，数坊人聚避朝车。",
      "纵游藉草花垂酒，闲卧临窗燕拂书。",
      "唯有明公赏新句，秋风不敢忆鲈鱼。"
    ]
  },
  {
    "volume": 676,
    "sequence": 27,
    "title": "寄赠孙路处士",
    "author": "郑谷",
    "content": [
      "平生诗誉更谁过，归老东吴命若何？",
      "知己凋零垂白发，故园寥落近沧波。",
      "酒醒藓砌花阴转，病起渔舟鹭迹多。",
      "深入富春人不见，闲门空掩半庭莎。"
    ]
  },
  {
    "volume": 676,
    "sequence": 28,
    "title": "献制诰杨舍人",
    "author": "郑谷",
    "content": [
      "为郡东吴只饮冰，琐闱频降凤书征。",
      "随行已有朱衣吏，伴直多招紫阁僧。",
      "窗下调琴鸣远水，帘前睡鹤背秋灯。",
      "苇陂竹坞情无限，闲话毗陵问杜陵。"
    ]
  },
  {
    "volume": 676,
    "sequence": 29,
    "title": "次韵酬张补阙因寒食见寄之什",
    "author": "郑谷",
    "content": [
      "柳近清明翠缕长，多情右衮不相忘。",
      "开缄虽睹新篇丽，破鼻须闻冷酒香。",
      "时态懒随人上下，花心甘被蝶分张。",
      "朝稀且莫轻春赏，胜事由来在帝乡。"
    ]
  },
  {
    "volume": 676,
    "sequence": 30,
    "title": "赠宗人前公安宰君",
    "author": "郑谷",
    "content": [
      "喧卑从宦出喧卑，别画能琴又解棋。",
      "海上春耕因乱废，年来冬荐得官迟。",
      "风中夜犬惊槐巷，月下寒驴啮槿篱。",
      "孤散恨无推唱路，耿怀吟得赠君诗。"
    ]
  },
  {
    "volume": 676,
    "sequence": 31,
    "title": "寄赠杨夔处士",
    "author": "郑谷",
    "content": [
      "结茅只约钓鱼台，溅水鸬鹚去又回。",
      "春卧瓮边听酒熟，露吟庭际待花开。",
      "三江胜景遨游遍，百氏群书讲贯来。",
      "国步未安风雅薄，可能高尚掞天才。"
    ]
  },
  {
    "volume": 676,
    "sequence": 32,
    "title": "寄同年礼部赵郎中",
    "author": "郑谷",
    "content": [
      "仙步徐徐整羽衣，小仪澄澹转中仪。",
      "桦飘红烬趋朝路，兰纵清香宿省时。",
      "彩笔烟霞供不足，纶闱鸾凤讶来迟。",
      "自怜孤宦谁相念，祷祝空吟一首诗。"
    ]
  },
  {
    "volume": 676,
    "sequence": 33,
    "title": "春暮咏怀寄集贤韦起居衮",
    "author": "郑谷",
    "content": [
      "寂寂风帘信自垂，杨花笋箨正离披。",
      "长安一夜残春雨，右省三年老拾遗。",
      "坐看群贤争得路，退量孤分且吟诗。",
      "五湖烟网非无意，未去难忘国士知。"
    ]
  },
  {
    "volume": 676,
    "sequence": 34,
    "title": "多情",
    "author": "郑谷",
    "content": [
      "赋分多情却自嗟，萧衰未必为年华。",
      "睡轻可忍风敲竹，饮散那堪月在花。",
      "薄宦因循抛岘首，故人流落向天涯。",
      "莺春雁夜长如此，赖是幽居近酒家。"
    ]
  },
  {
    "volume": 676,
    "sequence": 35,
    "title": "感怀投时相",
    "author": "郑谷",
    "content": [
      "非才偶忝直文昌，两鬓年深一镜霜。",
      "待漏敢辞称小吏，立班犹未出中行。",
      "孤吟马迹抛槐陌，远梦渔竿掷苇乡。",
      "丞相旧知为学苦，更教何处贡篇章。"
    ]
  },
  {
    "volume": 676,
    "sequence": 36,
    "title": "自贻",
    "author": "郑谷",
    "content": [
      "饮筵博席与心违，野眺春吟更是谁。",
      "琴有涧风声转淡，诗无僧字格还卑。",
      "恨抛水国荷蓑雨，贫过长安樱笋时。",
      "头角俊髦应指笑，权门踪迹独差池。"
    ]
  },
  {
    "volume": 676,
    "sequence": 37,
    "title": "自遣",
    "author": "郑谷",
    "content": [
      "强健宦途何足谓，入微章句更难论。",
      "谁知野性真天性，不扣权门扣道门。",
      "窥砚晚莺临砌树，迸阶春笋隔篱根。",
      "朝回何处消长日，紫阁峰南有旧村。"
    ]
  },
  {
    "volume": 676,
    "sequence": 38,
    "title": "中年",
    "author": "郑谷",
    "content": [
      "漠漠秦云淡淡天，新年景象入中年。",
      "情多最恨花无语，愁破方知酒有权。",
      "苔色满墙寻故第，雨声一夜忆春田。",
      "衰迟自喜添诗学，更把前题改数联。"
    ]
  },
  {
    "volume": 676,
    "sequence": 39,
    "title": "自适",
    "author": "郑谷",
    "content": [
      "紫陌奔驰不暂停，送迎终日在郊坰。",
      "年来鬓畔未垂白，雨后江头且蹋青。",
      "浮蚁满杯难暂舍，贯珠一曲莫辞听。",
      "春风只有九十日，可合花前半日醒。"
    ]
  },
  {
    "volume": 676,
    "sequence": 40,
    "title": "结绶鄠郊縻摄府署偶有自咏",
    "author": "郑谷",
    "content": [
      "莺离寒谷士逢春，释褐来年暂种芸。",
      "自笑老为梅少府，可堪贫摄鲍参军。",
      "酒醒往事多兴念，吟苦邻居必厌闻。",
      "推却簿书搔短发，落花飞絮正纷纷。"
    ]
  },
  {
    "volume": 676,
    "sequence": 41,
    "title": "漂泊",
    "author": "郑谷",
    "content": [
      "槿坠蓬疏池馆清，日光风绪淡无情。",
      "鲈鱼斫鲙输张翰，橘树呼奴羡李衡。",
      "十口漂零犹寄食，两川消息未休兵。",
      "黄花催促重阳近，何处登高望二京。"
    ]
  },
  {
    "volume": 676,
    "sequence": 42,
    "title": "吊故礼部韦员外序",
    "author": "郑谷",
    "content": [
      "腊雪初晴花举杯，便期携手上春台。",
      "高情唯怕酒不满，长逝可悲花正开。",
      "晓奠莺啼残漏在，风帏燕觅旧巢来。",
      "杜陵芳草年年绿，醉魄吟魂无复回。"
    ]
  },
  {
    "volume": 676,
    "sequence": 43,
    "title": "渼陂",
    "author": "郑谷",
    "content": [
      "昔事东流共不回，春深独向渼陂来。",
      "乱前别业依稀在，雨里繁花寂寞开。",
      "却展渔丝无野艇，旧题诗句没苍苔。",
      "潸然四顾难消遣，只有佯狂泥酒杯。"
    ]
  },
  {
    "volume": 676,
    "sequence": 44,
    "title": "代秋扇词",
    "author": "郑谷",
    "content": [
      "露入庭芜恨已深，热时天下是知音。",
      "汗流浃背曾施力，气爽中宵便负心。",
      "一片山溪从蠹损，数行文字任尘侵。",
      "绿槐阴合清和后，不会何颜又见寻。"
    ]
  },
  {
    "volume": 676,
    "sequence": 45,
    "title": "宣义里舍冬暮自贻",
    "author": "郑谷",
    "content": [
      "幽居不称在长安，沟浅浮春岸雪残。",
      "板屋渐移方带野，水车新入夜添寒。",
      "名如有分终须立，道若离心岂易宽？",
      "满眼尘埃驰骛去，独寻烟竹剪渔竿。"
    ]
  },
  {
    "volume": 676,
    "sequence": 46,
    "title": "省中偶作",
    "author": "郑谷",
    "content": [
      "三转郎曹自勉旃，莎阶吟步想前贤。",
      "未如何逊无佳句，若比冯唐是壮年。",
      "捧制名题黄纸尾，约僧心在白云边。",
      "乳毛松雪春来好，直夜清闲且学禅。"
    ]
  },
  {
    "volume": 676,
    "sequence": 47,
    "title": "同志顾云下第出京偶有寄勉",
    "author": "郑谷",
    "content": [
      "凤策联华是国华，春来偶未上仙槎。",
      "乡连南渡思菰米，泪滴东风避杏花。",
      "吟聒暮莺归庙院，睡消迟日寄僧家。",
      "一般情绪应相信，门静莎深树影斜。"
    ]
  },
  {
    "volume": 676,
    "sequence": 48,
    "title": "敷溪高士",
    "author": "郑谷",
    "content": [
      "敷溪南岸掩柴荆，挂却朝衣爱净名。",
      "闲得林园栽树法，喜闻儿侄读书声。",
      "眠窗日暖添幽梦，步野风清散酒酲。",
      "谪去征还何扰扰，片云相伴看衰荣。"
    ]
  },
  {
    "volume": 676,
    "sequence": 49,
    "title": "九日偶怀寄左省张起居",
    "author": "郑谷",
    "content": [
      "令节争欢我独闲，荒台尽日向晴山。",
      "浑无酒泛金英菊，漫道官趋玉笋班。",
      "深愧青莎迎野步，不堪红叶照衰颜。",
      "羡君官重多吟兴，醉带南陂落照还。"
    ]
  },
  {
    "volume": 676,
    "sequence": 50,
    "title": "春夕伴同年礼部赵员外省直",
    "author": "郑谷",
    "content": [
      "锦帐名郎重锦科，清宵寓直纵吟哦。",
      "冰含玉镜春寒在，粉傅仙闱月色多。",
      "视草即应归属望，握兰知道暂经过。",
      "流莺百啭和残漏，犹把芳樽藉露莎。"
    ]
  },
  {
    "volume": 676,
    "sequence": 51,
    "title": "倦客",
    "author": "郑谷",
    "content": [
      "十年五年岐路中，千里万里西复东。",
      "匹马愁冲晚村雪，孤舟闷阻春江风。",
      "达士由来知道在，昔贤何必哭途穷。",
      "闲烹芦笋炊菰米，会向源乡作醉翁。"
    ]
  },
  {
    "volume": 676,
    "sequence": 52,
    "title": "温处士能画鹭鹚以四韵换之",
    "author": "郑谷",
    "content": [
      "昔年吟醉绕江蓠，爱把渔竿伴鹭鹚。",
      "闻说小毫能纵逸，敢凭轻素写幽奇。",
      "涓涓浪溅残菱蔓，戛戛风搜折苇枝。",
      "得向晓窗闲挂玩，雪蓑烟艇恨无遗。"
    ]
  },
  {
    "volume": 676,
    "sequence": 53,
    "title": "驾部郑郎中三十八丈尹贰东周荣加金紫谷以末派…因贺送",
    "author": "郑谷",
    "content": [
      "香浮玉陛晓辞天，袍拂蒲茸称少年。",
      "郎署转曹虽久次，京河亚尹是优贤。",
      "纵游云水无公事，贵买琴书有俸钱。",
      "今日龙门看松雪，探春明日向平泉。"
    ]
  },
  {
    "volume": 676,
    "sequence": 54,
    "title": "欹枕",
    "author": "郑谷",
    "content": [
      "欹枕高眠日午春，酒酣睡足最闲身。",
      "明朝会得穷通理，未必输他马上人。"
    ]
  },
  {
    "volume": 676,
    "sequence": 55,
    "title": "野步",
    "author": "郑谷",
    "content": [
      "翠岚迎步兴何长，笑领渔翁入醉乡。",
      "日暮渚田微雨后，鹭鹚闲暇稻花香。"
    ]
  },
  {
    "volume": 676,
    "sequence": 56,
    "title": "偶书",
    "author": "郑谷",
    "content": [
      "承时偷喜负明神，务实那能得庇身。",
      "不会苍苍主何事，忍饥多是力耕人。"
    ]
  },
  {
    "volume": 676,
    "sequence": 57,
    "title": "静吟",
    "author": "郑谷",
    "content": [
      "骚雅荒凉我未安，月和余雪夜吟寒。",
      "相门相客应相笑，得句胜于得好官。"
    ]
  },
  {
    "volume": 676,
    "sequence": 58,
    "title": "和知己秋日伤怀",
    "author": "郑谷",
    "content": [
      "流水歌声共不回，去年天气旧亭台。",
      "梁尘寂寞燕归去，黄蜀葵花一朵开。"
    ]
  },
  {
    "volume": 676,
    "sequence": 59,
    "title": "谷比岁受同年丈人故川守李侍郎教谕衰晏龙钟益用…自贻",
    "author": "郑谷",
    "content": [
      "多感京河李丈人，童蒙受教便书绅。",
      "文章至竟无功业，名宦由来致苦辛。",
      "皎日还应知守道，平生自信解甘贫。",
      "孤单所得皆逾分，归种敷溪一亩春。"
    ]
  },
  {
    "volume": 676,
    "sequence": 60,
    "title": "郊墅",
    "author": "郑谷",
    "content": [
      "韦曲樊川雨半晴，竹庄花院遍题名。",
      "画成烟景垂杨色，滴破春愁压酒声。",
      "满野红尘谁得路，连天紫阁独关情。",
      "渼陂水色澄于镜，何必沧浪始濯缨。"
    ]
  },
  {
    "volume": 676,
    "sequence": 61,
    "title": "舟行",
    "author": "郑谷",
    "content": [
      "九派迢迢九月残，舟人相语且相宽。",
      "村逢好处嫌风便，酒到醒来觉夜寒。",
      "蓼渚白波喧夏口，柿园红叶忆长安。",
      "季鹰可是思鲈鲙，引退知时自古难。"
    ]
  },
  {
    "volume": 676,
    "sequence": 62,
    "title": "奔问三峰寓止近墅",
    "author": "郑谷",
    "content": [
      "半年奔走颇惊魂，来谒行宫泪眼昏。",
      "鸳鹭入朝同待漏，牛羊送日独归村。",
      "灞陵散失诗千首，太华凄凉酒一樽。",
      "兵革未休无异术，不知何以受君恩。"
    ]
  },
  {
    "volume": 676,
    "sequence": 63,
    "title": "朝直",
    "author": "郑谷",
    "content": [
      "朝直叨居省阁间，由来疏退校安闲。",
      "落花夜静宫中漏，微雨春寒廊下班。",
      "自扣玄门齐宠辱，从他荣路用机关。",
      "孤峰未得深归去，名画偏求水墨山。"
    ]
  },
  {
    "volume": 676,
    "sequence": 64,
    "title": "巴江（时僖宗省方南梁）",
    "author": "郑谷",
    "content": [
      "乱来奔走巴江滨，愁客多于江徼人。",
      "朝醉暮醉雪开霁，一枝两枝梅探春。",
      "诏书罪己方哀痛，乡县征兵尚苦辛。",
      "鬓秃又惊逢献岁，眼前浑不见交亲。"
    ]
  },
  {
    "volume": 676,
    "sequence": 65,
    "title": "故许昌薛尚书能尝为都官郎中后数岁故建州…遂赋自贺",
    "author": "郑谷",
    "content": [
      "都官虽未是名郎，践历曾闻薛许昌。",
      "复有李公陪雅躅，岂宜郑子忝余光。",
      "荣为后进趋兰署，喜拂前题在粉墙。",
      "他日节旄如可继，不嫌曹冷在中行。"
    ]
  },
  {
    "volume": 676,
    "sequence": 66,
    "title": "访题表兄王藻渭上别业",
    "author": "郑谷",
    "content": [
      "桑林摇落渭川西，蓼水瀰瀰接稻泥。",
      "幽槛静来渔唱远，暝天寒极雁行低。",
      "浊醪最称看山醉，冷句偏宜选竹题。",
      "中表人稀离乱后，花时莫惜重相携。"
    ]
  },
  {
    "volume": 676,
    "sequence": 67,
    "title": "题汝州从事厅",
    "author": "郑谷",
    "content": [
      "诗人公署如山舍，只向阶前便采薇。",
      "惊燕拂帘闲睡觉，落花沾砚会餐归。",
      "壁看旧记官多达，榜挂明文吏莫违。",
      "自说小池栽苇后，雨凉频见鹭鹚飞。"
    ]
  },
  {
    "volume": 676,
    "sequence": 68,
    "title": "谷初忝谏垣今宪长薛公方在西阁知奖隆异以四韵代述荣感",
    "author": "郑谷",
    "content": [
      "旧诗常得在高吟，不奈公心爱苦心。",
      "道自琐闱言下振，恩从仙殿对回深。",
      "流年渐觉霜欺鬓，至药能教土化金。",
      "自拂青萍知有地，斋诚旦夕望为霖。"
    ]
  },
  {
    "volume": 676,
    "sequence": 69,
    "title": "兵部卢郎中光济借示诗集，以四韵谢之",
    "author": "郑谷",
    "content": [
      "七子风骚寻失主，五君歌诵久无声。",
      "调和雅乐归时正，澄滤颓波到底清。",
      "才大始知寰宇窄，吟高何止鬼神惊。",
      "叶公好尚浑疏阔，忽见真龙几丧明。"
    ]
  },
  {
    "volume": 676,
    "sequence": 70,
    "title": "贺左省新除韦拾遗",
    "author": "郑谷",
    "content": [
      "初升谏署是真仙，浪透桃花恰五年。",
      "垂白郎官居座末，著绯人吏立阶前。",
      "百寮班列趋丹陛，两掖风清上碧天。",
      "从此追飞何处去，金鸾殿与玉堂连。"
    ]
  },
  {
    "volume": 676,
    "sequence": 71,
    "title": "右省张补阙茂枢同在谏垣连居光德新春赋咏聊以寄怀",
    "author": "郑谷",
    "content": [
      "小梅零落雪欺残，浩荡穷愁岂易宽。",
      "唯有朗吟偿晚景，且无浓醉厌春寒。",
      "高斋每喜追攀近，丽句先忧属和难。",
      "十五年前谙苦节，知心不独为同官。"
    ]
  },
  {
    "volume": 676,
    "sequence": 72,
    "title": "右省补阙张茂枢同在谏垣邻居光德迭和篇什…因抒酬寄",
    "author": "郑谷",
    "content": [
      "何宋清名动粉闱，不才今日偶陈诗。",
      "考功岂敢闻题品，水部犹须系挈维。",
      "积雪巷深酬唱夜，落花墙隔笑言时。",
      "紫垣名士推扬切，为话心孤倍感知。"
    ]
  },
  {
    "volume": 676,
    "sequence": 73,
    "title": "寄职方李员外",
    "author": "郑谷",
    "content": [
      "曾袖篇章谒长卿，今来附凤事何荣。",
      "星临南省陪仙步，春满东朝接珮声。",
      "谈笑不拘先后礼，岁寒仍契子孙情。",
      "龙墀仗下天街暖，共看圭峰并马行。"
    ]
  },
  {
    "volume": 676,
    "sequence": 74,
    "title": "寄题诗僧秀公",
    "author": "郑谷",
    "content": [
      "灵一心传清塞心，可公吟后楚公吟。",
      "近来雅道相亲少，唯仰吾师所得深。",
      "好句未停无暇日，旧山归老有东林。",
      "冷曹孤宦甘寥落，多谢携筇数访寻。"
    ]
  },
  {
    "volume": 676,
    "sequence": 75,
    "title": "东蜀春晚",
    "author": "郑谷",
    "content": [
      "如此浮生更别离，可堪长恸送春归。",
      "潼江水上杨花雪，刚逐孤舟缭绕飞。"
    ]
  },
  {
    "volume": 676,
    "sequence": 76,
    "title": "永日有怀",
    "author": "郑谷",
    "content": [
      "能消永日是摴蒱，坑堑由来似宦途。",
      "两掷未终楗橛内，座中何惜为呼卢。"
    ]
  },
  {
    "volume": 676,
    "sequence": 77,
    "title": "槐花",
    "author": "郑谷",
    "content": [
      "毵毵金蕊扑晴空，举子魂惊落照中。",
      "今日老郎犹有恨，昔年相虐十秋风。"
    ]
  },
  {
    "volume": 676,
    "sequence": 78,
    "title": "小桃",
    "author": "郑谷",
    "content": [
      "和烟和雨遮敷水，映竹映村连灞桥。",
      "撩乱春风耐寒令，到头赢得杏花娇。"
    ]
  },
  {
    "volume": 676,
    "sequence": 79,
    "title": "长江县经贾岛墓",
    "author": "郑谷",
    "content": [
      "水绕荒坟县路斜，耕人讶我久咨嗟。",
      "重来兼恐无寻处，落日风吹鼓子花。"
    ]
  },
  {
    "volume": 676,
    "sequence": 80,
    "title": "嘉陵",
    "author": "郑谷",
    "content": [
      "细雨湿萋萋，人稀江日西。",
      "春愁肠已断，不在子规啼。"
    ]
  },
  {
    "volume": 676,
    "sequence": 81,
    "title": "中秋",
    "author": "郑谷",
    "content": [
      "清香闻晓莲，水国雨余天。",
      "天气正得所，客心刚悄然。",
      "乱兵何日息，故老几人全。",
      "此际难消遣，从来未学禅。"
    ]
  },
  {
    "volume": 676,
    "sequence": 82,
    "title": "朝谒",
    "author": "郑谷",
    "content": [
      "捧日整朝簪，千官一片心。",
      "班趋黄道急，殿接紫宸深。",
      "威凤回香扆，新莺啭上林。",
      "小松含瑞露，春翠易成阴。"
    ]
  },
  {
    "volume": 676,
    "sequence": 83,
    "title": "锦浦",
    "author": "郑谷",
    "content": [
      "流落夜凄凄，春寒锦浦西。",
      "不甘花逐水，可惜雪成泥。",
      "病眼嫌灯近，离肠赖酒迷。",
      "凭君嘱鹎鵊，莫向五更啼。"
    ]
  },
  {
    "volume": 676,
    "sequence": 84,
    "title": "峨嵋山",
    "author": "郑谷",
    "content": [
      "万仞白云端，经春雪未残。",
      "夏消江峡满，晴照蜀楼寒。",
      "造境知僧熟，归林认鹤难。",
      "会须朝阙去，只有画图看。"
    ]
  },
  {
    "volume": 676,
    "sequence": 85,
    "title": "蜀江有吊",
    "author": "郑谷",
    "content": [
      "孟子有良策，惜哉今已而。",
      "徒将心体国，不识道消时。",
      "折槛未为切，沈湘何足悲。",
      "苍苍无问处，烟雨遍江蓠。"
    ]
  },
  {
    "volume": 676,
    "sequence": 86,
    "title": "书村叟壁",
    "author": "郑谷",
    "content": [
      "草肥朝牧牛，桑绿晚鸣鸠。",
      "列岫檐前见，清泉碓下流。",
      "春蔬和雨割，社酒向花篘。",
      "引我南陂去，篱边有小舟。"
    ]
  },
  {
    "volume": 676,
    "sequence": 87,
    "title": "题进士王驾郊居",
    "author": "郑谷",
    "content": [
      "前山微有雨，永巷净无尘。",
      "牛卧篱阴晚，鸠鸣村意春。",
      "时浮应寡合，道在不嫌贫。",
      "后径临陂水，菰蒲是切邻。"
    ]
  },
  {
    "volume": 676,
    "sequence": 88,
    "title": "题庄严寺休公院",
    "author": "郑谷",
    "content": [
      "秋深庭色好，红叶间青松。",
      "病客残无著，吾师甚见容。",
      "疏钟和细溜，高塔等遥峰。",
      "未省求名侣，频于此地逢。"
    ]
  },
  {
    "volume": 676,
    "sequence": 89,
    "title": "题兴善寺",
    "author": "郑谷",
    "content": [
      "寺在帝城阴，清虚胜二林。",
      "藓侵隋画暗，茶助越瓯深。",
      "巢鹤和钟唳，诗僧倚锡吟。",
      "烟莎后池水，前迹杳难寻。"
    ]
  },
  {
    "volume": 676,
    "sequence": 90,
    "title": "宿澄泉兰若",
    "author": "郑谷",
    "content": [
      "山半古招提，空林雪月迷。",
      "乱流分石上，斜汉在松西。",
      "云集寒庵宿，猿先晓磬啼。",
      "此心如了了，即此是曹溪。"
    ]
  },
  {
    "volume": 676,
    "sequence": 91,
    "title": "送举子下第东归",
    "author": "郑谷",
    "content": [
      "夫子道何孤，青云未得途。",
      "诗书难舍鲁，山水暂游吴。",
      "野绿梅阴重，江春浪势粗。",
      "秣陵兵役后，旧业半成芜。"
    ]
  },
  {
    "volume": 676,
    "sequence": 92,
    "title": "寄察院李侍御文炬",
    "author": "郑谷",
    "content": [
      "古柏间疏篁，清阴在印床。",
      "宿郊虔点馔，秋寺静监香。",
      "参集行多揖，风仪见即庄。",
      "伫闻横擘去，帷集谏书囊。"
    ]
  },
  {
    "volume": 676,
    "sequence": 93,
    "title": "偶怀寄台院孙端公棨",
    "author": "郑谷",
    "content": [
      "才拙道仍孤，无何舍钓徒。",
      "班虽沾玉笋，香不近金炉。",
      "雨露瞻双阙，烟波隔五湖。",
      "唯君应见念，曾共伏青蒲。"
    ]
  },
  {
    "volume": 676,
    "sequence": 94,
    "title": "次韵和秀上人游南五台（一作司空图诗）",
    "author": "郑谷",
    "content": [
      "中峰曾到处，题记没苍苔。",
      "振锡传深谷，翻经想旧台。",
      "苍松临砌偃，惊鹿蓦溪来。",
      "内殿评诗切，身回心未回。"
    ]
  },
  {
    "volume": 676,
    "sequence": 95,
    "title": "乖慵",
    "author": "郑谷",
    "content": [
      "乖慵居竹里，凉冷卧池东。",
      "一霎芰荷雨，几回帘幕风。",
      "远僧来扣寂，小吏笑书空。",
      "衰鬓霜供白，愁颜酒借红。",
      "扇轻摇鹭羽，屏古画渔翁。",
      "自得无端趣，琴棋舫子中。"
    ]
  },
  {
    "volume": 676,
    "sequence": 96,
    "title": "南宫寓直",
    "author": "郑谷",
    "content": [
      "寓直事非轻，宦孤忧且荣。",
      "制承黄纸重，词见紫垣清。",
      "晓霁庭松色，风和禁漏声。",
      "僧携新茗伴，吏扫落花迎。",
      "锁印诗心动，垂帘睡思生。",
      "粉廊曾试处，石柱昔贤名。",
      "来误宫窗燕，啼疑苑树莺。",
      "残阳应更好，归促恨严城。"
    ]
  },
  {
    "volume": 676,
    "sequence": 97,
    "title": "恩门小谏雨中乞菊栽",
    "author": "郑谷",
    "content": [
      "握兰将满岁，栽菊伴吟诗。",
      "老去慵趋世，朝回独绕篱。",
      "递香风细细，浇绿水瀰瀰。",
      "只共山僧赏，何当国士移。",
      "孤根深有托，微雨正相宜。",
      "更待金英发，凭君插一枝。"
    ]
  },
  {
    "volume": 676,
    "sequence": 98,
    "title": "荆渚八月十五夜值雨寄同年李屿",
    "author": "郑谷",
    "content": [
      "共待辉光夜，翻成黯澹秋。",
      "正宜清路望，潜起滴阶愁。",
      "棹倚袁宏渚，帘垂庾亮楼。",
      "桂无香实落，兰有露花休。",
      "玉漏添萧索，金尊阻献酬。",
      "明年佳景在，相约向神州。"
    ]
  },
  {
    "volume": 676,
    "sequence": 99,
    "title": "寄左省张起居",
    "author": "郑谷",
    "content": [
      "含香复记言，清秩称当年。",
      "点笔非常笔，朝天最近天。",
      "家声三相后，公事一人前。",
      "诗句江郎伏，书踪甯氏传。",
      "风标欺鹭鹤，才力涌沙泉。",
      "居僻贫无虑，名高退更坚。",
      "渔舟思静泛，僧榻寄闲眠。",
      "消息当弥入，丝纶的粲然。",
      "依栖常接迹，属和旧盈编。",
      "开口人皆信，凄凉是谢毡。"
    ]
  },
  {
    "volume": 676,
    "sequence": 100,
    "title": "前寄左省张起居一百言寻蒙唱酬见誉过实却用旧韵重答",
    "author": "郑谷",
    "content": [
      "减瘦经多难，忧伤集晚年。",
      "吟高风过树，坐久夜凉天。",
      "旅退惭随众，孤飞怯向前。",
      "钓朋蓑叟在，药术衲僧传。",
      "鬓秃趋荣路，肠焦鄙盗泉。",
      "品徒诚有隔，推唱意何坚。",
      "寒地殊知感，秋灯耿不眠。",
      "从来甘默尔，自此倍怡然。",
      "兰为官须握，蒲因学更编。",
      "预愁摇落后，子美笑无毡。"
    ]
  },
  {
    "volume": 676,
    "sequence": 101,
    "title": "读故许昌薛尚书诗集",
    "author": "郑谷",
    "content": [
      "篇篇高且真，真为国风陈。",
      "澹薄虽师古，纵横得意新。",
      "翦裁成几箧，唱和是谁人。",
      "华岳题无敌，黄河句绝伦。",
      "吟残荔枝雨，咏彻海棠春。",
      "李白欺前辈，陶潜仰后尘。",
      "难忘嵩室下，不负蜀江滨。",
      "属思看山眼，冥搜倚树身。",
      "楷模劳梦想，讽诵爽精神。",
      "落笔空追怆，曾蒙借斧斤。"
    ]
  }
]