[
  {
    "volume": 7,
    "sequence": 1,
    "title": "虚池驿题屏风",
    "author": "宜芬公主",
    "content": [
      "出嫁辞乡国，由来此别难。",
      "圣恩愁远道，行路泣相看。",
      "沙塞容颜尽，边隅粉黛残。",
      "妾心何所断，他日望长安。"
    ]
  },
  {
    "volume": 7,
    "sequence": 2,
    "title": "嘲陆畅",
    "author": "宋若华",
    "content": [
      "十二层楼倚翠空，凤鸾相对立梧桐。",
      "双成走报监门卫，莫使吴歈入汉宫。"
    ]
  },
  {
    "volume": 7,
    "sequence": 3,
    "title": "奉和御制麟德殿宴百僚应制",
    "author": "宋若昭",
    "content": [
      "垂衣临八极，肃穆四门通。",
      "自是无为化，非关辅弼功。",
      "修文招隐伏，尚武殄妖凶。",
      "德炳韶光炽，恩沾雨露浓。",
      "衣冠陪御宴，礼乐盛朝宗。",
      "万寿称觞举，千年信一同。"
    ]
  },
  {
    "volume": 7,
    "sequence": 4,
    "title": "奉和御制麟德殿宴百官",
    "author": "宋若宪",
    "content": [
      "端拱承休命，时清荷圣皇。",
      "四聪闻受谏，五服远朝王。",
      "景媚莺初啭，春残日更长。",
      "命筵多济济，盛乐复锵锵。",
      "丰镐谁将敌，横汾未可方。",
      "愿齐山岳寿，祉福永无疆。"
    ]
  },
  {
    "volume": 7,
    "sequence": 5,
    "title": "奉和麟德殿宴百僚应制",
    "author": "鲍君徽",
    "content": [
      "睿泽先寰海，功成殿武韶。",
      "戈鋋清外垒，文物盛中朝。",
      "圣祚山河固，宸章日月昭。",
      "玉筵鸾鹄集，仙管凤凰调。",
      "御柳新低绿，宫莺乍啭娇。",
      "愿将亿兆庆，千祀奉神尧。"
    ]
  },
  {
    "volume": 7,
    "sequence": 6,
    "title": "关山月",
    "author": "鲍君徽",
    "content": [
      "高高秋月明，北照辽阳城。",
      "塞迥光初满，风多晕更生。",
      "征人望乡思，战马闻鼙惊。",
      "朔风悲边草，胡沙暗虏营。",
      "霜凝匣中剑，风惫原上旌。",
      "早晚谒金阙，不闻刁斗声。"
    ]
  },
  {
    "volume": 7,
    "sequence": 7,
    "title": "惜花吟",
    "author": "鲍君徽",
    "content": [
      "枝上花，花下人，可怜颜色俱青春。",
      "昨日看花花灼灼，今朝看花花欲落。",
      "不如尽此花下欢，莫待春风总吹却。",
      "莺歌蝶舞韶光长，红炉煮茗松花香。",
      "妆成罢吟恣游后，独把芳枝归洞房。"
    ]
  },
  {
    "volume": 7,
    "sequence": 8,
    "title": "东亭茶宴",
    "author": "鲍君徽",
    "content": [
      "闲朝向晓出帘栊，茗宴东亭四望通。",
      "远眺城池山色里，俯聆弦管水声中。",
      "幽篁引沼新抽翠，芳槿低檐欲吐红。",
      "坐久此中无限兴，更怜团扇起清风。"
    ]
  },
  {
    "volume": 7,
    "sequence": 9,
    "title": "夜梦",
    "author": "萧妃",
    "content": [
      "昨日梦君归，贱妾下鸣机。",
      "极知意气薄，不著去时衣。",
      "故言如梦里，赖得雁书飞。"
    ]
  }
]