[
  {
    "volume": 286,
    "sequence": 1,
    "title": "赠郭驸马（郭令公子暧尚升平公主令于席上成此诗）",
    "author": "李端",
    "content": [
      "青春都尉最风流，二十功成便拜侯。",
      "金距斗鸡过上苑，玉鞭骑马出长楸。",
      "熏香荀令偏怜少，傅粉何郎不解愁。",
      "日暮吹箫杨柳陌，路人遥指凤凰楼。",
      "方塘似镜草芊芊，初月如钩未上弦。",
      "新开金埒看调马，旧赐铜山许铸钱。",
      "杨柳入楼吹玉笛，芙蓉出水妒花钿。",
      "今朝都尉如相顾，原脱长裾学少年。"
    ]
  },
  {
    "volume": 286,
    "sequence": 2,
    "title": "宿淮浦忆司空文明",
    "author": "李端",
    "content": [
      "愁心一倍长离忧，夜思千重恋旧游。",
      "秦地故人成远梦，楚天凉雨在孤舟。",
      "诸溪近海潮皆应，独树边淮叶尽流。",
      "别恨转深何处写，前程唯有一登楼。"
    ]
  },
  {
    "volume": 286,
    "sequence": 3,
    "title": "送濮阳录事赴忠州",
    "author": "李端",
    "content": [
      "成名不遂双旌远，主印还为一郡雄。",
      "赤叶黄花随野岸，青山白水映江枫。",
      "巴人夜语孤舟里，越鸟春啼万壑中。",
      "闻说古书多未校，肯令才子久西东。"
    ]
  },
  {
    "volume": 286,
    "sequence": 4,
    "title": "送马尊师（一作送侯道士）",
    "author": "李端",
    "content": [
      "南入商山松路深，石床溪水昼阴阴。",
      "云中采药随青节，洞里耕田映绿林。",
      "直上烟霞空举手，回经丘垄自伤心。",
      "武陵花木应长在，愿与渔人更一寻。"
    ]
  },
  {
    "volume": 286,
    "sequence": 5,
    "title": "题元注林园",
    "author": "李端",
    "content": [
      "谢家门馆似山林，碧石青苔满树阴。",
      "乳鹊眄巢花巷静，鸣鸠鼓翼竹园深。",
      "桔槔转水兼通药，方丈留僧共听琴。",
      "独有野人箕踞惯，过君始得一长吟。"
    ]
  },
  {
    "volume": 286,
    "sequence": 6,
    "title": "野寺病居喜卢纶见访",
    "author": "李端",
    "content": [
      "青青麦垄白云阴，古寺无人新草深。",
      "乳燕拾泥依古井，鸣鸠拂羽历花林。",
      "千年驳藓明山履，万尺垂萝入水心。",
      "一卧漳滨今欲老，谁知才子忽相寻。"
    ]
  },
  {
    "volume": 286,
    "sequence": 7,
    "title": "送皎然上人归山",
    "author": "李端",
    "content": [
      "适来世上岂缘名，适去人间岂为情。",
      "古寺山中几日到，高松月下一僧行。",
      "云阴鸟道苔方合，雪映龙潭水更清。",
      "法主欲归须有说，门人流泪厌浮生。"
    ]
  },
  {
    "volume": 286,
    "sequence": 8,
    "title": "赠道士",
    "author": "李端",
    "content": [
      "姓氏不书高士传，形神自得逸人风。",
      "已传花洞将秦接，更指茅山与蜀通。",
      "懒说岁年齐绛老，甘为乡曲号涪翁。",
      "终朝卖卜无人识，敝服徒行入市中。"
    ]
  },
  {
    "volume": 286,
    "sequence": 9,
    "title": "题云际寺准上人房",
    "author": "李端",
    "content": [
      "高僧居处似天台，锡仗铜瓶对绿苔。",
      "竹巷雨晴春鸟啭，山房日午老人来。",
      "园中鹿过椒枝动，潭底龙游水沫开。",
      "独夜焚香礼遗像，空林月出始应回。"
    ]
  },
  {
    "volume": 286,
    "sequence": 10,
    "title": "山中寄苗员外",
    "author": "李端",
    "content": [
      "鸟鸣花发空山里，衡岳幽人藉草时。",
      "既近浅流安笔砚，还因平石布蓍龟。",
      "千寻楚水横琴望。",
      "万里秦城带酒思。",
      "闻说潘安方寓直，与君相见渐难期。"
    ]
  },
  {
    "volume": 286,
    "sequence": 11,
    "title": "忆故山赠司空曙",
    "author": "李端",
    "content": [
      "汉主金门正召才，马卿多病自迟回。",
      "旧山暂别老将至，芳草欲阑归去来。",
      "云在高天风会起，年如流水日长催。",
      "知君素有栖禅意，岁晏蓬门迟尔开。"
    ]
  },
  {
    "volume": 286,
    "sequence": 12,
    "title": "闲园即事赠考功王员外",
    "author": "李端",
    "content": [
      "南陌晴云稍变霞，东风动柳水纹斜。",
      "园林带雪潜生草，桃李虽春未有花。",
      "幸接上宾登郑驿，羞为长女似黄家。",
      "今朝一望还成暮，欲别芳菲恋岁华。"
    ]
  },
  {
    "volume": 286,
    "sequence": 13,
    "title": "寄庐山真上人",
    "author": "李端",
    "content": [
      "高僧无迹本难寻，更得禅行去转深。",
      "青草湖中看五老，白云山上宿双林。",
      "月明潭色澄空性，夜静猿声证道心。",
      "更说谢公南座好，烟萝到地几重阴。"
    ]
  },
  {
    "volume": 286,
    "sequence": 14,
    "title": "题觉公新兰若",
    "author": "李端",
    "content": [
      "头白禅师何处还，独开兰若树林间。",
      "鬼因巫祝传移社，神见天人请施山。",
      "猛虎听经金磬动，猕猴献蜜雪窗闲。",
      "新斋结誓如相许，愿与雷宗永闭关。"
    ]
  },
  {
    "volume": 286,
    "sequence": 15,
    "title": "赠道者",
    "author": "李端",
    "content": [
      "窗中忽有鹤飞声，方士因知道欲成。",
      "来取图书安枕里，便驱鸡犬向山行。",
      "花开深洞仙门小，路过悬桥羽节轻。",
      "送客自伤身易老，不知何处待先生。"
    ]
  },
  {
    "volume": 286,
    "sequence": 16,
    "title": "代弃妇答贾客（一作妾薄命）",
    "author": "李端",
    "content": [
      "玉垒城边争走马，铜鞮市里共乘舟。",
      "鸣环动珮恩无尽，掩袖低巾泪不流。",
      "畴昔将歌邀客醉，如今欲舞对君羞。",
      "忍怀贱妾平生曲，独上襄阳旧酒楼。"
    ]
  },
  {
    "volume": 286,
    "sequence": 17,
    "title": "和李舍人直中书对月见寄",
    "author": "李端",
    "content": [
      "名卿步月正淹留，上客裁诗怨别游。",
      "素魄近成班女扇，清光远似庾公楼。",
      "婵娟更称凭高望，皎洁能传自古愁。",
      "盈手入怀皆不见，阳春曲丽转难酬。"
    ]
  },
  {
    "volume": 286,
    "sequence": 18,
    "title": "卧病闻吉中孚拜官寄元秘书昆季",
    "author": "李端",
    "content": [
      "汉家采使不求声，自慰文章道欲行。",
      "毛遂登门虽异赏，韩非入传滥齐名。",
      "云归暂爱青山出，客去还愁白发生。",
      "年少奉亲皆愿达，敢将心事向玄成。"
    ]
  },
  {
    "volume": 286,
    "sequence": 19,
    "title": "江上逢柳中庸",
    "author": "李端",
    "content": [
      "旧住衡山曾夜归，见君江客忆荆扉。",
      "星沉岭上人行早，月过湖西鹤唳稀。",
      "弱竹万株频碍帻，新泉数步一褰衣。",
      "今来唯有禅心在，乡路翻成向翠微。"
    ]
  },
  {
    "volume": 286,
    "sequence": 20,
    "title": "戏赠韩判官绅卿",
    "author": "李端",
    "content": [
      "少寻道士居嵩岭，晚事高僧住沃洲。",
      "齿发未知何处老，身名且被外人愁。",
      "欲随山水居茅洞，已有田园在虎丘。",
      "独怪子猷缘掌马，雪时不肯更乘舟。"
    ]
  },
  {
    "volume": 286,
    "sequence": 21,
    "title": "送周长史",
    "author": "李端",
    "content": [
      "青枫树里宣城郡，独佐诸侯上板桥。",
      "江客亦能传好信，山僧多解说南朝。",
      "云阴出浦看帆小，草色连天见雁遥。",
      "别有空园落桃杏，知将丝组系兰桡。"
    ]
  },
  {
    "volume": 286,
    "sequence": 22,
    "title": "题故将军庄",
    "author": "李端",
    "content": [
      "曾将数骑过桑干，遥对单于饬马鞍。",
      "塞北征儿谙用剑，关西宿将许登坛。",
      "田园芜没归耕晚，弓箭开离出猎难。",
      "唯有老身如刻画，犹期圣主解衣看。"
    ]
  },
  {
    "volume": 286,
    "sequence": 23,
    "title": "夜投丰德寺谒海上人（一作卢纶诗）",
    "author": "李端",
    "content": [
      "半夜中峰有磬声，偶寻樵者问山名。",
      "上方月晓闻僧语，下界林疏见客行。",
      "野鹤巢边松最老，毒龙潜处水偏清。",
      "愿得远山知姓字，焚香洗钵过馀生。"
    ]
  },
  {
    "volume": 286,
    "sequence": 24,
    "title": "塞上（一作卢纶诗，题作从军行）",
    "author": "李端",
    "content": [
      "二十在边城，军中得勇名。",
      "卷旗收败马，占碛拥残兵。",
      "覆阵乌鸢起，烧山草木明。",
      "塞闲思远猎，师老厌分营。",
      "雪岭无人迹，冰河足雁声。",
      "李陵甘此没，惆怅汉公卿。"
    ]
  },
  {
    "volume": 286,
    "sequence": 25,
    "title": "送彭将军云中觐兄",
    "author": "李端",
    "content": [
      "闻说苍鹰守，今朝欲下鞲。",
      "因令白马将，兼道觅封侯。",
      "略地关山冷，防河雨雪稠。",
      "翻弓骋猿臂，承箭惜貂裘。",
      "设伏军谋密，坑降塞邑愁。",
      "报恩唯有死，莫使汉家羞。"
    ]
  },
  {
    "volume": 286,
    "sequence": 26,
    "title": "奉赠苗员外",
    "author": "李端",
    "content": [
      "朱户敞高扉，青槐碍落晖。",
      "八龙承庆重，三虎递朝归。",
      "坐竹人声绝，横琴鸟语稀。",
      "花惭潘岳貌，年称老莱衣。",
      "叶暗新樱熟，丝长粉蝶飞。",
      "应怜鲁儒贱，空与故山违。"
    ]
  },
  {
    "volume": 286,
    "sequence": 27,
    "title": "酬丘拱外甥览余旧文见寄",
    "author": "李端",
    "content": [
      "丘迟本才子，始冠即周旋。",
      "舅乏郄鉴爱，君如卫玠贤。",
      "礼将金友等，情向玉人偏。",
      "鄙俗那劳似，龙钟却要怜。",
      "投砖聊取笑，赠绮一何妍。",
      "野坐临黄菊，溪行踏绿钱。",
      "岩高云反下，洞黑水潜穿。",
      "僻岭猿偷栗，枯池雁唼莲。",
      "身居霞外寺，思发月明田。",
      "犹恨萦尘网，昏昏过岁年。"
    ]
  },
  {
    "volume": 286,
    "sequence": 28,
    "title": "赠岐山姜明府",
    "author": "李端",
    "content": [
      "昨夜闻山雨，归心便似迟。",
      "几回惊叶落，即到白头时。",
      "雁影将魂去，虫声与泪期。",
      "马卿兼病老，宋玉对秋悲。",
      "谢客才为别，陶公已见思。",
      "非关口腹累，自是雪霜姿。",
      "酿酒栽黄菊，炊粳折绿葵。",
      "山河方入望，风日正宜诗。",
      "牧竖寒骑马，边烽晚立旗。",
      "兰凋犹有气，柳脆不成丝。",
      "别后如相问，高僧知所之。"
    ]
  },
  {
    "volume": 286,
    "sequence": 29,
    "title": "下第上薛侍郎",
    "author": "李端",
    "content": [
      "蓬荜春风起，开帘却自悲。",
      "如何飘梗处，又到采兰时。",
      "明镜方重照，微诚寄一辞。",
      "家贫求禄早，身贱报恩迟。",
      "幸得皮存矣，须劳翼长之。",
      "铭肌非厚答，肉骨是前期。",
      "纵觉新人好，宁忘旧主疑。",
      "终惭太丘道，不为小生私。"
    ]
  },
  {
    "volume": 286,
    "sequence": 30,
    "title": "奉和秘书元丞杪秋忆终南旧居",
    "author": "李端",
    "content": [
      "高门有才子，能履古人踪。",
      "白社陶元亮，青云阮仲容。",
      "田园忽归去，车马杳难逢。",
      "废巷临秋水，支颐向暮峰。",
      "行鱼避杨柳，惊鸭触芙蓉。",
      "石窦红泉细，山桥紫菜重。",
      "凤雏终食竹，鹤侣暂巢松。",
      "愿接烟霞赏，羁离计不从。"
    ]
  },
  {
    "volume": 286,
    "sequence": 31,
    "title": "送归中丞使新罗（一作李益诗）",
    "author": "李端",
    "content": [
      "东望扶桑日，何年是到时。",
      "片帆通雨露，积水隔华夷。",
      "浩淼风来远，虚冥鸟去迟。",
      "长波静云月，孤岛宿旌旗。",
      "别叶传秋意，回潮动客思。",
      "沧溟无旧路，何处问前期。"
    ]
  },
  {
    "volume": 286,
    "sequence": 32,
    "title": "暮春寻终南柳处士",
    "author": "李端",
    "content": [
      "庞眉一居士，鹑服隐尧时。",
      "种豆初成亩，还丹旧日师。",
      "入溪花径远，向岭鸟行迟。",
      "紫葛垂苔壁，青菰映柳丝。",
      "偶来尘外事，暂与素心期。",
      "终恨游春客，同为岁月悲。"
    ]
  },
  {
    "volume": 286,
    "sequence": 33,
    "title": "雪夜寻太白道士",
    "author": "李端",
    "content": [
      "雪路夜朦胧，寻师杏树东。",
      "石坛连竹静，醮火照山红。",
      "再拜开金箓，焚香使玉童。",
      "蓬瀛三岛至，天地一壶通。",
      "别客曾留药，逢舟或借风。",
      "出游居鹤上，避祸入羊中。",
      "过洞偏回首，登门未发蒙。",
      "桑田如可见，沧海几时空。"
    ]
  },
  {
    "volume": 286,
    "sequence": 34,
    "title": "得山中道友书寄苗钱二员外",
    "author": "李端",
    "content": [
      "有谋皆轗轲，非病亦迟回。",
      "壮志年年减，驰晖日日催。",
      "还山不及伴，到阙又无媒。",
      "高卧成长策，微官称下才。",
      "诗人识何谢，居士别宗雷。",
      "迹向尘中隐，书从谷口来。",
      "药栏遭鹿践，涧户被猿开。",
      "野鹤巢云窦，游龟上水苔。",
      "新欢追易失，故思渺难裁。",
      "自有归期在，劳君示劫灰。"
    ]
  },
  {
    "volume": 286,
    "sequence": 35,
    "title": "酬前驾部员外郎苗发",
    "author": "李端",
    "content": [
      "马融方值校，阅简复持铅。",
      "素业高风继，青春壮思全。",
      "论文多在夜，宿寺不虚年。",
      "自署区中职，同荒郭外田。",
      "山邻三径绝，野意八行传。",
      "煮玉矜新法，留符识旧仙。",
      "涵苔溪溜浅，摇浪竹桥悬。",
      "复洞潜栖燕，疏杨半翳蝉。",
      "咏歌虽有和，云锦独成妍。",
      "应以冯唐老，相讥示此篇。"
    ]
  },
  {
    "volume": 286,
    "sequence": 36,
    "title": "宿荐福寺东池有怀故园因寄元校书",
    "author": "李端",
    "content": [
      "暮雨风吹尽，东池一夜凉。",
      "伏流回弱荇，明月入垂杨。",
      "石竹闲开碧，蔷薇暗吐黄。",
      "倚琴看鹤舞，摇扇引桐香。",
      "旧笋方辞箨，新莲未满房。",
      "林幽花晚发，地远草先长。",
      "抚枕愁华鬓，凭栏想故乡。",
      "露馀清汉直，云卷白榆行。",
      "惊鹊仍依树，游鱼不过梁。",
      "系舟偏忆戴，炊黍愿期张。",
      "末路还思借，前恩讵敢忘。",
      "从来叔夜懒，非是接舆狂。",
      "众病婴公干，群忧集孝璋。",
      "惭将多误曲，今日献周郎。"
    ]
  },
  {
    "volume": 286,
    "sequence": 37,
    "title": "送王副使还并州",
    "author": "李端",
    "content": [
      "并州近胡地，此去事风沙。",
      "铁马垂金络，貂裘犯雪花。",
      "曾持两郡印，多比五侯家。",
      "继世新恩厚，从军旧国赊。",
      "戍烟千里直，边雁一行斜。",
      "想到清油幕，长谋出左车。"
    ]
  },
  {
    "volume": 286,
    "sequence": 38,
    "title": "晚春过夏侯校书值其沉醉戏赠",
    "author": "李端",
    "content": [
      "欹冠枕如意，独寝落花前。",
      "姚馥清时醉，边韶白日眠。",
      "曝裈还当屋，张幕便成天。",
      "谒客唯题凤，偷儿欲觇毡。",
      "失杯犹离席，坠履反登筵。",
      "本是墙东隐，今为瓮下仙。",
      "卧龙髯乍磔，栖蝶腹何便。",
      "阮籍供琴韵，陶潜馀秫田。",
      "人逢毂阳望，春似永和年。",
      "顾我非工饮，期君行见怜。",
      "尝知渴羌好，亦觉醉胡贤。",
      "炙熟樽方竭，车回辖且全。",
      "噀风仍作雨，洒地即成泉。",
      "自鄙新丰过，迟回惜十年。"
    ]
  },
  {
    "volume": 286,
    "sequence": 39,
    "title": "哭张南史因寄南史侄叔宗",
    "author": "李端",
    "content": [
      "争路忽摧车，沈钩未得鱼。",
      "结交唯我少，丧旧自君初。",
      "谏草文难似，围棋智不如。",
      "仲宣新有赋，叔夜近无书。",
      "地闭滕公宅，山荒谢客庐。",
      "歼良从此恨，福善竟成虚。",
      "酿酒多同醉，烹鸡或取馀。",
      "阮咸虽永别，岂共仲容疏。"
    ]
  },
  {
    "volume": 286,
    "sequence": 40,
    "title": "长安感事呈卢纶",
    "author": "李端",
    "content": [
      "十五事文翰，大儿轻孔融。",
      "长裾游邸第，笑傲五侯中。",
      "谏猎一朝寝，论边素未工。",
      "蹉跎潘鬓至，蹭蹬阮途穷。",
      "贷布怜宁与，无金命未通。",
      "王陵固似戆，郭最遂非雄。",
      "敛板辞群彦，回车访老农。",
      "咏诗怀洛下，送客忆山东。",
      "沈病魂神浊，清斋思虑空。",
      "羸将卫玠比，冷共邺侯同。",
      "草舍才遮雨，荆窗不碍风。",
      "梨教通子守，酒是远师供。",
      "扪虱欣时泰，迎猫达岁丰。",
      "原门唯有席，井饮但加葱。",
      "少壮矜齐德，高年觉宋聋。",
      "寓书先论懒，读易反求蒙。",
      "昔慕能鸣雁，今怜半死桐。",
      "秉心犹似矢，搔首忽如蓬。",
      "赤叶翻藤架，黄花盖菊丛。",
      "聊将呈匠伯，今已学愚公。"
    ]
  },
  {
    "volume": 286,
    "sequence": 41,
    "title": "游终南山因寄苏奉礼士尊师苗员外",
    "author": "李端",
    "content": [
      "半岭逢仙驾，清晨独采芝。",
      "壶中开白日，雾里卷朱旂。",
      "猿鸟知归路，松萝见会时。",
      "鸡声传洞远，鹤语报家迟。",
      "童子闲驱石，樵夫乐看棋。",
      "依稀醉后拜，恍惚梦中辞。",
      "海上终难接，人间益自疑。",
      "风尘甘独老，山水但相思。",
      "愿得烧丹诀，流沙永待师。"
    ]
  },
  {
    "volume": 286,
    "sequence": 42,
    "title": "长安书事寄卢纶",
    "author": "李端",
    "content": [
      "弱冠家庐岳，从师岁月深。",
      "翻同老夫见，殊寡少年心。",
      "及此时方晏，因之名亦沈。",
      "趋途非要路，避事乐空林。",
      "素业在山下，青泉当树阴。",
      "交游有凋丧，离别代追寻。",
      "向秀初闻笛，钟期久罢琴。",
      "残愁犹满貌，馀泪可沾襟。",
      "勿以朱颜好，而忘白发侵。",
      "终期入灵洞，相与炼黄金。"
    ]
  },
  {
    "volume": 286,
    "sequence": 43,
    "title": "送郭良辅下第东归",
    "author": "李端",
    "content": [
      "献策不得意，驰车东出秦。",
      "暮年千里客，落日万家春。"
    ]
  },
  {
    "volume": 286,
    "sequence": 44,
    "title": "妾薄命",
    "author": "李端",
    "content": [
      "自从君弃妾，憔悴不羞人。",
      "唯馀坏粉泪，未免映衫匀。"
    ]
  },
  {
    "volume": 286,
    "sequence": 45,
    "title": "送暕上人游春",
    "author": "李端",
    "content": [
      "独将支遁去，欲往戴颙家。",
      "晴野人临水，春山树发花。"
    ]
  },
  {
    "volume": 286,
    "sequence": 46,
    "title": "晦日同苗员外游曲江",
    "author": "李端",
    "content": [
      "晦日同携手，临流一望春。",
      "可怜杨柳陌，愁杀故乡人。"
    ]
  },
  {
    "volume": 286,
    "sequence": 47,
    "title": "溪行逢雨与柳中庸",
    "author": "李端",
    "content": [
      "日落众山昏，萧萧暮雨繁。",
      "那堪两处宿，共听一声猿。"
    ]
  },
  {
    "volume": 286,
    "sequence": 48,
    "title": "和张尹忆东篱菊",
    "author": "李端",
    "content": [
      "传书报刘尹，何事忆陶家。",
      "若为篱边菊，山中有此花。"
    ]
  },
  {
    "volume": 286,
    "sequence": 49,
    "title": "幽居作",
    "author": "李端",
    "content": [
      "山舍千年树，江亭万里云。",
      "回潮迎伍相，骤雨送湘君。"
    ]
  },
  {
    "volume": 286,
    "sequence": 50,
    "title": "题云际寺暕上人故院",
    "author": "李端",
    "content": [
      "白发匆匆色，青山草草心。",
      "远公仍下世，从此别东林。"
    ]
  },
  {
    "volume": 286,
    "sequence": 51,
    "title": "观邻老栽松",
    "author": "李端",
    "content": [
      "虽过老人宅，不解老人心。",
      "何事残阳里，栽松欲待阴。"
    ]
  },
  {
    "volume": 286,
    "sequence": 52,
    "title": "赠胡居士",
    "author": "李端",
    "content": [
      "孔融过五十，海内故人稀。",
      "相府恩犹在，知君未拂衣。"
    ]
  },
  {
    "volume": 286,
    "sequence": 53,
    "title": "荐福寺送元伟",
    "author": "李端",
    "content": [
      "送客攀花后，寻僧坐竹时。",
      "明朝莫回望，青草马行迟。"
    ]
  },
  {
    "volume": 286,
    "sequence": 54,
    "title": "哭苗垂（一作过故友墓）",
    "author": "李端",
    "content": [
      "旧友无由见，孤坟草欲长。",
      "月斜邻笛尽，车马出山阳。"
    ]
  },
  {
    "volume": 286,
    "sequence": 55,
    "title": "客行赠冯著",
    "author": "李端",
    "content": [
      "旅行虽别路，日暮各思归。",
      "欲下今朝泪，知君亦湿衣。"
    ]
  },
  {
    "volume": 286,
    "sequence": 56,
    "title": "芜城（一作芜城怀古）",
    "author": "李端",
    "content": [
      "风吹城上树，草没城边路。",
      "城里月明时，精灵自来去。"
    ]
  },
  {
    "volume": 286,
    "sequence": 57,
    "title": "赠山中老人",
    "author": "李端",
    "content": [
      "白首独一身，青山为四邻。",
      "虽行故乡陌，不见故乡人。"
    ]
  },
  {
    "volume": 286,
    "sequence": 58,
    "title": "拜新月（一作耿湋诗）",
    "author": "李端",
    "content": [
      "开帘见新月，便即下阶拜。",
      "细语人不闻，北风吹裙带。"
    ]
  },
  {
    "volume": 286,
    "sequence": 59,
    "title": "听筝",
    "author": "李端",
    "content": [
      "鸣筝金粟柱，素手玉房前。",
      "欲得周郎顾，时时误拂弦。"
    ]
  },
  {
    "volume": 286,
    "sequence": 60,
    "title": "赠何兆",
    "author": "李端",
    "content": [
      "文章似扬马，风骨又清羸。",
      "江汉君犹在，英灵信未衰。"
    ]
  },
  {
    "volume": 286,
    "sequence": 61,
    "title": "同司空文明过坚上人故院（一作过坚上人影堂逢司空曙）",
    "author": "李端",
    "content": [
      "我与雷居士，平生事远公。",
      "无人知是旧，共到影堂中。"
    ]
  },
  {
    "volume": 286,
    "sequence": 62,
    "title": "杂诗",
    "author": "李端",
    "content": [
      "主第辞高饮，石家赴宵会。",
      "金谷走车来，玉人骑马待。"
    ]
  },
  {
    "volume": 286,
    "sequence": 63,
    "title": "感兴",
    "author": "李端",
    "content": [
      "香炉最高顶，中有高人住。",
      "日暮下山来，月明上山去。"
    ]
  },
  {
    "volume": 286,
    "sequence": 64,
    "title": "问张山人疾",
    "author": "李端",
    "content": [
      "先生沈病意何如，蓬艾门前客转疏。",
      "不见领徒过绛帐，唯闻与婢削丹书。"
    ]
  },
  {
    "volume": 286,
    "sequence": 65,
    "title": "江上送客",
    "author": "李端",
    "content": [
      "故人南去汉江阴，秋雨萧萧云梦深。",
      "江上见人应下泪，由来远客易伤心。"
    ]
  },
  {
    "volume": 286,
    "sequence": 66,
    "title": "闺情",
    "author": "李端",
    "content": [
      "月落星稀天欲明，孤灯未灭梦难成。",
      "披衣更向门前望，不忿朝来鹊喜声。"
    ]
  },
  {
    "volume": 286,
    "sequence": 67,
    "title": "送刘侍郎",
    "author": "李端",
    "content": [
      "几人同去谢宣城，未及酬恩隔死生。",
      "唯有夜猿知客恨，峄阳溪路第三声。"
    ]
  },
  {
    "volume": 286,
    "sequence": 68,
    "title": "重送郑宥归蜀因寄何兆",
    "author": "李端",
    "content": [
      "黄花西上路何如，青壁连天雁亦疏。",
      "为报长卿休涤器，汉家思见茂陵书。"
    ]
  },
  {
    "volume": 286,
    "sequence": 69,
    "title": "宿石涧店闻妇人哭",
    "author": "李端",
    "content": [
      "山店门前一妇人，哀哀夜哭向秋云。",
      "自说夫因征战死，朝来逢著旧将军。"
    ]
  },
  {
    "volume": 286,
    "sequence": 70,
    "title": "与道者别",
    "author": "李端",
    "content": [
      "闻说沧溟今已浅，何当白鹤更归来。",
      "旧师唯有先生在，忍见门人掩泪回。"
    ]
  },
  {
    "volume": 286,
    "sequence": 71,
    "title": "长门怨（一作长信宫）",
    "author": "李端",
    "content": [
      "金壶漏尽禁门开，飞燕昭阳侍寝回。",
      "随分独眠秋殿里，遥闻语笑自天来。"
    ]
  },
  {
    "volume": 286,
    "sequence": 72,
    "title": "忆友怀野寺旧居（一作答司空文明怀野寺旧居）",
    "author": "李端",
    "content": [
      "自嫌野性共人疏，忆向西林更结庐。",
      "寄谢山阴许都讲，昨来频得远公书。"
    ]
  },
  {
    "volume": 286,
    "sequence": 73,
    "title": "听夜雨寄卢纶",
    "author": "李端",
    "content": [
      "暮雨萧条过凤城，霏霏飒飒重还轻。",
      "闻君此夜东林宿，听得荷池几番声。"
    ]
  },
  {
    "volume": 286,
    "sequence": 74,
    "title": "昭君词",
    "author": "李端",
    "content": [
      "李陵初送子卿回，汉月明时惆怅来。",
      "忆著长安旧游处，千门万户玉楼台。"
    ]
  },
  {
    "volume": 286,
    "sequence": 75,
    "title": "春晚游鹤林寺寄使府诸公",
    "author": "李端",
    "content": [
      "野寺寻春花已迟，背岩惟有两三枝。",
      "明朝携酒犹堪醉，为报春风且莫吹。"
    ]
  }
]