[
  {
    "volume": 284,
    "sequence": 1,
    "title": "古别离二首",
    "author": "李端",
    "content": [
      "水国叶黄时，洞庭霜落夜。",
      "行舟闻商估，宿在枫林下。",
      "此地送君还，茫茫似梦间。",
      "后期知几日，前路转多山。",
      "巫峡通湘浦，迢迢隔云雨。",
      "天晴见海樯，月落闻津鼓。",
      "人老自多愁，水深难急流。",
      "清宵歌一曲，白首对汀洲。",
      "与君桂阳别，令君岳阳待。",
      "后事忽差池，前期日空在。",
      "木落雁嗷嗷，洞庭波浪高。",
      "远山云似盖，极浦树如毫。",
      "朝发能几里，暮来风又起。",
      "如何两处愁，皆在孤舟里。",
      "昨夜天月明，长川寒且清。",
      "菊花开欲尽，荠菜泊来生。",
      "下江帆势速，五两遥相逐。",
      "欲问去时人，知投何处宿。",
      "空令猿啸时，泣对湘簟竹。"
    ]
  },
  {
    "volume": 284,
    "sequence": 2,
    "title": "折杨柳（一作折杨柳送别）",
    "author": "李端",
    "content": [
      "东城攀柳叶，柳叶低着草。",
      "少壮莫轻年，轻年有衰老。",
      "柳发遍川冈，登高堪断肠。",
      "雨烟轻漠漠，何树近君乡。",
      "赠君折杨柳，颜色岂能久。",
      "上客莫沾巾，佳人正回首。",
      "新柳送君行，古柳伤君情。",
      "突兀临荒渡，婆娑出旧营。",
      "隋家两岸尽，陶宅五株荣。",
      "日暮偏愁望，春山有鸟声。"
    ]
  },
  {
    "volume": 284,
    "sequence": 3,
    "title": "留别柳中庸",
    "author": "李端",
    "content": [
      "惆怅流水时，萧条背城路。",
      "离人出古亭，嘶马入寒树。",
      "江海正风波，相逢在何处。"
    ]
  },
  {
    "volume": 284,
    "sequence": 4,
    "title": "野亭三韵送钱员外",
    "author": "李端",
    "content": [
      "野菊开欲稀，寒泉流渐浅。",
      "幽人步林后，叹此年华晚。",
      "倚杖送行云，寻思故山远。"
    ]
  },
  {
    "volume": 284,
    "sequence": 5,
    "title": "归山招王逵",
    "author": "李端",
    "content": [
      "日长原野静，杖策步幽巘。",
      "雉雊麦苗阴，蝶飞溪草晚。",
      "我生好闲放，此去殊未返。",
      "自是君不来，非关故山远。"
    ]
  },
  {
    "volume": 284,
    "sequence": 6,
    "title": "过谷口元赞善所居（一作赠池阳谷口）",
    "author": "李端",
    "content": [
      "入谷访君来，秋泉已堪涉。",
      "林间人独坐，月下山相接。",
      "重露湿苍苔，明灯照黄叶。",
      "故交一不见，素发何稠叠。"
    ]
  },
  {
    "volume": 284,
    "sequence": 7,
    "title": "旅次岐山得山友书却寄凤翔张尹",
    "author": "李端",
    "content": [
      "本与戴征君，同师竹上坐。",
      "偶为名利引，久废论真果。",
      "昨日山信回，寄书来责我。"
    ]
  },
  {
    "volume": 284,
    "sequence": 8,
    "title": "九日赠司空文明",
    "author": "李端",
    "content": [
      "我有惆怅词，待君醉时说。",
      "长来逢九日，难与菊花别。",
      "摘却正开花，暂言花未发。"
    ]
  },
  {
    "volume": 284,
    "sequence": 9,
    "title": "芜城",
    "author": "李端",
    "content": [
      "昔人登此地，丘陇已前悲。",
      "今日又非昔，春风能几时。",
      "风吹城上树，草没城边路。",
      "城里月明时，精灵自来去。"
    ]
  },
  {
    "volume": 284,
    "sequence": 10,
    "title": "送吉中孚拜官归楚州",
    "author": "李端",
    "content": [
      "才子神骨清，虚竦眉眼明。",
      "貌应同卫玠，鬓且异潘生。",
      "初戴莓苔帻，来过丞相宅。",
      "满堂归道师，众口宗诗伯。",
      "须臾里巷传，天子亦知贤。",
      "出诏升高士，驰声在少年。",
      "自为才哲爱，日与侯王会。",
      "匡主一言中，荣亲千里外。",
      "更闻仙士友，往往东回首。",
      "驱石不成羊，指丹空毙狗。",
      "孤帆淮上归，商估夜相依。",
      "海雾寒将尽，天星晓欲稀。",
      "潮头来始歇，浦口喧争发。",
      "乡树尚和云，邻船犹带月。",
      "到洞必伤情，巡房见旧名。",
      "醮疏坛路涩，汲少井栏倾。",
      "别我长安道，前期共须老。",
      "方随水向山，肯惜花辞岛。",
      "怅望执君衣，今朝风景好。"
    ]
  },
  {
    "volume": 284,
    "sequence": 11,
    "title": "荆州泊",
    "author": "李端",
    "content": [
      "南楼西下时，月里闻来棹。",
      "桂水舳舻回，荆州津济闹。",
      "移帷望星汉，引带思容貌。",
      "今夜一江人，唯应妾身觉。"
    ]
  },
  {
    "volume": 284,
    "sequence": 12,
    "title": "春游乐",
    "author": "李端",
    "content": [
      "游童苏合弹，倡女蒲葵扇。",
      "初日映城时，相思忽相见。",
      "褰裳蹋路草，理鬓回花面。",
      "薄暮不同归，留情此芳甸。"
    ]
  },
  {
    "volume": 284,
    "sequence": 13,
    "title": "千里思",
    "author": "李端",
    "content": [
      "凉州风月美，遥望居延路。",
      "泛泛下天云，青青缘塞树。",
      "燕山苏武上，海岛田横住。",
      "更是草生时，行人出门去。"
    ]
  },
  {
    "volume": 284,
    "sequence": 14,
    "title": "白鹭咏",
    "author": "李端",
    "content": [
      "迥起来应近，高飞去自遥。",
      "映林同落雪，拂水状翻潮。",
      "犹有幽人兴，相逢到碧霄。"
    ]
  },
  {
    "volume": 284,
    "sequence": 15,
    "title": "冬夜与故友聚送吉校书",
    "author": "李端",
    "content": [
      "途穷别则怨，何必天涯去。",
      "共作出门人，不见归乡路。",
      "殷勤执杯酒，怅望送亲故。",
      "月色入闲轩，风声落高树。",
      "云霄望且远，齿发行应暮。",
      "九日泣黄花，三秋悲白露。",
      "君行过洛阳，莫向青山度。"
    ]
  },
  {
    "volume": 284,
    "sequence": 16,
    "title": "与苗员外山行",
    "author": "李端",
    "content": [
      "古人留路去，今日共君行。",
      "若待青山尽，应逢白发生。",
      "谁知到兰若，流落一书名。"
    ]
  },
  {
    "volume": 284,
    "sequence": 17,
    "title": "早春同庾侍郎题青龙上方院",
    "author": "李端",
    "content": [
      "相见惜馀辉，齐行登古寺。",
      "风烟结远恨，山水含芳意。",
      "车马莫前归，留看巢鹤至。"
    ]
  },
  {
    "volume": 284,
    "sequence": 18,
    "title": "送从叔赴洪州",
    "author": "李端",
    "content": [
      "荣家兼佐幕，叔父似还乡。",
      "王粲名虽重，郄超髯未长。",
      "鸣桡过夏口，敛笏见浔阳。",
      "后夜相思处，中庭月一方。"
    ]
  },
  {
    "volume": 284,
    "sequence": 19,
    "title": "送路司谏侍从叔赴洪州",
    "author": "李端",
    "content": [
      "郄超本绝伦，得意在芳春。",
      "勋业耿家盛，风流荀氏均。",
      "声名金作赋，白皙玉为身。",
      "敛笏辞天子，乘龟从丈人。",
      "度关行且猎，鞍马何躞蹀。",
      "猿啸暮应愁，湖流春好涉。",
      "浔阳水分送，于越山相接。",
      "梅雨细如丝，蒲帆轻似叶。",
      "逢风燕不定，值石波先叠。",
      "楼见远公庐，船经徐稚业。",
      "邑人多秉笔，州吏亦负笈。",
      "村女解收鱼，津童能用楫。",
      "唯我有荆扉，无成未得归。",
      "见君兄弟出，今日自沾衣。"
    ]
  },
  {
    "volume": 284,
    "sequence": 20,
    "title": "病后游青龙寺",
    "author": "李端",
    "content": [
      "病来形貌秽，斋沐入东林。",
      "境静闻神远，身羸向道深。",
      "芭蕉高自折，荷叶大先沈。"
    ]
  },
  {
    "volume": 284,
    "sequence": 21,
    "title": "夜寻司空文明逢深上人因寄晋侍御",
    "author": "李端",
    "content": [
      "鹤裘筇竹杖，语笑过林中。",
      "正是月明夜，陶家见远公。",
      "自嫌山客务，不与汉官同。"
    ]
  },
  {
    "volume": 284,
    "sequence": 22,
    "title": "长安书事寄薛戴",
    "author": "李端",
    "content": [
      "朔雁去成行，哀蝉响如昨。",
      "时芳一憔悴，暮序何萧索。",
      "笑语且无聊，逢迎多约略。",
      "三山不可见，百岁空挥霍。",
      "故事尽为愁，新知无复乐。",
      "夫君又离别，而我加寂寞。",
      "惠远纵相寻，陶潜只独酌。",
      "主人恩则厚，客子才自薄。",
      "委曲见提携，因循成蹇剥。",
      "论边书未上，招隐诗还作。",
      "贵者已朝餐，岂能敦宿诺。",
      "飞禽虽失树，流水长思壑。",
      "千里寄琼枝，梦寐青山郭。"
    ]
  },
  {
    "volume": 284,
    "sequence": 23,
    "title": "鲜于少府宅看花",
    "author": "李端",
    "content": [
      "谢家能植药，万簇相萦倚。",
      "烂熳绿苔前，婵娟青草里。",
      "垂栏复照户，映竹仍临水。",
      "骤雨发芳香，回风舒锦绮。",
      "孤光杂新故，众色更重累。",
      "散碧出疏茎，分黄成细蕊。",
      "游蜂高更下，惊蝶坐还起。",
      "玉貌对应惭，霞标方不似。",
      "春阴怜弱蔓，夏日同短晷。",
      "回落报荣衰，交关斗红紫。",
      "花时苟未赏，老至谁能止。",
      "上客屡移床，幽僧劳凭几。",
      "初合虽薄劣，却得陪君子。",
      "敢问贤主人，何如种桃李。"
    ]
  },
  {
    "volume": 284,
    "sequence": 24,
    "title": "慈恩寺怀旧",
    "author": "李端",
    "content": [
      "去者不可忆，旧游相见时。",
      "凌霄徒更发，非是看花期。",
      "倚玉交文友，登龙年月久。",
      "东阁许联床，西郊亦携手。",
      "彼苍何暧昧，薄劣翻居后。",
      "重入远师溪，谁尝陶令酒。",
      "伊昔会禅宫，容辉在眼中。",
      "篮舆来问道，玉柄解谈空。",
      "孔席亡颜子，僧堂失谢公。",
      "遗文一书壁，新竹再移丛。",
      "始聚终成散，朝欢暮不同。",
      "春霞方照日，夜烛忽迎风。",
      "蚁斗声犹在，鸮灾道已穷。",
      "问天应默默，归宅太匆匆。",
      "凄其履还路，莽苍云林暮。",
      "九陌似无人，五陵空有雾。",
      "缅怀山阳笛，永恨平原赋。",
      "错莫过门栏，分明识行路。",
      "上智本全真，郄公况重臣。",
      "唯应抚灵运，暂是忆嘉宾。",
      "存信松犹小，缄哀草尚新。",
      "鲤庭埋玉树，那忍见门人。"
    ]
  },
  {
    "volume": 284,
    "sequence": 25,
    "title": "赠薛戴",
    "author": "李端",
    "content": [
      "晓雾忽为霜，寒蝉还罢响。",
      "行人在长道，日暮多归想。",
      "射策本何功，名登绛帐中。",
      "遂矜丘室重，不料阮途穷。",
      "交结惭时辈，龙钟似老翁。",
      "机非鄙夫正，懒是平生性。",
      "欹枕鸿雁高，闭关花药盛。",
      "厨烟当雨绝，阶竹连窗暝。",
      "欲赋苦饥行，无如消渴病。",
      "旧业历胡尘，荒原少四邻。",
      "田园空有处，兄弟未成人。",
      "毛义心长苦，袁安家转贫。",
      "今呈胸臆事，当为泪沾巾。"
    ]
  },
  {
    "volume": 284,
    "sequence": 26,
    "title": "东门送客",
    "author": "李端",
    "content": [
      "绿杨新草路，白发故乡人。",
      "既壮还应老，游梁复滞秦。",
      "逢花莫漫折，能有几多春。"
    ]
  },
  {
    "volume": 284,
    "sequence": 27,
    "title": "送韩绅卿",
    "author": "李端",
    "content": [
      "春雨昨开花，秋霜忽沾草。",
      "荣枯催日夕，去住皆须老。",
      "君望汉家原，高坟渐成道。"
    ]
  },
  {
    "volume": 284,
    "sequence": 28,
    "title": "襄阳曲",
    "author": "李端",
    "content": [
      "襄阳堤路长，草碧柳枝黄。",
      "谁家女儿临夜妆，红罗帐里有灯光。",
      "雀钗翠羽动明珰，欲出不出脂粉香。",
      "同居女伴正衣裳，中庭寒月白如霜。",
      "贾生十八称才子，空得门前一断肠。"
    ]
  },
  {
    "volume": 284,
    "sequence": 29,
    "title": "胡腾儿",
    "author": "李端",
    "content": [
      "胡腾身是凉州儿，肌肤如玉鼻如锥。",
      "桐布轻衫前后卷，葡萄长带一边垂。",
      "帐前跪作本音语，拾襟搅袖为君舞。",
      "安西旧牧收泪看，洛下词人抄曲与。",
      "扬眉动目踏花毡，红汗交流珠帽偏。",
      "醉却东倾又西倒，双靴柔弱满灯前。",
      "环行急蹴皆应节，反手叉腰如却月。",
      "丝桐忽奏一曲终，呜呜画角城头发。",
      "胡腾儿，胡腾儿，故乡路断知不知。"
    ]
  },
  {
    "volume": 284,
    "sequence": 30,
    "title": "赠康洽",
    "author": "李端",
    "content": [
      "黄须康兄酒泉客，平生出入王侯宅。",
      "今朝醉卧又明朝，忽忆故乡头已白。",
      "流年恍惚瞻西日，陈事苍茫指南陌。",
      "声名恒压鲍参军，班位不过扬执戟。",
      "迩来七十遂无机，空是咸阳一布衣。",
      "后辈轻肥贱衰朽，五侯门馆许因依。",
      "自言万物有移改，始信桑田变成海。",
      "同时献赋人皆尽，共壁题诗君独在。",
      "步出东城风景和，青山满眼少年多。",
      "汉家尚壮今则老，发短心长知奈何。",
      "华堂举杯白日晚，龙钟相见谁能免。",
      "君今已反我正来。",
      "朱颜宜笑能几回。",
      "借问朦胧花树下，谁家畚插筑高台。"
    ]
  },
  {
    "volume": 284,
    "sequence": 31,
    "title": "瘦马行",
    "author": "李端",
    "content": [
      "城傍牧马驱未过，一马徘徊起还卧。",
      "眼中有泪皮有疮，骨毛焦瘦令人伤。",
      "朝朝放在儿童手，谁觉举头看故乡。",
      "往时汉地相驰逐，如雨如风过平陆。",
      "岂意今朝驱不前，蚊蚋满身泥上腹。",
      "路人识是名马儿，畴昔三军不得骑。",
      "玉勒金鞍既已远，追奔获兽有谁知。",
      "终身枥上食君草，遂与驽骀一时老。",
      "倘借长鸣陇上风，犹期一战安西道。"
    ]
  },
  {
    "volume": 284,
    "sequence": 32,
    "title": "杂歌呈郑锡司空文明",
    "author": "李端",
    "content": [
      "昨宵梦到亡何乡，忽见一人山之阳。",
      "高冠长剑立石堂，鬓眉飒爽瞳子方。",
      "胡麻作饭琼作浆，素书一帙在柏床。",
      "啖我还丹拍我背，令我延年在人代。",
      "乃书数字与我持，小儿归去须读之。",
      "觉来知是虚无事，山中雪平云覆地。",
      "东岭啼猿三四声，卷帘一望心堪碎。",
      "蓬莱有梯不可蹑，向海回头泪盈睫。",
      "且闻童子是苍蝇，谁谓庄生异蝴蝶。",
      "学仙去来辞故人，长安道路多风尘。"
    ]
  },
  {
    "volume": 284,
    "sequence": 33,
    "title": "杂歌",
    "author": "李端",
    "content": [
      "汉水至清泥则浊，松枝至坚萝则弱。",
      "十三女儿事他家，颜色如花终索寞。",
      "兰生当门燕巢幕，兰芽未吐燕泥落。",
      "为姑偏忌诸嫂良，作妇翻嫌婿家恶。",
      "人生照镜须自知，无盐何用妒西施。",
      "秦庭野鹿忽为马，巧伪乱真君试思。",
      "伯奇掇蜂贤父逐，曾参杀人慈母疑。",
      "酒沽千日人不醉，琴弄一弦心已悲。",
      "常闻善交无尔汝，谗口甚甘良药苦。",
      "山鸡锦翼岂凤凰，陇鸟人言止鹦鹉。",
      "向栩非才徒隐灶，田文有命那关户，犀烛江行见鬼神，木人登席呈歌舞。",
      "乐生东去终居赵，阳虎北辕翻适楚。",
      "世间反覆不易陈，缄此贻君泪如雨。"
    ]
  },
  {
    "volume": 284,
    "sequence": 34,
    "title": "乌栖曲",
    "author": "李端",
    "content": [
      "白马逐朱车，黄昏入狭斜。",
      "狭斜柳树乌争宿，争枝未得飞上屋。",
      "东房少妇婿从军，每听乌啼知夜分。"
    ]
  },
  {
    "volume": 284,
    "sequence": 35,
    "title": "送客东归",
    "author": "李端",
    "content": [
      "昨夜东风吹尽雪，两京路上梅花发。",
      "行人相见便东西，日暮溪头饮马别。",
      "把君衫袖望垂杨，两行泪下思故乡。"
    ]
  },
  {
    "volume": 284,
    "sequence": 36,
    "title": "王敬伯歌",
    "author": "李端",
    "content": [
      "妾本舟中女，闻君江上琴。",
      "君初感妾意，妾亦感君心。",
      "遂出合欢被，同为交颈禽。",
      "传杯唯畏浅，接膝犹嫌远。",
      "侍婢奏箜篌，女郎歌宛转。",
      "宛转怨如何，中庭霜渐多。",
      "霜多叶可惜，昨日非今夕。",
      "徒结万重欢，终成一宵客。",
      "王敬伯，绿水青山从此隔。"
    ]
  },
  {
    "volume": 284,
    "sequence": 37,
    "title": "救生寺望春寄畅当",
    "author": "李端",
    "content": [
      "东西南北望，望远悲潜蓄。",
      "红黄绿紫花，花开看不足。",
      "今年与子少相随，他年与子老相逐。"
    ]
  },
  {
    "volume": 284,
    "sequence": 38,
    "title": "荆门歌送兄赴夔州",
    "author": "李端",
    "content": [
      "余兄佐郡经西楚，饯行因赋荆门雨。",
      "蘚蘚燮燮声渐繁，浦里人家收市喧。",
      "重阴大点过欲尽，碎浪柔文相与翻。",
      "云间怅望荆衡路，万里青山一时暮。",
      "琵琶寺里响空廊。",
      "熨火陂前湿荒戍。",
      "沙尾长樯发渐稀，竹竿草屩涉流归。",
      "夷陵已远半成烧，汉上游倡始濯衣。",
      "船门相对多商估，葛服龙钟篷下语。",
      "自是湘州石燕飞，那关齐地商羊舞。",
      "曾为江客念江行，肠断秋荷雨打声。",
      "摩天古木不可见，住岳高僧空得名。",
      "今朝拜首临欲别，遥忆荆门雨中发。"
    ]
  },
  {
    "volume": 284,
    "sequence": 39,
    "title": "妾薄命",
    "author": "李端",
    "content": [
      "忆妾初嫁君，花鬟如绿云，回灯入绮帐，转面脱罗裙。",
      "折步教人学，偷香与客熏。",
      "容颜南国重，名字北方闻。",
      "一从失恩意，转觉身憔悴。",
      "对镜不梳头，倚窗空落泪。",
      "新人莫恃新，秋至会无春。",
      "从来闭在长门者，必是宫中第一人。"
    ]
  }
]