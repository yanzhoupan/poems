[
  {
    "volume": 349,
    "sequence": 1,
    "title": "东风二章",
    "author": "欧阳詹",
    "content": [
      "东风叶时，匪沃匪飘。",
      "莫雪凝川，莫阴沍郊。",
      "朝不徯夕乃销，东风之行地上兮。",
      "上德临慝，匪戮匪枭。",
      "莫暴在野，莫丑在阶。",
      "以踣以歼，夕不徯朝。",
      "陇西公来浚都兮。",
      "东风叶时，匪凿匪穮。",
      "莫蛰在泉，莫枯在条。",
      "宵不徯晨乃繇。",
      "东风之行地上兮。",
      "上德为政，匪食匪招。",
      "莫顾于家，莫流于辽。",
      "以饱以回，晨不徯宵。",
      "陇西公来浚都兮。"
    ]
  },
  {
    "volume": 349,
    "sequence": 2,
    "title": "有所恨二章",
    "author": "欧阳詹",
    "content": [
      "相思君子，吁嗟万里。",
      "亦既至止，曷不觏止。",
      "本不信巫，谓巫言是履。",
      "在门五日，如待之死。",
      "有所恨兮。",
      "相思遗衣，为忆以贻。",
      "亦既受止，曷不保持。",
      "本不欺友，谓友情是违。",
      "隔生之赠，造次亡之。",
      "有所恨兮。"
    ]
  },
  {
    "volume": 349,
    "sequence": 3,
    "title": "玩月",
    "author": "欧阳詹",
    "content": [
      "八月十五夕，旧嘉蟾兔光。",
      "斯从古人好，共下今宵堂。",
      "素魄皎孤凝，芳辉纷四扬。",
      "裴回林上头，泛滟天中央。",
      "皓露助流华，轻风佐浮凉。",
      "清冷到肌骨，洁白盈衣裳。",
      "惜此苦宜玩，揽之非可将。",
      "含情顾广庭，愿勿沉西方。"
    ]
  },
  {
    "volume": 349,
    "sequence": 4,
    "title": "咏德上韦检察（即韦相皋之弟也，名纁）",
    "author": "欧阳詹",
    "content": [
      "少华类太华，太室似少室。",
      "亚相与丞相，亦复无异质。",
      "渟如月临水，肃若松照日。",
      "辉影互光澄，阴森两葱郁。",
      "连城鸾凤分，同气龟龙出。",
      "并力革夷心，通筹整师律。",
      "英豪愿回席，蛮貊皆屈膝。",
      "中外行分途，寰瀛待清谧。"
    ]
  },
  {
    "volume": 349,
    "sequence": 5,
    "title": "寓兴",
    "author": "欧阳詹",
    "content": [
      "桃李有奇质，樗栎无妙姿。",
      "皆承庆云沃，一种春风吹。",
      "美恶苟同归，喧嚣徒尔为。",
      "相将任玄造，聊醉手中卮。"
    ]
  },
  {
    "volume": 349,
    "sequence": 6,
    "title": "答韩十八驽骥吟",
    "author": "欧阳詹",
    "content": [
      "故人舒其愤，昨示驽骥篇。",
      "驽以易售陈，骥以难知言。",
      "委曲感既深，咨嗟词亦殷。",
      "伊情有远澜，余志逊其源。",
      "室在周孔堂，道通尧舜门。",
      "调雅声寡同，途遐势难翻。",
      "顾兹万恨来，假彼二物云。",
      "贱贵而贵贱，世人良共然。",
      "巴蕉一叶妖，茙葵一花妍。",
      "毕无才实资，手植阶墀前。",
      "楩楠十围瑰，松柏百尺坚。",
      "罔念梁栋功，野长丘墟边。",
      "伤哉昌黎韩，焉得不迍邅。",
      "上帝本厚生，大君方建元。",
      "宝将庇群甿，庶此规崇轩。",
      "班尔图永安，抡择期精专。",
      "君看广厦中，岂有树庭萱。"
    ]
  },
  {
    "volume": 349,
    "sequence": 7,
    "title": "益昌行",
    "author": "欧阳詹",
    "content": [
      "驱马至益昌，倍惊风俗和。",
      "耕夫陇上谣，负者途中歌。",
      "处处川复原，重重山与河。",
      "人烟遍馀田，时稼无闲坡。",
      "问业一何修，太守德化加。",
      "问身一何安，太守恩怀多。",
      "贤哉我太守，在古无以过。",
      "爱人甚爱身，治郡如治家。",
      "云雷既奋腾，草木遂萌芽。",
      "乃知良二千，德足为国华。",
      "今时固精求，汉帝非徒嗟。",
      "四海有青春，众植伫扬葩。",
      "期当作说霖，天下同滂沱。"
    ]
  },
  {
    "volume": 349,
    "sequence": 8,
    "title": "自淮中却赴洛途中作",
    "author": "欧阳詹",
    "content": [
      "惆怅策疲马，孤蓬被风吹。",
      "昨东今又西，冉冉长路岐。",
      "岁晚树无叶，夜寒霜满枝。",
      "旅人恒苦辛，冥寞天何知。"
    ]
  },
  {
    "volume": 349,
    "sequence": 9,
    "title": "晨装行",
    "author": "欧阳詹",
    "content": [
      "村店月西出，山林鹎鵊声。",
      "旅灯彻夜席，束囊事晨征。",
      "寂寂人尚眠，悠悠天未明。",
      "岂无偃息心，所务前有程。"
    ]
  },
  {
    "volume": 349,
    "sequence": 10,
    "title": "新都行",
    "author": "欧阳詹",
    "content": [
      "缥缈空中丝，蒙笼道傍树。",
      "翻兹叶间吹，惹破花上露。",
      "悠扬丝意去，苒蒻花枝住。",
      "何计脱缠绵，天长春日暮。"
    ]
  },
  {
    "volume": 349,
    "sequence": 11,
    "title": "铜雀妓",
    "author": "欧阳詹",
    "content": [
      "萧条登古台，回首黄金屋。",
      "落叶不归林，高陵永为谷。",
      "妆容徒自丽，舞态阅谁目。",
      "惆怅繐帷空，歌声苦于哭。"
    ]
  },
  {
    "volume": 349,
    "sequence": 12,
    "title": "太原旅怀呈薛十八侍御齐十二奉礼",
    "author": "欧阳詹",
    "content": [
      "前来称英隽，有食主人鱼。",
      "后来曰贤才，又受主人车。",
      "伊予亦投刺，恩煦胡凋疏。",
      "既睹主人面，复见主人书。",
      "餬口百家周。",
      "赁庑三月馀。",
      "眼见寒序臻，坐送秋光除。",
      "西日惄饥肠，北风疾絺裾。",
      "升堂有知音，此意当何如。"
    ]
  },
  {
    "volume": 349,
    "sequence": 13,
    "title": "李评事公进示文集因赠之",
    "author": "欧阳詹",
    "content": [
      "风雅不坠地，五言始君先。",
      "希微嘉会章，杳冥河梁篇。",
      "理蔓语无枝，言一意则千。",
      "往来更后人，浇荡醨前源。",
      "倾筐实不收，朴樕华争繁。",
      "大教护微旨，哲人生令孙。",
      "高飙激颓波，坐使横流翻。",
      "昔日越重阻，侧聆沧海传。",
      "逮兹觌清扬，幸睹青琅编。",
      "泠泠中山醇，片片昆丘璠。",
      "一杯有余味，再览增光鲜。",
      "对宝人皆鉴，握鞶良自妍。",
      "吾其告先师，六义今还全。"
    ]
  },
  {
    "volume": 349,
    "sequence": 14,
    "title": "徐十八晦落第",
    "author": "欧阳詹",
    "content": [
      "嘉谷不夏熟，大器当晚成。",
      "徐生异凡鸟，安得非时鸣。",
      "汲汲有所为，驱驱无本情。",
      "懿哉苍梧凤，终见排云征。"
    ]
  },
  {
    "volume": 349,
    "sequence": 15,
    "title": "春日途中寄故园所亲",
    "author": "欧阳詹",
    "content": [
      "客路度年华，故园云未返。",
      "悠悠去源水，日日只有远。",
      "始叹秋叶零，又看春草晚。",
      "寄书南飞鸿，相忆剧乡县。"
    ]
  },
  {
    "volume": 349,
    "sequence": 16,
    "title": "蜀中将归留辞韩相公贯之",
    "author": "欧阳詹",
    "content": [
      "宁体即云构，方前恒玉食。",
      "贫居岂及此，要自怀归忆。",
      "在梦关山远，如流岁华逼。",
      "明晨首乡路，迢递孤飞翼。"
    ]
  },
  {
    "volume": 349,
    "sequence": 17,
    "title": "江夏留别华二（一作别辛三十）",
    "author": "欧阳詹",
    "content": [
      "弭棹已伤别，不堪离绪催。",
      "十年一心人，千里同舟来。",
      "乡路我尚遥，客游君未回。",
      "将何慰两端，互勉临岐杯。"
    ]
  },
  {
    "volume": 349,
    "sequence": 18,
    "title": "送潭州陆户曹之任（户曹自处州司仓除）",
    "author": "欧阳詹",
    "content": [
      "三语又为掾，大家闻屈声。",
      "多年名下人，四姓江南英。",
      "衡岳半天秀，湘潭无底清。",
      "何言驱车远，去有蒙庄情。"
    ]
  },
  {
    "volume": 349,
    "sequence": 19,
    "title": "福州送郑楚材赴京，时监察刘公亮有感激郑意",
    "author": "欧阳詹",
    "content": [
      "美人河岳灵，家本荥水濆。",
      "门承若兰族，身蕴如琼文。",
      "早折青桂枝，俯窥鸿鹄群。",
      "迩来丹霄姿，远逐苍梧云。",
      "有伊光鉴人，惜兹瑶蕙薰。",
      "中酣前激昂，四座同氛氲。",
      "海郡梅霪晴，山邮炎景曛。",
      "回翔罢南游，鸣唳期西闻。",
      "秦塞鸾凤征，越江云雨分。",
      "从兹一别离，伫致如尧君。"
    ]
  },
  {
    "volume": 349,
    "sequence": 20,
    "title": "初发太原，途中寄太原所思",
    "author": "欧阳詹",
    "content": [
      "驱马觉渐远，回头长路尘。",
      "高城已不见，况复城中人。",
      "去意自未甘，居情谅犹辛。",
      "五原东北晋，千里西南秦。",
      "一屦不出门，一车无停轮。",
      "流萍与系匏，早晚期相亲。"
    ]
  },
  {
    "volume": 349,
    "sequence": 21,
    "title": "汝川行",
    "author": "欧阳詹",
    "content": [
      "汝坟春女蚕忙月，朝起采桑日西没。",
      "轻绡裙露红罗袜，半蹋金梯倚枝歇。",
      "垂空玉腕若无骨，映叶朱唇似花发。",
      "相欢谁是游冶郎，蚕休不得岐路旁。"
    ]
  },
  {
    "volume": 349,
    "sequence": 22,
    "title": "智达上人水精念珠歌",
    "author": "欧阳詹",
    "content": [
      "水已清，清中不易当其精。",
      "精华极，何宜更复加磨拭。",
      "良工磨拭成贯珠，泓澄洞澈看如无。",
      "星辉月耀莫之逾，骇鸡照乘徒称殊。",
      "上人念佛泛贞谛，一佛一珠以为计。",
      "既指其珠当佛身，亦欲珠明佛像智。",
      "咨董母，访朱公。",
      "得之玓瓅群奇中，龙龛鹫岭长随躬。",
      "朝自守持纤掌透，夜来月照红绦空。",
      "穷川极陆难为宝，孰说砗磲将玛瑙。",
      "连连寒溜下阴轩，荧荧泫露垂秋草。",
      "皎晶晶，彰煌煌，陆离电烻纷不常，凌眸晕目生光芒。",
      "我来借问修行术，数日殷勤美兹物。",
      "上人视日授微言，心静如斯即诸佛。"
    ]
  },
  {
    "volume": 349,
    "sequence": 23,
    "title": "许州途中",
    "author": "欧阳詹",
    "content": [
      "秦川行尽颍川长，吴江越岭已同方。",
      "征途渺渺烟茫茫，未得还乡伤近乡。",
      "随萍逐梗见春光，行乐登台斗在旁。",
      "林间啼鸟野中芳，有似故园皆断肠。"
    ]
  },
  {
    "volume": 349,
    "sequence": 24,
    "title": "赋得秋河曙耿耿送郭秀才应举",
    "author": "欧阳詹",
    "content": [
      "月没天欲明，秋河尚凝白。",
      "皑皑积光素，耿耿横虚碧。",
      "南斗接，北辰连，空濛鸿洞浮高天。",
      "荡荡漫漫皆晶然，实类平芜流大川。",
      "星为潭底珠，云是波中烟。",
      "鸡唱漏尽东方作，曲渚苍苍晓霜落。",
      "雁叫疑从清浅惊，凫声似在沿洄泊。",
      "并州细侯直下孙，才应秋赋怀金门。",
      "念排云汉将飞翻，仰之踊跃当华轩。",
      "夜来陪饯欧阳子，偶坐通宵见深旨。",
      "心知慷慨日昭然，前程心在青云里。"
    ]
  },
  {
    "volume": 349,
    "sequence": 25,
    "title": "送袁秀才下第归毗陵",
    "author": "欧阳詹",
    "content": [
      "羸马出都门，修途指江东。",
      "关河昨夜雨，草木非春风。",
      "矢舍虽未中，璞全终待攻。",
      "层霄秋可翔，岂不随高鸿。"
    ]
  },
  {
    "volume": 349,
    "sequence": 26,
    "title": "闻邻舍唱凉州有所思",
    "author": "欧阳詹",
    "content": [
      "有善伊凉曲，离别在天涯。",
      "虚堂正相思，所妙发邻家。",
      "声音虽类闻，形影终以遐。",
      "因之增远怀，惆怅菖蒲花。"
    ]
  },
  {
    "volume": 349,
    "sequence": 27,
    "title": "陪太原郑行军中丞登汾上阁中丞诗曰汾楼…辄书即事上答",
    "author": "欧阳詹",
    "content": [
      "并州汾上阁，登望似吴阊。",
      "贯郭河通路，萦村水逼乡。",
      "城槐临枉渚，巷市接飞梁。",
      "莫论江湖思，南人正断肠。"
    ]
  },
  {
    "volume": 349,
    "sequence": 28,
    "title": "送少微上人归德峰",
    "author": "欧阳詹",
    "content": [
      "不负人间累，栖身任所从。",
      "灰心闻密行，菜色见羸容。",
      "幻世方同悟，深居愿继踪。",
      "孤云与禅诵，到后在何峰。"
    ]
  },
  {
    "volume": 349,
    "sequence": 29,
    "title": "荆南夏夜水楼怀昭丘直上人云梦李莘",
    "author": "欧阳詹",
    "content": [
      "无机成旅逸，中夜上江楼。",
      "云尽月如练，水凉风似秋。",
      "凫声闻梦泽，黛色上昭丘。",
      "不远人情在，良宵恨独游。"
    ]
  },
  {
    "volume": 349,
    "sequence": 30,
    "title": "酬裴十二秀才孩子咏",
    "author": "欧阳詹",
    "content": [
      "算日未成年，英姿已褎然。",
      "王家千里后，荀氏八龙先。",
      "葱蒨松犹嫩，清明月渐圆。",
      "将何一枝桂，容易赏名贤。"
    ]
  },
  {
    "volume": 349,
    "sequence": 31,
    "title": "旅次舟中对月寄姜公（此公，丁泉州门客）",
    "author": "欧阳詹",
    "content": [
      "中宵天色净，片月出沧洲。",
      "皎洁临孤岛，婵娟入乱流。",
      "应同故园夜，独起异乡愁。",
      "那得休蓬转，从君上庾楼。"
    ]
  },
  {
    "volume": 349,
    "sequence": 32,
    "title": "除夜长安客舍",
    "author": "欧阳詹",
    "content": [
      "十上书仍寝，如流岁又迁。",
      "望家思献寿，算甲恨长年。",
      "虚牖传寒柝，孤灯照绝编。",
      "谁应问穷辙，泣尽更潸然。"
    ]
  },
  {
    "volume": 349,
    "sequence": 33,
    "title": "早秋登慈恩寺塔",
    "author": "欧阳詹",
    "content": [
      "宝塔过千仞，登临尽四维。",
      "毫端分马颊，墨点辨蛾眉。",
      "地迥风弥紧，天长日久迟。",
      "因高欲有赋，远意惨生悲。"
    ]
  },
  {
    "volume": 349,
    "sequence": 34,
    "title": "太原和严长官八月十五日夜西山童子上方玩月寄中丞少尹",
    "author": "欧阳詹",
    "content": [
      "西寺碧云端，东溟白雪团。",
      "年来一夜玩，君在半天看。",
      "素魄当怀上，清光在下寒。",
      "宜裁济江什，有阻惠连欢。"
    ]
  },
  {
    "volume": 349,
    "sequence": 35,
    "title": "九日广陵同陈十五先辈登高怀林十二先辈",
    "author": "欧阳詹",
    "content": [
      "客路重阳日，登高寄上楼。",
      "风烟今令节，台阁古雄州。",
      "泛菊聊斟酒，持萸懒插头。",
      "情人共惆怅，良久不同游。"
    ]
  },
  {
    "volume": 349,
    "sequence": 36,
    "title": "题严光钓台",
    "author": "欧阳詹",
    "content": [
      "弭棹历尘迹，悄然关我情。",
      "伊无昔时节，岂有今日名。",
      "辞贵不辞贱，是心谁复行。",
      "钦哉此溪曲，永独古风清。"
    ]
  },
  {
    "volume": 349,
    "sequence": 37,
    "title": "送高士安下第归岷南宁觐",
    "author": "欧阳詹",
    "content": [
      "偕隐有贤亲，岷南四十春。",
      "栖云自匪石，观国暂同尘。",
      "就养思儿戏，延年爱鸟伸。",
      "还看谢时去，有类颍阳人。"
    ]
  },
  {
    "volume": 349,
    "sequence": 38,
    "title": "述德上兴元严仆射",
    "author": "欧阳詹",
    "content": [
      "山横碧立并雄岷，大阜洪川共降神。",
      "心合云雷清祸乱，力回天地作阳春。",
      "非熊德愧当周辅，称杰叨惭首汉臣。",
      "何幸腐儒无一艺，得为门下食鱼人。"
    ]
  },
  {
    "volume": 349,
    "sequence": 39,
    "title": "及第后酬故园亲故",
    "author": "欧阳詹",
    "content": [
      "才非天授学非师，以此成名曩岂期。",
      "杨叶射频因偶中，桂枝材美敢当之。",
      "称文作艺方惭德，相贺投篇料愧词。",
      "犹著褐衣何足羡，如君即是载鸣时。"
    ]
  },
  {
    "volume": 349,
    "sequence": 40,
    "title": "题华十二判官汝州宅内亭",
    "author": "欧阳詹",
    "content": [
      "高居胜景谁能有，佳意幽情共可欢。",
      "新柳绕门青翡翠，修篁浮径碧琅玕。",
      "步兵阮籍空除屏，彭泽陶潜谩挂冠。",
      "只在城隍也趋府，岂如吾子道斯安。"
    ]
  },
  {
    "volume": 349,
    "sequence": 41,
    "title": "薛舍人使君观察韩判官侍御许雨晴到所居既霁先呈即事",
    "author": "欧阳詹",
    "content": [
      "江皋昨夜雨收梅，寂寂衡门与钓台。",
      "西岛落花随水至，前山飞鸟出云来。",
      "观风驷马能言驻，行县双旌许暂回。",
      "岂不偶然聊为竹，空令石径扫莓苔。"
    ]
  },
  {
    "volume": 349,
    "sequence": 42,
    "title": "元日陪早朝",
    "author": "欧阳詹",
    "content": [
      "斗柄东回岁又新，邃旒南面挹来宾。",
      "和光仿佛楼台晓，休气氛氲天地春。",
      "仪籥不唯丹穴鸟，称觞半是越裳人。",
      "江皋腐草今何幸，亦与恒星拱北辰。"
    ]
  },
  {
    "volume": 349,
    "sequence": 43,
    "title": "和太原郑中丞登龙兴寺阁",
    "author": "欧阳詹",
    "content": [
      "青窗朱户半天开，极目凝神望几回。",
      "晋国颓墉生草树，皇家瑞气在楼台。",
      "千条水入黄河去，万点山从紫塞来。",
      "独恨侍游违长者，不知高意是谁陪。"
    ]
  },
  {
    "volume": 349,
    "sequence": 44,
    "title": "咏德上太原李尚书",
    "author": "欧阳詹",
    "content": [
      "那以公方郭细侯，并州非复旧并州。",
      "九重帝宅司丹地，十万兵枢拥碧油。",
      "锵玉半为趋閤吏，腰金皆是走庭流。",
      "王褒见德空知颂，身在三千最上头。"
    ]
  },
  {
    "volume": 349,
    "sequence": 45,
    "title": "和严长官秋日登太原龙兴寺阁野望",
    "author": "欧阳詹",
    "content": [
      "百丈化城楼，君登最上头。",
      "九霄回栈路，八到视并州。",
      "烟火遗尧庶，山河启圣猷。",
      "短垣齐介岭，片白指分流。",
      "清铎中天籁，哀鸣下界秋。",
      "境闲知道胜，心远见名浮。",
      "岂念乘肥马，方应驾大牛。",
      "自怜蓬逐吹，不得与良游。"
    ]
  },
  {
    "volume": 349,
    "sequence": 46,
    "title": "小苑春望宫池柳色（一作御沟新柳）",
    "author": "欧阳詹",
    "content": [
      "东风韶景至，垂柳御沟新。",
      "媚作千门秀，连为一道春。",
      "柔荑生女指，嫩叶长龙鳞。",
      "舞絮回青岸，翻烟拂绿蘋。",
      "王孙初命赏，佳客欲伤神。",
      "芳意堪相赠，一枝先远人。"
    ]
  },
  {
    "volume": 349,
    "sequence": 47,
    "title": "蜀门与林蕴分路后屡有山川似闽中因寄林蕴蕴亦闽人也",
    "author": "欧阳詹",
    "content": [
      "村步如延寿，川原似福平。",
      "无人相共识，独自故乡情。"
    ]
  },
  {
    "volume": 349,
    "sequence": 48,
    "title": "读周太公传",
    "author": "欧阳詹",
    "content": [
      "论兵去商虐，讲德兴周道。",
      "屠沽未遇时，岂异兹川老。"
    ]
  },
  {
    "volume": 349,
    "sequence": 49,
    "title": "乐津店北陂",
    "author": "欧阳詹",
    "content": [
      "婵娟有丽玉如也，美笑当予系予马。",
      "罗帏碧簟岂相容，行到山头忆山下。"
    ]
  },
  {
    "volume": 349,
    "sequence": 50,
    "title": "出蜀门",
    "author": "欧阳詹",
    "content": [
      "北客今朝出蜀门，翛然领得入时魂。",
      "游人莫道归来易，三不曾闻古老言。"
    ]
  },
  {
    "volume": 349,
    "sequence": 51,
    "title": "题第五司户侍御",
    "author": "欧阳詹",
    "content": [
      "曾称野鹤比群公，忽作长松向府中。",
      "骢马不骑人不识，泠然三尺别生风。"
    ]
  },
  {
    "volume": 349,
    "sequence": 52,
    "title": "建溪行待陈诩（予先发福州，陈续发，中路待之不得）",
    "author": "欧阳詹",
    "content": [
      "偕行那得会心期，先者贪前后者迟。",
      "空忆丽词能状物，每看奇异但相思。"
    ]
  },
  {
    "volume": 349,
    "sequence": 53,
    "title": "述德上兴元严仆射",
    "author": "欧阳詹",
    "content": [
      "推车阃外主恩新，今日梁川草遍春。",
      "玉色据鞍双节下，扬兵百万路无尘。"
    ]
  },
  {
    "volume": 349,
    "sequence": 54,
    "title": "许州送张中丞出临颍镇",
    "author": "欧阳詹",
    "content": [
      "心诵阴符口不言，风驱千骑出辕门。",
      "孙吴去后无长策，谁敌留侯直下孙。"
    ]
  },
  {
    "volume": 349,
    "sequence": 55,
    "title": "睹亡友题诗处",
    "author": "欧阳詹",
    "content": [
      "旧友亲题壁上诗，伤看缘迹不缘词。",
      "门前犹是长安道，无复回车下笔时。"
    ]
  },
  {
    "volume": 349,
    "sequence": 56,
    "title": "题秦岭",
    "author": "欧阳詹",
    "content": [
      "南下斯须隔帝乡，北行一步掩南方。",
      "悠悠烟景两边意，蜀客秦人各断肠。"
    ]
  },
  {
    "volume": 349,
    "sequence": 57,
    "title": "自南山却赴京师，石臼岭头即事寄严仆射",
    "author": "欧阳詹",
    "content": [
      "鸟企蛇盘地半天，下窥千仞到浮烟。",
      "因高回望沾恩处，认得梁州落日边。"
    ]
  },
  {
    "volume": 349,
    "sequence": 58,
    "title": "与洪孺卿自梁州回途中经骆谷见野果有闽中悬壶子…闽人",
    "author": "欧阳詹",
    "content": [
      "青苞朱实忽离离，摘得盈筐泪更垂。",
      "上德同之岂无意，故园山路一枝枝。"
    ]
  },
  {
    "volume": 349,
    "sequence": 59,
    "title": "韦晤宅听歌",
    "author": "欧阳詹",
    "content": [
      "服制虹霓鬓似云，萧郎屋里上清人。",
      "等闲逐酒倾杯乐，飞尽虹梁一夜尘。"
    ]
  },
  {
    "volume": 349,
    "sequence": 60,
    "title": "与林蕴同之蜀途次嘉陵江认得越鸟声呈林林亦闽中人也",
    "author": "欧阳詹",
    "content": [
      "正是闽中越鸟声，几回留听暗沾缨。",
      "伤心激念君深浅，共有离乡万里情。"
    ]
  },
  {
    "volume": 349,
    "sequence": 61,
    "title": "送闻上人游嵩山",
    "author": "欧阳詹",
    "content": [
      "二室峰峰昔愿游，从云从鹤思悠悠。",
      "丹梯石路君先去，为上青冥最上头。"
    ]
  },
  {
    "volume": 349,
    "sequence": 62,
    "title": "永安寺照上人房",
    "author": "欧阳詹",
    "content": [
      "草席蒲团不扫尘，松闲石上似无人。",
      "群阴欲午钟声动，自煮溪蔬养幻身。"
    ]
  },
  {
    "volume": 349,
    "sequence": 63,
    "title": "山中老僧",
    "author": "欧阳詹",
    "content": [
      "笑向来人话古时，绳床竹杖自扶持。",
      "秋深头冷不能剃，白黑苍然发到眉。"
    ]
  },
  {
    "volume": 349,
    "sequence": 64,
    "title": "赠鲁山李明府",
    "author": "欧阳詹",
    "content": [
      "外户通宵不闭关，抱孙弄子万家闲。",
      "若将邑号称贤宰，又是皇唐李鲁山。"
    ]
  },
  {
    "volume": 349,
    "sequence": 65,
    "title": "泉州赴上都留别舍弟及故人",
    "author": "欧阳詹",
    "content": [
      "天长地阔多岐路，身即飞蓬共水萍。",
      "匹马将驱岂容易，弟兄亲故满离亭。"
    ]
  },
  {
    "volume": 349,
    "sequence": 66,
    "title": "送张骠骑邠宁行营",
    "author": "欧阳詹",
    "content": [
      "宝马雕弓金仆姑，龙骧虎视出皇都。",
      "扬鞭莫怪轻胡虏，曾在渔阳敌万夫。"
    ]
  },
  {
    "volume": 349,
    "sequence": 67,
    "title": "题梨岭",
    "author": "欧阳詹",
    "content": [
      "南北风烟即异方，连峰危栈倚苍苍。",
      "哀猿咽水偏高处，谁不沾衣望故乡。"
    ]
  },
  {
    "volume": 349,
    "sequence": 68,
    "title": "秋夜寄僧（一作秋夜寄弘济上人）",
    "author": "欧阳詹",
    "content": [
      "尚被浮名诱此身，今时谁与德为邻。",
      "遥知是夜檀溪上，月照千峰为一人。"
    ]
  },
  {
    "volume": 349,
    "sequence": 69,
    "title": "观送葬",
    "author": "欧阳詹",
    "content": [
      "何事悲酸泪满巾，浮生共是北邙尘。",
      "他时不见北山路，死者还曾哭送人。"
    ]
  },
  {
    "volume": 349,
    "sequence": 70,
    "title": "宿建溪中宵即事",
    "author": "欧阳詹",
    "content": [
      "一席眠还坐，蛙噪萤飞夜未央。",
      "僮仆舟人空寂寂，隔帘微月入中仓。"
    ]
  },
  {
    "volume": 349,
    "sequence": 71,
    "title": "题王明府郊亭",
    "author": "欧阳詹",
    "content": [
      "日日郊亭启竹扉，论桑劝穑是常机。",
      "山城要得牛羊下，方与农人分背归。"
    ]
  },
  {
    "volume": 349,
    "sequence": 72,
    "title": "塞上行",
    "author": "欧阳詹",
    "content": [
      "闻说胡兵欲利秋，昨来投笔到营州。",
      "骁雄已许将军用，边塞无劳天子忧。"
    ]
  },
  {
    "volume": 349,
    "sequence": 73,
    "title": "题别业（一作回别业留别郭中诸公）",
    "author": "欧阳詹",
    "content": [
      "千山江上背斜晖，一径中峰见所归。",
      "不信扁舟回在晚，宿云先已到柴扉。"
    ]
  },
  {
    "volume": 349,
    "sequence": 74,
    "title": "九日广陵登高怀邵二先辈",
    "author": "欧阳詹",
    "content": [
      "簪萸泛菊俯平阡，饮过三杯却惘然。",
      "十岁此辰同醉友，登高各处已三年。"
    ]
  },
  {
    "volume": 349,
    "sequence": 75,
    "title": "题延平剑潭",
    "author": "欧阳詹",
    "content": [
      "想象精灵欲见难，通津一去水漫漫。",
      "空馀昔日凌霜色，长与澄潭生昼寒。"
    ]
  },
  {
    "volume": 349,
    "sequence": 76,
    "title": "晚泊漳州营头亭",
    "author": "欧阳詹",
    "content": [
      "回峰叠嶂绕庭隅，散点烟霞胜画图。",
      "日暮华轩卷长箔，太清云上对蓬壶。"
    ]
  },
  {
    "volume": 349,
    "sequence": 77,
    "title": "赠山南严兵马使（即仆射堂弟也）",
    "author": "欧阳詹",
    "content": [
      "为雁为鸿弟与兄，如雕如鹗杰连英。",
      "天旋地转烟云黑，共鼓长风六合清。"
    ]
  },
  {
    "volume": 349,
    "sequence": 78,
    "title": "除夜侍酒呈诸兄示舍弟",
    "author": "欧阳詹",
    "content": [
      "莫叹明朝又一春，相看堪共贵兹身。",
      "悠悠寰宇同今夜，膝下传杯有几人。"
    ]
  }
]