[
  {
    "volume": 198,
    "sequence": 1,
    "title": "北庭西郊候封大夫受降回军献上",
    "author": "岑参",
    "content": [
      "胡地苜蓿美，轮台征马肥。",
      "大夫讨匈奴，前月西出师。",
      "甲兵未得战，降虏来如归。",
      "橐驼何连连，穹帐亦累累。",
      "阴山烽火灭，剑水羽书稀。",
      "却笑霍嫖姚，区区徒尔为。",
      "西郊候中军，平沙悬落晖。",
      "驿马从西来，双节夹路驰。",
      "喜鹊捧金印，蛟龙盘画旗。",
      "如公未四十，富贵能及时。",
      "直上排青云，傍看疾若飞。",
      "前年斩楼兰，去岁平月支。",
      "天子日殊宠，朝廷方见推。",
      "何幸一书生，忽蒙国士知。",
      "侧身佐戎幕，敛衽事边陲。",
      "自逐定远侯，亦著短后衣。",
      "近来能走马，不弱并州儿。"
    ]
  },
  {
    "volume": 198,
    "sequence": 2,
    "title": "初至西虢官舍南池，呈左右省及南宫诸故人",
    "author": "岑参",
    "content": [
      "黜官自西掖，待罪临下阳。",
      "空积犬马恋，岂思鹓鹭行。",
      "素多江湖意，偶佐山水乡。",
      "满院池月静，卷帘溪雨凉。",
      "轩窗竹翠湿，案牍荷花香。",
      "白鸟上衣桁，青苔生笔床。",
      "数公不可见，一别尽相忘。",
      "敢恨青琐客，无情华省郎。",
      "早年迷进退，晚节悟行藏。",
      "他日能相访，嵩南旧草堂。"
    ]
  },
  {
    "volume": 198,
    "sequence": 3,
    "title": "过梁州奉赠张尚书大夫公",
    "author": "岑参",
    "content": [
      "汉中二良将，今昔各一时。",
      "韩信此登坛，尚书复来斯。",
      "手把铜虎符，身总丈人师。",
      "错落北斗星，照耀黑水湄。",
      "英雄若神授，大材济时危。",
      "顷岁遇雷云，精神感灵祇。",
      "勋业振青史，恩德继鸿私。",
      "羌虏昔未平，华阳积僵尸。",
      "人烟绝墟落，鬼火依城池。",
      "巴汉空水流，褒斜惟鸟飞。",
      "自公布德政，此地生光辉。",
      "百堵创里闾，千家恤茕嫠。",
      "层城重鼓角，甲士如熊罴。",
      "坐啸风自调，行春雨仍随。",
      "芃芃麦苗长，蔼蔼桑叶肥。",
      "浮客相与来，群盗不敢窥。",
      "何幸承嘉惠，小年即相知。",
      "富贵情易疏，相逢心不移。",
      "置酒宴高馆，娇歌杂青丝。",
      "锦席绣拂庐，玉盘金屈卮。",
      "春景透高戟，江云彗长麾。",
      "枥马嘶柳阴，美人映花枝。",
      "门传大夫印，世拥上将旗。",
      "承家令名扬，许国苦节施。",
      "戎幕宁久驻，台阶不应迟。",
      "别有弹冠士，希君无见遗。"
    ]
  },
  {
    "volume": 198,
    "sequence": 4,
    "title": "登北庭北楼，呈幕中诸公",
    "author": "岑参",
    "content": [
      "尝读西域传，汉家得轮台。",
      "古塞千年空，阴山独崔嵬。",
      "二庭近西海，六月秋风来。",
      "日暮上北楼，杀气凝不开。",
      "大荒无鸟飞，但见白龙塠。",
      "旧国眇天末，归心日悠哉。",
      "上将新破胡，西郊绝烟埃。",
      "边城寂无事，抚剑空徘徊。",
      "幸得趋幕中，托身厕群才。",
      "早知安边计，未尽平生怀。"
    ]
  },
  {
    "volume": 198,
    "sequence": 5,
    "title": "初过陇山途中，呈宇文判官",
    "author": "岑参",
    "content": [
      "一驿过一驿，驿骑如星流。",
      "平明发咸阳，暮及陇山头。",
      "陇水不可听，呜咽令人愁。",
      "沙尘扑马汗，雾露凝貂裘。",
      "西来谁家子，自道新封侯。",
      "前月发安西，路上无停留。",
      "都护犹未到，来时在西州。",
      "十日过沙碛，终朝风不休。",
      "马走碎石中，四蹄皆血流。",
      "万里奉王事，一身无所求。",
      "也知塞垣苦，岂为妻子谋。",
      "山口月欲出，先照关城楼。",
      "溪流与松风，静夜相飕飗。",
      "别家赖归梦，山塞多离忧。",
      "与子且携手，不愁前路修。"
    ]
  },
  {
    "volume": 198,
    "sequence": 6,
    "title": "陪狄员外早秋登府西楼，因呈院中诸公",
    "author": "岑参",
    "content": [
      "常爱张仪楼，西山正相当。",
      "千峰带积雪，百里临城墙。",
      "烟氛扫晴空，草树映朝光。",
      "车马隘百井，里閈盘二江。",
      "亚相自登坛，时危安此方。",
      "威声振蛮貊，惠化钟华阳。",
      "旌节罗广庭，戈鋋凛秋霜。",
      "阶下貔虎士，幕中鹓鹭行。",
      "今我忽登临，顾恩不望乡。",
      "知已犹未报，鬓毛飒已苍。",
      "时命难自知，功业岂暂忘。",
      "蝉鸣秋城夕，鸟去江天长。",
      "兵马休战争，风尘尚苍茫。",
      "谁当共携手，赖有冬官郎。"
    ]
  },
  {
    "volume": 198,
    "sequence": 7,
    "title": "冬夜宿仙游寺南凉堂，呈谦道人",
    "author": "岑参",
    "content": [
      "太乙连太白，两山知几重。",
      "路盘石门窄，匹马行才通。",
      "日西倒山寺，林下逢支公。",
      "昨夜山北时，星星闻此钟。",
      "秦女去已久，仙台在中峰。",
      "箫声不可闻，此地留遗踪。",
      "石潭积黛色，每岁投金龙。",
      "乱流争迅湍，喷薄如雷风。",
      "夜来闻清磬，月出苍山空。",
      "空山满清光，水树相玲珑。",
      "回廊映密竹，秋殿隐深松。",
      "灯影落前谿，夜宿水声中。",
      "爱兹林峦好，结宇向谿东。",
      "相识唯山僧，邻家一钓翁。",
      "林晚栗初拆，枝寒梨已红。",
      "物幽兴易惬，事胜趣弥浓。",
      "愿谢区中缘，永依金入宫。",
      "寄报乘辇客，簪裾尔何容。"
    ]
  },
  {
    "volume": 198,
    "sequence": 8,
    "title": "潼关镇国军句覆使院早春，寄王同州",
    "author": "岑参",
    "content": [
      "胡寇尚未尽，大军镇关门。",
      "旌旗遍草木，兵马如云屯。",
      "圣朝正用武，诸将皆承恩。",
      "不见征战功，但闻歌吹喧。",
      "儒生有长策，闭口不敢言。",
      "昨从关东来，思与故人论。",
      "何为廊庙器，至今居外藩。",
      "黄霸宁淹留，苍生望腾鶱。",
      "卷帘见西岳，仙掌明朝暾。",
      "昨夜闻春风，戴胜过后园。",
      "各自限官守，何由叙凉温。",
      "离忧不可忘，襟背思树萱。"
    ]
  },
  {
    "volume": 198,
    "sequence": 9,
    "title": "青山峡口泊舟怀狄侍御",
    "author": "岑参",
    "content": [
      "峡口秋水壮，沙边且停桡。",
      "奔涛振石壁，峰势如动摇。",
      "九月芦花新，弥令客心焦。",
      "谁念在江岛，故人满天朝。",
      "无处豁心胸，忧来醉能销。",
      "往来巴山道，三见秋草凋。",
      "狄生新相知，才调凌云霄。",
      "赋诗析造化，入幕生风飙。",
      "把笔判甲兵，战士不敢骄。",
      "皆云梁公后，遇鼎还能调。",
      "离别倏经时，音尘殊寂寥。",
      "何当见夫子，不叹乡关遥。"
    ]
  },
  {
    "volume": 198,
    "sequence": 10,
    "title": "寄青城龙谿奂道人",
    "author": "岑参",
    "content": [
      "五岳之丈人，西望青瞢瞢。",
      "云开露崖峤，百里见石棱。",
      "龙谿盘中峰，上有莲花僧。",
      "绝顶小兰若，四时岚气凝。",
      "身同云虚无，心与谿清澄。",
      "诵戒龙每听，赋诗人则称。",
      "杉风吹袈裟，石壁悬孤灯。",
      "久欲谢微禄，誓将归大乘。",
      "愿闻开士说，庶以心相应。"
    ]
  },
  {
    "volume": 198,
    "sequence": 11,
    "title": "梁州对雨怀麹二秀才，便呈麹大判官时疾赠余新诗",
    "author": "岑参",
    "content": [
      "江上云气黑，山旱山昨夜雷。",
      "水恶平明飞，雨从。",
      "冢来。",
      "濛濛随风过，萧飒鸣庭槐。",
      "隔帘湿衣巾，当暑凉幽斋。",
      "麹生住相近，言语阻且乖。",
      "卧疾不见人，午时门始开。",
      "终日看本草，药苗满前阶。",
      "兄弟早有名，甲科皆秀才。",
      "二人事慈母，不弱古老莱。",
      "昨叹携手迟，未尽平生怀。",
      "爱君有佳句，一日吟几回。"
    ]
  },
  {
    "volume": 198,
    "sequence": 12,
    "title": "潼关使院怀王七季友",
    "author": "岑参",
    "content": [
      "王生今才子，时辈咸所仰。",
      "何当见颜色，终日劳梦想。",
      "驱车到关下，欲往阻河广。",
      "满日徒春华，思君罢心赏。",
      "开门见太华，朝日映高掌。",
      "忽觉莲花峰，别来更如长。",
      "无心顾微禄，有意在独往。",
      "不负林中期，终当出尘网。"
    ]
  },
  {
    "volume": 198,
    "sequence": 13,
    "title": "至大梁却寄匡城主人",
    "author": "岑参",
    "content": [
      "一从弃鱼钓，十载干明王。",
      "无由谒天阶，却欲归沧浪。",
      "仲秋至东郡，遂见天雨霜。",
      "昨日梦故山，蕙草色已黄。",
      "平明辞铁丘，薄暮游大梁。",
      "仲秋萧条景，拔剌飞鹅鶬。",
      "四郊阴气闭，万里无晶光。",
      "长风吹白茅，野火烧枯桑。",
      "故人南燕吏，籍籍名更香。",
      "聊以玉壶赠，置之君子堂。"
    ]
  },
  {
    "volume": 198,
    "sequence": 14,
    "title": "宿华阴东郭客舍忆阎防",
    "author": "岑参",
    "content": [
      "次舍山郭近，解鞍鸣钟时。",
      "主人炊新粒，行子充夜饥。",
      "关月生首阳，照见华阴祠。",
      "苍茫秋山晦，萧瑟寒松悲。",
      "久从园庐别，遂与朋知辞。",
      "旧壑兰杜晚，归轩今已迟。"
    ]
  },
  {
    "volume": 198,
    "sequence": 15,
    "title": "宿东谿王屋李隐者",
    "author": "岑参",
    "content": [
      "山店不凿井，百家同一泉。",
      "晚来南村黑，雨色和人烟。",
      "霜畦吐寒菜，沙雁噪河田。",
      "隐者不可见，天坛飞鸟边。"
    ]
  },
  {
    "volume": 198,
    "sequence": 16,
    "title": "郊行寄杜位",
    "author": "岑参",
    "content": [
      "崷崒空城烟，凄清寒山景。",
      "秋风引归梦，昨夜到汝颍。",
      "近寺闻钟声，映陂见树影。",
      "所思何由见，东北徒引领。"
    ]
  },
  {
    "volume": 198,
    "sequence": 17,
    "title": "怀叶县关操、姚旷、韩涉、李叔齐",
    "author": "岑参",
    "content": [
      "数子皆故人，一时吏宛叶。",
      "经年总不见，书札徒满箧。",
      "斜日半空庭，旋风走梨叶。",
      "去君千里地，言笑何时接。"
    ]
  },
  {
    "volume": 198,
    "sequence": 18,
    "title": "西蜀旅舍春叹，寄朝中故人呈狄评事",
    "author": "岑参",
    "content": [
      "春与人相乖，柳青头转白。",
      "生平未得意，览镜私自惜。",
      "四海犹未安，一身无所适。",
      "自从兵戈动，遂觉天地窄。",
      "功业悲后时，光阴叹虚掷。",
      "却为文章累，幸有开济策。",
      "何负当途人，无心矜窘厄。",
      "回瞻后来者，皆欲肆轥轹。",
      "起草思南宫，寄言忆西掖。",
      "时危任舒卷，身退知损益。",
      "穷巷草转深，闲门日将夕。",
      "桥西暮雨黑，篱外春江碧。",
      "昨者初识君，相看俱是客。",
      "声华同道术，世业通往昔。",
      "早须归天阶，不得安孔席。",
      "吾先税归鞅，旧国如咫尺。"
    ]
  },
  {
    "volume": 198,
    "sequence": 19,
    "title": "太白东溪张老舍即事，寄舍弟侄等",
    "author": "岑参",
    "content": [
      "渭上秋雨过，北风何骚骚。",
      "天晴诸山出，太白峰最高。",
      "主人东溪老，两耳生长毫。",
      "远近知百岁，子孙皆二毛。",
      "中庭井阑上，一架猕猴桃。",
      "石泉饭香粳，酒瓮开新槽。",
      "爱兹田中趣，始悟世上劳。",
      "我行有胜事，书此寄尔曹。"
    ]
  },
  {
    "volume": 198,
    "sequence": 20,
    "title": "上嘉州青衣山中峰，题惠净上人幽居，寄兵部杨郎中",
    "author": "岑参",
    "content": [
      "青衣谁开凿，独在水中央。",
      "浮舟一跻攀，侧径缘穹苍。",
      "绝顶诣老僧，豁然登上方。",
      "诸岭一何小，三江奔茫茫。",
      "兰若向西开，峨眉正相当。",
      "猿鸟乐钟磬，松萝泛天香。",
      "江云入袈裟，山月吐绳床。",
      "早知清净理，久乃机心忘。",
      "尚以名宦拘，聿来夷獠乡。",
      "吾友不可见，郁为尚书郎。",
      "早岁爱丹经，留心向青囊。",
      "渺渺云智远，幽幽海怀长。",
      "胜赏欲与俱，引领遥相望。",
      "为政愧无术，分忧幸时康。",
      "君子满天朝，老夫忆沧浪。",
      "况值庐山远，抽簪归法王。"
    ]
  },
  {
    "volume": 198,
    "sequence": 21,
    "title": "入剑门作，寄杜、杨二郎中，时二公并为杜元帅判官",
    "author": "岑参",
    "content": [
      "不知造化初，此山谁开坼。",
      "双崖倚天立，万仞从地劈。",
      "云飞不到顶，鸟去难过壁。",
      "速驾畏岩倾，单行愁路窄。",
      "平明地仍黑，停午日暂赤。",
      "凛凛三伏寒，巉巉五丁迹。",
      "与时忽开闭，作固或顺逆。",
      "磅礴跨岷峨，巍蟠限蛮貊。",
      "星当觜参分，地处西南僻。",
      "陡觉烟景殊，杳将华夏隔。",
      "刘氏昔颠覆，公孙曾败绩。",
      "始知德不修，恃此险何益。",
      "相公总师旅，远近罢金革。",
      "杜母来何迟，蜀人应更惜。",
      "暂回丹青虑，少用开济策。",
      "二友华省郎，俱为幕中客。",
      "良筹佐戎律，精理皆硕画。",
      "高文出诗骚，奥学穷讨赜。",
      "圣朝无外户，寰宇被德泽。",
      "四海今一家，徒然剑门石。"
    ]
  },
  {
    "volume": 198,
    "sequence": 22,
    "title": "巩北秋兴，寄崔明允",
    "author": "岑参",
    "content": [
      "白露披梧桐，玄蝉昼夜号。",
      "秋风万里动，日暮黄云高。",
      "君子佐休明，小人事蓬蒿。",
      "所适在鱼鸟，焉能徇锥刀。",
      "孤舟向广武，一鸟归成皋。",
      "胜概日相与，思君心郁陶。"
    ]
  },
  {
    "volume": 198,
    "sequence": 23,
    "title": "春遇南使，贻赵知音",
    "author": "岑参",
    "content": [
      "端居春心醉，襟背思树萱。",
      "美人在南州，为尔歌北门。",
      "北风吹烟物，戴胜鸣中园。",
      "枯杨长新条，芳草滋旧根。",
      "网丝结宝琴，尘埃被空樽。",
      "适遇江海信，聊与南客论。"
    ]
  },
  {
    "volume": 198,
    "sequence": 24,
    "title": "冀州客舍酒酣贻王绮寄题南楼（时王子欲应制举西上）",
    "author": "岑参",
    "content": [
      "夫子傲常调，诏书下征求。",
      "知君欲谒帝，秣马趋西周。",
      "逸足何駸駸，美声实风流。",
      "学富赡清词，下笔不能休。",
      "君家一何盛，赫奕难为俦。",
      "伯父四五人，同时为诸侯。",
      "忆昨始相值，值君客贝丘。",
      "相看复乘兴，携手到冀州。",
      "前日在南县，与君上北楼。",
      "野旷不见山，白日落草头。",
      "客舍梨花繁，深花隐鸣鸠。",
      "南邻新酒熟，有女弹箜篌。",
      "醉后或狂歌，酒醒满离忧。",
      "主人不相识，此地难淹留。",
      "吾庐终南下，堪与王孙游。",
      "何当肯相寻，澧上一孤舟。"
    ]
  },
  {
    "volume": 198,
    "sequence": 25,
    "title": "终南云际精舍寻法澄上人不遇归高冠东潭石淙…贻友人",
    "author": "岑参",
    "content": [
      "昨夜云际宿，旦从西峰回。",
      "不见林中僧，微雨潭上来。",
      "诸峰皆青翠，秦岭独不开。",
      "石鼓有时鸣，秦王安在哉。",
      "东南云开处，突兀猕猴台。",
      "崖口悬瀑流，半空白皑皑。",
      "喷壁四时雨，傍村终日雷。",
      "北瞻长安道，日夕生尘埃。",
      "若访张仲蔚，衡门满蒿莱。"
    ]
  },
  {
    "volume": 198,
    "sequence": 26,
    "title": "敬酬杜华淇上见赠，兼呈熊曜",
    "author": "岑参",
    "content": [
      "杜侯实才子，盛名不可及。",
      "只曾效一官，今已年四十。",
      "是君同时者，已有尚书郎。",
      "怜君独未遇，淹泊在他乡。",
      "我从京师来，到此喜相见。",
      "共论穷途事，不觉泪满面。",
      "忆昨癸未岁，吾兄自江东。",
      "得君江湖诗，骨气凌谢公。",
      "熊生尉淇上，开馆常待客。",
      "喜我二人来，欢笑朝复夕。",
      "县楼压春岸，戴胜鸣花枝。",
      "吾徒在舟中，纵酒兼弹棋。",
      "三月犹未还，寒愁满春草。",
      "赖蒙瑶华赠，讽咏慰怀抱。"
    ]
  },
  {
    "volume": 198,
    "sequence": 27,
    "title": "酬成少尹骆谷行见呈",
    "author": "岑参",
    "content": [
      "闻君行路难，惆怅临长衢。",
      "岂不惮险艰，王程剩相拘。",
      "忆昨蓬莱宫，新授刺史符。",
      "明主仍赐衣，价值千万馀。",
      "何幸承命日，得与夫子俱。",
      "携手出华省，连镳赴长途。",
      "五马当路嘶，按节投蜀都。",
      "千崖信萦折，一径何盘纡。",
      "层冰滑征轮，密竹碍隼旟。",
      "深林迷昏旦，栈道凌空虚。",
      "飞雪缩马毛，烈风擘我肤。",
      "峰攒望天小，亭午见日初。",
      "夜宿月近人，朝行云满车。",
      "泉浇石罅坼，火入松心枯。",
      "亚尹同心者，风流贤大夫。",
      "荣禄上及亲，之官随板舆。",
      "高价振台阁，清词出应徐。",
      "成都春酒香，且用俸钱沽。",
      "浮名何足道，海上堪乘桴。"
    ]
  },
  {
    "volume": 198,
    "sequence": 28,
    "title": "虢中酬陕西甄判官见赠",
    "author": "岑参",
    "content": [
      "微才弃散地，拙宦惭清时。",
      "白发徒自负，青云难可期。",
      "胡尘暗东洛，亚相方出师。",
      "分陕振鼓鼙，二崤满旌旗。",
      "夫子廊庙器，迥然青冥姿。",
      "阃外佐戎律，幕中吐兵奇。",
      "前者驿使来，忽枉行军诗。",
      "昼吟庭花落，夜讽山月移。",
      "昔君隐苏门，浪迹不可羁。",
      "诏书自征用，令誉天下知。",
      "别来春草长，东望转相思。",
      "寂寞山城暮，空闻画角悲。"
    ]
  },
  {
    "volume": 198,
    "sequence": 29,
    "title": "送许子擢第归江宁拜亲，因寄王大昌龄",
    "author": "岑参",
    "content": [
      "建业控京口，金陵款沧溟。",
      "君家临秦淮，傍对石头城。",
      "十年自勤学，一鼓游上京。",
      "青春登甲科，动地闻香名。",
      "解榻皆五侯，结交尽群英。",
      "六月槐花飞，忽思莼菜羹。",
      "跨马出国门，丹阳返柴荆。",
      "楚云引归帆，淮水浮客程。",
      "到家拜亲时，入门有光荣。",
      "乡人尽来贺，置酒相邀迎。",
      "闲眺兆顾楼，醉眠湖上亭。",
      "月从海门出，照见茅山青。",
      "昔为帝王州，今幸天地平。",
      "五朝变人世，千载空江声。",
      "玄元告灵符，丹洞获其铭。",
      "皇帝受玉册，群臣罗天庭。",
      "喜气薄太阳，祥光彻窅冥。",
      "奔走朝万国，崩腾集百灵。",
      "王兄尚谪宦，屡见秋云生。",
      "孤城带后湖，心与湖水清。",
      "一县无诤辞，有时开道经。",
      "黄鹤垂两翅，徘徊但悲鸣。",
      "相思不可见，空望牛女星。"
    ]
  },
  {
    "volume": 198,
    "sequence": 30,
    "title": "武威送刘单判官赴安西行营，便呈高开府",
    "author": "岑参",
    "content": [
      "热海亘铁门，火山赫金方。",
      "白草磨天涯，湖沙莽茫茫。",
      "夫子佐戎幕，其锋利如霜。",
      "中岁学兵符，不能守文章。",
      "功业须及时，立身有行藏。",
      "男儿感忠义，万里忘越乡。",
      "孟夏边候迟，胡国草木长。",
      "马疾过飞鸟，天穷超夕阳。",
      "都护新出师，五月发军装。",
      "甲兵二百万，错落黄金光。",
      "扬旗拂昆仑，伐鼓震蒲昌。",
      "太白引官军，天威临大荒。",
      "西望云似蛇，戎夷知丧亡。",
      "浑驱大宛马，系取楼兰王。",
      "曾到交河城，风土断人肠。",
      "寒驿远如点，边烽互相望。",
      "赤亭多飘风，鼓怒不可当。",
      "有时无人行，沙石乱飘扬。",
      "夜静天萧条，鬼哭夹道傍。",
      "地上多髑髅，皆是古战场。",
      "置酒高馆夕，边城月苍苍。",
      "军中宰肥牛，堂上罗羽觞。",
      "红泪金烛盘，娇歌艳新妆。",
      "望君仰青冥，短翮难可翔。",
      "苍然西郊道，握手何慨慷。"
    ]
  },
  {
    "volume": 198,
    "sequence": 31,
    "title": "送王大昌龄赴江宁",
    "author": "岑参",
    "content": [
      "对酒寂不语，怅然悲送君。",
      "明时未得用，白首徒攻文。",
      "泽国从一官，沧波几千里。",
      "群公满天阙，独去过淮水。",
      "旧家富春渚，尝忆卧江楼。",
      "自闻君欲行，频望南徐州。",
      "穷巷独闭门，寒灯静深屋。",
      "北风吹微雪，抱被肯同宿。",
      "君行到京口，正是桃花时。",
      "舟中饶孤兴，湖上多新诗。",
      "潜虬且深蟠，黄鹄举未晚。",
      "惜君青云器，努力加餐饭。"
    ]
  },
  {
    "volume": 198,
    "sequence": 32,
    "title": "送祁乐归河东",
    "author": "岑参",
    "content": [
      "祁乐后来秀，挺身出河东。",
      "往年诣骊山，献赋温泉宫。",
      "天子不召见，挥鞭遂从戎。",
      "前月还长安，囊中金已空。",
      "有时忽乘兴，画出江上峰。",
      "床头苍梧云，帘下天台松。",
      "忽如高堂上，飒飒生清风。",
      "五月火云屯，气烧天地红。",
      "鸟且不敢飞，子行如转蓬。",
      "少华与首阳，隔河势争雄。",
      "新月河上出，清光满关中。",
      "置酒灞亭别，高歌披心胸。",
      "君到故山时，为谢五老翁。"
    ]
  },
  {
    "volume": 198,
    "sequence": 33,
    "title": "北庭贻宗学士道别",
    "author": "岑参",
    "content": [
      "万事不可料，叹君在军中。",
      "读书破万卷，何事来从戎。",
      "曾逐李轻车，西征出太蒙。",
      "荷戈月窟外，擐甲昆仑东。",
      "两度皆破胡，朝廷轻战功。",
      "十年只一命，万里如飘蓬。",
      "容鬓老胡尘，衣裘脆边风。",
      "忽来轮台下，相见披心胸。",
      "饮酒对春草，弹棋闻夜钟。",
      "今且还龟兹，臂上悬角弓。",
      "平沙向旅馆，匹马随飞鸿。",
      "孤城倚大碛，海气迎边空。",
      "四月犹自寒，天山雪濛濛。",
      "君有贤主将，何谓泣途穷。",
      "时来整六翮，一举凌苍穹。"
    ]
  },
  {
    "volume": 198,
    "sequence": 34,
    "title": "送许拾遗恩归江宁拜亲",
    "author": "岑参",
    "content": [
      "诏书下青琐，驷马还吴洲。",
      "束帛仍赐衣，恩波涨沧流。",
      "微禄将及亲，向家非远游。",
      "看君五斗米，不谢万户侯。",
      "知出西掖垣，如到南徐州。",
      "归心望海日，乡梦登江楼。",
      "大江盘金陵，诸山横石头。",
      "枫树隐茅屋，橘林系渔舟。",
      "种药疏故畦，钓鱼垂旧钩。",
      "对月京口夕，观涛海门秋。",
      "天子怜谏官，论事不可休。",
      "早来丹墀下，高驾无淹留。"
    ]
  },
  {
    "volume": 198,
    "sequence": 35,
    "title": "虢州郡斋南池幽兴，因与阎二侍御道别",
    "author": "岑参",
    "content": [
      "池色净天碧，水凉雨凄凄。",
      "快风从东南，荷叶翻向西。",
      "性本爱鱼鸟，未能返岩谿。",
      "中岁徇微官，遂令心赏睽。",
      "及兹佐山郡，不异寻幽栖。",
      "小吏趋竹径，讼庭侵药畦。",
      "胡尘暗河洛，二陕震鼓鼙。",
      "故人佐戎轩，逸翮凌云霓。",
      "行军在函谷，两度闻莺啼。",
      "相看红旗下，饮酒白日低。",
      "闻君欲朝天，驷马临道嘶。",
      "仰望浮与沉，忽如云与泥。",
      "夜眠驿楼月，晓发关城鸡。",
      "惆怅西郊暮，乡书对君题。"
    ]
  },
  {
    "volume": 198,
    "sequence": 36,
    "title": "青龙招提归一上人远游吴楚别诗",
    "author": "岑参",
    "content": [
      "久交应真侣，最叹青龙僧。",
      "弃官向二年，削发归一乘。",
      "了然莹心身，洁念乐空寂。",
      "名香泛窗户，幽磬清晓夕。",
      "往年仗一剑，由是佐二庭。",
      "于焉久从戎，兼复解论兵。",
      "世人犹未知，天子愿相见。",
      "朝从青莲宇，暮入白虎殿。",
      "宫女擎锡杖，御筵出香炉。",
      "说法开藏经，论边穷阵图。",
      "忘机厌尘喧，浪迹向江海。",
      "恩师石可访，惠远峰犹在。",
      "今旦飞锡去，何时持钵还。",
      "湖烟冷吴门，淮月衔楚山。",
      "一身如浮云，万里过江水。",
      "相思眇天末，南望无穷已。"
    ]
  },
  {
    "volume": 198,
    "sequence": 37,
    "title": "送李翥游江外",
    "author": "岑参",
    "content": [
      "相识应十载，见君只一官。",
      "家贫禄尚薄，霜降衣仍单。",
      "惆怅秋草死，萧条芳岁阑。",
      "且寻沧洲路，遥指吴云端。",
      "匹马关塞远，孤舟江海宽。",
      "夜眠楚烟湿，晓饭湖山寒。",
      "砧净红鲙落，袖香朱橘团。",
      "帆前见禹庙，枕底闻严滩。",
      "便获赏心趣，岂歌行路难。",
      "青门须醉别，少为解征鞍。"
    ]
  },
  {
    "volume": 198,
    "sequence": 38,
    "title": "送王著作赴淮西幕府",
    "author": "岑参",
    "content": [
      "燕子与百劳，一西复一东。",
      "天空信寥廓，翔集何时同。",
      "知己怅难遇，良朋非易逢。",
      "怜君心相亲，与我家又通。",
      "言笑日无度，书札凡几封。",
      "湛湛万顷陂，森森千丈松。",
      "不知有机巧，无事干心胸。",
      "满堂皆酒徒，岂复羡王公。",
      "早年抱将略，累岁依幕中。",
      "昨者从淮西，归来奏边功。",
      "承恩长乐殿，醉出明光宫。",
      "逆旅悲寒蝉，客梦惊飞鸿。",
      "发家见春草，却去闻秋风。",
      "月色冷楚城，淮光透霜空。",
      "各自务功业，当须激深衷。",
      "别后能相思，何嗟山水重。"
    ]
  },
  {
    "volume": 198,
    "sequence": 39,
    "title": "送张秘书充刘相公通汴河判官，便赴江外觐省",
    "author": "岑参",
    "content": [
      "前年见君时，见君正泥蟠。",
      "去年见君处，见君已风抟。",
      "朝趋赤墀前，高视青云端。",
      "新登麒麟阁，适脱獬豸冠。",
      "刘公领舟楫，汴水扬波澜。",
      "万里江海通，九州天地宽。",
      "昨夜动使星，今旦送征鞍。",
      "老亲在吴郡，令弟双同官。",
      "鲈鲙剩堪忆，莼羹殊可餐。",
      "既参幕中画，复展膝下欢。",
      "因送故人行，试歌行路难。",
      "何处路最难，最难在长安。",
      "长安多权贵，珂珮声珊珊。",
      "儒生直如弦，权贵不须干。",
      "斗酒取一醉，孤琴为君弹。",
      "临岐欲有赠，持以握中兰。"
    ]
  },
  {
    "volume": 198,
    "sequence": 40,
    "title": "冬宵家会饯李郎司兵赴同州",
    "author": "岑参",
    "content": [
      "急管杂青丝，玉瓶金屈卮。",
      "寒天高堂夜，扑地飞雪时。",
      "贺君关西掾，新绶腰下垂。",
      "白面皇家郎，逸翮青云姿。",
      "明旦之官去，他辰良会稀。",
      "惜别冬夜短，务欢杯行迟。",
      "季女犹自小，老夫未令归。",
      "且看匹马行，不得鸣凤飞。",
      "昔岁到冯翊，人烟接京师。",
      "曾上月楼头，遥见西岳祠。",
      "沙苑逼官舍，莲峰压城池。",
      "多暇或自公，读书复弹棋。",
      "州县信徒劳，云霄亦可期。",
      "应须力为政，聊慰此相思。"
    ]
  },
  {
    "volume": 198,
    "sequence": 41,
    "title": "送颜平原",
    "author": "岑参",
    "content": [
      "天子念黎庶，诏书换诸侯。",
      "仙郎授剖符，华省辍分忧。",
      "置酒会前殿，赐钱若山丘。",
      "天章降三光，圣泽该九州。",
      "吾兄镇河朔，拜命宣皇猷。",
      "驷马辞国门，一星东北流。",
      "夏云照银印，暑雨随行輈。",
      "赤笔仍在箧，炉香惹衣裘。",
      "此地邻东溟，孤城吊沧洲。",
      "海风掣金戟，导吏呼鸣驺。",
      "郊原北连燕，剽劫风未休。",
      "鱼盐隘里巷，桑柘盈田畴。",
      "为郡岂淹旬，政成应未秋。",
      "易俗去猛虎，化人似驯鸥。",
      "苍生已望君，黄霸宁久留。"
    ]
  },
  {
    "volume": 198,
    "sequence": 42,
    "title": "送狄员外巡按西山军（得霁字）",
    "author": "岑参",
    "content": [
      "兵马守西山，中国非得计。",
      "不知何代策，空使蜀人弊。",
      "八州崖谷深，千里云雪闭。",
      "泉浇阁道滑，水冻绳桥脆。",
      "战士常苦饥，糗粮不相继。",
      "胡兵犹不归，空山积年岁。",
      "儒生识损益，言事皆审谛。",
      "狄子幕府郎，有谋必康济。",
      "胸中悬明镜，照耀无巨细。",
      "莫辞冒险艰，可以裨节制。",
      "相思江楼夕，愁见月澄霁。"
    ]
  },
  {
    "volume": 198,
    "sequence": 43,
    "title": "虢州送郑兴宗弟归扶风别庐",
    "author": "岑参",
    "content": [
      "佐郡已三载，岂能长后时。",
      "出关少亲友，赖汝常相随。",
      "今旦忽言别，怆然俱泪垂。",
      "平生沧洲意，独有青山知。",
      "州县不敢说，云霄谁敢期。",
      "因怀东谿老，最忆南峰缁。",
      "为我多种药，还山应未迟。"
    ]
  },
  {
    "volume": 198,
    "sequence": 44,
    "title": "澧头送蒋侯",
    "author": "岑参",
    "content": [
      "君住澧水北，我家澧水西。",
      "两村辨乔木，五里闻鸣鸡。",
      "饮酒溪雨过，弹棋山月低。",
      "徒闻蒋生径，尔去谁相携。"
    ]
  },
  {
    "volume": 198,
    "sequence": 45,
    "title": "送永寿王赞府径归县（得蝉字）",
    "author": "岑参",
    "content": [
      "当官接闲暇，暂得归林泉。",
      "百里路不宿，两乡山复连。",
      "夜深露湿簟，月出风惊蝉。",
      "且尽主人酒，为君从醉眠。"
    ]
  },
  {
    "volume": 198,
    "sequence": 46,
    "title": "南池宴饯辛子，赋得蝌斗子",
    "author": "岑参",
    "content": [
      "临池见蝌斗，羡尔乐有馀。",
      "不忧网与钓，幸得免为鱼。",
      "且愿充文字，登君尺素书。"
    ]
  },
  {
    "volume": 198,
    "sequence": 47,
    "title": "登嘉州凌云寺作",
    "author": "岑参",
    "content": [
      "寺出飞鸟外，青峰戴朱楼。",
      "搏壁跻半空，喜得登上头。",
      "始知宇宙阔，下看三江流。",
      "天晴见峨眉，如向波上浮。",
      "迥旷烟景豁，阴森棕楠稠。",
      "愿割区中缘，永从尘外游。",
      "回风吹虎穴，片雨当龙湫。",
      "僧房云濛濛，夏月寒飕飕。",
      "回合俯近郭，寥落见远舟。",
      "胜概无端倪，天宫可淹留。",
      "一官讵足道，欲去令人愁。"
    ]
  },
  {
    "volume": 198,
    "sequence": 48,
    "title": "与高適、薛据登慈恩寺浮图",
    "author": "岑参",
    "content": [
      "塔势如涌出，孤高耸天宫。",
      "登临出世界，磴道盘虚空。",
      "突兀压神州，峥嵘如鬼工。",
      "四角碍白日，七层摩苍穹。",
      "下窥指高鸟，俯听闻惊风。",
      "连山若波涛，奔凑似朝东。",
      "青槐夹驰道，宫馆何玲珑。",
      "秋色从西来，苍然满关中。",
      "五陵北原上，万古青濛濛。",
      "净理了可悟，胜因夙所宗。",
      "誓将挂冠去，觉道资无穷。"
    ]
  },
  {
    "volume": 198,
    "sequence": 49,
    "title": "登千福寺楚金禅师法华院多宝塔",
    "author": "岑参",
    "content": [
      "多宝灭已久，莲华付吾师。",
      "宝塔凌太空，忽如涌出时。",
      "数年功不成，一志坚自持。",
      "明主亲梦见，世人今始知。",
      "千家献黄金，万匠磨琉璃。",
      "既空泰山木，亦罄天府赀。",
      "焚香如云屯，幡盖珊珊垂。",
      "悉窣神绕护，众魔不敢窥。",
      "作礼睹灵境，焚香方证疑。",
      "庶割区中缘，脱身恒在兹。"
    ]
  },
  {
    "volume": 198,
    "sequence": 50,
    "title": "出关经华岳寺，访法华云公",
    "author": "岑参",
    "content": [
      "野寺聊解鞍，偶见法华僧。",
      "开门对西岳，石壁青棱层。",
      "竹径厚苍苔，松门盘紫藤。",
      "长廊列古画，高殿悬孤灯。",
      "五月山雨热，三峰火云蒸。",
      "侧闻樵人言，深谷犹积冰。",
      "久愿寻此山，至今嗟未能。",
      "谪官忽东走，王程苦相仍。",
      "欲去恋双树，何由穷一乘。",
      "月轮吐山郭，夜色空清澄。"
    ]
  },
  {
    "volume": 198,
    "sequence": 51,
    "title": "春半与群公同游元处士别业",
    "author": "岑参",
    "content": [
      "郭南处士宅，门外罗群峰。",
      "胜概忽相引，春华今正浓。",
      "山厨竹里爨，野碓藤间舂。",
      "对酒云数片，卷帘花万重。",
      "岩泉嗟到晚，州县欲归慵。",
      "草色带朝雨，滩声兼夜钟。",
      "爱兹清俗虑，何事老尘容。",
      "况有林下约，转怀方外踪。"
    ]
  },
  {
    "volume": 198,
    "sequence": 52,
    "title": "陪群公龙冈寺泛舟（得盘字）",
    "author": "岑参",
    "content": [
      "汉水天一色，寺楼波底看。",
      "钟鸣长空夕，月出孤舟寒。",
      "映酒见山火，隔帘闻夜滩。",
      "紫鳞掣芳饵，红烛然金盘。",
      "良友兴正惬，胜游情未阑。",
      "此中堪倒载，须尽主人欢。"
    ]
  },
  {
    "volume": 198,
    "sequence": 53,
    "title": "终南山双峰草堂作",
    "author": "岑参",
    "content": [
      "敛迹归山田，息心谢时辈。",
      "昼还草堂卧，但与双峰对。",
      "兴来恣佳游，事惬符胜概。",
      "著书高窗下，日夕见城内。",
      "曩为世人误，遂负平生爱。",
      "久与林壑辞，及来松杉大。",
      "偶兹近精庐，屡得名僧会。",
      "有时逐樵渔，尽日不冠带。",
      "崖口上新月，石门破苍霭。",
      "色向群木深，光摇一潭碎。",
      "缅怀郑生谷，颇忆严子濑。",
      "胜事犹可追，斯人邈千载。"
    ]
  },
  {
    "volume": 198,
    "sequence": 54,
    "title": "左仆射相国冀公东斋幽居（同黎拾遗赋献）",
    "author": "岑参",
    "content": [
      "丞相百僚长，两朝居此官。",
      "成功云雷际，翊圣天地安。",
      "不矜南宫贵，只向东山看。",
      "宅占凤城胜，窗中云岭宽。",
      "午时松轩夕，六月藤斋寒。",
      "玉珮罥女萝，金印耀牡丹。",
      "山蝉上衣桁，野鼠缘药盘。",
      "有时披道书，竟日不著冠。",
      "幸得趋省闱，常欣在门阑。",
      "何当复持衡，短翮期风抟。"
    ]
  },
  {
    "volume": 198,
    "sequence": 55,
    "title": "过缑山王处士黑石谷隐居",
    "author": "岑参",
    "content": [
      "旧居缑山下，偏识缑山云。",
      "处士久不还，见云如见君。",
      "别来逾十秋，兵马日纷纷。",
      "青谿开战场，黑谷屯行军。",
      "遂令巢由辈，远逐麋鹿群。",
      "独有南涧水，潺湲如昔闻。"
    ]
  },
  {
    "volume": 198,
    "sequence": 56,
    "title": "缑山西峰草堂作",
    "author": "岑参",
    "content": [
      "结庐对中岳，青翠常在门。",
      "遂耽水木兴，尽作渔樵言。",
      "顷来阙章句，但欲闲心魂。",
      "日色隐空谷，蝉声喧暮村。",
      "曩闻道士语，偶见清净源。",
      "隐几阅吹叶，乘秋眺归根。",
      "独游念求仲，开径招王孙。",
      "片雨下南涧，孤峰出东原。",
      "栖迟虑益澹，脱略道弥敦。",
      "野霭晴拂枕，客帆遥入轩。",
      "尚平今何在，此意谁与论。",
      "伫立云去尽，苍苍月开园。"
    ]
  },
  {
    "volume": 198,
    "sequence": 57,
    "title": "观楚国寺璋上人写一切经院，南有曲池深竹",
    "author": "岑参",
    "content": [
      "璋公不出院，群木闭深居。",
      "誓写一切经，欲向万卷馀。",
      "挥毫散林鹊，研墨惊池鱼。",
      "音翻四句偈，字译五天书。",
      "鸣钟竹阴晚，汲水桐花初。",
      "雨气润衣钵，香烟泛庭除。",
      "此地日清净，诸天应未如。",
      "不知将锡杖，早晚蹑空虚。"
    ]
  },
  {
    "volume": 198,
    "sequence": 58,
    "title": "寻巩县南李处士别业",
    "author": "岑参",
    "content": [
      "先生近南郭，茅屋临东川。",
      "桑叶隐村户，芦花映钓船。",
      "有时著书暇，尽日窗中眠。",
      "且喜闾井近，灌田同一泉。"
    ]
  },
  {
    "volume": 198,
    "sequence": 59,
    "title": "闻崔十二侍御灌口夜宿报恩寺",
    "author": "岑参",
    "content": [
      "闻君寻野寺，便宿支公房。",
      "溪月冷深殿，江云拥回廊。",
      "然灯松林静，煮茗柴门香。",
      "胜事不可接，相思幽兴长。"
    ]
  },
  {
    "volume": 198,
    "sequence": 60,
    "title": "自潘陵尖还少室居止，秋夕凭眺",
    "author": "岑参",
    "content": [
      "草堂近少室，夜静闻风松。",
      "月出潘陵尖，照见十六峰。",
      "九月山叶赤，谿云淡秋容。",
      "火点伊阳村，烟深嵩角钟。",
      "尚子不可见，蒋生难再逢。",
      "胜惬只自知，佳趣为谁浓。",
      "昨诣山僧期，上到天坛东。",
      "向下望雷雨，云间见回龙。",
      "夕与人群疏，转爱丘壑中。",
      "心澹水木会，兴幽鱼鸟通。",
      "稀微了自释，出处乃不同。",
      "况本无宦情，誓将依道风。"
    ]
  },
  {
    "volume": 198,
    "sequence": 61,
    "title": "南池夜宿，思王屋青萝旧斋",
    "author": "岑参",
    "content": [
      "池上卧烦暑，不栉复不巾。",
      "有时清风来，自谓羲皇人。",
      "天晴云归尽，雨洗月色新。",
      "公事常不闲，道书日生尘。",
      "早年家王屋，五别青萝春。",
      "安得还旧山，东谿垂钓纶。"
    ]
  },
  {
    "volume": 198,
    "sequence": 62,
    "title": "过王判官西津所居",
    "author": "岑参",
    "content": [
      "胜迹不在远，爱君池馆幽。",
      "素怀岩中诺，宛得尘外游。",
      "何必到清谿，忽来见沧洲。",
      "潜移岷山石，暗引巴江流。",
      "树密昼先夜，竹深夏已秋。",
      "沙鸟上笔床，谿花彗帘钩。",
      "夫子贱簪冕，注心向林丘。",
      "落日出公堂，垂纶乘钓舟。",
      "赋诗忆楚老，载酒随江鸥。",
      "翛然一傲吏，独在西津头。"
    ]
  },
  {
    "volume": 198,
    "sequence": 63,
    "title": "因假归白阁西草堂",
    "author": "岑参",
    "content": [
      "雷声傍太白，雨在八九峰。",
      "东望白阁云，半入紫阁松。",
      "胜概纷满目，衡门趣弥浓。",
      "幸有数亩田，得延二仲踪。",
      "早闻达士语，偶与心相通。",
      "误徇一微官，还山愧尘容。",
      "钓竿不复把，野碓无人舂。",
      "惆怅飞鸟尽，南谿闻夜钟。"
    ]
  },
  {
    "volume": 198,
    "sequence": 64,
    "title": "题华严寺瑰公禅房",
    "author": "岑参",
    "content": [
      "寺南几十峰，峰翠晴可掬。",
      "朝从老僧饭，昨日崖口宿。",
      "锡杖倚枯松，绳床映深竹。",
      "东谿草堂路，来往行自熟。",
      "生事在云山，谁能复羁束。"
    ]
  },
  {
    "volume": 198,
    "sequence": 65,
    "title": "东归留题太常徐卿草堂（在蜀）",
    "author": "岑参",
    "content": [
      "不谢古名将，吾知徐太常。",
      "年才三十馀，勇冠西南方。",
      "顷曾策匹马，独出持两枪。",
      "虏骑无数来，见君不敢当。",
      "汉将小卫霍，蜀将凌关张。",
      "卿月益清澄，将星转光芒。",
      "复居少城北，遥对岷山阳。",
      "车马日盈门，宾客常满堂。",
      "曲池荫高树，小径穿丛篁。",
      "江鸟飞入帘，山云来到床。",
      "题诗芭蕉滑，对酒棕花香。",
      "诸将射猎时，君在翰墨场。",
      "圣主赏勋业，边城最辉光。",
      "与我情绸缪，相知久芬芳。",
      "忽作万里别，东归三峡长。"
    ]
  },
  {
    "volume": 198,
    "sequence": 66,
    "title": "太一石鳖崖口潭旧庐招王学士",
    "author": "岑参",
    "content": [
      "骤雨鸣淅沥，飕飗谿谷寒。",
      "碧潭千馀尺，下见蛟龙蟠。",
      "石门吞众流，绝岸呀层峦。",
      "幽趣倏万变，奇观非一端。",
      "偶逐干禄徒，十年皆小官。",
      "抱板寻旧圃，弊庐临迅湍。",
      "君子满清朝，小人思挂冠。",
      "醉酒漉松子，引泉通竹竿。",
      "何必濯沧浪，不能钓严滩。",
      "此地可遗老，劝君来考槃。"
    ]
  },
  {
    "volume": 198,
    "sequence": 67,
    "title": "林卧",
    "author": "岑参",
    "content": [
      "偶得鱼鸟趣，复兹水木凉。",
      "远峰带雨色，落日摇川光。",
      "臼中西山药，袖里淮南方。",
      "唯爱隐几时，独游无何乡。"
    ]
  },
  {
    "volume": 198,
    "sequence": 68,
    "title": "骊姬墓下作（夷吾、重耳墓，隔河相去十三里）",
    "author": "岑参",
    "content": [
      "骊姬北原上，闭骨已千秋。",
      "浍水日东注，恶名终不流。",
      "献公恣耽惑，视子如仇雠。",
      "此事成蔓草，我来逢古丘。",
      "蛾眉山月苦，蝉鬓野云愁。",
      "欲吊二公子，横汾无轻舟。"
    ]
  },
  {
    "volume": 198,
    "sequence": 69,
    "title": "东归晚次潼关怀古",
    "author": "岑参",
    "content": [
      "暮春别乡树，晚景低津楼。",
      "伯夷在首阳，欲往无轻舟。",
      "遂登关城望，下见洪河流。",
      "自从巨灵开，流血千万秋。",
      "行行潘生赋，赫赫曹公谋。",
      "川上多往事，凄凉满空洲。"
    ]
  },
  {
    "volume": 198,
    "sequence": 70,
    "title": "楚夕旅泊古兴",
    "author": "岑参",
    "content": [
      "独鹤唳江月，孤帆凌楚云。",
      "秋风冷萧瑟，芦荻花纷纷。",
      "忽思湘川老，欲访云中君。",
      "骐驎息悲鸣，愁见豺虎群。"
    ]
  },
  {
    "volume": 198,
    "sequence": 71,
    "title": "先主武侯庙",
    "author": "岑参",
    "content": [
      "先主与武侯，相逢云雷际。",
      "感通君臣分，义激鱼水契。",
      "遗庙空萧然，英灵贯千岁。"
    ]
  },
  {
    "volume": 198,
    "sequence": 72,
    "title": "文公讲堂",
    "author": "岑参",
    "content": [
      "文公不可见，空使蜀人传。",
      "讲席何时散，高台岂复全。",
      "丰碑文字灭，冥漠不知年。"
    ]
  },
  {
    "volume": 198,
    "sequence": 73,
    "title": "杨雄草玄台",
    "author": "岑参",
    "content": [
      "吾悲子云居，寂寞人已去。",
      "娟娟西江月，犹照草玄处。",
      "精怪喜无人，睢盱藏老树。"
    ]
  },
  {
    "volume": 198,
    "sequence": 74,
    "title": "司马相如琴台",
    "author": "岑参",
    "content": [
      "相如琴台古，人去台亦空。",
      "台上寒萧条，至今多悲风。",
      "荒台汉时月，色与旧时同。"
    ]
  },
  {
    "volume": 198,
    "sequence": 75,
    "title": "严君平卜肆",
    "author": "岑参",
    "content": [
      "君平曾卖卜，卜肆芜已久。",
      "至今杖头钱，时时地上有。",
      "不知支机石，还在人间否。"
    ]
  },
  {
    "volume": 198,
    "sequence": 76,
    "title": "张仪楼",
    "author": "岑参",
    "content": [
      "传是秦时楼，巍巍至今在。",
      "楼面两江水，千古长不改。",
      "曾闻昔时人，岁月不相待。"
    ]
  },
  {
    "volume": 198,
    "sequence": 77,
    "title": "升仙桥",
    "author": "岑参",
    "content": [
      "长桥题柱去，犹是未达时。",
      "及乘驷马车，却从桥上归。",
      "名共东流水，滔滔无尽期。"
    ]
  },
  {
    "volume": 198,
    "sequence": 78,
    "title": "万里桥",
    "author": "岑参",
    "content": [
      "成都与维扬，相去万里地。",
      "沧江东流疾，帆去如鸟翅。",
      "楚客过此桥，东看尽垂泪。"
    ]
  },
  {
    "volume": 198,
    "sequence": 79,
    "title": "石犀",
    "author": "岑参",
    "content": [
      "江水初荡潏，蜀人几为鱼。",
      "向无尔石犀，安得有邑居。",
      "始知李太守，伯禹亦不如。"
    ]
  },
  {
    "volume": 198,
    "sequence": 80,
    "title": "龙女祠",
    "author": "岑参",
    "content": [
      "龙女何处来，来时乘风雨。",
      "祠堂青林下，宛宛如相语。",
      "蜀人竞祈恩，捧酒仍击鼓。"
    ]
  },
  {
    "volume": 198,
    "sequence": 81,
    "title": "使交河郡，郡在火山脚，其地苦热无雨雪，献封大夫",
    "author": "岑参",
    "content": [
      "奉使按胡俗，平明发轮台。",
      "暮投交河城，火山赤崔巍。",
      "九月尚流汗，炎风吹沙埃。",
      "何事阴阳工，不遣雨雪来。",
      "吾君方忧边，分阃资大才。",
      "昨者新破胡，安西兵马回。",
      "铁关控天涯，万里何辽哉。",
      "烟尘不敢飞，白草空皑皑。",
      "军中日无事，醉舞倾金罍。",
      "汉代李将军，微功合可咍。"
    ]
  },
  {
    "volume": 198,
    "sequence": 82,
    "title": "与鲜于庶子自梓州成都少尹自褒城同行至利州道中作",
    "author": "岑参",
    "content": [
      "剖竹向西蜀，岷峨眇天涯。",
      "空深北阙恋，岂惮南路赊。",
      "前日登七盘，旷然见三巴。",
      "汉水出。",
      "冢，梁山控褒斜。",
      "栈道笼迅湍，行人贯层崖。",
      "岩倾劣通马，石窄难容车。",
      "深林怯魑魅，洞穴防龙蛇。",
      "水种新插秧，山田正烧畬。",
      "夜猿啸山雨，曙鸟鸣江花。",
      "过午方始饭，经时旋及瓜。",
      "数公各游宦，千里皆辞家。",
      "言笑忘羁旅，还如在京华。"
    ]
  },
  {
    "volume": 198,
    "sequence": 83,
    "title": "下外江舟怀终南旧居",
    "author": "岑参",
    "content": [
      "杉冷晓猿悲，楚客心欲绝。",
      "孤舟巴山雨，万里阳台月。",
      "水宿已淹时，芦花白如雪。",
      "颜容老难赪，把镜悲鬓发。",
      "早年好金丹，方士传口诀。",
      "敝庐终南下，久与真侣别。",
      "道书谁更开，药灶烟遂灭。",
      "顷来压尘网，安得有仙骨。",
      "岩壑归去来，公卿是何物。"
    ]
  },
  {
    "volume": 198,
    "sequence": 84,
    "title": "安西馆中思长安",
    "author": "岑参",
    "content": [
      "家在日出处，朝来起东风。",
      "风从帝乡来，不异家信通。",
      "绝域地欲尽，孤城天遂穷。",
      "弥年但走马，终日随飘蓬。",
      "寂寞不得意，辛勤方在公。",
      "胡尘净古塞，兵气屯边空。",
      "乡路眇天外，归期如梦中。",
      "遥凭长房术，为缩天山东。"
    ]
  },
  {
    "volume": 198,
    "sequence": 85,
    "title": "暮秋山行",
    "author": "岑参",
    "content": [
      "疲马卧长坡，夕阳下通津。",
      "山风吹空林，飒飒如有人。",
      "苍旻霁凉雨，石路无飞尘。",
      "千念集暮节，万籁悲萧晨。",
      "鶗鴂昨夜鸣，蕙草色已陈。",
      "况在远行客，自然多苦辛。"
    ]
  },
  {
    "volume": 198,
    "sequence": 86,
    "title": "赴犍为经龙阁道",
    "author": "岑参",
    "content": [
      "侧径转青壁，危梁透沧波。",
      "汗流出鸟道，胆碎窥龙涡。",
      "骤雨暗谿口，归云网松萝。",
      "屡闻羌儿笛，厌听巴童歌。",
      "江路险复永，梦魂愁更多。",
      "圣朝幸典郡，不敢嫌岷峨。"
    ]
  },
  {
    "volume": 198,
    "sequence": 87,
    "title": "江上阻风雨",
    "author": "岑参",
    "content": [
      "江上风欲来，泊舟未能发。",
      "气昏雨已过，突兀山复出。",
      "积浪成高丘，盘涡为嵌窟。",
      "云低岸花掩，水涨滩草没。",
      "老树蛇蜕皮，崩崖龙退骨。",
      "平生抱忠信，艰险殊可忽。"
    ]
  },
  {
    "volume": 198,
    "sequence": 88,
    "title": "经火山",
    "author": "岑参",
    "content": [
      "火山今始见，突兀蒲昌东。",
      "赤焰烧虏云，炎氛蒸塞空。",
      "不知阴阳炭，何独然此中。",
      "我来严冬时，山下多炎风。",
      "人马尽汗流，孰知造化功。"
    ]
  },
  {
    "volume": 198,
    "sequence": 89,
    "title": "题铁门关楼",
    "author": "岑参",
    "content": [
      "铁关天西涯，极目少行客。",
      "关门一小吏，终日对石壁。",
      "桥跨千仞危，路盘两崖窄。",
      "试登西楼望，一望头欲白。"
    ]
  },
  {
    "volume": 198,
    "sequence": 90,
    "title": "早上五盘岭",
    "author": "岑参",
    "content": [
      "平旦驱驷马，旷然出五盘。",
      "江回两崖斗，日隐群峰攒。",
      "苍翠烟景曙，森沉云树寒。",
      "松疏露孤驿，花密藏回滩。",
      "栈道谿雨滑，畬田原草干。",
      "此行为知己，不觉蜀道难。"
    ]
  },
  {
    "volume": 198,
    "sequence": 91,
    "title": "峨眉东脚临江听猿，怀二室旧庐",
    "author": "岑参",
    "content": [
      ""
    ]
  },
  {
    "volume": 198,
    "sequence": 92,
    "title": "东归发犍为，至泥谿舟中作",
    "author": "岑参",
    "content": [
      "前日解侯印，泛舟归山东。",
      "平旦发犍为，逍遥信回风。",
      "七月江水大，沧波涨秋空。",
      "复有峨眉僧，诵经在舟中。",
      "夜泊防虎豹，朝行逼鱼龙。",
      "一道鸣迅湍，两边走连峰。",
      "猿拂岸花落，鸟啼檐树重。",
      "烟霭吴楚连，溯沿湖海通。",
      "忆昨在西掖，复曾入南宫。",
      "日出朝圣人，端笏陪群公。",
      "不意今弃置，何由豁心胸。",
      "吾当海上去，且学乘桴翁。"
    ]
  },
  {
    "volume": 198,
    "sequence": 93,
    "title": "阻戎泸间群盗",
    "author": "岑参",
    "content": [
      "南州林莽深，亡命聚其间。",
      "杀人无昏晓，尸积填江湾。",
      "饿虎衔髑髅，饥乌啄心肝。",
      "腥裛滩草死，血流江水殷。",
      "夜雨风萧萧，鬼哭连楚山。",
      "三江行人绝，万里无征船。",
      "唯有白鸟飞，空见秋月圆。",
      "罢官自南蜀，假道来兹川。",
      "瞻望阳台云，惆怅不敢前。",
      "帝乡北近日，泸口南连蛮。",
      "何当遇长房，缩地到京关。",
      "愿得随琴高，骑鱼向云烟。",
      "明主每忧人，节使恒在边。",
      "兵革方御寇，尔恶胡不悛。",
      "吾窃悲尔徒，此生安得全。"
    ]
  },
  {
    "volume": 198,
    "sequence": 94,
    "title": "郡斋闲坐",
    "author": "岑参",
    "content": [
      "负郭无良田，屈身徇微禄。",
      "平生好疏旷，何事就羁束。",
      "幸曾趋丹墀，数得侍黄屋。",
      "故人尽荣宠，谁念此幽独。",
      "州县非宿心，云山欣满目。",
      "顷来废章句，终日披案牍。",
      "佐郡竟何成，自悲徒碌碌。"
    ]
  },
  {
    "volume": 198,
    "sequence": 95,
    "title": "衙郡守还",
    "author": "岑参",
    "content": [
      "世事何反覆，一身难可料。",
      "头白翻折腰，还家私自笑。",
      "所嗟无产业，妻子嫌不调。",
      "五斗米留人，东谿忆垂钓。"
    ]
  },
  {
    "volume": 198,
    "sequence": 96,
    "title": "行军诗二首（时扈从在凤翔）",
    "author": "岑参",
    "content": [
      "吾窃悲此生，四十幸未老。",
      "一朝逢世乱，终日不自保。",
      "胡兵夺长安，宫殿生野草。",
      "伤心五陵树，不见二京道。",
      "我皇在行军，兵马日浩浩。",
      "胡雏尚未灭，诸将恳征讨。",
      "昨闻咸阳败，杀戮净如扫。",
      "积尸若丘山，流血涨丰镐。",
      "干戈碍乡国，豺虎满城堡。",
      "村落皆无人，萧条空桑枣。",
      "儒生有长策，无处豁怀抱。",
      "块然伤时人，举首哭苍昊。",
      "早知逢世乱，少小谩读书。",
      "悔不学弯弓，向东射狂胡。",
      "偶从谏官列，谬向丹墀趋。",
      "未能匡吾君，虚作一丈夫。",
      "抚剑伤世路，哀歌泣良图。",
      "功业今已迟，览镜悲白须。",
      "平生抱忠义，不敢私微躯。"
    ]
  },
  {
    "volume": 198,
    "sequence": 97,
    "title": "秋夕听罗山人弹三峡流泉",
    "author": "岑参",
    "content": [
      "皤皤岷山老，抱琴鬓苍然。",
      "衫袖拂玉徽，为弹三峡泉。",
      "此曲弹未半，高堂如空山。",
      "石林何飕飗，忽在窗户间。",
      "绕指弄呜咽，青丝激潺湲。",
      "演漾怨楚云，虚徐韵秋烟。",
      "疑兼阳台雨，似杂巫山猿。",
      "幽引鬼神听，净令耳目便。",
      "楚客肠欲断，湘妃泪斑斑。",
      "谁裁青桐枝，縆以朱丝弦。",
      "能含古人曲，递与今人传。",
      "知音难再逢，惜君方老年。",
      "曲终月已落，惆怅东斋眠。"
    ]
  },
  {
    "volume": 198,
    "sequence": 98,
    "title": "尹相公京兆府中棠树降甘露诗",
    "author": "岑参",
    "content": [
      "相国尹京兆，政成人不欺。",
      "甘露降府庭，上天表无私。",
      "非无他人家，岂少群木枝。",
      "被兹甘棠树，美掩召伯诗。",
      "团团甜如蜜，皛皛凝若脂。",
      "千柯玉光碎，万叶珠颗垂。",
      "昆仑何时来，庆云相逐飞。",
      "魏宫铜盘贮，汉帝金掌持。",
      "王泽布人和，精心动灵祇。",
      "君臣日同德，祯瑞方潜施。",
      "何术令大臣，感通能及兹。",
      "忽惊政化理，暗与神物期。",
      "却笑赵张辈，徒称今古稀。",
      "为君下天酒，麹糵将用时。"
    ]
  },
  {
    "volume": 198,
    "sequence": 99,
    "title": "刘相公中书江山画障",
    "author": "岑参",
    "content": [
      "相府征墨妙，挥毫天地穷。",
      "始知丹青笔，能夺造化功。",
      "潇湘在帘间，庐壑横座中。",
      "忽疑凤凰池，暗与江海通。",
      "粉白湖上云，黛青天际峰。",
      "昼日恒见月，孤帆如有风。",
      "岩花不飞落，涧草无春冬。",
      "担锡香炉缁，钓鱼沧浪翁。",
      "如何平津意，尚想尘外踪。",
      "富贵心独轻，山林兴弥浓。",
      "喧幽趣颇异，出处事不同。",
      "请君为苍生，未可追赤松。"
    ]
  },
  {
    "volume": 198,
    "sequence": 100,
    "title": "精卫",
    "author": "岑参",
    "content": [
      "负剑出北门，乘桴适东溟。",
      "一鸟海上飞，云是帝女灵。",
      "玉颜溺水死，精卫空为名。",
      "怨积徒有志，力微竟不成。",
      "西山木石尽，巨壑何时平。"
    ]
  },
  {
    "volume": 198,
    "sequence": 101,
    "title": "石上藤（得上字）",
    "author": "岑参",
    "content": [
      "石上生孤藤，弱蔓依石长。",
      "不逢高枝引，未得凌空上。",
      "何处堪托身，为君长万丈。"
    ]
  }
]