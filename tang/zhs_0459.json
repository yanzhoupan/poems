[
  {
    "volume": 459,
    "sequence": 1,
    "title": "立秋夕凉风忽至炎暑稍消即事咏怀寄汴州…尚书",
    "author": "白居易",
    "content": [
      "袅袅檐树动，好风西南来。",
      "红缸霏微灭，碧幌飘飖开。",
      "披襟有余凉，拂簟无纤埃。",
      "但喜烦暑退，不惜光阴催。",
      "河秋稍清浅，月午方裴回。",
      "或行或坐卧，体适心悠哉。",
      "美人在浚都，旌旗绕楼台。",
      "虽非沧溟阻，难见如蓬莱。",
      "蝉迎节又换，雁送书未回。",
      "君位日宠重，我年日摧颓。",
      "无因风月下，一举平生杯。"
    ]
  },
  {
    "volume": 459,
    "sequence": 2,
    "title": "开成二年夏闻新蝉赠梦得",
    "author": "白居易",
    "content": [
      "十载与君别，常感新蝉鸣。",
      "今年共君听，同在洛阳城。",
      "噪处知林静，闻时觉景清。",
      "凉风忽袅袅，秋思先秋生。",
      "残槿花边立，老槐阴下行。",
      "虽无索居恨，还动长年情。",
      "且喜未聋耳，年年闻此声。"
    ]
  },
  {
    "volume": 459,
    "sequence": 3,
    "title": "题牛相公归仁里宅新成小滩",
    "author": "白居易",
    "content": [
      "平生见流水，见此转留连。",
      "况此朱门内，君家新引泉。",
      "伊流决一带，洛石砌千拳。",
      "与君三伏月，满耳作潺湲。",
      "深处碧磷磷，浅处清溅溅。",
      "碕岸束呜咽，沙汀散沦涟。",
      "翻浪雪不尽，澄波空共鲜。",
      "两岸滟滪口，一泊潇湘天。",
      "曾作天南客，漂流六七年。",
      "何山不倚杖，何水不停船。",
      "巴峡声心里，松江色眼前。",
      "今朝小滩上，能不思悠然。"
    ]
  },
  {
    "volume": 459,
    "sequence": 4,
    "title": "春日闲居三首",
    "author": "白居易",
    "content": [
      "陶云爱吾庐，吾亦爱吾屋。",
      "屋中有琴书，聊以慰幽独。",
      "是时三月半，花落庭芜绿。",
      "舍上晨鸠鸣，窗间春睡足。",
      "睡足起闲坐，景晏方栉沐。",
      "今日非十斋，庖童馈鱼肉。",
      "饥来恣餐歠，冷热随所欲。",
      "饱竟快搔爬，筋骸无检束。",
      "岂徒畅肢体，兼欲遗耳目。",
      "便可傲松乔，何假杯中渌。",
      "广池春水平，群鱼恣游泳。",
      "新林绿阴成，众鸟欣相鸣。",
      "时我亦潇洒，适无累与病。",
      "鱼鸟人则殊，同归于遂性。",
      "缅思山梁雉，时哉感孔圣。",
      "圣人不得所，慨然叹时命。",
      "我今双鳞羽，取乐成谣咏。",
      "得所仍得时，吾生一何幸。",
      "劳者不觉歌，歌其劳苦事。",
      "逸者不觉歌，歌其逸乐意。",
      "问我逸如何，闲居多兴味。",
      "问我乐如何，闲官少忧累。",
      "又问俸厚薄，百千随月至。",
      "又问年几何，七十行欠一。",
      "所得皆过望，省躬良可愧。",
      "马闲无羁绊，鹤老有禄位。",
      "设自为化工，优饶只如是。",
      "安得不歌咏，默默受天赐。"
    ]
  },
  {
    "volume": 459,
    "sequence": 5,
    "title": "小阁闲坐",
    "author": "白居易",
    "content": [
      "阁前竹萧萧，阁下水潺潺。",
      "拂簟卷帘坐，清风生其间。",
      "静闻新蝉鸣，远见飞鸟还。",
      "但有巾挂壁，而无客叩头。",
      "二疏返故里，四老妇归山。",
      "吾亦适所愿，求闲而得闲。"
    ]
  },
  {
    "volume": 459,
    "sequence": 6,
    "title": "游平泉宴浥涧，宿香山石楼，赠座客",
    "author": "白居易",
    "content": [
      "逸少集兰亭，季伦宴金谷。",
      "金谷太繁华，兰亭阙丝竹。",
      "何如今日会，浥涧平原曲。",
      "杯洒与管弦，贫中随分足。",
      "紫鲜林笋嫩，红润园桃熟。",
      "采摘助盘筵，芳滋盈口腹。",
      "闲吟暮支碧，醉藕春草绿。",
      "舞妙艳流风，歌清叩寒玉。",
      "古诗惜昼短，劝我令秉烛。",
      "是夜勿言归，相携石楼宿。"
    ]
  },
  {
    "volume": 459,
    "sequence": 7,
    "title": "池上幽境",
    "author": "白居易",
    "content": [
      "袅袅过水桥，微微入林路。",
      "幽境深谁知，老身闲独步。",
      "行行何所爱，遇物自成趣。",
      "平滑青盘石，低密绿阴树。",
      "石上一素琴，树下双草屦。",
      "此是荣先生，坐禅三乐处。"
    ]
  },
  {
    "volume": 459,
    "sequence": 8,
    "title": "夏日闲放",
    "author": "白居易",
    "content": [
      "时暑不出门，亦无宾客至。",
      "静室深下帘，小庭新扫地。",
      "褰裳复岸帻，闲傲得自恣。",
      "朝景枕簟清，乘凉一觉睡。",
      "午餐何所有，鱼肉一两味。",
      "夏服亦无多，蕉纱三五事。",
      "资身既给足，长物徒烦费。",
      "若比箪瓢人，吾今太富贵。"
    ]
  },
  {
    "volume": 459,
    "sequence": 9,
    "title": "和思黯居守独饮偶醉见示六韵时梦得和篇先成…美之",
    "author": "白居易",
    "content": [
      "宫漏滴渐阑，城乌啼复歇。",
      "此时若不醉，争奈千门月。",
      "主人中夜起，妓烛前罗列。",
      "歌袂默收声，舞鬟低赴节。",
      "弦吟玉柱品，酒透金杯热。",
      "朱颜忽已酡，清奏犹未阕。",
      "妍词黯先唱，逸韵刘继发。",
      "铿然双雅音，金石相磨戛。"
    ]
  },
  {
    "volume": 459,
    "sequence": 10,
    "title": "和梦得洛中早春见赠七韵",
    "author": "白居易",
    "content": [
      "众皆赏春色，君独怜春意。",
      "春意竟如何，老夫知此味。",
      "烛馀减夜漏，衾暖添朝睡。",
      "恬和台上风，虚润池边地。",
      "开迟花养艳，语懒莺含思。",
      "似讶隔年斋，如劝迎春醉。",
      "何日同宴游，心期二月二。"
    ]
  },
  {
    "volume": 459,
    "sequence": 11,
    "title": "樱桃花下有感而作（开成三年春季美周宾客南池者）",
    "author": "白居易",
    "content": [
      "蔼蔼美周宅，樱繁春日斜。",
      "一为洛下客，十见池上花。",
      "烂熳岂无意，为君占年华。",
      "风光饶此树，歌舞胜诸家。",
      "失尽白头伴，长成红粉娃。",
      "停杯两相顾，堪喜亦堪嗟。"
    ]
  },
  {
    "volume": 459,
    "sequence": 12,
    "title": "洗竹",
    "author": "白居易",
    "content": [
      "布裘寒拥颈，毡履温承足。",
      "独立冰池前，久看洗霜竹。",
      "先除老且病，次去纤而曲。",
      "剪弃犹可怜，琅玕十余束。",
      "青青复籊籊，颇异凡草木。",
      "依然若有情，回头语僮仆。",
      "小者截鱼竿，大者编茅屋。",
      "勿作篲与箕，而令粪土辱。"
    ]
  },
  {
    "volume": 459,
    "sequence": 13,
    "title": "新沐浴",
    "author": "白居易",
    "content": [
      "形适外无恙，心恬内无忧。",
      "夜来新沐浴，肌发舒且柔。",
      "宽裁夹乌帽，厚絮长白裘。",
      "裘温裹我足，帽暖覆我头。",
      "先进酒一杯，次举粥一瓯。",
      "半酣半饱时，四体春悠悠。",
      "是月岁阴暮，惨冽天地愁。",
      "白日冷无光，黄河冻不流。",
      "何处征戍行，何人羁旅游。",
      "穷途绝粮客，寒狱无灯囚。",
      "劳生彼何苦，遂性我何优。",
      "抚心但自愧，孰知其所由。"
    ]
  },
  {
    "volume": 459,
    "sequence": 14,
    "title": "三年除夜",
    "author": "白居易",
    "content": [
      "晰晰燎火光，氲氲腊酒香。",
      "嗤嗤童稚戏，迢迢岁夜长。",
      "堂上书帐前，长幼合成行。",
      "以我年最长，次第来称觞。",
      "七十期渐近，万缘心已忘。",
      "不唯少欢乐，兼亦无悲伤。",
      "素屏应居士，青衣侍孟光。",
      "夫妻老相对，各坐一绳床。"
    ]
  },
  {
    "volume": 459,
    "sequence": 15,
    "title": "自题小园",
    "author": "白居易",
    "content": [
      "不斗门馆华，不斗林园大。",
      "但斗为主人，一坐十馀载。",
      "回看甲乙第，列在都城内。",
      "素垣夹朱门，蔼蔼遥相对。",
      "主人安在哉，富贵去不回。",
      "池乃为鱼凿，林乃为禽栽。",
      "何如小园主，拄杖闲即来。",
      "亲宾有时会，琴酒连夜开。",
      "以此聊自足，不羡大池台。"
    ]
  },
  {
    "volume": 459,
    "sequence": 16,
    "title": "病中宴坐",
    "author": "白居易",
    "content": [
      "有酒病不饮，有诗慵不吟。",
      "头眩罢垂钩，手痹休援琴。",
      "竟日悄无事，所居闲且深。",
      "外安支离体，中养希夷心。",
      "窗户纳秋景，竹木澄夕阴。",
      "宴坐小池畔，清风时动襟。"
    ]
  },
  {
    "volume": 459,
    "sequence": 17,
    "title": "戒药",
    "author": "白居易",
    "content": [
      "促促急景中，蠢蠢微尘里。",
      "生涯有分限，爱恋无终已。",
      "早夭羡中年，中年羡暮齿。",
      "暮齿又贪生，服食求不死。",
      "朝吞太阳精，夕吸秋石髓。",
      "徼福反成灾，药误者多矣。",
      "以之资嗜欲，又望延甲子。",
      "天人阴骘间，亦恐无此理。",
      "域中有真道，所说不如此。",
      "后身始身存，吾闻诸老氏。"
    ]
  },
  {
    "volume": 459,
    "sequence": 18,
    "title": "赠梦得",
    "author": "白居易",
    "content": [
      "前日君家饮，昨日王家宴。",
      "今日过我庐，三日三会面。",
      "当歌聊自放，对酒交相劝。",
      "为我尽一杯，与君发三愿。",
      "一愿世清平，二愿身强健。",
      "三愿临老头，数与君相见。"
    ]
  },
  {
    "volume": 459,
    "sequence": 19,
    "title": "逸老（庄子云：\\n劳我以生，逸我以老，息我以死也）",
    "author": "白居易",
    "content": [
      "白日下駸駸，青天高浩浩。",
      "人生在其中，适时即为好。",
      "劳我以少壮，息我以衰老。",
      "顺之多吉寿，违之或凶夭。",
      "我初五十八，息老虽非早。",
      "一闲十三年，所得亦不少。",
      "况加禄仕后，衣食常温饱。",
      "又从风疾来，女嫁男婚了。",
      "胸中一无事，浩气凝襟抱。",
      "飘若云信风，乐于鱼在藻。",
      "桑榆坐已暮，钟漏行将晓。",
      "皤然七十翁，亦足称寿考。",
      "筋骸本非实，一束芭蕉草。",
      "眷属偶相依，一夕同栖鸟。",
      "去何有顾恋，住亦无忧恼。",
      "生死尚复然，其余安足道。",
      "是故临老心，冥然合玄造。"
    ]
  },
  {
    "volume": 459,
    "sequence": 20,
    "title": "遇物感兴因示子弟",
    "author": "白居易",
    "content": [
      "圣择狂夫言，俗信老人语。",
      "我有老狂词，听之吾语汝。",
      "吾观器用中，剑锐锋多伤。",
      "吾观形骸内，骨劲齿先亡。",
      "寄言处世者，不可苦刚强。",
      "龟性愚且善，鸠心钝无恶。",
      "人贱拾支床，鹘欺擒暖脚。",
      "寄言立身者，不得全柔弱。",
      "彼固罹祸难，此未免忧患。",
      "于何保终吉，强弱刚柔间。",
      "上遵周孔训，旁鉴老庄言。",
      "不唯鞭其后，亦要轭其先。"
    ]
  },
  {
    "volume": 459,
    "sequence": 21,
    "title": "首夏南池独酌",
    "author": "白居易",
    "content": [
      "春尽杂英歇，夏初芳草深。",
      "薰风自南至，吹我池上林。",
      "绿蘋散还合，赪鲤跳复沈。",
      "新叶有佳色，残莺犹好音。",
      "依然谢家物，池酌对风琴。",
      "惭无康乐作，秉笔思沈吟。",
      "境胜才思劣，诗成不称心。"
    ]
  },
  {
    "volume": 459,
    "sequence": 22,
    "title": "官俸初罢，亲故见忧，以诗谕之",
    "author": "白居易",
    "content": [
      "七年为少傅，品高俸不薄。",
      "乘轩已多惭，况是一病鹤。",
      "又及悬车岁，筋力转衰弱。",
      "岂以贫是忧，尚为名所缚。",
      "今春始病免，缨组初摆落。",
      "蜩甲有何知，云心无所著。",
      "囷中残旧谷，可备岁饥恶。",
      "园中多新蔬，未至食藜藿。",
      "不求安师卜，不问陈生药。",
      "但对丘中琴，时开池上酌。",
      "信风舟不系，掉尾鱼方乐。",
      "亲友不我知，而忧我寂寞。"
    ]
  },
  {
    "volume": 459,
    "sequence": 23,
    "title": "闲居偶吟，招郑庶子、皇甫郎中",
    "author": "白居易",
    "content": [
      "自哂此迂叟，少迂老更迂。",
      "家计不一问，园林聊自娱。",
      "竹间琴一张，池上酒一壶。",
      "更无俗物到，但与秋光俱。",
      "古石苍错落，新泉碧萦纡。",
      "焉用车马客，即此是吾徒。",
      "犹有所思人，各在城一隅。",
      "杳然爱不见，搔首方踟蹰。",
      "玄晏风韵远，子真云貌孤。",
      "诚知厌朝市，何必忆江湖。",
      "能来小涧上，一听潺湲无。"
    ]
  },
  {
    "volume": 459,
    "sequence": 24,
    "title": "亭西墙下伊渠水中置石激流潺湲成韵颇有幽趣以诗记之",
    "author": "白居易",
    "content": [
      "嵌巉嵩石峭，皎洁伊流清。",
      "立为远峰势，激作寒玉声。",
      "夹岸罗密树，面滩开小亭。",
      "忽疑严子濑，流入洛阳城。",
      "是时群动息，风静微月明。",
      "高枕夜悄悄，满耳秋泠泠。",
      "终日临大道，何人知此情。",
      "此情苟自惬，亦不要人听。"
    ]
  },
  {
    "volume": 459,
    "sequence": 25,
    "title": "闲题家池，寄王屋张道士",
    "author": "白居易",
    "content": [
      "有石白磷磷，有水清潺潺。",
      "有叟头似雪，婆娑乎其间。",
      "进不趋要路，退不入深山。",
      "深山太濩落，要路多险艰。",
      "不如家池上，乐逸无忧患。",
      "有食适吾口，有酒酡吾颜。",
      "恍惚游醉乡，希夷造玄关。",
      "五千言下悟，十二年来闲。",
      "富者我不顾，贵者我不攀。",
      "唯有天坛子，时来一往还。"
    ]
  },
  {
    "volume": 459,
    "sequence": 26,
    "title": "李卢二中丞各创山居俱夸胜绝然去城稍远…聊戏二君",
    "author": "白居易",
    "content": [
      "龙门苍石壁，浥涧碧潭水。",
      "各在一山隅，迢遥几十里。",
      "清镜碧屏风，惜哉信为美。",
      "爱而不得见，亦与无相似。",
      "闻君每来去，矻矻事行李。",
      "脂辖复裹粮，心力颇劳止。",
      "未如吾舍下，石与泉甚迩。",
      "凿凿复溅溅，昼夜流不已。",
      "洛石千万拳，衬波铺锦绮。",
      "海珉一两片，激濑含宫徵。",
      "绿宜春濯足，净可朝漱齿。",
      "绕砌紫鳞游，拂帘白鸟起。",
      "何言履道叟，便是沧浪子。",
      "君若趁归程，请君先到此。",
      "愿以潺湲声，洗君尘土耳。"
    ]
  },
  {
    "volume": 459,
    "sequence": 27,
    "title": "北窗竹石",
    "author": "白居易",
    "content": [
      "一片瑟瑟石，数竿青青竹。",
      "向我如有情，依然看不足。",
      "况临北窗下，复近西塘曲。",
      "筠风散馀清，苔雨含微绿。",
      "有妻亦衰老，无子方茕独。",
      "莫掩夜窗扉，共渠相伴宿。"
    ]
  },
  {
    "volume": 459,
    "sequence": 28,
    "title": "饮后戏示弟子",
    "author": "白居易",
    "content": [
      "吾为尔先生，尔为吾弟子。",
      "孔门有遗训，复坐吾告尔。",
      "先生馔酒食，弟子服劳止。",
      "孝敬不在他，在兹而已矣。",
      "欲我少忧愁，欲我多欢喜。",
      "无如酝好酒，酒须多且旨。",
      "旨即宾可留，多即罍不耻。",
      "吾更有一言，尔宜听入耳。",
      "人老多忧贫，人病多忧死。",
      "我今虽老病，所忧不在此。",
      "忧在半酣时，尊空座客起。"
    ]
  },
  {
    "volume": 459,
    "sequence": 29,
    "title": "闲坐看书，贻诸少年",
    "author": "白居易",
    "content": [
      "雨砌长寒芜，风庭落秋果。",
      "窗间有闲叟，尽日看书坐。",
      "书中见往事，历历知福祸。",
      "多取终厚亡，疾驱必先堕。",
      "劝君少干名，名为锢身锁。",
      "劝君少求利，利是焚身火。",
      "我心知已久，吾道无不可。",
      "所以雀罗门，不能寂寞我。"
    ]
  },
  {
    "volume": 459,
    "sequence": 30,
    "title": "梦上山（时足疾未平）",
    "author": "白居易",
    "content": [
      "夜梦上嵩山，独携藜杖出。",
      "千岩与万壑，游览皆周毕。",
      "梦中足不病，健似少年日。",
      "既悟神返初，依然旧形质。",
      "始知形神内，形病神无疾。",
      "形神两是幻，梦寐俱非实。",
      "昼行虽蹇涩，夜步颇安逸。",
      "昼夜既平分，其间何得失。"
    ]
  },
  {
    "volume": 459,
    "sequence": 31,
    "title": "对酒闲吟，赠同老者",
    "author": "白居易",
    "content": [
      "人生七十稀，我年幸过之。",
      "远行将尽路，春梦欲觉时。",
      "家事口不问，世名心不思。",
      "老既不足叹，病亦不能治。",
      "扶持仰婢仆，将养信妻儿。",
      "饥饱进退食，寒暄加减衣。",
      "声妓放郑卫，裘马脱轻肥。",
      "百事尽除去，尚馀酒与诗。",
      "兴来吟一篇，吟罢酒一卮。",
      "不独适情性，兼用扶衰羸。",
      "云液洒六腑，阳和生四肢。",
      "于中我自乐，此外吾不知。",
      "寄问同老者，舍此将安归。",
      "莫学蓬心叟，胸中残是非。"
    ]
  },
  {
    "volume": 459,
    "sequence": 32,
    "title": "晚起闲行",
    "author": "白居易",
    "content": [
      "皤然一老子，拥裘仍隐几。",
      "坐稳夜忘眠，卧安朝不起。",
      "起来无可作，闭目时叩齿。",
      "静对铜炉香，暖漱银瓶水。",
      "午斋何俭洁，饼与蔬而已。",
      "西寺讲楞伽，闲行一随喜。"
    ]
  },
  {
    "volume": 459,
    "sequence": 33,
    "title": "香山居士写真诗",
    "author": "白居易",
    "content": [
      "昔作少学士，图形入集贤。",
      "今为老居士，写貌寄香山。",
      "鹤毳变玄发，鸡肤换朱颜。",
      "前形与后貌，相去三十年。",
      "勿叹韶华子，俄成皤叟仙。",
      "请看东海水，亦变作桑田。"
    ]
  },
  {
    "volume": 459,
    "sequence": 34,
    "title": "二年三月五日斋毕开素当食偶吟赠妻弘农郡君",
    "author": "白居易",
    "content": [
      "睡足肢体畅，晨起开中堂。",
      "初旭泛帘幕，微风拂衣裳。",
      "二婢扶盥栉，双童舁簟床。",
      "庭东有茂树，其下多阴凉。",
      "前月事斋戒，昨日散道场。",
      "以我久蔬素，加笾仍异粮。",
      "鲂鳞白如雪，蒸炙加桂姜。",
      "稻饭红似花，调沃新酪浆。",
      "佐以脯醢味，间之椒薤芳。",
      "老怜口尚美，病喜鼻闻香。",
      "娇騃三四孙，索哺绕我傍。",
      "山妻未举案，馋叟已先尝。",
      "忆同牢卺初，家贫共糟糠。",
      "今食且如此，何必烹猪羊。",
      "况观姻族间，夫妻半存亡。",
      "偕老不易得，白头何足伤。",
      "食罢酒一杯，醉饱吟又狂。",
      "缅想梁高士，乐道喜文章。",
      "徒夸五噫作，不解赠孟光。"
    ]
  },
  {
    "volume": 459,
    "sequence": 35,
    "title": "不出门",
    "author": "白居易",
    "content": [
      "弥月不出门，永日无来宾。",
      "食饱更拂床，睡觉一嚬伸。",
      "轻箑白鸟羽，新簟青箭筠。",
      "方寸方丈室，空然两无尘。",
      "披衣腰不带，散发头不巾。",
      "袒跣北窗下，葛天之遗民。",
      "一日亦自足，况得以终身。",
      "不知天壤内，目我为何人。"
    ]
  },
  {
    "volume": 459,
    "sequence": 36,
    "title": "感旧",
    "author": "白居易",
    "content": [
      "晦叔坟荒草已陈，梦得墓湿土犹新。",
      "微之捐馆将一纪，杓直归丘二十春。",
      "城中虽有故第宅，庭芜园废生荆榛。",
      "箧中亦有旧书札，纸穿字蠹成灰尘。",
      "平生定交取人窄，屈指相知唯五人。",
      "四人先去我在后，一枝蒲柳衰残身。",
      "岂无晚岁新相识，相识面亲心不亲。",
      "人生莫羡苦长命，命长感旧多悲辛。"
    ]
  },
  {
    "volume": 459,
    "sequence": 37,
    "title": "送毛仙翁（江州司马时作）",
    "author": "白居易",
    "content": [
      "仙翁已得道，混迹寻岩泉。",
      "肌肤冰雪莹，衣服云霞鲜。",
      "绀发丝并致，龆容花共妍。",
      "方瞳点玄漆，高步凌非烟。",
      "几见桑海变，莫知龟鹤年。",
      "所憩九清外，所游五岳巅。",
      "轩昊旧为侣，松乔难比肩。",
      "每嗟人世人，役役如狂颠。",
      "孰能脱羁鞅，尽遭名利牵。",
      "貌随岁律换，神逐光阴迁。",
      "惟余负忧谴，憔悴湓江壖。",
      "衰鬓忽霜白，愁肠如火煎。",
      "羁旅坐多感，裴回私自怜。",
      "晴眺五老峰，玉洞多神仙。",
      "何当悯湮厄，授道安虚孱。",
      "我师惠然来，论道穷重玄。",
      "浩荡八溟阔，志泰心超然。",
      "形骸既无束，得丧亦都捐。",
      "岂识椿菌异，那知鹏鷃悬。",
      "丹华既相付，促景定当延。",
      "玄功曷可报，感极惟勤拳。",
      "霓旌不肯驻，又归武夷川。",
      "语罢倏然别，孤鹤升遥天。",
      "赋诗叙明德，永续步虚篇。"
    ]
  },
  {
    "volume": 459,
    "sequence": 38,
    "title": "达哉乐天行（一作健哉乐天行）",
    "author": "白居易",
    "content": [
      "达哉达哉白乐天，分司东都十三年。",
      "七旬才满冠已挂，半禄未及车先悬。",
      "或伴游客春行乐，或随山僧夜坐禅。",
      "二年忘却问家事，门庭多草厨少烟。",
      "庖童朝告盐米尽，侍婢暮诉衣裳穿。",
      "妻孥不悦甥侄闷，而我醉卧方陶然。",
      "起来与尔画生计，薄产处置有后先。",
      "先卖南坊十亩园，次卖东都五顷田。",
      "然后兼卖所居宅，仿佛获缗二三千。",
      "半与尔充衣食费，半与吾供酒肉钱。",
      "吾今已年七十一，眼昏须白头风眩。",
      "但恐此钱用不尽，即先朝露归夜泉。",
      "未归且住亦不恶，饥餐乐饮安稳眠。",
      "死生无可无不可，达哉达哉白乐天。"
    ]
  },
  {
    "volume": 459,
    "sequence": 39,
    "title": "春池闲泛",
    "author": "白居易",
    "content": [
      "绿塘新水平，红槛小舟轻。",
      "解缆随风去，开襟信意行。",
      "浅怜清演漾，深爱绿澄泓。",
      "白扑柳飞絮，红浮桃落英。",
      "古文科斗出，新叶剪刀生。",
      "树集莺朋友，云行雁弟兄。",
      "飞沈皆适性，酣咏自怡情。",
      "花助银杯气，松添玉轸声。",
      "鱼跳何事乐，鸥起复谁惊。",
      "莫唱沧浪曲，无尘可濯缨。"
    ]
  },
  {
    "volume": 459,
    "sequence": 40,
    "title": "池上寓兴二绝",
    "author": "白居易",
    "content": [
      "濠梁庄惠谩相争，未必人情知物情。",
      "獭捕鱼来鱼跃出，此非鱼乐是鱼惊。",
      "水浅鱼稀白鹭饥，劳心瞪目待鱼时。",
      "外容闲暇中心苦，似是而非谁得知。"
    ]
  },
  {
    "volume": 459,
    "sequence": 41,
    "title": "宴后题府中水堂赠卢尹中丞（昔予为尹日创造之）",
    "author": "白居易",
    "content": [
      "水斋岁久渐荒芜，自愧甘棠无一株。",
      "新酒客来方宴饮，旧堂主在重欢娱。",
      "莫言杨柳枝空老，直致樱桃树已枯。",
      "从我到君十一尹，相看自置府来无。"
    ]
  },
  {
    "volume": 459,
    "sequence": 42,
    "title": "和敏中洛下即事（时敏中为殿中分司）",
    "author": "白居易",
    "content": [
      "昨日池塘春草生，阿连新有好诗成。",
      "花园到处莺呼入，骢马游时客避行。",
      "水暖鱼多似南国，人稀尘少胜西京。",
      "洛中佳境应无限，若欲谙知问老兄。"
    ]
  },
  {
    "volume": 459,
    "sequence": 43,
    "title": "送敏中新授户部员外郎西归",
    "author": "白居易",
    "content": [
      "千里归程三伏天，官新身健马翩翩。",
      "行冲赤日加餐饭，上到青云稳著鞭。",
      "长庆老郎唯我在，客曹故事望君传。",
      "前鸿后雁行难续，相去迢迢二十年。"
    ]
  },
  {
    "volume": 459,
    "sequence": 44,
    "title": "南侍御以石相赠，助成水声，因以绝句谢之",
    "author": "白居易",
    "content": [
      "泉石磷磷声似琴，闲眠静听洗尘心。",
      "莫轻两片青苔石，一夜潺湲直万金。"
    ]
  },
  {
    "volume": 459,
    "sequence": 45,
    "title": "闲居自题，戏招宿客",
    "author": "白居易",
    "content": [
      "水畔竹林边，闲居二十年。",
      "健常携酒出，病即掩门眠。",
      "解绶收朝佩，褰裳出野船。",
      "屏除身外物，摆落世间缘。",
      "报曙窗何早，知秋簟最先。",
      "微风深树里，斜日小楼前。",
      "渠口添新石，篱根写乱泉。",
      "欲招同宿客，谁解爱潺湲。"
    ]
  },
  {
    "volume": 459,
    "sequence": 46,
    "title": "李留守相公见过池上泛舟举酒话及翰林旧事…以献之",
    "author": "白居易",
    "content": [
      "引棹寻池岸，移尊就菊丛。",
      "何言济川后，相访钓船中。",
      "白首故情在，青云往事空。",
      "同时六学士，五相一渔翁。"
    ]
  },
  {
    "volume": 459,
    "sequence": 47,
    "title": "闰九月九日独饮",
    "author": "白居易",
    "content": [
      "黄花丛畔绿尊前，犹有些些旧管弦。",
      "偶遇闰秋重九日，东篱独酌一陶然。",
      "自从九月持斋戒，不醉重阳十五年。"
    ]
  },
  {
    "volume": 459,
    "sequence": 48,
    "title": "览卢子蒙侍御旧诗多与微之唱和感今伤昔…题于卷后",
    "author": "白居易",
    "content": [
      "早闻元九咏君诗，恨与卢君相识迟。",
      "今日逢君开旧卷，卷中多道赠微之。",
      "相看掩泪情难说，别有伤心事岂知。",
      "闻道咸阳坟上树，已抽三丈白杨枝。"
    ]
  },
  {
    "volume": 459,
    "sequence": 49,
    "title": "寒亭留客",
    "author": "白居易",
    "content": [
      "今朝闲坐石亭中，炉火销残尊又空。",
      "冷落若为留客住，冰池霜竹雪髯翁。"
    ]
  },
  {
    "volume": 459,
    "sequence": 50,
    "title": "新小滩",
    "author": "白居易",
    "content": [
      "石浅沙平流水寒，水边斜插一渔竿。",
      "江南客见生乡思，道似严陵七里滩。"
    ]
  },
  {
    "volume": 459,
    "sequence": 51,
    "title": "和李中丞与李给事山居雪夜同宿小酌",
    "author": "白居易",
    "content": [
      "宪府触邪峨豸角，琐闱驳正犯龙鳞。",
      "那知近地斋居客，忽作深山同宿人。",
      "一盏寒灯云外夜，数杯温酎雪中春。",
      "林泉莫作多时计，谏猎登封忆旧臣。"
    ]
  },
  {
    "volume": 459,
    "sequence": 52,
    "title": "履道西门二首",
    "author": "白居易",
    "content": [
      "履道西门有弊居，池塘竹树绕吾庐。",
      "豪华肥壮虽无分，饱暖安闲即有余。",
      "行灶朝香炊早饭，小园春暖掇新蔬。",
      "夷齐黄绮夸芝蕨，比我盘飧恐不如。",
      "履道西门独掩扉，官休病退客来稀。",
      "亦知轩冕荣堪恋，其奈田园老合归。",
      "跛鳖难随骐骥足，伤禽莫趁凤凰飞。",
      "世间认得身人少，今我虽愚亦庶几。"
    ]
  },
  {
    "volume": 459,
    "sequence": 53,
    "title": "偶吟",
    "author": "白居易",
    "content": [
      "人生变改故无穷，昔是朝官今野翁。",
      "久寄形于朱紫内，渐抽身入蕙荷中。",
      "无情水任方圆器，不系舟随去住风。",
      "犹有鲈鱼莼菜兴，来春或拟往江东。"
    ]
  },
  {
    "volume": 459,
    "sequence": 54,
    "title": "雪夜小饮赠梦得",
    "author": "白居易",
    "content": [
      "同为懒慢园林客，共对萧条雨雪天。",
      "小酌酒巡销永夜，大开口笑送残年。",
      "久将时背成遗老，多被人呼作散仙。",
      "呼作散仙应有以，曾看东海变桑田。"
    ]
  },
  {
    "volume": 459,
    "sequence": 55,
    "title": "岁暮夜长病中灯下闻卢尹夜宴以诗戏之且为来日张本也",
    "author": "白居易",
    "content": [
      "荣闹兴多嫌昼短，衰闲睡少觉明迟。",
      "当君秉烛衔杯夜，是我停飧服药时。",
      "枕上愁吟堪发病，府中欢笑胜寻医。",
      "明朝强出须谋乐，不拟车公更拟谁。"
    ]
  },
  {
    "volume": 459,
    "sequence": 56,
    "title": "病中数会张道士见讥，以此答之",
    "author": "白居易",
    "content": [
      "亦知数出妨将息，不可端居守寂寥。",
      "病即药窗眠尽日，兴来酒席坐通宵。",
      "贤人易狎须勤饮，姹女难禁莫慢烧。",
      "张道士输白道士，一杯沆瀣便逍遥。"
    ]
  },
  {
    "volume": 459,
    "sequence": 57,
    "title": "卯饮",
    "author": "白居易",
    "content": [
      "短屏风掩卧床头，乌帽青毡白氎裘。",
      "卯饮一杯眠一觉，世间何事不悠悠。"
    ]
  },
  {
    "volume": 459,
    "sequence": 58,
    "title": "寄题馀杭郡楼，兼呈裴使君",
    "author": "白居易",
    "content": [
      "官历二十政，宦游三十秋。",
      "江山与风月，最忆是杭州。",
      "北郭沙堤尾，西湖石岸头。",
      "绿觞春送客，红烛夜回舟。",
      "不敢言遗爱，空知念旧游。",
      "凭君吟此句，题向望涛楼。"
    ]
  },
  {
    "volume": 459,
    "sequence": 59,
    "title": "杨六尚书留太湖石在洛下借置庭中因对举杯寄赠绝句",
    "author": "白居易",
    "content": [
      "借君片石意何如，置向庭中慰索居。",
      "每就玉山倾一酌，兴来如对醉尚书。"
    ]
  },
  {
    "volume": 459,
    "sequence": 60,
    "title": "喜入新年自咏（时年七十一）",
    "author": "白居易",
    "content": [
      "白须如雪五朝臣，又值新正第七旬。",
      "老过占他蓝尾酒，病馀收得到头身。",
      "销磨岁月成高位，比类时流是幸人。",
      "大历年中骑竹马，几人得见会昌春。"
    ]
  },
  {
    "volume": 459,
    "sequence": 61,
    "title": "滩声",
    "author": "白居易",
    "content": [
      "碧玉班班沙历历，清流决决响泠泠。",
      "自从造得滩声后，玉管朱弦可要听。"
    ]
  },
  {
    "volume": 459,
    "sequence": 62,
    "title": "题石泉",
    "author": "白居易",
    "content": [
      "殷勤傍石绕泉行，不说何人知我情。",
      "渐恐耳聋兼眼暗，听泉看石不分明。"
    ]
  },
  {
    "volume": 459,
    "sequence": 63,
    "title": "送王卿使君赴任苏州因思花迎新使感旧游…西院一别",
    "author": "白居易",
    "content": [
      "一别苏州十八载，时光人事随年改。",
      "不论竹马尽成人，亦恐桑田半为海。",
      "莺入故宫含意思，花迎新使生光彩。",
      "为报江山风月知，至今白使君犹在。"
    ]
  },
  {
    "volume": 459,
    "sequence": 64,
    "title": "出斋日喜皇甫十早访",
    "author": "白居易",
    "content": [
      "三旬斋满欲衔杯，平旦敲门门未开。",
      "除却朗之携一榼，的应不是别人来。"
    ]
  },
  {
    "volume": 459,
    "sequence": 65,
    "title": "会昌二年春题池西小楼",
    "author": "白居易",
    "content": [
      "花边春水水边楼，一坐经今四十秋。",
      "望月桥倾三遍换，采莲船破五回修。",
      "园林一半成乔木，邻里三分作白头。",
      "苏李冥蒙随烛灭，陈樊漂泊逐萍流。",
      "虽贫眼下无妨乐，纵病心中不与愁。",
      "自笑灵光岿然在，春来游得且须游。"
    ]
  },
  {
    "volume": 459,
    "sequence": 66,
    "title": "酬南洛阳早春见赠",
    "author": "白居易",
    "content": [
      "物华春意尚迟回，赖有东风昼夜催。",
      "寒缒柳腰收未得，暖熏花口噤初开。",
      "欲披云雾联襟去，先喜琼琚入袖来。",
      "久病长斋诗老退，争禁年少洛阳才。"
    ]
  },
  {
    "volume": 459,
    "sequence": 67,
    "title": "对新家酝玩自种花",
    "author": "白居易",
    "content": [
      "香麹亲看造，芳丛手自栽。",
      "迎春报酒熟，垂老看花开。",
      "红蜡半含萼，绿油新酦醅。",
      "玲珑五六树，潋滟两三杯。",
      "恐有狂风起，愁无好客来。",
      "独酣还独语，待取月明回。"
    ]
  },
  {
    "volume": 459,
    "sequence": 68,
    "title": "携酒往朗之庄居同饮",
    "author": "白居易",
    "content": [
      "慵中又少经过处，别后都无劝酒人。",
      "不挈一壶相就醉，若为将老度残春。"
    ]
  },
  {
    "volume": 459,
    "sequence": 69,
    "title": "以诗代书，酬慕巢尚书见寄",
    "author": "白居易",
    "content": [
      "书意诗情不偶然，苦云梦想在林泉。",
      "愿为愚谷烟霞侣，思结空门香火缘。",
      "每愧尚书情眷眷，自怜居士病绵绵。",
      "不知待得心期否，老校于君六七年。"
    ]
  },
  {
    "volume": 459,
    "sequence": 70,
    "title": "春尽日",
    "author": "白居易",
    "content": [
      "芳景销残暑气生，感时思事坐含情。",
      "无人开口共谁语，有酒回头还自倾。",
      "醉对数丛红芍药，渴尝一碗绿昌明。",
      "春归似遣莺留语，好住园林三两声。"
    ]
  },
  {
    "volume": 459,
    "sequence": 71,
    "title": "招山僧",
    "author": "白居易",
    "content": [
      "能入城中乞食否，莫辞尘土污袈裟。",
      "欲知住处东城下，绕竹泉声是白家。"
    ]
  },
  {
    "volume": 459,
    "sequence": 72,
    "title": "夏日与闲禅师林下避暑",
    "author": "白居易",
    "content": [
      "洛景城西尘土红，伴僧闲坐竹泉东。",
      "绿萝潭上不见日，白石滩边长有风。",
      "热恼渐知随念尽，清凉常愿与人同。",
      "每因毒暑悲亲故，多在炎方瘴海中。"
    ]
  },
  {
    "volume": 459,
    "sequence": 73,
    "title": "题新涧亭，兼酬寄朝中亲故见赠",
    "author": "白居易",
    "content": [
      "何处披襟风快哉，一亭临涧四门开。",
      "金章紫绶辞腰去，白石清泉就眼来。",
      "自得所宜还独乐，各行其志莫相咍。",
      "禽鱼出得池笼后，纵有人呼可更回。"
    ]
  },
  {
    "volume": 459,
    "sequence": 74,
    "title": "病中看经赠诸道侣",
    "author": "白居易",
    "content": [
      "右眼昏花左足风，金篦石水用无功。",
      "不如回念三乘乐，便得浮生百病空。",
      "无子同居草庵下，有妻偕老道场中。",
      "何烦更请僧为侣，月上新归伴病翁。"
    ]
  },
  {
    "volume": 459,
    "sequence": 75,
    "title": "游丰乐招提佛光三寺",
    "author": "白居易",
    "content": [
      "竹鞋葵扇白绡巾，林野为家云是身。",
      "山寺每游多寄宿，都城暂出即经旬。",
      "汉容黄绮为逋客，尧放巢由作外臣。",
      "昨日制书临郡县，不该愚谷醉乡人。"
    ]
  },
  {
    "volume": 459,
    "sequence": 76,
    "title": "醉中得上都亲友书以予停俸多时忧…乘酒兴咏而报之",
    "author": "白居易",
    "content": [
      "头白醉昏昏，狂歌秋复春。",
      "一生耽酒客，五度弃官人。",
      "异世陶元亮，前生刘伯伦。",
      "卧将琴作枕，行以锸随身。",
      "岁要衣三对，年支谷一囷。",
      "园葵烹佐饭，林叶扫添薪。",
      "没齿甘蔬食，摇头谢缙绅。",
      "自能抛爵禄，终不恼交亲。",
      "但得杯中渌，从生甑上尘。",
      "烦君问生计，忧醒不忧贫。"
    ]
  },
  {
    "volume": 459,
    "sequence": 77,
    "title": "池畔逐凉",
    "author": "白居易",
    "content": [
      "风清泉冷竹修修，三伏炎天凉似秋。",
      "黄犬引迎骑马客，青衣扶下钓鱼舟。",
      "衰容自觉宜闲坐，蹇步谁能更远游。",
      "料得此身终老处，只应林下与滩头。"
    ]
  },
  {
    "volume": 459,
    "sequence": 78,
    "title": "池鹤八绝句·鸡赠鹤",
    "author": "白居易",
    "content": [
      "一声警露君能薄，五德司晨我用多。",
      "不会悠悠时俗士，重君轻我意如何。"
    ]
  },
  {
    "volume": 459,
    "sequence": 79,
    "title": "池鹤八绝句·鹤答鸡",
    "author": "白居易",
    "content": [
      "尔争伉俪泥中斗，吾整羽仪松上栖。",
      "不可遣他天下眼，却轻野鹤重家鸡。"
    ]
  },
  {
    "volume": 459,
    "sequence": 80,
    "title": "池鹤八绝句·乌赠鹤",
    "author": "白居易",
    "content": [
      "与君白黑大分明，纵不相亲莫见轻。",
      "我每夜啼君怨别，玉徽琴里忝同声。"
    ]
  },
  {
    "volume": 459,
    "sequence": 81,
    "title": "池鹤八绝句·鹤答乌",
    "author": "白居易",
    "content": [
      "吾爱栖云上华表，汝多攫肉下田中。",
      "吾音中羽汝声角，琴曲虽同调不同。"
    ]
  },
  {
    "volume": 459,
    "sequence": 82,
    "title": "池鹤八绝句·鸢赠鹤",
    "author": "白居易",
    "content": [
      "君夸名鹤我名鸢，君叫闻天我戾天。",
      "更有与君相似处，饥来一种啄腥膻。"
    ]
  },
  {
    "volume": 459,
    "sequence": 83,
    "title": "池鹤八绝句·鹤答鸢",
    "author": "白居易",
    "content": [
      "无妨自是莫相非，清浊高低各有归。",
      "鸾鹤群中彩云里，几时曾见喘鸢飞。"
    ]
  },
  {
    "volume": 459,
    "sequence": 84,
    "title": "池鹤八绝句·鹅赠鹤",
    "author": "白居易",
    "content": [
      "君因风送入青云，我被人驱向鸭群。",
      "雪颈霜毛红网掌，请看何处不如君。"
    ]
  },
  {
    "volume": 459,
    "sequence": 85,
    "title": "池鹤八绝句·鹤答鹅",
    "author": "白居易",
    "content": [
      "右军殁后欲何依，只合随鸡逐鸭飞。",
      "未必牺牲及吾辈，大都我瘦胜君肥。"
    ]
  },
  {
    "volume": 459,
    "sequence": 86,
    "title": "谈氏小外孙玉童",
    "author": "白居易",
    "content": [
      "外翁七十孙三岁，笑指琴书欲遣传。",
      "自念老夫今耄矣，因思稚子更茫然。",
      "中郎余庆钟羊祜，子幼能文似马迁。",
      "才与不才争料得，东床空后且娇怜。"
    ]
  },
  {
    "volume": 459,
    "sequence": 87,
    "title": "送后集往庐山东林寺，兼寄云皋上人",
    "author": "白居易",
    "content": [
      "后集寄将何处去，故山迢递在匡庐。",
      "旧僧独有云皋在，三二年来不得书。",
      "别后道情添几许，老来筋力又何如。",
      "来生缘会应非远，彼此年过七十余。"
    ]
  },
  {
    "volume": 459,
    "sequence": 88,
    "title": "客有说（客即李浙东也，所说不能具录其事）",
    "author": "白居易",
    "content": [
      "近有人从海上回，海山深处见楼台。",
      "中有仙龛虚一室，多传此待乐天来。"
    ]
  },
  {
    "volume": 459,
    "sequence": 89,
    "title": "答客说",
    "author": "白居易",
    "content": [
      "吾学空门非学仙，恐君此说是虚传。",
      "海山不是吾归处，归即应归兜率天。"
    ]
  },
  {
    "volume": 459,
    "sequence": 90,
    "title": "哭刘尚书梦得二首",
    "author": "白居易",
    "content": [
      "四海齐名白与刘，百年交分两绸缪。",
      "同贫同病退闲日，一死一生临老头。",
      "杯酒英雄君与操，文章微婉我知丘。",
      "贤豪虽殁精灵在，应共微之地下游。",
      "今日哭君吾道孤，寝门泪满白髭须。",
      "不知箭折弓何用，兼恐唇亡齿亦枯。",
      "窅窅穷泉埋宝玉，駸駸落景挂桑榆。",
      "夜台暮齿期非远，但问前头相见无。",
      "。"
    ]
  }
]