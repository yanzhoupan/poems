[
  {
    "volume": 224,
    "sequence": 1,
    "title": "冬日洛城北谒玄元皇帝庙",
    "author": "杜甫",
    "content": [
      "配极玄都閟，凭虚禁御长。",
      "守祧严具礼，掌节镇非常。",
      "碧瓦初寒外，金茎一气旁。",
      "山河扶绣户，日月近雕梁。",
      "仙李盘根大，猗兰奕叶光。",
      "世家遗旧史，道德付今王。",
      "画手看前辈，吴生远擅场。",
      "森罗移地轴，妙绝动宫墙。",
      "五圣联龙衮，千官列雁行。",
      "冕旒俱秀发，旌旆尽飞扬。",
      "翠柏深留景，红梨迥得霜。",
      "风筝吹玉柱，露井冻银床。",
      "身退卑周室，经传拱汉皇。",
      "谷神如不死，养拙更何乡。"
    ]
  },
  {
    "volume": 224,
    "sequence": 2,
    "title": "赠韦左丞丈（济·天宝七年以韦济为河南尹迁尚书左丞）",
    "author": "杜甫",
    "content": [
      "左辖频虚位，今年得旧儒。",
      "相门韦氏在，经术汉臣须。",
      "时议归前烈，天伦恨莫俱。",
      "鴒原荒宿草，凤沼接亨衢。",
      "有客虽安命，衰容岂壮夫。",
      "家人忧几杖，甲子混泥途。",
      "不谓矜馀力，还来谒大巫。",
      "岁寒仍顾遇，日暮且踟蹰。",
      "老骥思千里，饥鹰待一呼。",
      "君能微感激，亦足慰榛芜。"
    ]
  },
  {
    "volume": 224,
    "sequence": 3,
    "title": "投赠哥舒开府二十韵",
    "author": "杜甫",
    "content": [
      "今代麒麟阁，何人第一功。",
      "君王自神武，驾驭必英雄。",
      "开府当朝杰，论兵迈古风。",
      "先锋百胜在，略地两隅空。",
      "青海无传箭，天山早挂弓。",
      "廉颇仍走敌，魏绛已和戎。",
      "每惜河湟弃，新兼节制通。",
      "智谋垂睿想，出入冠诸公。",
      "日月低秦树，乾坤绕汉宫。",
      "胡人愁逐北，宛马又从东。",
      "受命边沙远，归来御席同。",
      "轩墀曾宠鹤，畋猎旧非熊。",
      "茅土加名数，山河誓始终。",
      "策行遗战伐，契合动昭融。",
      "勋业青冥上，交亲气概中。",
      "未为珠履客，已见白头翁。",
      "壮节初题柱，生涯独转蓬。",
      "几年春草歇，今日暮途穷。",
      "军事留孙楚，行间识吕蒙。",
      "防身一长剑，将欲倚崆峒。"
    ]
  },
  {
    "volume": 224,
    "sequence": 4,
    "title": "上韦左相二十韵（见素）",
    "author": "杜甫",
    "content": [
      "凤历轩辕纪，龙飞四十春。",
      "八荒开寿域，一气转洪钧。",
      "霖雨思贤佐，丹青忆老臣。",
      "应图求骏马，惊代得麒麟。",
      "沙汰江河浊，调和鼎鼐新。",
      "韦贤初相汉，范叔已归秦。",
      "盛业今如此，传经固绝伦。",
      "豫樟深出地，沧海阔无津。",
      "北斗司喉舌，东方领搢绅。",
      "持衡留藻鉴，听履上星辰。",
      "独步才超古，馀波德照邻。",
      "聪明过管辂，尺牍倒陈遵。",
      "岂是池中物，由来席上珍。",
      "庙堂知至理，风俗尽还淳。",
      "才杰俱登用，愚蒙但隐沦。",
      "长卿多病久，子夏索居频。",
      "回首驱流俗，生涯似众人。",
      "巫咸不可问，邹鲁莫容身。",
      "感激时将晚，苍茫兴有神。",
      "为公歌此曲，涕泪在衣巾。"
    ]
  },
  {
    "volume": 224,
    "sequence": 5,
    "title": "奉赠太常张卿二十韵（均）",
    "author": "杜甫",
    "content": [
      "方丈三韩外，昆仑万国西。",
      "建标天地阔，诣绝古今迷。",
      "气得神仙迥，恩承雨露低。",
      "相门清议众，儒术大名齐。",
      "轩冕罗天阙，琳琅识介珪。",
      "伶官诗必诵，夔乐典犹稽。",
      "健笔凌鹦鹉，铦锋莹鸊鹈。",
      "友于皆挺拔，公望各端倪。",
      "通籍逾青琐，亨衢照紫泥。",
      "灵虬传夕箭，归马散霜蹄。",
      "能事闻重译，嘉谟及远黎。",
      "弼谐方一展，斑序更何跻。",
      "适越空颠踬，游梁竟惨凄。",
      "谬知终画虎，微分是醯鸡。",
      "萍泛无休日，桃阴想旧蹊。",
      "吹嘘人所羡，腾跃事仍睽。",
      "碧海真难涉，青云不可梯。",
      "顾深惭锻炼，才小辱提携。",
      "槛束哀猿叫，枝惊夜鹊栖。",
      "几时陪羽猎，应指钓璜溪。"
    ]
  },
  {
    "volume": 224,
    "sequence": 6,
    "title": "敬赠郑谏议十韵",
    "author": "杜甫",
    "content": [
      "谏官非不达，诗义早知名。",
      "破的由来事，先锋孰敢争。",
      "思飘云物外，律中鬼神惊。",
      "毫发无遗恨，波澜独老成。",
      "野人宁得所，天意薄浮生。",
      "多病休儒服，冥搜信客旌。",
      "筑居仙缥缈，旅食岁峥嵘。",
      "使者求颜阖，诸公厌祢衡。",
      "将期一诺重，欻使寸心倾。",
      "君见途穷哭，宜忧阮步兵。"
    ]
  },
  {
    "volume": 224,
    "sequence": 7,
    "title": "奉赠鲜于京兆二十韵（鲜于仲通，天宝末为京兆尹）",
    "author": "杜甫",
    "content": [
      "王国称多士，贤良复几人。",
      "异才应间出，爽气必殊伦。",
      "始见张京兆，宜居汉近臣。",
      "骅骝开道路，雕鹗离风尘。",
      "侯伯知何等，文章实致身。",
      "奋飞超等级，容易失沈沦。",
      "脱略磻溪钓，操持郢匠斤。",
      "云霄今已逼，台衮更谁亲。",
      "凤穴雏皆好，龙门客又新。",
      "义声纷感激，败绩自逡巡。",
      "途远欲何向，天高难重陈。",
      "学诗犹孺子，乡赋念嘉宾。",
      "不得同晁错，吁嗟后郄诜。",
      "计疏疑翰墨，时过忆松筠。",
      "献纳纡皇眷，中间谒紫宸。",
      "且随诸彦集，方觊薄才伸。",
      "破胆遭前政，阴谋独秉钧。",
      "微生沾忌刻，万事益酸辛。",
      "交合丹青地，恩倾雨露辰。",
      "有儒愁饿死，早晚报平津。"
    ]
  },
  {
    "volume": 224,
    "sequence": 8,
    "title": "赠特进汝阳王二十韵",
    "author": "杜甫",
    "content": [
      "特进群公表，天人夙德升。",
      "霜蹄千里骏，风翮九霄鹏。",
      "服礼求毫发，惟忠忘寝兴。",
      "圣情常有眷，朝退若无凭。",
      "仙醴来浮蚁，奇毛或赐鹰。",
      "清关尘不杂，中使日相乘。",
      "晚节嬉游简，平居孝义称。",
      "自多亲棣萼，谁敢问山陵。",
      "学业醇儒富，辞华哲匠能。",
      "笔飞鸾耸立，章罢凤鶱腾。",
      "精理通谈笑，忘形向友朋。",
      "寸长堪缱绻，一诺岂骄矜。",
      "已忝归曹植，何知对李膺。",
      "招要恩屡至，崇重力难胜。",
      "披雾初欢夕，高秋爽气澄。",
      "尊罍临极浦，凫雁宿张灯。",
      "花月穷游宴，炎天避郁蒸。",
      "研寒金井水，檐动玉壶冰。",
      "瓢饮唯三径，岩栖在百层。",
      "且持蠡测海，况挹酒如渑。",
      "鸿宝宁全秘，丹梯庶可凌。",
      "淮王门有客，终不愧孙登。"
    ]
  },
  {
    "volume": 224,
    "sequence": 9,
    "title": "郑驸马宅宴洞中",
    "author": "杜甫",
    "content": [
      "主家阴洞细烟雾，留客夏簟清琅玕。",
      "春酒杯浓琥珀薄，冰浆碗碧玛瑙寒。",
      "误疑茅堂过江麓，已入风磴霾云端。",
      "自是秦楼压郑谷，时闻杂佩声珊珊。"
    ]
  },
  {
    "volume": 224,
    "sequence": 10,
    "title": "李监宅",
    "author": "杜甫",
    "content": [
      "尚觉王孙贵，豪家意颇浓。",
      "屏开金孔雀，褥隐绣芙蓉。",
      "且食双鱼美，谁看异味重。",
      "门阑多喜色，女婿近乘龙。"
    ]
  },
  {
    "volume": 224,
    "sequence": 11,
    "title": "重题郑氏东亭（在新安界）",
    "author": "杜甫",
    "content": [
      "华亭入翠微，秋日乱清晖。",
      "崩石欹山树，清涟曳水衣。",
      "紫鳞冲岸跃，苍隼护巢归。",
      "向晚寻征路，残云傍马飞。"
    ]
  },
  {
    "volume": 224,
    "sequence": 12,
    "title": "题张氏隐居二首",
    "author": "杜甫",
    "content": [
      "春山无伴独相求，伐木丁丁山更幽。",
      "涧道馀寒历冰雪，石门斜日到林丘。",
      "不贪夜识金银气，远害朝看麋鹿游。",
      "乘兴杳然迷出处，对君疑是泛虚舟。",
      "之子时相见，邀人晚兴留。",
      "霁潭鳣发发，春草鹿呦呦。",
      "杜酒偏劳劝，张梨不外求。",
      "前村山路险，归醉每无愁。"
    ]
  },
  {
    "volume": 224,
    "sequence": 13,
    "title": "天宝初南曹小司寇舅于我太夫人堂下累土为山…而作是诗",
    "author": "杜甫",
    "content": [
      "一匮功盈尺，三峰意出群。",
      "望中疑在野，幽处欲生云。",
      "慈竹春阴覆，香炉晓势分。",
      "惟南将献寿，佳气日氛氲。"
    ]
  },
  {
    "volume": 224,
    "sequence": 14,
    "title": "龙门（即伊阙）",
    "author": "杜甫",
    "content": [
      "龙门横野断，驿树出城来。",
      "气色皇居近，金银佛寺开。",
      "往还时屡改，川水日悠哉。",
      "相阅征途上，生涯尽几回。"
    ]
  },
  {
    "volume": 224,
    "sequence": 15,
    "title": "奉寄河南韦尹丈人",
    "author": "杜甫",
    "content": [
      "有客传河尹，逢人问孔融。",
      "青囊仍隐逸，章甫尚西东。",
      "鼎食分门户，词场继国风。",
      "尊荣瞻地绝，疏放忆途穷。",
      "浊酒寻陶令，丹砂访葛洪。",
      "江湖漂短褐，霜雪满飞蓬。",
      "牢落乾坤大，周流道术空。",
      "谬惭知蓟子，真怯笑扬雄。",
      "盘错神明惧，讴歌德义丰。",
      "尸乡馀土室，难说祝鸡翁。"
    ]
  },
  {
    "volume": 224,
    "sequence": 16,
    "title": "赠李白",
    "author": "杜甫",
    "content": [
      "秋来相顾尚飘蓬，未就丹砂愧葛洪。",
      "痛饮狂歌空度日，飞扬跋扈为谁雄。"
    ]
  },
  {
    "volume": 224,
    "sequence": 17,
    "title": "与任城许主簿游南池（池在济宁州境）",
    "author": "杜甫",
    "content": [
      "秋水通沟洫，城隅进小船。",
      "晚凉看洗马，森木乱鸣蝉。",
      "菱熟经时雨，蒲荒八月天。",
      "晨朝降白露，遥忆旧青毡。"
    ]
  },
  {
    "volume": 224,
    "sequence": 18,
    "title": "登兖州城楼",
    "author": "杜甫",
    "content": [
      "东郡趋庭日，南楼纵目初。",
      "浮云连海岳，平野入青徐。",
      "孤嶂秦碑在，荒城鲁殿馀。",
      "从来多古意，临眺独踌躇。"
    ]
  },
  {
    "volume": 224,
    "sequence": 19,
    "title": "刘九法曹、郑瑕丘石门宴集",
    "author": "杜甫",
    "content": [
      "秋水清无底，萧然静客心。",
      "掾曹乘逸兴，鞍马去相寻。",
      "能吏逢联璧，华筵直一金。",
      "晚来横吹好，泓下亦龙吟。"
    ]
  },
  {
    "volume": 224,
    "sequence": 20,
    "title": "暂如临邑，至gh山湖亭奉怀李员外率尔成兴",
    "author": "杜甫",
    "content": [
      "野亭逼湖水，歇马高林间。",
      "鼍吼风奔浪，鱼跳日映山。",
      "暂游阻词伯，却望怀青关。",
      "霭霭生云雾，唯应促驾还。"
    ]
  },
  {
    "volume": 224,
    "sequence": 21,
    "title": "对雨书怀，走邀许十一簿公",
    "author": "杜甫",
    "content": [
      "东岳云峰起，溶溶满太虚。",
      "震雷翻幕燕，骤雨落河鱼。",
      "座对贤人酒，门听长者车。",
      "相邀愧泥泞，骑马到阶除。"
    ]
  },
  {
    "volume": 224,
    "sequence": 22,
    "title": "巳上人茅斋",
    "author": "杜甫",
    "content": [
      "巳公茅屋下，可以赋新诗。",
      "枕簟入林僻，茶瓜留客迟。",
      "江莲摇白羽，天棘梦青丝。",
      "空忝许询辈，难酬支遁词。"
    ]
  },
  {
    "volume": 224,
    "sequence": 23,
    "title": "房兵曹胡马诗",
    "author": "杜甫",
    "content": [
      "胡马大宛名，锋棱瘦骨成。",
      "竹批双耳峻，风入四蹄轻。",
      "所向无空阔，真堪托死生。",
      "骁腾有如此，万里可横行。"
    ]
  },
  {
    "volume": 224,
    "sequence": 24,
    "title": "画鹰",
    "author": "杜甫",
    "content": [
      "素练风霜起，苍鹰画作殊。",
      "㧐身思狡兔，侧目似愁胡。",
      "绦镟光堪擿，轩楹势可呼。",
      "何当击凡鸟，毛血洒平芜。"
    ]
  },
  {
    "volume": 224,
    "sequence": 25,
    "title": "与李十二白同寻范十隐居（李白集有寻鲁城北范居士诗）",
    "author": "杜甫",
    "content": [
      "李侯有佳句，往往似阴铿。",
      "余亦东蒙客，怜君如弟兄。",
      "醉眠秋共被，携手日同行。",
      "更想幽期处，还寻北郭生。",
      "入门高兴发，侍立小童清。",
      "落景闻寒杵，屯云对古城。",
      "向来吟橘颂，谁欲讨莼羹。",
      "不愿论簪笏，悠悠沧海情。"
    ]
  },
  {
    "volume": 224,
    "sequence": 26,
    "title": "临邑舍弟书至苦雨黄河泛溢堤防之患簿领所忧…用宽其意",
    "author": "杜甫",
    "content": [
      "二仪积风雨，百谷漏波涛。",
      "闻道洪河坼，遥连沧海高。",
      "职思忧悄悄，郡国诉嗷嗷。",
      "舍弟卑栖邑，防川领簿曹。",
      "尺书前日至，版筑不时操。",
      "难假鼋鼍力，空瞻乌鹊毛。",
      "燕南吹畎亩，济上没蓬蒿。",
      "螺蚌满近郭，蛟螭乘九皋。",
      "徐关深水府，碣石小秋毫。",
      "白屋留孤树，青天矢万艘。",
      "吾衰同泛梗，利涉想蟠桃。",
      "倚赖天涯钓，犹能掣巨鳌。"
    ]
  },
  {
    "volume": 224,
    "sequence": 27,
    "title": "过宋员外之问旧庄",
    "author": "杜甫",
    "content": [
      "宋公旧池馆，零落守阳阿。",
      "枉道祗从入，吟诗许更过。",
      "淹留问耆老，寂寞向山河。",
      "更识将军树，悲风日暮多。"
    ]
  },
  {
    "volume": 224,
    "sequence": 28,
    "title": "夜宴左氏庄",
    "author": "杜甫",
    "content": [
      "风林纤月落，衣露净琴张。",
      "暗水流花径，春星带草堂。",
      "检书烧烛短，看剑引杯长。",
      "诗罢闻吴咏，扁舟意不忘。"
    ]
  },
  {
    "volume": 224,
    "sequence": 29,
    "title": "送蔡希曾都尉还陇右，因寄高三十五书记",
    "author": "杜甫",
    "content": [
      "蔡子勇成癖，弯弓西射胡。",
      "健儿宁斗死，壮士耻为儒。",
      "官是先锋得，材缘挑战须。",
      "身轻一鸟过，枪急万人呼。",
      "云幕随开府，春城赴上都。",
      "马头金狎帢，驼背锦模糊。",
      "咫尺云山路，归飞青海隅。",
      "上公犹宠锡，突将且前驱。",
      "汉使黄河远，凉州白麦枯。",
      "因君问消息，好在阮元瑜。"
    ]
  },
  {
    "volume": 224,
    "sequence": 30,
    "title": "春日忆李白",
    "author": "杜甫",
    "content": [
      "白也诗无敌，飘然思不群。",
      "清新庾开府，俊逸鲍参军。",
      "渭北春天树，江东日暮云。",
      "何时一尊酒，重与细论文。"
    ]
  },
  {
    "volume": 224,
    "sequence": 31,
    "title": "赠陈二补阙",
    "author": "杜甫",
    "content": [
      "世儒多汩没，夫子独声名。",
      "献纳开东观，君王问长卿。",
      "皂雕寒始急，天马老能行。",
      "自到青冥里，休看白发生。"
    ]
  },
  {
    "volume": 224,
    "sequence": 32,
    "title": "寄高三十五书记（適）",
    "author": "杜甫",
    "content": [
      "叹惜高生老，新诗日又多。",
      "美名人不及，佳句法如何。",
      "主将收才子，崆峒足凯歌。",
      "闻君已朱绂，且得慰蹉跎。"
    ]
  },
  {
    "volume": 224,
    "sequence": 33,
    "title": "送裴二虬作尉永嘉",
    "author": "杜甫",
    "content": [
      "孤屿亭何处，天涯水气中。",
      "故人官就此，绝境兴谁同。",
      "隐吏逢梅福，游山忆谢公。",
      "扁舟吾已就，把钓待秋风。"
    ]
  },
  {
    "volume": 224,
    "sequence": 34,
    "title": "城西陂泛舟（即渼陂）",
    "author": "杜甫",
    "content": [
      "青蛾皓齿在楼船，横笛短箫悲远天。",
      "春风自信牙樯动，迟日徐看锦缆牵。",
      "鱼吹细浪摇歌扇，燕蹴飞花落舞筵。",
      "不有小舟能荡桨，百壶那送酒如泉。"
    ]
  },
  {
    "volume": 224,
    "sequence": 35,
    "title": "赠田九判官（梁丘）",
    "author": "杜甫",
    "content": [
      "崆峒使节上青霄，河陇降王款圣朝。",
      "宛马总肥春苜蓿，将军只数汉嫖姚。",
      "陈留阮瑀谁争长，京兆田郎早见招。",
      "麾下赖君才并入，独能无意向渔樵。"
    ]
  },
  {
    "volume": 224,
    "sequence": 36,
    "title": "赠献纳使起居田舍人（澄）",
    "author": "杜甫",
    "content": [
      "献纳司存雨露边，地分清切任才贤。",
      "舍人退食收封事，宫女开函近御筵。",
      "晓漏追飞青琐闼，晴窗点检白云篇。",
      "扬雄更有河东赋，唯待吹嘘送上天。"
    ]
  },
  {
    "volume": 224,
    "sequence": 37,
    "title": "送韦书记赴安西",
    "author": "杜甫",
    "content": [
      "夫子欻通贵，云泥相望悬。",
      "白头无藉在，朱绂有哀怜。",
      "书记赴三捷，公车留二年。",
      "欲浮江海去，此别意苍然。"
    ]
  },
  {
    "volume": 224,
    "sequence": 38,
    "title": "陪郑广文游何将军山林十首（山林在韦曲西塔陂）",
    "author": "杜甫",
    "content": [
      "不识南塘路，今知第五桥。",
      "名园依绿水，野竹上青霄。",
      "谷口旧相得，濠梁同见招。",
      "平生为幽兴，未惜马蹄遥。",
      "百顷风潭上，千重夏木清。",
      "卑枝低结子，接叶暗巢莺。",
      "鲜鲫银丝脍，香芹碧涧羹。",
      "翻疑柁楼底，晚饭越中行。",
      "万里戎王子，何年别月支。",
      "异花开绝域，滋蔓匝清池。",
      "汉使徒空到，神农竟不知。",
      "露翻兼雨打，开坼日离披。",
      "旁舍连高竹，疏篱带晚花。",
      "碾涡深没马，藤蔓曲藏蛇。",
      "词赋工无益，山林迹未赊。",
      "尽捻书籍卖，来问尔东家。",
      "剩水沧江破，残山碣石开。",
      "绿垂风折笋，红绽雨肥梅。",
      "银甲弹筝用，金鱼换酒来。",
      "兴移无洒扫，随意坐莓苔。",
      "风磴吹阴雪，云门吼瀑泉。",
      "酒醒思卧簟，衣冷欲装绵。",
      "野老来看客，河鱼不取钱。",
      "只疑淳朴处，自有一山川。",
      "棘树寒云色，茵蔯春藕香。",
      "脆添生菜美，阴益食单凉。",
      "野鹤清晨出，山精白日藏。",
      "石林蟠水府，百里独苍苍。",
      "忆过杨柳渚，走马定昆池。",
      "醉把青荷叶，狂遗白接蘺。",
      "刺船思郢客，解水乞吴儿。",
      "坐对秦山晚，江湖兴颇随。",
      "床上书连屋，阶前树拂云。",
      "将军不好武，稚子总能文。",
      "醒酒微风入，听诗静夜分。",
      "絺衣挂萝薜，凉月白纷纷。",
      "幽意忽不惬，归期无奈何。",
      "出门流水注，回首白云多。",
      "自笑灯前舞，谁怜醉后歌。",
      "祗应与朋好，风雨亦来过。"
    ]
  },
  {
    "volume": 224,
    "sequence": 39,
    "title": "重过何氏五首",
    "author": "杜甫",
    "content": [
      "问讯东桥竹，将军有报书。",
      "倒衣还命驾，高枕乃吾庐。",
      "花妥莺捎蝶，溪喧獭趁鱼。",
      "重来休沐地，真作野人居。",
      "山雨尊仍在，沙沈榻未移。",
      "犬迎曾宿客，鸦护落巢儿。",
      "云薄翠微寺，天清黄子陂。",
      "向来幽兴极，步屣过东篱。",
      "落日平台上，春风啜茗时。",
      "石阑斜点笔，桐叶坐题诗。",
      "翡翠鸣衣桁，蜻蜓立钓丝。",
      "自今幽兴熟，来往亦无期。",
      "颇怪朝参懒，应耽野趣长。",
      "雨抛金锁甲，苔卧绿沈枪。",
      "手自移蒲柳，家才足稻粱。",
      "看君用幽意，白日到羲皇。",
      "到此应常宿，相留可判年。",
      "蹉跎暮容色，怅望好林泉。",
      "何路沾微禄，归山买薄田。",
      "斯游恐不遂，把酒意茫然。"
    ]
  },
  {
    "volume": 224,
    "sequence": 40,
    "title": "冬日有怀李白",
    "author": "杜甫",
    "content": [
      "寂寞书斋里，终朝独尔思。",
      "更寻嘉树传，不忘角弓诗。",
      "短褐风霜入，还丹日月迟。",
      "未因乘兴去，空有鹿门期。"
    ]
  },
  {
    "volume": 224,
    "sequence": 41,
    "title": "杜位宅守岁",
    "author": "杜甫",
    "content": [
      "守岁阿戎家，椒盘已颂花。",
      "盍簪喧枥马，列炬散林鸦。",
      "四十明朝过，飞腾暮景斜。",
      "谁能更拘束，烂醉是生涯。"
    ]
  },
  {
    "volume": 224,
    "sequence": 42,
    "title": "与鄠县源大少府宴渼陂（得寒字）",
    "author": "杜甫",
    "content": [
      "应为西陂好，金钱罄一餐。",
      "饭抄云子白，瓜嚼水精寒。",
      "无计回船下，空愁避酒难。",
      "主人情烂熳，持答翠琅玕。"
    ]
  },
  {
    "volume": 224,
    "sequence": 43,
    "title": "崔驸马山亭宴集（京城东有崔惠童驸马山池）",
    "author": "杜甫",
    "content": [
      "萧史幽栖地，林间蹋凤毛。",
      "洑流何处入，乱石闭门高。",
      "客醉挥金碗，诗成得绣袍。",
      "清秋多宴会，终日困香醪。"
    ]
  },
  {
    "volume": 224,
    "sequence": 44,
    "title": "九日杨奉先会白水崔明府",
    "author": "杜甫",
    "content": [
      "今日潘怀县，同时陆浚仪。",
      "坐开桑落酒，来把菊花枝。",
      "天宇清霜净，公堂宿雾披。",
      "晚酣留客舞，凫舄共差池。"
    ]
  },
  {
    "volume": 224,
    "sequence": 45,
    "title": "赠翰林张四学士",
    "author": "杜甫",
    "content": [
      "翰林逼华盖，鲸力破沧溟。",
      "天上张公子，宫中汉客星。",
      "赋诗拾翠殿，佐酒望云亭。",
      "紫诰仍兼绾，黄麻似六经。",
      "内分金带赤，恩与荔枝青。",
      "无复随高凤，空馀泣聚萤。",
      "此生任春草，垂老独漂萍。",
      "倘忆山阳会，悲歌在一听。"
    ]
  },
  {
    "volume": 224,
    "sequence": 46,
    "title": "送张二十参军赴蜀州，因呈杨五侍御",
    "author": "杜甫",
    "content": [
      "好去张公子，通家别恨添。",
      "两行秦树直，万点蜀山尖。",
      "御史新骢马，参军旧紫髯。",
      "皇华吾善处，于汝定无嫌。"
    ]
  },
  {
    "volume": 224,
    "sequence": 47,
    "title": "陪诸贵公子丈八沟携妓纳凉，晚际遇雨二首",
    "author": "杜甫",
    "content": [
      "落日放船好，轻风生浪迟。",
      "竹深留客处，荷净纳凉时。",
      "公子调冰水，佳人雪藕丝。",
      "片云头上黑，应是雨催诗。",
      "雨来沾席上，风急打船头。",
      "越女红裙湿，燕姬翠黛愁。",
      "缆侵堤柳系，幔宛浪花浮。",
      "归路翻萧飒，陂塘五月秋。"
    ]
  },
  {
    "volume": 224,
    "sequence": 48,
    "title": "白水明府舅宅喜雨（得过字）",
    "author": "杜甫",
    "content": [
      "吾舅政如此，古人谁复过。",
      "碧山晴又湿，白水雨偏多。",
      "精祷既不昧，欢娱将谓何。",
      "汤年旱颇甚，今日醉弦歌。"
    ]
  },
  {
    "volume": 224,
    "sequence": 49,
    "title": "陪李金吾花下饮",
    "author": "杜甫",
    "content": [
      "胜地初相引，余行得自娱。",
      "见轻吹鸟毳，随意数花须。",
      "细草称偏坐，香醪懒再酤。",
      "醉归应犯夜，可怕李金吾。"
    ]
  },
  {
    "volume": 224,
    "sequence": 50,
    "title": "赠高式颜",
    "author": "杜甫",
    "content": [
      "昔别是何处，相逢皆老夫。",
      "故人还寂寞，削迹共艰虞。",
      "自失论文友，空知卖酒垆。",
      "平生飞动意，见尔不能无。"
    ]
  },
  {
    "volume": 224,
    "sequence": 51,
    "title": "赠比部萧郎中十兄（甫从姑子也）",
    "author": "杜甫",
    "content": [
      "有美生人杰，由来积德门。",
      "汉朝丞相系，梁日帝王孙。",
      "蕴藉为郎久，魁梧秉哲尊。",
      "词华倾后辈，风雅蔼孤鶱。",
      "宅相荣姻戚，儿童惠讨论。",
      "见知真自幼，谋拙丑诸昆。",
      "漂荡云天阔，沈埋日月奔。",
      "致君时已晚，怀古意空存。",
      "中散山阳锻，愚公野谷村。",
      "宁纡长者辙，归老任乾坤。"
    ]
  },
  {
    "volume": 224,
    "sequence": 52,
    "title": "九日曲江",
    "author": "杜甫",
    "content": [
      "缀席茱萸好，浮舟菡萏衰。",
      "季秋时欲半，九日意兼悲。",
      "江水清源曲，荆门此路疑。",
      "晚来高兴尽，摇荡菊花期。"
    ]
  },
  {
    "volume": 224,
    "sequence": 53,
    "title": "承沈八丈东美除膳部员外，阻雨未遂驰贺，奉寄此诗",
    "author": "杜甫",
    "content": [
      "今日西京掾，多除内省郎。",
      "通家惟沈氏，谒帝似冯唐。",
      "诗律群公问，儒门旧史长。",
      "清秋便寓直，列宿顿辉光。",
      "未暇申宴慰，含情空激扬。",
      "司存何所比，膳部默凄伤。",
      "贫贱人事略，经过霖潦妨。",
      "礼同诸父长，恩岂布衣忘。",
      "天路牵骐骥，云台引栋梁。",
      "徒怀贡公喜，飒飒鬓毛苍。"
    ]
  },
  {
    "volume": 224,
    "sequence": 54,
    "title": "奉留赠集贤院崔、于二学士（国辅、休烈）",
    "author": "杜甫",
    "content": [
      "昭代将垂白，途穷乃叫阍。",
      "气冲星象表，词感帝王尊。",
      "天老书题目，春官验讨论。",
      "倚风遗鶂路，随水到龙门。",
      "竟与蛟螭杂，空闻燕雀喧。",
      "青冥犹契阔，陵厉不飞翻。",
      "儒术诚难起，家声庶已存。",
      "故山多药物，胜概忆桃源。",
      "欲整还乡旆，长怀禁掖垣。",
      "谬称三赋在，难述二公恩。"
    ]
  },
  {
    "volume": 224,
    "sequence": 55,
    "title": "故武卫将军挽歌三首",
    "author": "杜甫",
    "content": [
      "严警当寒夜，前军落大星。",
      "壮夫思感决，哀诏惜精灵。",
      "王者今无战，书生已勒铭。",
      "封侯意疏阔，编简为谁青。",
      "舞剑过人绝，鸣弓射兽能。",
      "铦锋行惬顺，猛噬失蹻腾。",
      "赤羽千夫膳，黄河十月冰。",
      "横行沙漠外，神速至今称。",
      "哀挽青门去，新阡绛水遥。",
      "路人纷雨泣，天意飒风飘。",
      "部曲精仍锐，匈奴气不骄。",
      "无由睹雄略，大树日萧萧。"
    ]
  },
  {
    "volume": 224,
    "sequence": 56,
    "title": "官定后戏赠（时免河西尉，为右卫率府兵曹）",
    "author": "杜甫",
    "content": [
      "不作河西尉，凄凉为折腰。",
      "老夫怕趋走，率府且逍遥。",
      "耽酒须微禄，狂歌托圣朝。",
      "故山归兴尽，回首向风飙。"
    ]
  },
  {
    "volume": 224,
    "sequence": 57,
    "title": "九日蓝田崔氏庄",
    "author": "杜甫",
    "content": [
      "老去悲秋强自宽，兴来今日尽君欢。",
      "羞将短发还吹帽，笑倩旁人为正冠。",
      "蓝水远从千涧落，玉山高并两峰寒。",
      "明年此会知谁健，醉把茱萸子细看。"
    ]
  },
  {
    "volume": 224,
    "sequence": 58,
    "title": "崔氏东山草堂",
    "author": "杜甫",
    "content": [
      "爱汝玉山草堂静，高秋爽气相鲜新。",
      "有时自发钟磬响，落日更见渔樵人。",
      "盘剥白鸦谷口栗，饭煮青泥坊底芹。",
      "何为西庄王给事，柴门空闭锁松筠。"
    ]
  },
  {
    "volume": 224,
    "sequence": 59,
    "title": "对雪",
    "author": "杜甫",
    "content": [
      "战哭多新鬼，愁吟独老翁。",
      "乱云低薄暮，急雪舞回风。",
      "瓢弃尊无绿，炉存火似红。",
      "数州消息断，愁坐正书空。"
    ]
  },
  {
    "volume": 224,
    "sequence": 60,
    "title": "月夜",
    "author": "杜甫",
    "content": [
      "今夜鄜州月，闺中只独看。",
      "遥怜小儿女，未解忆长安。",
      "香雾云鬟湿，清辉玉臂寒。",
      "何时倚虚幌，双照泪痕干。"
    ]
  },
  {
    "volume": 224,
    "sequence": 61,
    "title": "遣兴",
    "author": "杜甫",
    "content": [
      "骥子好男儿，前年学语时。",
      "问知人客姓，诵得老夫诗。",
      "世乱怜渠小，家贫仰母慈。",
      "鹿门携不遂，雁足系难期。",
      "天地军麾满，山河战角悲。",
      "傥归免相失，见日敢辞迟。"
    ]
  },
  {
    "volume": 224,
    "sequence": 62,
    "title": "元日寄韦氏妹",
    "author": "杜甫",
    "content": [
      "近闻韦氏妹，迎在汉钟离。",
      "郎伯殊方镇，京华旧国移。",
      "春城回北斗，郢树发南枝。",
      "不见朝正使，啼痕满面垂。"
    ]
  },
  {
    "volume": 224,
    "sequence": 63,
    "title": "春望",
    "author": "杜甫",
    "content": [
      "国破山河在，城春草木深。",
      "感时花溅泪，恨别鸟惊心。",
      "烽火连三月，家书抵万金。",
      "白头搔更短，浑欲不胜簪。"
    ]
  },
  {
    "volume": 224,
    "sequence": 64,
    "title": "忆幼子（字骥子，时隔绝在鄜州）",
    "author": "杜甫",
    "content": [
      "骥子春犹隔，莺歌暖正繁。",
      "别离惊节换，聪慧与谁论。",
      "涧水空山道，柴门老树村。",
      "忆渠愁只睡，炙背俯晴轩。"
    ]
  },
  {
    "volume": 224,
    "sequence": 65,
    "title": "一百五日夜对月",
    "author": "杜甫",
    "content": [
      "无家对寒食，有泪如金波。",
      "斫却月中桂，清光应更多。",
      "仳离放红蕊，想像嚬青蛾。",
      "牛女漫愁思，秋期犹渡河。"
    ]
  }
]