[
  {
    "volume": 332,
    "sequence": 1,
    "title": "早春对雨",
    "author": "羊士谔",
    "content": [
      "南馆垂杨早，东风细雨频。",
      "轻寒消玉斝，幽赏滞朱轮。",
      "千里巴江守，三年故国春。",
      "含情非迟客，悬榻但生尘。"
    ]
  },
  {
    "volume": 332,
    "sequence": 2,
    "title": "永宁小园即事",
    "author": "羊士谔",
    "content": [
      "萧条梧竹下，秋物映园庐。",
      "宿雨方然桂，朝饥更摘蔬。",
      "阴苔生白石，时菊覆清渠。",
      "陈力当何事，忘言愧道书。"
    ]
  },
  {
    "volume": 332,
    "sequence": 3,
    "title": "台中遇直，晨览萧侍御壁画山水",
    "author": "羊士谔",
    "content": [
      "虫思庭莎白露天，微风吹竹晓凄然。",
      "今来始悟朝回客，暗写归心向石泉。"
    ]
  },
  {
    "volume": 332,
    "sequence": 4,
    "title": "过三乡望女几山，早岁有卜筑之志",
    "author": "羊士谔",
    "content": [
      "女几山头春雪消，路傍仙杏发柔条。",
      "心期欲去知何日，惆怅回车上野桥。"
    ]
  },
  {
    "volume": 332,
    "sequence": 5,
    "title": "和李都官郎中经宫人斜",
    "author": "羊士谔",
    "content": [
      "翡翠无穷掩夜泉，犹疑一半作神仙。",
      "秋来还照长门月，珠露寒花是野田。"
    ]
  },
  {
    "volume": 332,
    "sequence": 6,
    "title": "山阁闻笛",
    "author": "羊士谔",
    "content": [
      "临风玉管吹参差，山坞春深日又迟。",
      "李白桃红满城郭，马融闲卧望京师。"
    ]
  },
  {
    "volume": 332,
    "sequence": 7,
    "title": "登楼",
    "author": "羊士谔",
    "content": [
      "槐柳萧疏绕郡城，夜添山雨作江声。",
      "秋风南陌无车马，独上高楼故国情。"
    ]
  },
  {
    "volume": 332,
    "sequence": 8,
    "title": "忆江南旧游二首",
    "author": "羊士谔",
    "content": [
      "山阴道上桂花初，王谢风流满晋书。",
      "曾作江南步从事，秋来还复忆鲈鱼。",
      "曲水三春弄彩毫，樟亭八月又观涛。",
      "金罍几醉乌程酒，鹤舫闲吟把蟹螯。"
    ]
  },
  {
    "volume": 332,
    "sequence": 9,
    "title": "郡中即事三首",
    "author": "羊士谔",
    "content": [
      "晓风山郭雁飞初，霜拂回塘水榭虚。",
      "鼓角清明如战垒，梧桐摇落似贫居。",
      "青门远忆中人产，白首闲看太史书。",
      "城下秋江寒见底，宾筵莫讶食无鱼。"
    ]
  },
  {
    "volume": 332,
    "sequence": 10,
    "title": "郡中即事三首（一作《玩荷花》）",
    "author": "羊士谔",
    "content": [
      "红衣落尽暗香残，叶上秋光白露寒。",
      "越女含情已无限，莫教长袖倚阑干。"
    ]
  },
  {
    "volume": 332,
    "sequence": 11,
    "title": "郡中即事三首（一作《寄裴校书》）",
    "author": "羊士谔",
    "content": [
      "登临何事见琼枝，白露黄花自绕篱。",
      "惟有楼中好山色，稻畦残水入秋池。"
    ]
  },
  {
    "volume": 332,
    "sequence": 12,
    "title": "野望二首",
    "author": "羊士谔",
    "content": [
      "萋萋麦陇杏花风，好是行春野望中。",
      "日暮不辞停五马，鸳鸯飞去绿江空。",
      "望怀不使海鸥疑，水映桃花酒满卮。",
      "亭上一声歌白苎，野人归棹亦行迟。"
    ]
  },
  {
    "volume": 332,
    "sequence": 13,
    "title": "游西山兰若",
    "author": "羊士谔",
    "content": [
      "路傍垂柳古今情，春草春泉咽又生。",
      "借问山僧好风景，看花携酒几人行。"
    ]
  },
  {
    "volume": 332,
    "sequence": 14,
    "title": "泛舟入后溪（后一首一作于鹄诗）",
    "author": "羊士谔",
    "content": [
      "东风朝日破轻岚，仙棹初移酒未酣。",
      "玉笛闲吹折杨柳，春风无事傍鱼潭。",
      "雨余芳草净沙尘，水绿滩平一带春。",
      "唯有啼鹃似留客，桃花深处更无人。"
    ]
  },
  {
    "volume": 332,
    "sequence": 15,
    "title": "看花",
    "author": "羊士谔",
    "content": [
      "一到花间一忘归，玉杯瑶瑟减光辉。",
      "歌筵更覆青油幕，忽似朝云瑞雪飞。"
    ]
  },
  {
    "volume": 332,
    "sequence": 16,
    "title": "春望",
    "author": "羊士谔",
    "content": [
      "莫问华簪发已斑，归心满目是青山。",
      "独上层城倚危槛，柳营春尽马嘶闲。"
    ]
  },
  {
    "volume": 332,
    "sequence": 17,
    "title": "寄江陵韩少尹",
    "author": "羊士谔",
    "content": [
      "别来玄鬓共成霜，云起无心出帝乡。",
      "蜀国鱼笺数行字，忆君秋梦过南塘。"
    ]
  },
  {
    "volume": 332,
    "sequence": 18,
    "title": "贺州宴行营回将",
    "author": "羊士谔",
    "content": [
      "九剑盈庭酒满卮，戍人归日及瓜时。",
      "元戎静镇无边事，遣向营中偃画旗。"
    ]
  },
  {
    "volume": 332,
    "sequence": 19,
    "title": "游郭驸马大安山池",
    "author": "羊士谔",
    "content": [
      "马嘶芳草自淹留，别馆何人属细侯。",
      "仙杏破颜逢醉客，彩鸳飞去避行舟。",
      "洞箫日暖移宾榻，垂柳风多掩妓楼。",
      "坐阅清晖不知暮，烟横北渚水悠悠。"
    ]
  },
  {
    "volume": 332,
    "sequence": 20,
    "title": "故萧尚书瘿柏斋前玉蕊树，与王起居吏部孟员外同赏",
    "author": "羊士谔",
    "content": [
      "柏寝闭何时，瑶华自满枝。",
      "天清凝积素，风暖动芬丝。",
      "留步苍苔暗，停觞白日迟。",
      "因吟茂陵草，幽赏待妍词。"
    ]
  },
  {
    "volume": 332,
    "sequence": 21,
    "title": "和武相早朝中书候传点书怀奉呈",
    "author": "羊士谔",
    "content": [
      "殿省秘清晓，夔龙升紫微。",
      "星辰拱帝座，剑履翊天机。",
      "耿耿金波缺，沉沉玉漏稀。",
      "彩笺蹲鸷兽，画扇列名翚。",
      "志业丹青重，恩华雨露霏。",
      "三台昭建极，一德庆垂衣。",
      "昌运瞻文教，雄图本武威。",
      "殊勋如带远，佳气似烟非。",
      "抗节衷无隐，同心尚弼违。",
      "良哉致君日，维岳有光辉。"
    ]
  },
  {
    "volume": 332,
    "sequence": 22,
    "title": "和萧侍御监祭白帝城西村寺斋沐览镜…吏部孟员外并见赠",
    "author": "羊士谔",
    "content": [
      "晚沐金仙宇，迎秋白帝祠。",
      "轩裳烦吏职，风物动心期。",
      "清镜开尘匣，华簪指发丝。",
      "南宫有高步，岁晏岂磷缁。"
    ]
  },
  {
    "volume": 332,
    "sequence": 23,
    "title": "送张郎中副使自南省赴凤翔府幕",
    "author": "羊士谔",
    "content": [
      "仙郎佐氏谋，廷议宠元侯。",
      "城郭须来贡，河隍亦顺流。",
      "亚夫高垒静，充国大田秋。",
      "当奋燕然笔，铭功向陇头。"
    ]
  },
  {
    "volume": 332,
    "sequence": 24,
    "title": "和窦吏部雪中寓直",
    "author": "羊士谔",
    "content": [
      "瑞花飘朔雪，灏气满南宫。",
      "迢递层城掩，徘徊午夜中。",
      "金闺通籍恨，银烛直庐空。",
      "谁问乌台客，家山忆桂丛。"
    ]
  },
  {
    "volume": 332,
    "sequence": 25,
    "title": "小园春至偶呈吏部窦郎中",
    "author": "羊士谔",
    "content": [
      "松筱虽苦节，冰霜惨其间。",
      "欣然发佳色，如喜东风还。",
      "幽抱想前躅，冥鸿度南山。",
      "春台一以眺，达士亦解颜。",
      "偃息非老圃，沉吟閟玄关。",
      "驰晖忽复失，壮气不得闲。",
      "君子当济物，丹梯谁共攀。",
      "心期自有约，去扫苍苔斑。"
    ]
  },
  {
    "volume": 332,
    "sequence": 26,
    "title": "酬吏部窦郎中直夜见寄",
    "author": "羊士谔",
    "content": [
      "解巾侍云陛，三命早为郎。",
      "复以雕龙彩，旋归振鹭行。",
      "玉书期养素，金印已怀黄。",
      "兹夕南宫咏，遐情愧不忘。"
    ]
  },
  {
    "volume": 332,
    "sequence": 27,
    "title": "永宁里园亭休沐怅然成咏",
    "author": "羊士谔",
    "content": [
      "云景含初夏，休归曲陌深。",
      "幽帘宜永日，珍树始清阴。",
      "迟客唯长簟，忘言有匣琴。",
      "画披灵物态，书见古人心。",
      "芳草多留步，鲜飙自满襟。",
      "劳形非立事，潇洒愧头簪。"
    ]
  },
  {
    "volume": 332,
    "sequence": 28,
    "title": "登乐游原寄司封孟郎中卢补阙",
    "author": "羊士谔",
    "content": [
      "爽节时清眺，秋怀怅独过。",
      "神皋值宿雨，曲水已增波。",
      "白鸟凌风迥，红蕖濯露多。",
      "伊川有归思，君子复如何。"
    ]
  },
  {
    "volume": 332,
    "sequence": 29,
    "title": "乾元初，严黄门自京兆少尹贬牧巴郡…十四韵刻于石壁",
    "author": "羊士谔",
    "content": [
      "石座双峰古，云泉九曲深。",
      "寂寥疏凿意，芜没岁时侵。",
      "绕席流还壅，浮杯咽复沉。",
      "追怀王谢侣，更似会稽岑。",
      "谁谓天池翼，相期宅畔吟。",
      "光辉轻尺璧，然诺重黄金。",
      "几醉东山妓，长悬北阙心。",
      "蕙兰留杂佩，桃李想华簪。",
      "闭阁余何事，鸣驺亦屡寻。",
      "轩裳遵往辙，风景憩中林。",
      "横吹多凄调，安歌送好音。",
      "初筵方侧弁，故老忽沾襟。",
      "盛世当弘济，平生谅所钦。",
      "无能愧陈力，惆怅拂瑶琴。"
    ]
  },
  {
    "volume": 332,
    "sequence": 30,
    "title": "闲斋示一二道者",
    "author": "羊士谔",
    "content": [
      "幽兰谁复奏，闲匣以端忧。",
      "知止惭先觉，归欤想故侯。",
      "山蝉铃阁晚，江雨麦田秋。",
      "唯有空门学，相期老一丘。"
    ]
  },
  {
    "volume": 332,
    "sequence": 31,
    "title": "南池荷花",
    "author": "羊士谔",
    "content": [
      "蝉噪城沟水，芙蓉忽已繁。",
      "红花迷越艳，芳意过湘沅。",
      "湛露宜清暑，披香正满轩。",
      "朝朝只自赏，秾李亦何言。"
    ]
  },
  {
    "volume": 332,
    "sequence": 32,
    "title": "郡中玩月，寄江南李少尹虞部孟员外三首",
    "author": "羊士谔",
    "content": [
      "月满自高丘，江通无狭流。",
      "轩窗开到晓，风物坐含秋。",
      "鹊警银河断，蛩悲翠幕幽。",
      "清光望不极，耿耿下西楼。",
      "桂华临洛浦，如挹李膺仙。",
      "兹夕披云望，还吟掷地篇。",
      "凤池分直夜，牛渚泛舟年。",
      "会是风流赏，惟君内史贤。",
      "圆景旷佳宾，徘徊夜漏频。",
      "金波徒泛酒，瑶瑟已生尘。",
      "露白移长簟，风清挂幅巾。",
      "西园旧才子，想见洛阳人。"
    ]
  },
  {
    "volume": 332,
    "sequence": 33,
    "title": "城隍庙赛雨二首",
    "author": "羊士谔",
    "content": [
      "零雨慰斯人，斋心荐绿蘋。",
      "山风箫鼓响，如祭敬亭神。",
      "积润通千里，推诚尊一卮。",
      "回飙经画壁，忽似偃云旗。"
    ]
  },
  {
    "volume": 332,
    "sequence": 34,
    "title": "郡楼晴望二首",
    "author": "羊士谔",
    "content": [
      "霁色朝云尽，亭皋露亦晞。",
      "褰开临曲槛，萧瑟换轻衣。",
      "地远秦人望，天晴社燕飞。",
      "无功惭岁晚，唯念故山归。",
      "一雨晴山郭，惊秋碧树风。",
      "兰卮谁与荐，玉旆自无悰。",
      "云景嘶宾雁，岚阴露彩虹。",
      "闲吟懒闭阁，旦夕郡楼中。"
    ]
  },
  {
    "volume": 332,
    "sequence": 35,
    "title": "初移琪树",
    "author": "羊士谔",
    "content": [
      "爱此丘中物，烟霜尽日看。",
      "无穷碧云意，更助绿窗寒。"
    ]
  },
  {
    "volume": 332,
    "sequence": 36,
    "title": "燕居",
    "author": "羊士谔",
    "content": [
      "秋斋膏沐暇，旭日照轩墀。",
      "露重芭蕉叶，香凝橘柚枝。",
      "简书随吏散，宝骑与僧期。",
      "报国得何力，流年已觉衰。"
    ]
  },
  {
    "volume": 332,
    "sequence": 37,
    "title": "寄黔府窦中丞",
    "author": "羊士谔",
    "content": [
      "汉臣旌节贵，万里护牂牁。",
      "夏月天无暑，秋风水不波。",
      "朝衣蟠艾绶，戎幕偃雕戈。",
      "满岁归龙阙，良哉伫作歌。"
    ]
  },
  {
    "volume": 332,
    "sequence": 38,
    "title": "书楼怀古",
    "author": "羊士谔",
    "content": [
      "何独文翁化，风流与代深。",
      "泉云无旧辙，骚雅有遗音。",
      "远目穷巴汉，闲情阅古今。",
      "忘言意不极，日暮但横琴。"
    ]
  },
  {
    "volume": 332,
    "sequence": 39,
    "title": "九月十日郡楼独酌",
    "author": "羊士谔",
    "content": [
      "掾史当授衣，郡中稀物役。",
      "嘉辰怅已失，残菊谁为惜。",
      "棂轩一尊泛，天景洞虚碧。",
      "暮节独赏心，寒江鸣湍石。",
      "归期北州里，旧友东山客。",
      "飘荡云海深，相思桂花白。"
    ]
  },
  {
    "volume": 332,
    "sequence": 40,
    "title": "暮秋言怀",
    "author": "羊士谔",
    "content": [
      "城隅凝彩画，红树带青山。",
      "迟客金尊晚，谈空玉柄闲。",
      "驰晖三峡水，旅梦百劳关。",
      "非是淮阳薄，丘中只望还。"
    ]
  },
  {
    "volume": 332,
    "sequence": 41,
    "title": "题枇杷树",
    "author": "羊士谔",
    "content": [
      "珍树寒始花，氛氲九秋月。",
      "佳期若有待，芳意常无绝。",
      "袅袅碧海风，濛濛绿枝雪。",
      "急景自馀妍，春禽幸流悦。"
    ]
  },
  {
    "volume": 332,
    "sequence": 42,
    "title": "上元日紫极宫门观州民然灯张乐",
    "author": "羊士谔",
    "content": [
      "山郭通衢隘，瑶坛紫府深。",
      "灯花助春意，舞绶织欢心。",
      "闲似淮阳卧，恭闻乐职吟。",
      "唯将圣明化，聊以达飞沉。"
    ]
  },
  {
    "volume": 332,
    "sequence": 43,
    "title": "西郊兰若",
    "author": "羊士谔",
    "content": [
      "云天宜北户，塔庙似西方。",
      "林下僧无事，江清日复长。",
      "石泉盈掬冷，山实满枝香。",
      "寂寞传心印，玄言亦已忘。"
    ]
  },
  {
    "volume": 332,
    "sequence": 44,
    "title": "在郡三年，今秋见白发，聊以书事",
    "author": "羊士谔",
    "content": [
      "二毛非骑省，朝镜忽秋风。",
      "丝缕寒衣上，霜华旧简中。",
      "承明那足厌，车服愧无功。",
      "日日山城守，淹留岩桂丛。"
    ]
  },
  {
    "volume": 332,
    "sequence": 45,
    "title": "郡中端居，有怀袁州王员外使君",
    "author": "羊士谔",
    "content": [
      "忆作同门友，承明奉直庐。",
      "禁闱人自异，休浣迹非疏。",
      "珥笔金华殿，三朝玉玺书。",
      "恩光荣侍从，文彩应符徐。",
      "青眼真知我，玄谈愧起予。",
      "兰卮招促膝，松砌引长裾。",
      "丽日流莺早，凉天坠露初。",
      "前山临紫阁，曲水眺红蕖。",
      "谁为音尘旷，俄惊岁月除。",
      "风波移故辙，符守忽离居。",
      "济物阴功在，分忧盛业余。",
      "弱翁方大用，延首迟双鱼。"
    ]
  },
  {
    "volume": 332,
    "sequence": 46,
    "title": "山寺题壁",
    "author": "羊士谔",
    "content": [
      "物外真何事，幽廊步不穷。",
      "一灯心法在，三世影堂空。",
      "山果青苔上，寒蝉落叶中。",
      "归来还闭阁，棠树几秋风。"
    ]
  },
  {
    "volume": 332,
    "sequence": 47,
    "title": "暇日适值澄霁江亭游宴",
    "author": "羊士谔",
    "content": [
      "碧落风如洗，清光镜不分。",
      "弦歌方对酒，山谷尽无云。",
      "振卧淮阳病，悲秋宋玉文。",
      "今来强携妓，醉舞石榴裙。"
    ]
  },
  {
    "volume": 332,
    "sequence": 48,
    "title": "玩槿花",
    "author": "羊士谔",
    "content": [
      "何乃诗人兴，妍词属舜华。",
      "风流感异代，窈窕比同车。",
      "凝艳垂清露，惊秋隔绛纱。",
      "蝉鸣复虫思，惆怅竹阴斜。"
    ]
  },
  {
    "volume": 332,
    "sequence": 49,
    "title": "郡斋读经",
    "author": "羊士谔",
    "content": [
      "壮龄非济物，柔翰误为儒。",
      "及此斋心暇，翛然与道俱。",
      "散材诚独善，正觉岂无徒。",
      "半偈莲生水，幽香桂满炉。",
      "息阴惭蔽芾，讲义得醍醐。",
      "迹似桃源客，身撄竹使符。",
      "华夷参吏事，巴汉混州图。",
      "偃草怀君子，移风念啬夫。",
      "翳桑俄有绩，宿麦复盈租。",
      "圆寂期超诣，凋残幸已苏。",
      "解空囊不智，灭景谷何愚。",
      "几日遵归辙，东菑殆欲芜。"
    ]
  },
  {
    "volume": 332,
    "sequence": 50,
    "title": "州民自言巴土冬湿且多阴晦今兹晴朗苦…因示寮吏",
    "author": "羊士谔",
    "content": [
      "雨霜以成岁，看旧感前闻。",
      "爱景随朝日，凝阴积暮云。",
      "□□□□□，忘言酒暂醺。",
      "□□□□□，□□□□□。"
    ]
  },
  {
    "volume": 332,
    "sequence": 51,
    "title": "斋中有兽皮茵偶成咏",
    "author": "羊士谔",
    "content": [
      "逸才岂凡兽，服猛愚人得。",
      "山泽生异姿，蒙戎蔚佳色。",
      "青毡持与藉，重锦裁为饰。",
      "卧阁幸相宜，温然承宴息。"
    ]
  },
  {
    "volume": 332,
    "sequence": 52,
    "title": "野夫采鞭于东山偶得元者",
    "author": "羊士谔",
    "content": [
      "追风岂无策，持斧有遐想。",
      "凤去留孤根，岩悬非朽壤。",
      "苔斑自天生，玉节垂云长。",
      "勿谓山之幽，丹梯亦可上。"
    ]
  },
  {
    "volume": 332,
    "sequence": 53,
    "title": "守郡累年俄及知命聊以言志",
    "author": "羊士谔",
    "content": [
      "南国疑逋客，东山作老夫。",
      "登朝非大隐，出谷是真愚。",
      "气直惭龙剑，心清爱玉壶。",
      "聊持循吏传，早晚□为徒。"
    ]
  },
  {
    "volume": 332,
    "sequence": 54,
    "title": "东渡早梅一树，岁华如雪，酣赏成咏",
    "author": "羊士谔",
    "content": [
      "暇日留□事，期云亦□开。",
      "乡心持岁酒，津下赏山梅。",
      "晚实和商鼎，浓香拂寿杯。",
      "唯应招北客，日日踏青来。"
    ]
  },
  {
    "volume": 332,
    "sequence": 55,
    "title": "题郡南山光福寺寺即严黄门所置…即郄拾遗之词也",
    "author": "羊士谔",
    "content": [
      "传闻黄阁守，兹地赋长沙。",
      "少壮称时杰，功名惜岁华。",
      "岩廊初建刹，宾从亟鸣笳。",
      "玉帐空严道，甘棠见野花。",
      "碑残犹堕泪，城古自归鸦。",
      "籍籍清风在，怀人谅不遐。"
    ]
  },
  {
    "volume": 332,
    "sequence": 56,
    "title": "雨中寒食",
    "author": "羊士谔",
    "content": [
      "令节逢烟雨，园亭但掩关。",
      "佳人宿妆薄，芳树彩绳闲。",
      "归思偏消酒，春寒为近山。",
      "花枝不可见，别恨灞陵间。"
    ]
  },
  {
    "volume": 332,
    "sequence": 57,
    "title": "晚夏郡中卧疾",
    "author": "羊士谔",
    "content": [
      "事外心如寄，虚斋卧更幽。",
      "微风生白羽，畏日隔青油。",
      "用拙怀归去，沉痾畏借留。",
      "东山自有计，蓬鬓莫先秋。"
    ]
  },
  {
    "volume": 332,
    "sequence": 58,
    "title": "酬卢司门晚夏过永宁里弊居林亭见寄",
    "author": "羊士谔",
    "content": [
      "自叹淮阳卧，谁知去国心。",
      "幽亭来北户，高韵得南金。",
      "苔甃窥泉少，篮舆爱竹深。",
      "风蝉一清暑，应喜脱朝簪。"
    ]
  },
  {
    "volume": 332,
    "sequence": 59,
    "title": "山郭风雨朝霁怅然秋思",
    "author": "羊士谔",
    "content": [
      "桐竹离披晓，凉风似故园。",
      "惊秋对旭日，感物坐前轩。",
      "江燕飞还尽，山榴落尚繁。",
      "平生信有意，衰久已忘言。"
    ]
  },
  {
    "volume": 332,
    "sequence": 60,
    "title": "南馆林塘",
    "author": "羊士谔",
    "content": [
      "郡阁山斜对，风烟隔短墙。",
      "清池如写月，珍树尽凌霜。",
      "行乐知无闷，加餐颇自强。",
      "心期空岁晚，鱼意久相忘。"
    ]
  },
  {
    "volume": 332,
    "sequence": 61,
    "title": "腊夜对酒",
    "author": "羊士谔",
    "content": [
      "琥珀杯中物，琼枝席上人。",
      "乐声方助醉，烛影已含春。",
      "自顾行将老，何辞坐达晨。",
      "传觞称厚德，不问吐车茵。"
    ]
  },
  {
    "volume": 332,
    "sequence": 62,
    "title": "池上构小山咏怀",
    "author": "羊士谔",
    "content": [
      "玉立出岩石，风清曲□□。",
      "偶成聊近意，静对想凝神。",
      "牛渚中流月，兰亭上道春。",
      "古来心可见，寂寞为斯人。"
    ]
  },
  {
    "volume": 332,
    "sequence": 63,
    "title": "林塘腊候",
    "author": "羊士谔",
    "content": [
      "南国冰霜晚，年华已暗归。",
      "闲招别馆客，远念故山薇。",
      "野艇虚还触，笼禽倦更飞。",
      "忘言亦何事，酣赏步清辉。"
    ]
  },
  {
    "volume": 332,
    "sequence": 64,
    "title": "酬礼部崔员外备独永宁里弊居见寄来诗云图书…守山城",
    "author": "羊士谔",
    "content": [
      "守土亲巴俗，腰章□汉仪。",
      "春行乐职咏，秋感伴牢词。",
      "旧里藏旧阁，闲门闭槿篱。",
      "遥惭退朝客，下马独相思。"
    ]
  },
  {
    "volume": 332,
    "sequence": 65,
    "title": "梁国惠康公主挽歌词二首（驸马即司空于公之子）",
    "author": "羊士谔",
    "content": [
      "汤沐成陈迹，山林遂寂寥。",
      "鹊飞应织素，凤起独吹箫。",
      "玉殿中参罢，云輧上汉遥。",
      "皇情非不极，空辍未央朝。",
      "授册荣天使，陈诗感圣恩。",
      "山河启梁国，缟素及于门。",
      "泉向金卮咽，霜来玉树繁。",
      "都人听哀挽，泪尽望寒原。"
    ]
  },
  {
    "volume": 332,
    "sequence": 66,
    "title": "南池晨望",
    "author": "羊士谔",
    "content": [
      "起来林上月，潇洒故人情。",
      "铃阁人何事，莲塘晓独行。",
      "衣沾竹露爽，茶对石泉清。",
      "鼓吹前贤薄，群蛙试一鸣。"
    ]
  },
  {
    "volume": 332,
    "sequence": 67,
    "title": "林馆避暑",
    "author": "羊士谔",
    "content": [
      "池岛清阴里，无人泛酒船。",
      "山蜩金奏响，荷露水精圆。",
      "静胜朝还暮，幽观白已玄。",
      "家林正如此，何事赋归田。"
    ]
  },
  {
    "volume": 332,
    "sequence": 68,
    "title": "巴南郡斋雨中偶看长历是日小雪有怀昔年朝谒因成八韵",
    "author": "羊士谔",
    "content": [
      "夷落朝云候，王正小雪辰。",
      "缅怀朝紫陌，曾是洒朱轮。",
      "气耿簪裾肃，风严刻漏频。",
      "暗飞金马仗，寒舞玉京尘。",
      "豸角随中宪，龙池列近臣。",
      "蕊珠凝瑞彩，悬圃净华茵。",
      "帝泽千箱庆，天颜万物春。",
      "明廷犹咫尺，高咏愧巴人。"
    ]
  },
  {
    "volume": 332,
    "sequence": 69,
    "title": "褒城驿池塘玩月",
    "author": "羊士谔",
    "content": [
      "夜长秋始半，圆景丽银河。",
      "北渚清光溢，西山爽气多。",
      "鹤飞闻坠露，鱼戏见增波。",
      "千里家林望，凉飙换绿萝。"
    ]
  },
  {
    "volume": 332,
    "sequence": 70,
    "title": "资阳郡中咏怀",
    "author": "羊士谔",
    "content": [
      "腰章非达士，闭阁是潜夫。",
      "匣剑宁求试，笼禽但自拘。",
      "江清牛渚镇，酒熟步兵厨。",
      "唯此前贤意，风流似不孤。"
    ]
  },
  {
    "volume": 332,
    "sequence": 71,
    "title": "寒食宴城北山池，即故郡守荣阳郑钢目为折柳亭",
    "author": "羊士谔",
    "content": [
      "别馆青山郭，游人折柳行。",
      "落花经上巳，细雨带清明。",
      "鶗鴂流芳暗，鸳鸯曲水平。",
      "归心何处醉，宝瑟有余声。"
    ]
  },
  {
    "volume": 332,
    "sequence": 72,
    "title": "酬彭州萧使君秋中言怀",
    "author": "羊士谔",
    "content": [
      "右职移青绶，雄藩拜紫泥。",
      "江回玉垒下，气爽锦城西。",
      "皋鹤惊秋律，琴乌怨夜啼。",
      "离居同舍念，宿昔奉金闺。"
    ]
  },
  {
    "volume": 332,
    "sequence": 73,
    "title": "资中早春",
    "author": "羊士谔",
    "content": [
      "一雨东风晚，山莺独报春。",
      "淹留巫峡梦，惆怅洛阳人。",
      "柳意笼丹槛，梅香覆锦茵。",
      "年华行可惜，瑶瑟莫生尘。"
    ]
  },
  {
    "volume": 332,
    "sequence": 74,
    "title": "郡楼怀长安亲友",
    "author": "羊士谔",
    "content": [
      "残暑三巴地，沉阴八月天。",
      "气昏高阁雨，梦倦下帘眠。",
      "愁鬓华簪小，归心社燕前。",
      "相思杜陵野，沟水独潺湲。"
    ]
  },
  {
    "volume": 332,
    "sequence": 75,
    "title": "王起居独游青龙寺玩红叶因寄",
    "author": "羊士谔",
    "content": [
      "十亩苍苔绕画廊，几株红树过清霜。",
      "高情还似看花去，闲对南山步夕阳。"
    ]
  },
  {
    "volume": 332,
    "sequence": 76,
    "title": "夜听琵琶三首",
    "author": "羊士谔",
    "content": [
      "掩抑危弦咽又通，朔云边月想朦胧。",
      "当时谁佩将军印，长使蛾眉怨不穷。",
      "一曲徘徊星汉稀，夜兰幽怨重依依。",
      "忽似摐金来上马，南枝栖鸟尽惊飞。",
      "破拨声繁恨已长，低鬟敛黛更摧藏。",
      "潺湲陇水听难尽，并觉风沙绕杏梁。"
    ]
  },
  {
    "volume": 332,
    "sequence": 77,
    "title": "彭州萧使君出妓夜宴见送",
    "author": "羊士谔",
    "content": [
      "玉颜红烛忽惊春，微步凌波暗拂尘。",
      "自是当歌敛眉黛，不因惆怅为行人。"
    ]
  },
  {
    "volume": 332,
    "sequence": 78,
    "title": "题松江馆",
    "author": "羊士谔",
    "content": [
      "津柳江风白浪平，棹移高馆古今情。",
      "扁舟一去鸱夷子，应笑分符计日程。"
    ]
  },
  {
    "volume": 332,
    "sequence": 79,
    "title": "偶题寄独孤使君",
    "author": "羊士谔",
    "content": [
      "病起淮阳自有时，秋来未觉长年悲。",
      "坐逢在日唯相望，袅袅凉风满桂枝。"
    ]
  },
  {
    "volume": 332,
    "sequence": 80,
    "title": "永宁里小园与沈校书接近，怅然题寄",
    "author": "羊士谔",
    "content": [
      "故里心期奈别何，手移芳树忆庭柯。",
      "东皋黍熟君应醉，梨叶初红白露多。"
    ]
  },
  {
    "volume": 332,
    "sequence": 81,
    "title": "斋中咏怀",
    "author": "羊士谔",
    "content": [
      "无心唯有白云知，闲卧高斋梦蝶时。",
      "不觉东风过寒食，雨来萱草出巴篱。"
    ]
  },
  {
    "volume": 332,
    "sequence": 82,
    "title": "登郡前山",
    "author": "羊士谔",
    "content": [
      "洛阳归客滞巴东，处处山樱雪满丛。",
      "岘首当时为风景，岂将官舍作池笼。"
    ]
  },
  {
    "volume": 332,
    "sequence": 83,
    "title": "客有自渠州来说常谏议使君故事，怅然成咏",
    "author": "羊士谔",
    "content": [
      "才子长沙暂左迁，能将意气慰当年。",
      "至今犹有东山妓，长使歌诗被管弦。"
    ]
  },
  {
    "volume": 332,
    "sequence": 84,
    "title": "春日朝罢呈台中寮友",
    "author": "羊士谔",
    "content": [
      "退食鹓行振羽仪，九霄双阙迥参差。",
      "云披彩仗春风度，日暖香阶昼刻移。",
      "玉树笼烟鳷鹊观，石渠流水凤凰池。",
      "时清执法惭无事，未有长杨汉主知。"
    ]
  },
  {
    "volume": 332,
    "sequence": 85,
    "title": "州民有献杏者，瑰丽溢目，因感花未几，聊以成咏",
    "author": "羊士谔",
    "content": [
      "南郭东风赏杏坛，几株芳树昨留欢。",
      "却忆落花飘绮席，忽惊如实满雕盘。",
      "蛾眉半敛千金薄，鷤鴂初鸣百草阑。",
      "志士古来悲节换，美人啼鸟亦长叹。"
    ]
  },
  {
    "volume": 332,
    "sequence": 86,
    "title": "西川独孤侍御见寄七言四韵…翰墨都捐逮此酬答诚乖拙速",
    "author": "羊士谔",
    "content": [
      "百雉层城上将坛，列营西照雪峰寒。",
      "文章立事须铭鼎，谈笑论功耻据鞍。",
      "草檄清油推健笔，曳裾黄阁耸危冠。",
      "双金未比三千字，负弩空惭知者难。"
    ]
  },
  {
    "volume": 332,
    "sequence": 87,
    "title": "都城从事萧员外寄海梨花诗，尽绮丽至惠然远及",
    "author": "羊士谔",
    "content": [
      "珠履行台拥附蝉，外郎高步似神仙。",
      "陈词今见唐风盛，从事遥瞻卫国贤。",
      "掷地好词凌彩笔，浣花春水腻鱼笺。",
      "东山芳意须同赏，子看囊盛几日传。"
    ]
  },
  {
    "volume": 332,
    "sequence": 88,
    "title": "赴资阳经嶓冢山（汉水所出，元和三年已授此官）",
    "author": "羊士谔",
    "content": [
      "宁辞旧路驾朱轓，重使疲人感汉恩。",
      "今日鸣驺到。",
      "峡，还胜博望至河源。"
    ]
  },
  {
    "volume": 332,
    "sequence": 89,
    "title": "郡中言怀寄西川萧员外",
    "author": "羊士谔",
    "content": [
      "功名无力愧勤王，已近终南得草堂。",
      "身外尽归天竺偈，腰间唯有会稽章。",
      "何时腊酒逢山客，可惜梅枝亚石床。",
      "岁晚我知仙客意，悬心应在白云乡。"
    ]
  },
  {
    "volume": 332,
    "sequence": 90,
    "title": "郡斋感物寄长安亲友",
    "author": "羊士谔",
    "content": [
      "晴天春意并无穷，过腊江楼日日风。",
      "琼树花香故人别，兰卮酒色去年同。",
      "闲吟铃阁巴歌里，回首神皋瑞气中。",
      "自愧朝衣犹在箧，归来应是白头翁。"
    ]
  },
  {
    "volume": 332,
    "sequence": 91,
    "title": "息舟荆溪，入阳羡南山，游善权寺，呈李功曹巨",
    "author": "羊士谔",
    "content": [
      "结缆兰香渚，柴车上连冈。",
      "晏温值初霁，去绕山河长。",
      "献岁冰雪尽，细泉生路傍。",
      "行披烟杉入，激涧横石梁。",
      "层阁表精庐，飞甍切云翔。",
      "冲襟得高步，清眺极远方。",
      "潭嶂积佳气，荑英多早芳。",
      "具观泽国秀，重使春心伤。",
      "念遵烦促途，荣利骛隙光。",
      "勉君脱冠意，共匿无何乡。"
    ]
  },
  {
    "volume": 332,
    "sequence": 92,
    "title": "乱后曲江",
    "author": "羊士谔",
    "content": [
      "忆昔曾游曲水滨，春来长有探春人。",
      "游春人静空地在，直至春深不似春。"
    ]
  },
  {
    "volume": 332,
    "sequence": 93,
    "title": "寻山家（一作长孙佐辅诗）",
    "author": "羊士谔",
    "content": [
      "独访山家歇还涉，茅屋斜连隔松叶。",
      "主人闻语未开门，绕篱野菜飞黄蝶。"
    ]
  },
  {
    "volume": 332,
    "sequence": 94,
    "title": "寄裴校书",
    "author": "羊士谔",
    "content": [
      "登高何处见琼枝，白露黄花自绕篱。",
      "惟有楼中好山色，稻畦残水入秋池。"
    ]
  },
  {
    "volume": 332,
    "sequence": 95,
    "title": "句",
    "author": "羊士谔",
    "content": [
      "风泉留古韵，笙磬想遗音。",
      "桂朽有遗馥，莺飞安可待。",
      "尘沙蔼如雾，长波惊飙度。",
      "雁起汀洲寒，马嘶高城暮。",
      "银釭倦秋馆，绮瑟瞻永路。",
      "重有携手期，清光倚玉树。"
    ]
  }
]