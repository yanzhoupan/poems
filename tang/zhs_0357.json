[
  {
    "volume": 357,
    "sequence": 1,
    "title": "春有情篇",
    "author": "刘禹锡",
    "content": [
      "为问游春侣，春情何处寻。",
      "花含欲语意，草有斗生心。",
      "雨频催发色，云轻不作阴。",
      "纵令无月夜，芳兴暗中深。"
    ]
  },
  {
    "volume": 357,
    "sequence": 2,
    "title": "七夕二首",
    "author": "刘禹锡",
    "content": [
      "河鼓灵旗动，嫦娥破镜斜。",
      "满空天是幕，徐转斗为车。",
      "机罢犹安石，桥成不碍槎。",
      "谁知观津女，竟夕望云涯。",
      "天衢启云帐，神驭上星桥。",
      "初喜渡河汉，频惊转斗杓。",
      "馀霞张锦幛，轻电闪红绡。",
      "非是人间世，还悲后会遥。"
    ]
  },
  {
    "volume": 357,
    "sequence": 3,
    "title": "边风行",
    "author": "刘禹锡",
    "content": [
      "边马萧萧鸣，边风满碛生。",
      "暗添弓箭力，斗上鼓鼙声。",
      "袭月寒晕起，吹云阴阵成。",
      "将军占气候，出号夜翻营。"
    ]
  },
  {
    "volume": 357,
    "sequence": 4,
    "title": "送工部萧郎中刑部李郎中…兼中丞分命充京西京北覆粮使",
    "author": "刘禹锡",
    "content": [
      "霜简映金章，相辉同舍郎。",
      "天威巡虎落，星使出鸳行。",
      "尊俎成全策，京坻阅见粮。",
      "归来虏尘灭，画地奏明光。"
    ]
  },
  {
    "volume": 357,
    "sequence": 5,
    "title": "送太常萧博士弃官归养赴东都",
    "author": "刘禹锡",
    "content": [
      "兄弟尽鸳鸾，归心切问安。",
      "贪荣五彩服，遂挂两梁冠。",
      "侍膳曾调鼎，循陔更握兰。",
      "从今别君后，长忆德星看。"
    ]
  },
  {
    "volume": 357,
    "sequence": 6,
    "title": "送河南皇甫少尹赴绛州",
    "author": "刘禹锡",
    "content": [
      "祖帐临周道，前旌指晋城。",
      "午桥群吏散，亥字老人迎。",
      "诗酒同行乐，别离方见情。",
      "从此洛阳社，吟咏属书生。"
    ]
  },
  {
    "volume": 357,
    "sequence": 7,
    "title": "发华州留别张侍御",
    "author": "刘禹锡",
    "content": [
      "束简下延阁，买符驱短辕。",
      "同人惜分袂，结念醉芳樽。",
      "切切别弦急，萧萧征骑烦。",
      "临岐无限意，相视却忘言。"
    ]
  },
  {
    "volume": 357,
    "sequence": 8,
    "title": "奉送家兄归王屋山隐居二首",
    "author": "刘禹锡",
    "content": [
      "洛阳天坛上，依稀似玉京。",
      "夜分先见日，月静远闻笙。",
      "云路将鸡犬，丹台有姓名。",
      "古来成道者，兄弟亦同行。",
      "春来山事好，归去亦逍遥。",
      "水净苔莎色，露香芝朮苗。",
      "登台吸瑞景，飞步翼神飙。",
      "愿荐埙篪曲，相将学玉箫。"
    ]
  },
  {
    "volume": 357,
    "sequence": 9,
    "title": "送王师鲁协律赴湖南使幕（即永穆公之孙）",
    "author": "刘禹锡",
    "content": [
      "翩翩马上郎，驱传渡三湘。",
      "橘树沙洲暗，松醪酒肆香。",
      "素风传竹帛，高价聘琳琅。",
      "楚水多兰芷，何人事搴芳。"
    ]
  },
  {
    "volume": 357,
    "sequence": 10,
    "title": "送赵中丞自司金郎转官参山南令狐仆射幕府",
    "author": "刘禹锡",
    "content": [
      "绿树满褒斜，西南蜀路赊。",
      "驿门临白草，县道入黄花。",
      "相府开油幕，门生逐绛纱。",
      "行看布政后，还从入京华。"
    ]
  },
  {
    "volume": 357,
    "sequence": 11,
    "title": "送卢处士归嵩山别业",
    "author": "刘禹锡",
    "content": [
      "世业嵩山隐，云深无四邻。",
      "药炉烧姹女，酒瓮贮贤人。",
      "晚日华阴雾，秋风函谷尘。",
      "送君从此去，铃阁少谈宾。"
    ]
  },
  {
    "volume": 357,
    "sequence": 12,
    "title": "洛中送崔司业使君扶侍赴唐州",
    "author": "刘禹锡",
    "content": [
      "绿野芳城路，残春柳絮飞。",
      "风鸣骕骦马，日照老莱衣。",
      "洛苑鱼书至，江村雁户归。",
      "相思望淮水，双鲤不应稀。"
    ]
  },
  {
    "volume": 357,
    "sequence": 13,
    "title": "送李友路秀才赴举",
    "author": "刘禹锡",
    "content": [
      "谁怜相门子，不语望秋山。",
      "生长绮纨内，辛勤笔砚间。",
      "荣亲在名字，好学弃官班。",
      "伫俟明年桂，高堂开笑颜。"
    ]
  },
  {
    "volume": 357,
    "sequence": 14,
    "title": "送从弟郎中赴浙西",
    "author": "刘禹锡",
    "content": [
      "衔命出尚书，新恩换使车。",
      "汉庭无右者，梁苑重归欤。",
      "又食建业水，曾依京口居。",
      "共经何限事，宾主两如初。"
    ]
  },
  {
    "volume": 357,
    "sequence": 15,
    "title": "送元上人归稽亭",
    "author": "刘禹锡",
    "content": [
      "重叠稽亭路，山僧归独行。",
      "远峰斜日影，本寺旧钟声。",
      "徒侣问新事，烟云怆别情。",
      "应夸乞食处，踏遍凤凰城。"
    ]
  },
  {
    "volume": 357,
    "sequence": 16,
    "title": "赠别君素上人诗",
    "author": "刘禹锡",
    "content": [
      "穷巷唯秋草，高僧独扣门。",
      "相欢如旧识，问法到无言。",
      "水为风生浪，珠非尘可昏。",
      "悟来皆是道，此别不销魂。"
    ]
  },
  {
    "volume": 357,
    "sequence": 17,
    "title": "送深法师游南岳（上人本住资圣寺）",
    "author": "刘禹锡",
    "content": [
      "师在白云乡，名登善法堂。",
      "十方传句偈，八部会坛场。",
      "飞锡无定所，宝书留旧房。",
      "唯应衔果雁，相送至衡阳。"
    ]
  },
  {
    "volume": 357,
    "sequence": 18,
    "title": "赠别约师",
    "author": "刘禹锡",
    "content": [
      "师逢吴兴守，相伴住禅扃。",
      "春雨同栽树，秋灯对讲经。",
      "庐山曾结社，桂水远扬舲。",
      "话旧还惆怅，天南望柳星。"
    ]
  },
  {
    "volume": 357,
    "sequence": 19,
    "title": "秋日过鸿举法师寺院，便送归江陵",
    "author": "刘禹锡",
    "content": [
      "看画长廊遍，寻僧一径幽。",
      "小池兼鹤净，古木带蝉秋。",
      "客至茶烟起，禽归讲席收。",
      "浮杯明日去，相望水悠悠。"
    ]
  },
  {
    "volume": 357,
    "sequence": 20,
    "title": "春日退朝",
    "author": "刘禹锡",
    "content": [
      "紫陌夜来雨，南山朝下看。",
      "戟枝迎日动，阁影助松寒。",
      "瑞气转绡縠，游光泛波澜。",
      "御沟新柳色，处处拂归鞍。"
    ]
  },
  {
    "volume": 357,
    "sequence": 21,
    "title": "蜀先主庙（汉末谣，黄牛白腹，五铢当复）",
    "author": "刘禹锡",
    "content": [
      "天地英雄气，千秋尚凛然。",
      "势分三足鼎，业复五铢钱。",
      "得相能开国，生儿不象贤。",
      "凄凉蜀故妓，来舞魏宫前。"
    ]
  },
  {
    "volume": 357,
    "sequence": 22,
    "title": "经东都安国观九仙公主旧院作",
    "author": "刘禹锡",
    "content": [
      "仙院御沟东，今来事不同。",
      "门开青草日，楼闭绿杨风。",
      "将犬升天路，披云赴月宫。",
      "武皇曾驻跸，亲问主人翁。"
    ]
  },
  {
    "volume": 357,
    "sequence": 23,
    "title": "观八阵图",
    "author": "刘禹锡",
    "content": [
      "轩皇传上略，蜀相运神机。",
      "水落龙蛇出，沙平鹅鹳飞。",
      "波涛无动势，鳞介避馀威。",
      "会有知兵者，临流指是非。"
    ]
  },
  {
    "volume": 357,
    "sequence": 24,
    "title": "八月十五日夜玩月",
    "author": "刘禹锡",
    "content": [
      "天将今夜月，一遍洗寰瀛。",
      "暑退九霄净，秋澄万景清。",
      "星辰让光彩，风露发晶英。",
      "能变人间世，翛然是玉京。"
    ]
  },
  {
    "volume": 357,
    "sequence": 25,
    "title": "太和戊申岁大有年诏赐百僚出城观秋稼…盛事以俟采诗者",
    "author": "刘禹锡",
    "content": [
      "长安铜雀鸣，秋稼与云平。",
      "玉烛调寒暑，金风报顺成。",
      "川原呈上瑞，恩泽赐闲行。",
      "欲反重城掩，犹闻歌吹声。"
    ]
  },
  {
    "volume": 357,
    "sequence": 26,
    "title": "金陵怀古",
    "author": "刘禹锡",
    "content": [
      "潮满冶城渚，日斜征虏亭。",
      "蔡洲新草绿，幕府旧烟青。",
      "兴废由人事，山川空地形。",
      "后庭花一曲，幽怨不堪听。"
    ]
  },
  {
    "volume": 357,
    "sequence": 27,
    "title": "昼居池上亭独吟",
    "author": "刘禹锡",
    "content": [
      "日午树阴正，独吟池上亭。",
      "静看蜂教诲，闲想鹤仪形。",
      "法酒调神气，清琴入性灵。",
      "浩然机已息，几杖复何铭。"
    ]
  },
  {
    "volume": 357,
    "sequence": 28,
    "title": "分司东都蒙襄阳李司徒相公书问因以奉寄",
    "author": "刘禹锡",
    "content": [
      "早忝金马客，晚为商洛翁。",
      "知名四海内，多病一生中。",
      "举世往还尽，何人心事同。",
      "几时登岘首，恃旧揖三公。"
    ]
  },
  {
    "volume": 357,
    "sequence": 29,
    "title": "门下相公荣加册命，天下同欢忝沐眷私，辄感申贺",
    "author": "刘禹锡",
    "content": [
      "册命出宸衷，官仪自古崇。",
      "特膺平土拜，光赞格天功。",
      "再佩扶阳印，常乘鲍氏骢。",
      "七贤遗老在，犹得咏清风。"
    ]
  },
  {
    "volume": 357,
    "sequence": 30,
    "title": "病中一二禅客见问，因以谢之",
    "author": "刘禹锡",
    "content": [
      "劳动诸贤者，同来问病夫。",
      "添炉烹雀舌，洒水净龙须。",
      "身是芭蕉喻，行须筇竹扶。",
      "医王有妙药，能乞一丸无。"
    ]
  },
  {
    "volume": 357,
    "sequence": 31,
    "title": "秋江晚泊",
    "author": "刘禹锡",
    "content": [
      "长泊起秋色，空江涵霁晖。",
      "暮霞千万状，宾鸿次第飞。",
      "古戍见旗迥，荒村闻犬稀。",
      "轲峨艑上客，劝酒夜相依。"
    ]
  },
  {
    "volume": 357,
    "sequence": 32,
    "title": "步出武陵东亭临江寓望",
    "author": "刘禹锡",
    "content": [
      "鹰至感风候，霜馀变林麓。",
      "孤帆带日来，寒江转沙曲。",
      "戍摇旗影动，津晚橹声促。",
      "月上彩霞收，渔歌远相续。"
    ]
  },
  {
    "volume": 357,
    "sequence": 33,
    "title": "秋日送客至潜水驿",
    "author": "刘禹锡",
    "content": [
      "候吏立沙际，田家连竹溪。",
      "枫林社日鼓，茅屋午时鸡。",
      "鹊噪晚禾地，蝶飞秋草畦。",
      "驿楼宫树近，疲马再三嘶。"
    ]
  },
  {
    "volume": 357,
    "sequence": 34,
    "title": "湖州崔郎中曹长寄三癖诗自言癖在诗与琴酒…四韵以谢之",
    "author": "刘禹锡",
    "content": [
      "视事画屏中，自称三癖翁。",
      "管弦泛春渚，旌旆拂晴虹。",
      "酒对青山月，琴韵白蘋风。",
      "会书团扇上，知君文字工。"
    ]
  },
  {
    "volume": 357,
    "sequence": 35,
    "title": "为郎分司寄上都同舍",
    "author": "刘禹锡",
    "content": [
      "籍通金马门，家在铜驼陌。",
      "省闼昼无尘，宫树朝凝碧。",
      "荒街浅深辙，古渡潺湲石。",
      "唯有嵩丘云，堪夸早朝客。"
    ]
  },
  {
    "volume": 357,
    "sequence": 36,
    "title": "登陕州北楼却忆京师亲友",
    "author": "刘禹锡",
    "content": [
      "独上百尺楼，目穷思亦愁。",
      "初日遍露草，野田荒悠悠。",
      "尘息长道白，林清宿烟收。",
      "回首云深处，永怀乡旧游。"
    ]
  },
  {
    "volume": 357,
    "sequence": 37,
    "title": "途中早发",
    "author": "刘禹锡",
    "content": [
      "中庭望启明，促促事晨征。",
      "寒树鸟初动，霜桥人未行。",
      "水流白烟起，日上彩霞生。",
      "隐士应高枕，无人问姓名。"
    ]
  },
  {
    "volume": 357,
    "sequence": 38,
    "title": "陕州河亭陪韦五大夫雪后眺望因以留别与韦有…迁贬而归",
    "author": "刘禹锡",
    "content": [
      "雪霁太阳津，城池表里春。",
      "河流添马颊，原色动龙鳞。",
      "万里独归客，一杯逢故人。",
      "登高向西望，关路正飞尘。"
    ]
  },
  {
    "volume": 357,
    "sequence": 39,
    "title": "城东闲游",
    "author": "刘禹锡",
    "content": [
      "借问池台主，多居要路津。",
      "千金买绝境，永日属闲人。",
      "竹径萦纡入，花林委曲巡。",
      "斜阳众客散，空锁一园春。"
    ]
  },
  {
    "volume": 357,
    "sequence": 40,
    "title": "罢郡归洛阳闲居",
    "author": "刘禹锡",
    "content": [
      "十年江海守，旦夕有归心。",
      "及此西还日，空成东武吟。",
      "花间数杯酒，月下一张琴。",
      "闻说功名事，依前惜寸阴。"
    ]
  },
  {
    "volume": 357,
    "sequence": 41,
    "title": "晚泊牛渚",
    "author": "刘禹锡",
    "content": [
      "芦苇晚风起，秋江鳞甲生。",
      "残霞忽变色，游雁有馀声。",
      "戍鼓音响绝，渔家灯火明。",
      "无人能咏史，独自月中行。"
    ]
  },
  {
    "volume": 357,
    "sequence": 42,
    "title": "宿诚禅师山房题赠二首",
    "author": "刘禹锡",
    "content": [
      "宴坐白云端，清江直下看。",
      "来人望金刹，讲席绕香坛。",
      "虎啸夜林动，鼍鸣秋涧寒。",
      "众音徒起灭，心在净中观。",
      "不出孤峰上，人间四十秋。",
      "视身如传舍，阅世似东流。",
      "法为因缘立，心从次第修。",
      "中宵问真偈，有住是吾忧。"
    ]
  },
  {
    "volume": 357,
    "sequence": 43,
    "title": "赠澧州高大夫司马霞寓",
    "author": "刘禹锡",
    "content": [
      "前年牧锦城，马蹋血泥行。",
      "千里追戎首，三军许勇名。",
      "残兵疑鹤唳，空垒辩乌声。",
      "一误云中级，南游湘水清。"
    ]
  },
  {
    "volume": 357,
    "sequence": 44,
    "title": "闻董评事疾因以书赠（董生奉内典）",
    "author": "刘禹锡",
    "content": [
      "繁露传家学，青莲译梵书。",
      "火风乖四大，文字废三馀。",
      "欹枕昼眠静，折巾秋鬓疏。",
      "武皇思视草，谁许茂陵居。"
    ]
  },
  {
    "volume": 357,
    "sequence": 45,
    "title": "咏庭梅寄人（一作庭梅咏寄人）",
    "author": "刘禹锡",
    "content": [
      "早花常犯寒，繁实常苦酸。",
      "何事上春日，坐令芳意阑。",
      "夭桃定相笑，游妓肯回看。",
      "君问调金鼎，方知正味难。"
    ]
  },
  {
    "volume": 357,
    "sequence": 46,
    "title": "德宗神武孝文皇帝挽歌二首",
    "author": "刘禹锡",
    "content": [
      "出震清多难，乘时播大钧。",
      "操弦调六气，挥翰动三辰。",
      "运偶升天日，哀深率土人。",
      "瑶池无辙迹，谁见属车尘。",
      "凤翣拥铭旌，威迟异吉行。",
      "汉仪陈秘器，楚挽咽繁声。",
      "驻綍辞清庙，凝笳背直城。",
      "唯应留内传，知是向蓬瀛。"
    ]
  },
  {
    "volume": 357,
    "sequence": 47,
    "title": "敬宗睿武昭愍孝皇帝挽歌三首",
    "author": "刘禹锡",
    "content": [
      "宝历方无限，仙期忽有涯。",
      "事亲崇汉礼，传圣法殷家。",
      "晚出芙蓉阙，春归棠棣华。",
      "玉轮今日动，不是画云车。",
      "任贤劳梦寐，登位富春秋。",
      "欲遂东人幸，宁虞杞国忧。",
      "长杨收羽骑，太液泊龙舟。",
      "惟有衣冠在，年年怆月游。",
      "讲学金华殿，亲耕钩盾田。",
      "侍臣容谏猎，方士信求仙。",
      "虹影俄侵日，龙髯不上天。",
      "空余水银海，长照夜灯前。"
    ]
  },
  {
    "volume": 357,
    "sequence": 48,
    "title": "文宗元圣昭献孝皇帝挽歌三首",
    "author": "刘禹锡",
    "content": [
      "继体三才理，承颜九族亲。",
      "禹功留海内，殷历付天伦。",
      "调露曲常在，秋风词尚新。",
      "本支方百代，先让棣华春。",
      "月落宫车动，风凄仪仗闲。",
      "路唯瞻凤翣，人尚想龙颜。",
      "御宇方无事，乘云遂不还。",
      "圣情悲望处，沉日下西山。",
      "享国十五载，升天千万年。",
      "龙镳仙路远，骑吹礼容全。",
      "日下初陵外，人悲旧剑前。",
      "周南有遗老，掩泪望秦川。"
    ]
  },
  {
    "volume": 357,
    "sequence": 49,
    "title": "故相国燕国公于司空挽歌二首",
    "author": "刘禹锡",
    "content": [
      "雕弓封旧国，黑弰继前功。",
      "十年镇南雍，九命作司空。",
      "池台乐事尽，箫鼓葬仪雄。",
      "一代英豪气，晓散白杨风。",
      "阴山贵公子，来葬五陵西。",
      "前马悲无主，犹带朔风嘶。",
      "汉水晋山郭，襄阳白铜鞮。",
      "至今有遗爱，日暮人凄凄。"
    ]
  },
  {
    "volume": 357,
    "sequence": 50,
    "title": "伤丘中丞",
    "author": "刘禹锡",
    "content": [
      "邺下杀才子，苍茫冤气凝。",
      "枯杨映漳水，野火上西陵。",
      "马鬣今无所，龙门昔共登。",
      "何人为吊客，唯是有青蝇。"
    ]
  },
  {
    "volume": 357,
    "sequence": 51,
    "title": "河南观察使故相国袁公挽歌三首",
    "author": "刘禹锡",
    "content": [
      "五驱龙虎节，一入凤凰池。",
      "令尹自无喜，羊公人不疑。",
      "天归京兆日，叶下洞庭时。",
      "湘水秋风至，凄凉吹素旗。",
      "丹旐发江皋，人悲雁亦号。",
      "湘南罢亥市，汉上改词曹。",
      "表墓双碑立，尊名一字褒。",
      "尝闻平楚狱，为报里门高。",
      "返葬三千里，荆衡达帝畿。",
      "逢人即故吏，拜奠尽沾衣。",
      "地得青乌相，宾惊白鹤飞。",
      "五公碑尚在，今日亦同归。"
    ]
  },
  {
    "volume": 357,
    "sequence": 52,
    "title": "哭王仆射相公（名播，时兼盐铁，暴薨）",
    "author": "刘禹锡",
    "content": [
      "子侯一日病，滕公千载归。",
      "门庭怆已变，风物澹无辉。",
      "群吏谒新府，旧宾沾素衣。",
      "歌堂忽暮哭，贺雀尽惊飞。"
    ]
  },
  {
    "volume": 357,
    "sequence": 53,
    "title": "伤韦宾客（自工部尚书除宾客，一作伤韦宾客缜）",
    "author": "刘禹锡",
    "content": [
      "韦公八十馀，位至六尚书。",
      "五福唯无富，一生谁得如。",
      "桂枝攀最久，兰省出仍初。",
      "海内时流尽，何人动素车。"
    ]
  },
  {
    "volume": 357,
    "sequence": 54,
    "title": "再经故元九相公宅池上作",
    "author": "刘禹锡",
    "content": [
      "故池春又至，一到一伤情。",
      "雁鹜群犹下，蛙螟衣已生。",
      "竹丛身后长，台势雨来倾。",
      "六尺孤安在，人间未有名。"
    ]
  },
  {
    "volume": 357,
    "sequence": 55,
    "title": "请告东归发灞桥却寄诸僚友",
    "author": "刘禹锡",
    "content": [
      "征徒出灞涘，回首伤如何。",
      "故人云雨散，满目山川多。",
      "行车无停轨，流景同迅波。",
      "前欢渐成昔，感叹益劳歌。"
    ]
  },
  {
    "volume": 357,
    "sequence": 56,
    "title": "初至长安（时自外郡再授郎官）",
    "author": "刘禹锡",
    "content": [
      "左迁凡二纪，重见帝城春。",
      "老大归朝客，平安出岭人。",
      "每行经旧处，却想似前身。",
      "不改南山色，其馀事事新。"
    ]
  },
  {
    "volume": 357,
    "sequence": 57,
    "title": "岁杪将发楚州呈乐天",
    "author": "刘禹锡",
    "content": [
      "楚泽雪初霁，楚城春欲归。",
      "清淮变寒色，远树含清晖。",
      "原野已多思，风霜潜减威。",
      "与君同旅雁，北向刷毛衣。"
    ]
  },
  {
    "volume": 357,
    "sequence": 58,
    "title": "鹤叹二首",
    "author": "刘禹锡",
    "content": [
      "寂寞一双鹤，主人在西京。",
      "故巢吴苑树，深院洛阳城。",
      "徐引竹间步，远含云外情。",
      "谁怜好风月，邻舍夜吹笙。",
      "丹顶宜承日，霜翎不染泥。",
      "爱池能久立，看月未成栖。",
      "一院春草长，三山归路迷。",
      "主人朝谒早，贪养汝南鸡。"
    ]
  },
  {
    "volume": 357,
    "sequence": 59,
    "title": "答白刑部闻新蝉",
    "author": "刘禹锡",
    "content": [
      "蝉声未发前，已自感流年。",
      "一入凄凉耳，如闻断续弦。",
      "晴清依露叶，晚急畏霞天。",
      "何事秋卿咏，逢时亦悄然。"
    ]
  },
  {
    "volume": 357,
    "sequence": 60,
    "title": "和裴相公寄白侍郎求双鹤",
    "author": "刘禹锡",
    "content": [
      "皎皎华亭鹤，来随太守船。",
      "青云意长在，沧海别经年。",
      "留滞清洛苑，裴回明月天。",
      "何如凤池上，双舞入祥烟。"
    ]
  },
  {
    "volume": 357,
    "sequence": 61,
    "title": "终南秋雪",
    "author": "刘禹锡",
    "content": [
      "南岭见秋雪，千门生早寒。",
      "闲时驻马望，高处卷帘看。",
      "雾散琼枝出，日斜铅粉残。",
      "偏宜曲江上，倒影入清澜。"
    ]
  },
  {
    "volume": 357,
    "sequence": 62,
    "title": "和乐天早寒",
    "author": "刘禹锡",
    "content": [
      "雨引苔侵壁，风驱叶拥阶。",
      "久留闲客话，宿请老僧斋。",
      "酒瓮新陈接，书签次第排。",
      "翛然自有处，摇落不伤怀。"
    ]
  },
  {
    "volume": 357,
    "sequence": 63,
    "title": "曲江春望",
    "author": "刘禹锡",
    "content": [
      "凤城烟雨歇，万象含佳气。",
      "酒后人倒狂，花时天似醉。",
      "三春车马客，一代繁华地。",
      "何事独伤怀，少年曾得意。"
    ]
  },
  {
    "volume": 357,
    "sequence": 64,
    "title": "同乐天和微之深春二十首（同用家花车斜四韵）",
    "author": "刘禹锡",
    "content": [
      "何处深春好，春深万乘家。",
      "宫门皆映柳，辇路尽穿花。",
      "池色连天汉，城形象帝车。",
      "旌旗暖风里，猎猎向西斜。",
      "何处深春好，春深阿母家。",
      "瑶池长不夜，珠树正开花。",
      "桥峻通星渚，楼暄近日车。",
      "层城十二阙，相对日西斜。",
      "何处深春好，春深执政家。",
      "恩光贪捧日，贵重不看花。",
      "玉馔堂交印，沙堤柱碍车。",
      "多门一已闭，直道更无斜。",
      "何处深春好，春深大镇家。",
      "前旌光照日，后骑蹙成花。",
      "节院收衙队，球场簇看车。",
      "广筵歌舞散，书号夕阳斜。",
      "何处深春多，春深贵戚家。",
      "枥嘶无价马，庭发有名花。",
      "欲进宫人食，先薰命妇车。",
      "晚归长带酒，冠盖任倾斜。",
      "何处深春好，春深恩泽家。",
      "炉添龙脑炷，绶结虎头花。",
      "宾客珠成履，婴孩锦缚车。",
      "画堂帘幕外，来去燕飞斜。",
      "何处深春好，春深京兆家。",
      "人眉新柳叶，马色醉桃花。",
      "盗息无鸣鼓，朝回自走车。",
      "能令帝城外，不敢径由斜。",
      "何处深春好，春深刺史家。",
      "夜阑犹命乐，雨甚亦寻花。",
      "傲客多凭酒，新姬苦上车。",
      "公门吏散后，风摆戟衣斜。",
      "何处深春好，春深羽客家。",
      "芝田绕舍色，杏树满山花。",
      "云是淮王宅，风为列子车。",
      "古坛操简处，一径入林斜。",
      "何处深春好，春深小隐家。",
      "芟庭留野菜，撼树去狂花。",
      "醉酒一千日，贮书三十车。",
      "雉衣从露体，不敢有馀斜。",
      "何处深春好，春深富室家。",
      "唯多贮金帛，不拟负莺花。",
      "国乐呼联辔，行厨载满车。",
      "归来看理曲，灯下宝钗斜。",
      "何处深春好，春深豪士家。",
      "多沽味浓酒，贵买色深花。",
      "已臂鹰随马，连催妓上车。",
      "城南踏青处，村落逐原斜。",
      "何处深春好，春深贵胄家。",
      "迎呼偏熟客，拣选最多花。",
      "饮馔开华幄，笙歌出钿车。",
      "兴酣樽易罄，连泻酒瓶斜。",
      "何处深春好，春深唱第家。",
      "名传一纸榜，兴管九衢花。",
      "荐听诸侯乐，来随计吏车。",
      "杏园抛曲处，挥袖向风斜。",
      "何处深春好，春深少妇家。",
      "能偷新禁曲，自剪入时花。",
      "追逐同游伴，平章贵价车。",
      "从来不堕马，故遣髻鬟斜。",
      "何处深春好，春深幼女家。",
      "双鬟梳顶髻，两面绣裙花。",
      "妆坏频临镜，身轻不占车。",
      "秋千争次第，牵拽彩绳斜。",
      "何处深春好，春深兰若家。",
      "当香收柏叶，养蜜近梨花。",
      "野径宜行乐，游人尽驻车。",
      "菜园篱落短，遥见桔槔斜。",
      "何处深春好，春深老宿家。",
      "小栏围蕙草，高架引藤花。",
      "四字香书印，三乘壁画车。",
      "迟回听句偈，双树晚阴斜。",
      "何处深春好，春深种莳家。",
      "分畦十字水，接树两般花。",
      "栉比栽篱槿，咿哑转井车。",
      "可怜高处望，棋布不曾斜。",
      "何处深春好，春深稚子家。",
      "争骑一竿竹，偷折四邻花。",
      "笑击羊皮鼓，行牵犊颔车。",
      "中庭贪夜戏，不觉玉绳斜。"
    ]
  },
  {
    "volume": 357,
    "sequence": 65,
    "title": "赠眼医婆罗门僧",
    "author": "刘禹锡",
    "content": [
      "三秋伤望眼，终日哭途穷。",
      "两目今先暗，中年似老翁。",
      "看朱渐成碧，羞日不禁风。",
      "师有金篦术，如何为发蒙。"
    ]
  },
  {
    "volume": 357,
    "sequence": 66,
    "title": "海门潮别浩初师",
    "author": "刘禹锡",
    "content": [
      "前日过萧寺，看师上讲筵。",
      "都上礼白足，施者散金钱。",
      "方便无非教，经行不废禅。",
      "还知习居士，发论侍弥天。"
    ]
  }
]