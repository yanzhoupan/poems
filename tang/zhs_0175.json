[
  {
    "volume": 175,
    "sequence": 1,
    "title": "南阳送客",
    "author": "李白",
    "content": [
      "斗酒勿为薄，寸心贵不忘。",
      "坐惜故人去，偏令游子伤。",
      "离颜怨芳草，春思结垂杨。",
      "挥手再三别，临岐空断肠。"
    ]
  },
  {
    "volume": 175,
    "sequence": 2,
    "title": "送张舍人之江东",
    "author": "李白",
    "content": [
      "张翰江东去，正值秋风时。",
      "天清一雁远，海阔孤帆迟。",
      "白日行欲暮，沧波杳难期。",
      "吴洲如见月，千里幸相思。"
    ]
  },
  {
    "volume": 175,
    "sequence": 3,
    "title": "送王屋山人魏万还王屋",
    "author": "李白",
    "content": [
      "仙人东方生，浩荡弄云海。",
      "沛然乘天游，独往失所在。",
      "魏侯继大名，本家聊摄城。",
      "卷舒入元化，迹与古贤并。",
      "十三弄文史，挥笔如振绮。",
      "辩折田巴生，心齐鲁连子。",
      "西涉清洛源，颇惊人世喧。",
      "采秀卧王屋，因窥洞天门。",
      "朅来游嵩峰，羽客何双双。",
      "朝携月光子，暮宿玉女窗。",
      "鬼谷上窈窕，龙潭下奔潈。",
      "东浮汴河水，访我三千里。",
      "逸兴满吴云，飘摇浙江汜。",
      "挥手杭越间，樟亭望潮还。",
      "涛卷海门石，云横天际山。",
      "白马走素车，雷奔骇心颜。",
      "遥闻会稽美，且度耶溪水。",
      "万壑与千岩，峥嵘镜湖里。",
      "秀色不可名，清辉满江城。",
      "人游月边去，舟在空中行。",
      "此中久延伫，入剡寻王许。",
      "笑读曹娥碑，沉吟黄绢语。",
      "天台连四明，日入向国清。",
      "五峰转月色，百里行松声。",
      "灵溪咨沿越，华顶殊超忽。",
      "石梁横青天，侧足履半月。",
      "忽然思永嘉，不惮海路赊。",
      "挂席历海峤，回瞻赤城霞。",
      "赤城渐微没，孤屿前峣兀。",
      "水续万古流，亭空千霜月。",
      "缙云川谷难，石门最可观。",
      "瀑布挂北斗，莫穷此水端。",
      "喷壁洒素雪，空濛生昼寒。",
      "却思恶溪去，宁惧恶溪恶。",
      "咆哮七十滩，水石相喷薄。",
      "路创李北海，岩开谢康乐。",
      "松风和猿声，搜索连洞壑。",
      "径出梅花桥，双溪纳归潮。",
      "落帆金华岸，赤松若可招。",
      "沈约八咏楼，城西孤岧峣。",
      "岧峣四荒外，旷望群川会。",
      "云卷天地开，波连浙西大。",
      "乱流新安口，北指严光濑。",
      "钓台碧云中，邈与苍岭对。",
      "稍稍来吴都，裴回上姑苏。",
      "烟绵横九疑，漭荡见五湖。",
      "目极心更远，悲歌但长吁。",
      "回桡楚江滨，挥策扬子津。",
      "身著日本裘，昂藏出风尘。",
      "五月造我语，知非儓拟人。",
      "相逢乐无限，水石日在眼。",
      "徒干五诸侯，不致百金产。",
      "吾友扬子云，弦歌播清芬。",
      "虽为江宁宰，好与山公群。",
      "乘兴但一行，且知我爱君。",
      "君来几何时，仙台应有期。",
      "东窗绿玉树，定长三五枝。",
      "至今天坛人，当笑尔归迟。",
      "我苦惜远别，茫然使心悲。",
      "黄河若不断，白首长相思。"
    ]
  },
  {
    "volume": 175,
    "sequence": 4,
    "title": "送当涂赵少府赴长芦",
    "author": "李白",
    "content": [
      "我来扬都市，送客回轻舠。",
      "因夸楚太子，便睹广陵涛。",
      "仙尉赵家玉，英风凌四豪。",
      "维舟至长芦，目送烟云高。",
      "摇扇对酒楼，持袂把蟹螯。",
      "前途倘相思，登丘一长谣。"
    ]
  },
  {
    "volume": 175,
    "sequence": 5,
    "title": "送友人寻越中山水",
    "author": "李白",
    "content": [
      "闻道稽山去，偏宜谢客才。",
      "千岩泉洒落，万壑树萦回。",
      "东海横秦望，西陵绕越台。",
      "湖清霜镜晓，涛白雪山来。",
      "八月枚乘笔，三吴张翰杯。",
      "此中多逸兴，早晚向天台。"
    ]
  },
  {
    "volume": 175,
    "sequence": 6,
    "title": "送族弟凝之滁求婚崔氏",
    "author": "李白",
    "content": [
      "与尔情不浅，忘筌已得鱼。",
      "玉台挂宝镜，持此意何如。",
      "坦腹东床下，由来志气疏。",
      "遥知向前路，掷果定盈车。"
    ]
  },
  {
    "volume": 175,
    "sequence": 7,
    "title": "送友人游梅湖",
    "author": "李白",
    "content": [
      "送君游梅湖，应见梅花发。",
      "有使寄我来，无令红芳歇。",
      "暂行新林浦，定醉金陵月。",
      "莫惜一雁书，音尘坐胡越。"
    ]
  },
  {
    "volume": 175,
    "sequence": 8,
    "title": "送崔十二游天竺寺",
    "author": "李白",
    "content": [
      "还闻天竺寺，梦想怀东越。",
      "每年海树霜，桂子落秋月。",
      "送君游此地，已属流芳歇。",
      "待我来岁行，相随浮溟渤。"
    ]
  },
  {
    "volume": 175,
    "sequence": 9,
    "title": "送杨山人归天台",
    "author": "李白",
    "content": [
      "客有思天台，东行路超忽。",
      "涛落浙江秋，沙明浦阳月。",
      "今游方厌楚，昨梦先归越。",
      "且尽秉烛欢，无辞凌晨发。",
      "我家小阮贤，剖竹赤城边。",
      "诗人多见重，官烛未曾然。",
      "兴引登山屐，情催泛海船。",
      "石桥如可度，携手弄云烟。"
    ]
  },
  {
    "volume": 175,
    "sequence": 10,
    "title": "送温处士归黄山白鹅峰旧居",
    "author": "李白",
    "content": [
      "黄山四千仞，三十二莲峰。",
      "丹崖夹石柱，菡萏金芙蓉。",
      "伊昔升绝顶，下窥天目松。",
      "仙人炼玉处，羽化留馀踪。",
      "亦闻温伯雪，独往今相逢。",
      "采秀辞五岳，攀岩历万重。",
      "归休白鹅岭，渴饮丹砂井。",
      "凤吹我时来，云车尔当整。",
      "去去陵阳东，行行芳桂丛。",
      "回溪十六度，碧嶂尽晴空。",
      "他日还相访，乘桥蹑彩虹。"
    ]
  },
  {
    "volume": 175,
    "sequence": 11,
    "title": "送方士赵叟之东平",
    "author": "李白",
    "content": [
      "长桑晓洞视，五藏无全牛。",
      "赵叟得秘诀，还从方士游。",
      "西过获麟台，为我吊孔丘。",
      "念别复怀古，潸然空泪流。"
    ]
  },
  {
    "volume": 175,
    "sequence": 12,
    "title": "送韩准、裴政、孔巢父还山",
    "author": "李白",
    "content": [
      "猎客张兔罝，不能挂龙虎。",
      "所以青云人，高歌在岩户。",
      "韩生信英彦，裴子含清真。",
      "孔侯复秀出，俱与云霞亲。",
      "峻节凌远松，同衾卧盘石。",
      "斧冰嗽寒泉，三子同二屐。",
      "时时或乘兴，往往云无心。",
      "出山揖牧伯，长啸轻衣簪。",
      "昨宵梦里还，云弄竹溪月。",
      "今晨鲁东门，帐饮与君别。",
      "雪崖滑去马，萝径迷归人。",
      "相思若烟草，历乱无冬春。"
    ]
  },
  {
    "volume": 175,
    "sequence": 13,
    "title": "送杨少府赴选",
    "author": "李白",
    "content": [
      "大国置衡镜，准平天地心。",
      "群贤无邪人，朗鉴穷情深。",
      "吾君咏南风，衮冕弹鸣琴。",
      "时泰多美士，京国会缨簪。",
      "山苗落涧底，幽松出高岑。",
      "夫子有盛才，主司得球琳。",
      "流水非郑曲，前行遇知音。",
      "衣工剪绮绣，一误伤千金。",
      "何惜刀尺馀，不裁寒女衾。",
      "我非弹冠者，感别但开襟。",
      "空谷无白驹，贤人岂悲吟。",
      "大道安弃物，时来或招寻。",
      "尔见山吏部，当应无陆沉。"
    ]
  },
  {
    "volume": 175,
    "sequence": 14,
    "title": "对雪奉饯任城六父秩满归京",
    "author": "李白",
    "content": [
      "龙虎谢鞭策，鹓鸾不司晨。",
      "君看海上鹤，何似笼中鹑。",
      "独用天地心，浮云乃吾身。",
      "虽将簪组狎，若与烟霞亲。",
      "季父有英风，白眉超常伦。",
      "一官即梦寐，脱屣归西秦。",
      "窦公敞华筵，墨客尽来臻。",
      "燕歌落胡雁，郢曲回阳春。",
      "征马百度嘶，游车动行尘。",
      "踌躇未忍去，恋此四座人。",
      "饯离驻高驾，惜别空殷勤。",
      "何时竹林下，更与步兵邻。"
    ]
  },
  {
    "volume": 175,
    "sequence": 15,
    "title": "鲁郡尧祠送吴五之琅琊",
    "author": "李白",
    "content": [
      "尧没三千岁，青松古庙存。",
      "送行奠桂酒，拜舞清心魂。",
      "日色促归人，连歌倒芳樽。",
      "马嘶俱醉起，分手更何言。"
    ]
  },
  {
    "volume": 175,
    "sequence": 16,
    "title": "鲁郡尧祠送窦明府薄华还西京（时久病初起作）",
    "author": "李白",
    "content": [
      "朝策犁眉騧，举鞭力不堪。",
      "强扶愁疾向何处，角巾微服尧祠南。",
      "长杨扫地不见日，石门喷作金沙潭。",
      "笑夸故人指绝境，山光水色青于蓝。",
      "庙中往往来击鼓，尧本无心尔何苦。",
      "门前长跪双石人，有女如花日歌舞。",
      "银鞍绣毂往复回，簸林蹶石鸣风雷。",
      "远烟空翠时明灭，白鸥历乱长飞雪。",
      "红泥亭子赤阑干，碧流环转青锦湍。",
      "深沉百丈洞海底，那知不有蛟龙蟠。",
      "君不见绿珠潭水流东海，绿珠红粉沉光彩。",
      "绿珠楼下花满园，今日曾无一枝在。",
      "昨夜秋声阊阖来，洞庭木落骚人哀。",
      "遂将三五少年辈，登高远望形神开。",
      "生前一笑轻九鼎，魏武何悲铜雀台。",
      "我歌白云倚窗牖，尔闻其声但挥手。",
      "长风吹月度海来，遥劝仙人一杯酒。",
      "酒中乐酣宵向分，举觞酹尧尧可闻。",
      "何不令皋繇拥篲横八极，直上青天挥浮云。",
      "高阳小饮真琐琐，山公酩酊何如我。",
      "竹林七子去道赊，兰亭雄笔安足夸。",
      "尧祠笑杀五湖水，至今憔悴空荷花。",
      "尔向西秦我东越，暂向瀛洲访金阙。",
      "蓝田太白若可期，为余扫洒石上月。"
    ]
  },
  {
    "volume": 175,
    "sequence": 17,
    "title": "金乡送韦八之西京",
    "author": "李白",
    "content": [
      "客自长安来，还归长安去。",
      "狂风吹我心，西挂咸阳树。",
      "此情不可道，此别何时遇。",
      "望望不见君，连山起烟雾。"
    ]
  },
  {
    "volume": 175,
    "sequence": 18,
    "title": "送薛九被谗去鲁",
    "author": "李白",
    "content": [
      "宋人不辨玉，鲁贱东家丘。",
      "我笑薛夫子，胡为两地游。",
      "黄金消众口，白璧竟难投。",
      "梧桐生蒺藜，绿竹乏佳宾。",
      "凤凰宿谁家，遂与群鸡匹。",
      "田家养老马，穷士归其门。",
      "蛾眉笑躃者，宾客去平原。",
      "却斩美人首，三千还骏奔。",
      "毛公一挺剑，楚赵两相存。",
      "孟尝习狡兔，三窟赖冯谖。",
      "信陵夺兵符，为用侯生言。",
      "春申一何愚，刎首为李园。",
      "贤哉四公子，抚掌黄泉里。",
      "借问笑何人，笑人不好士。",
      "尔去且勿喧，桃李竟何言。",
      "沙丘无漂母，谁肯饭王孙。"
    ]
  },
  {
    "volume": 175,
    "sequence": 19,
    "title": "单父东楼秋夜送族弟沈之秦（时凝弟在席）",
    "author": "李白",
    "content": [
      "尔从咸阳来，问我何劳苦。",
      "沐猴而冠不足言，身骑土牛滞东鲁。",
      "沈弟欲行凝弟留，孤飞一雁秦云秋。",
      "坐来黄叶落四五，北斗已挂西城楼。",
      "丝桐感人弦亦绝，满堂送君皆惜别。",
      "卷帘见月清兴来，疑是山阴夜中雪。",
      "明日斗酒别，惆怅清路尘。",
      "遥望长安日，不见长安人。",
      "长安宫阙九天上，此地曾经为近臣。",
      "一朝复一朝，发白心不改。",
      "屈原憔悴滞江潭，亭伯流离放辽海。",
      "折翮翻飞随转蓬，闻弦坠虚下霜空。",
      "圣朝久弃青云士，他日谁怜张长公。"
    ]
  },
  {
    "volume": 175,
    "sequence": 20,
    "title": "送族弟凝至晏堌（单父三十里）",
    "author": "李白",
    "content": [
      "雪满原野白，戎装出盘游。",
      "挥鞭布猎骑，四顾登高丘。",
      "兔起马足间，苍鹰下平畴。",
      "喧呼相驰逐，取乐销人忧。",
      "舍此戒禽荒，微声列齐讴。",
      "鸣鸡发晏堌，别雁惊涞沟。",
      "西行有东音，寄与长河流。"
    ]
  },
  {
    "volume": 175,
    "sequence": 21,
    "title": "鲁城北郭曲腰桑下送张子还嵩阳",
    "author": "李白",
    "content": [
      "送别枯桑下，凋叶落半空。",
      "我行懵道远，尔独知天风。",
      "谁念张仲蔚，还依蒿与蓬。",
      "何时一杯酒，更与李膺同。"
    ]
  }
]