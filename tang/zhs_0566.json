[
  {
    "volume": 566,
    "sequence": 1,
    "title": "和襄阳徐相公商贺徐副使加章绶",
    "author": "王传",
    "content": [
      "朱紫联辉照日新，芳菲全属断金人。",
      "华筵重处宗盟地，白雪飞时郢曲春。",
      "仙府色饶攀桂侣，莲花光让握兰身。",
      "自怜亦是膺门客，吟想恩荣气益振。"
    ]
  },
  {
    "volume": 566,
    "sequence": 2,
    "title": "和李尚书命妓饯崔侍御",
    "author": "卢邺",
    "content": [
      "何郎载酒别贤侯，更吐歌珠宴庾楼。",
      "莫道江南不同醉，即陪舟楫上京游。"
    ]
  },
  {
    "volume": 566,
    "sequence": 3,
    "title": "松",
    "author": "陆肱",
    "content": [
      "雪霜知劲质，今古占嘉名。",
      "断砌盘根远，疏林偃盖清。",
      "鹤栖何代色，僧老四时声。",
      "郁郁心弥久，烟高万井生。"
    ]
  },
  {
    "volume": 566,
    "sequence": 4,
    "title": "赠王福娘（一作赠美人）",
    "author": "崔澹",
    "content": [
      "怪得清风送异香，娉婷仙子曳霓裳。",
      "惟应错认偷桃客，曼倩曾为汉侍郎。"
    ]
  },
  {
    "volume": 566,
    "sequence": 5,
    "title": "答问读书居",
    "author": "莫宣卿",
    "content": [
      "书屋倚麒麟，不同牛马路。",
      "床头万卷书，溪上五龙渡。",
      "井汲冽寒泉，桂花香玉露。",
      "茅檐无外物，只见青云护。"
    ]
  },
  {
    "volume": 566,
    "sequence": 6,
    "title": "百官乘月早朝听残漏",
    "author": "莫宣卿",
    "content": [
      "建礼俨朝冠，重门耿夜阑。",
      "碧空蟾魄度，清禁漏声残。",
      "候晓车舆合，凌霜剑佩寒。",
      "星河犹皎皎，银箭尚珊珊。",
      "杳霭祥光起，霏微瑞气攒。",
      "忻逢圣明代，长愿接鹓鸾。"
    ]
  },
  {
    "volume": 566,
    "sequence": 7,
    "title": "赋得水怀珠",
    "author": "莫宣卿",
    "content": [
      "长川含媚色，波底孕灵珠。",
      "素魄生蘋末，圆规照水隅。",
      "沦涟冰彩动，荡漾瑞光铺。",
      "迥夜星同贯，清秋岸不枯。",
      "江妃思在掌，海客亦忘躯。",
      "合浦当还日，恩威信已敷。"
    ]
  },
  {
    "volume": 566,
    "sequence": 8,
    "title": "句",
    "author": "莫宣卿",
    "content": [
      "我本南山凤，岂同凡鸟群。"
    ]
  },
  {
    "volume": 566,
    "sequence": 9,
    "title": "和李尚书命妓饯崔侍御",
    "author": "封彦卿",
    "content": [
      "莲府才为绿水宾，忽乘骢马入咸秦。",
      "为君唱作西河调，日暮偏伤去住人。"
    ]
  },
  {
    "volume": 566,
    "sequence": 10,
    "title": "赠释疏言还道林寺诗",
    "author": "李节",
    "content": [
      "湘川狺狺兮俗犷且佷，利杀业偷兮吏莫之驯。",
      "繄释氏兮易暴使仁，释何在兮释在斯文，湘水滔滔兮四望何依，猿狖腾拏兮云树飞飞。",
      "月沉浦兮烟暝山，樯席卷兮橹床闲。",
      "偃仰兮啸咏，鼓长江兮何时还。",
      "湘川超忽兮落日啘啘，松覆秋亭兮兰被春苑。",
      "上人去兮几千里，何日同游兮湘川水。"
    ]
  },
  {
    "volume": 566,
    "sequence": 11,
    "title": "和柯古穷居苦日喜雨",
    "author": "韦蟾",
    "content": [
      "贞机澹少思，雅尚防多僻。",
      "揽葛犹不畏，劳形同处瘠。",
      "头焦讵是焚，背汗宁关炙。",
      "方欣见润础，那虞悲铄石。",
      "道与古人期，情难物外适。",
      "几怀朱邸绶，颇旷金门藉。",
      "清奥已萧萧，陈柯将槭槭。",
      "玉律诗调正，琼卮酒肠窄。",
      "衣桁袭中单，浴床抛下绤。",
      "黎侯寓于卫，六义非凡格。"
    ]
  },
  {
    "volume": 566,
    "sequence": 12,
    "title": "岳麓道林寺",
    "author": "韦蟾",
    "content": [
      "石门迥接苍梧野，愁色阴深二妃寡。",
      "广殿崔嵬万壑间，长廓诘曲千岩下。",
      "静听林飞念佛鸟，细看壁画驮经马。",
      "暖日斜明螮蝀梁，湿烟散幂鸳鸯瓦。",
      "北方部落檀香塑，西国文书贝叶写。",
      "坏栏迸竹醉好题，窄路垂藤困堪把。",
      "沈裴笔力斗雄壮，宋杜词源两风雅。",
      "他方居士来施斋，彼岸上人投结夏。",
      "悲我未离扰扰徒，劝我休学悠悠者。",
      "何时得与刘遗民，同入东林远公社。"
    ]
  },
  {
    "volume": 566,
    "sequence": 13,
    "title": "上元三首",
    "author": "韦蟾",
    "content": [
      "新正圆月夜，尤重看灯时。",
      "累塔嫌沙细，成文讶笔迟。",
      "归牛疑燧落，过雁误书迟。",
      "生惜兰膏烬，远为隔岁期。",
      "举烛光才起，挥毫势竞分。",
      "点时惊坠石，挑处接崩云。",
      "辞异秦丞相，铭非窦冠军。",
      "唯愁残焰落，逢玉亦俱焚。",
      "多宝神光动，生金瑞色浮。",
      "照人低入郭，伴月夜当楼。",
      "熏穴应无取，焚林固有求。",
      "夜阑陪玉帐，不见九枝留。"
    ]
  },
  {
    "volume": 566,
    "sequence": 14,
    "title": "梅",
    "author": "韦蟾",
    "content": [
      "高树临溪艳，低枝隔竹繁。",
      "何须是桃李，然后欲忘言。",
      "拟折魂先断，须看眼更昏。",
      "谁知南陌草，却解望王孙。"
    ]
  },
  {
    "volume": 566,
    "sequence": 15,
    "title": "送卢潘尚书之灵武",
    "author": "韦蟾",
    "content": [
      "贺兰山下果园成，塞北江南旧有名。",
      "水木万家朱户暗，弓刀千队铁衣鸣。",
      "心源落落堪为将，胆气堂堂合用兵。",
      "却使六番诸子弟，马前不信是书生。"
    ]
  },
  {
    "volume": 566,
    "sequence": 16,
    "title": "题僧壁",
    "author": "韦蟾",
    "content": [
      "一竹横檐挂净巾，灶无烟火地无尘。",
      "剃头未必知心法，要且闲于名利人。"
    ]
  },
  {
    "volume": 566,
    "sequence": 17,
    "title": "赠商山僧",
    "author": "韦蟾",
    "content": [
      "商岭东西路欲分，两间茅屋一溪云。",
      "师言耳重知师意，人是人非不欲闻。"
    ]
  },
  {
    "volume": 566,
    "sequence": 18,
    "title": "长乐驿谑李汤给事题名",
    "author": "韦蟾",
    "content": [
      "渭水秦川拂眼明，希仁何事寡诗情。",
      "只应学得虞姬婿，书字才能记姓名。"
    ]
  },
  {
    "volume": 566,
    "sequence": 19,
    "title": "句",
    "author": "韦蟾",
    "content": [
      "争挥钩弋手，竞耸踏摇身。",
      "伤颊讵关舞，捧心非效嚬。"
    ]
  },
  {
    "volume": 566,
    "sequence": 20,
    "title": "赋得寿星见",
    "author": "卢渥",
    "content": [
      "玄象今何应，时和政亦平。",
      "祥为一人寿，色映九霄明。",
      "皎洁垂银汉，光芒近斗城。",
      "含规同月满，表瑞得天清。",
      "甘露盈条降，非烟向日生。",
      "无如此嘉祉，率土荷秋成。"
    ]
  },
  {
    "volume": 566,
    "sequence": 21,
    "title": "题嘉祥驿",
    "author": "卢渥",
    "content": [
      "交亲荣饯洛城空，秉钺戎装上将同。",
      "星使自天丹诏下，雕鞍照地数程中。",
      "马嘶静谷声偏响，旆映晴山色更红。",
      "到后定知人易化，满街棠树有遗风。"
    ]
  },
  {
    "volume": 566,
    "sequence": 22,
    "title": "九华山",
    "author": "郭夔",
    "content": [
      "岩翠凌云出迥然，岧峣万丈倚秋天。",
      "暮风飘送当轩色，晓雾斜飞入槛烟。",
      "帘卷倚屏双影聚，镜开朱户九条悬。",
      "画图何必家家有，自有画图来目前。"
    ]
  },
  {
    "volume": 566,
    "sequence": 23,
    "title": "送莫仲节状元归省",
    "author": "柳珪",
    "content": [
      "青骢聚送谪仙人，南国荣亲不及君。",
      "椰子味从今日近，鹧鸪声向旧山闻。",
      "孤猿夜叫三湘月，匹马时侵五岭云。",
      "想到故乡应腊过，药栏犹有异花薰。"
    ]
  }
]