[
  {
    "volume": 421,
    "sequence": 1,
    "title": "村花晚（庚寅）",
    "author": "元稹",
    "content": [
      "三春已暮桃李伤，棠梨花白蔓菁黄。",
      "村中女儿争摘将，插刺头鬓相夸张。",
      "田翁蚕老迷臭香，晒暴奄聂熏衣裳。",
      "非无后秀与孤芳，奈尔千株万顷之茫茫。",
      "天公此意何可量，长教尔辈时节长。"
    ]
  },
  {
    "volume": 421,
    "sequence": 2,
    "title": "紫踯躅",
    "author": "元稹",
    "content": [
      "紫踯躅，灭紫拢裙倚山腹。",
      "文君新寡乍归来，羞怨春风不能哭。",
      "我从相识便相怜，但是花丛不回目。",
      "去年春别湘水头，今年夏见青山曲。",
      "迢迢远在青山上，山高水阔难容足。",
      "愿为朝日早相暾，愿作轻风暗相触。",
      "乐踯躅，我向通州尔幽独。",
      "可怜今夜宿青山，何年却向青山宿。",
      "山花渐暗月渐明，月照空山满山绿。",
      "山空月午夜无人，何处知我颜如玉。"
    ]
  },
  {
    "volume": 421,
    "sequence": 3,
    "title": "山枇杷",
    "author": "元稹",
    "content": [
      "山枇杷，花似牡丹殷泼血。",
      "往年乘传过青山，正值山花好时节。",
      "压枝凝艳已全开，映叶香苞才半裂。",
      "紧搏红袖欲支颐，慢解绛囊初破结。",
      "金线丛飘繁蕊乱，珊瑚朵重纤茎折。",
      "因风旋落裙片飞，带日斜看目精热。",
      "亚水依岩半倾侧，笼云隐雾多愁绝。",
      "绿珠语尽身欲投，汉武眼穿神渐灭。",
      "秾姿秀色人皆爱，怨媚羞容我偏别。",
      "说向闲人人不听，曾向乐天时一说。",
      "昨来谷口先相问，及到山前已消歇。",
      "左降通州十日迟，又与幽花一年别。",
      "山枇杷，尔托深山何太拙。",
      "天高万里看不精，帝在九重声不彻。",
      "园中杏树良人醉，陌上柳枝年少折。",
      "因尔幽芳喻昔贤，磻谿冷坐权门咽。"
    ]
  },
  {
    "volume": 421,
    "sequence": 4,
    "title": "树上乌（癸卯）",
    "author": "元稹",
    "content": [
      "树上乌，洲中有树巢若铺。",
      "百巢一树知几乌，一乌不下三四雏，雏又生雏知几雏。",
      "老乌未死雏已乌，散向人间何处无。",
      "攫麑啄卵方可食，男女群强最多力。",
      "灵蛇万古唯一珠，岂可抨弹千万亿。",
      "吾不会天教尔辈多子孙，告诉天公天不言。"
    ]
  },
  {
    "volume": 421,
    "sequence": 5,
    "title": "琵琶歌（寄管儿，兼诲铁山·此后并新题乐府）",
    "author": "元稹",
    "content": [
      "琵琶宫调八十一，旋宫三调弹不出。",
      "玄宗偏许贺怀智，段师此艺还相匹。",
      "自后流传指拨衰，昆仑善才徒尔为。",
      "澒声少得似雷吼，缠弦不敢弹羊皮。",
      "人间奇事会相续，但有卞和无有玉。",
      "段师弟子数十人，李家管儿称上足。",
      "管儿不作供奉儿，抛在东都双鬓丝。",
      "逢人便请送杯盏，著尽工夫人不知。",
      "李家兄弟皆爱酒，我是酒徒为密友。",
      "著作曾邀连夜宿，中碾春溪华新绿。",
      "平明船载管儿行，尽日听弹无限曲。",
      "曲名无限知者鲜，霓裳羽衣偏宛转。",
      "凉州大遍最豪嘈，六幺散序多笼撚。",
      "我闻此曲深赏奇，赏著奇处惊管儿。",
      "管儿为我双泪垂，自弹此曲长自悲。",
      "泪垂捍拨朱弦湿，冰泉呜咽流莺涩。",
      "因兹弹作雨霖铃，风雨萧条鬼神泣。",
      "一弹既罢又一弹，珠幢夜静风珊珊。",
      "低回慢弄关山思，坐对燕然秋月寒。",
      "月寒一声深殿磬，骤弹曲破音繁并。",
      "百万金铃旋玉盘，醉客满船皆暂醒。",
      "自兹听后六七年，管儿在洛我朝天。",
      "游想慈恩杏园里，梦寐仁风花树前。",
      "去年御史留东台，公私蹙促颜不开。",
      "今春制狱正撩乱，昼夜推囚心似灰。",
      "暂辍归时寻著作，著作南园花坼萼。",
      "胭脂耀眼桃正红，雪片满溪梅已落。",
      "是夕青春值三五，花枝向月云含吐。",
      "著作施樽命管儿，管儿久别今方睹。",
      "管儿还为弹六幺，六幺依旧声迢迢。",
      "猿鸣雪岫来三峡，鹤唳晴空闻九霄。",
      "逡巡弹得六幺彻，霜刀破竹无残节。",
      "幽关鸦轧胡雁悲，断弦砉騞层冰裂。",
      "我为含凄叹奇绝，许作长歌始终说。",
      "艺奇思寡尘事多，许来寒暑又经过。",
      "如今左降在闲处，始为管儿歌此歌。",
      "歌此歌，寄管儿。",
      "管儿管儿忧尔衰，尔衰之后继者谁。",
      "继之无乃在铁山，铁山已近曹穆间。",
      "性灵甚好功犹浅，急处未得臻幽闲。",
      "努力铁山勤学取，莫遣后来无所祖。"
    ]
  },
  {
    "volume": 421,
    "sequence": 6,
    "title": "小胡笳引（桂府王推官出蜀匠雷氏金徽琴请姜宣弹）",
    "author": "元稹",
    "content": [
      "雷氏金徽琴，王君宝重轻千金。",
      "三峡流中将得来，明窗拂席幽匣开。",
      "朱弦宛转盘凤足，骤击数声风雨回。",
      "哀笳慢指董家本，姜生得之妙思忖。",
      "泛徽胡雁咽萧萧，绕指辘轳圆衮衮。",
      "吞恨缄情乍轻激，故国关山心历历。",
      "潺湲疑是雁鸊鹈，砉騞如闻发鸣镝。",
      "流宫变徵渐幽咽，别鹤欲飞猿欲绝。",
      "秋霜满树叶辞风，寒雏坠地乌啼血。",
      "哀弦已罢春恨长，恨长何恨怀我乡。",
      "我乡安在长城窟，闻君虏奏心飘忽。",
      "何时窄袖短貂裘，胭脂山下弯明月。"
    ]
  },
  {
    "volume": 421,
    "sequence": 7,
    "title": "去杭州（送王师范）",
    "author": "元稹",
    "content": [
      "房杜王魏之子孙，虽及百代为清门。",
      "骏骨凤毛真可贵，冈头泽底促足论。",
      "去年江上识君面，爱君风貌情已敦。",
      "与君言语见君性，灵府坦荡消尘烦。",
      "自兹心洽迹亦洽，居常并榻游并轩。",
      "柳阴覆岸郑监水，李花压树韦公园。",
      "每出新诗共联缀，闲因醉舞相牵援。",
      "时寻沙尾枫林夕，夜摘兰丛衣露繁。",
      "今君别我欲何去，自言远结迢迢婚。",
      "简书五府已再至，波涛万里酬一言。",
      "为君再拜赠君语，愿君静听君勿喧。",
      "君名师范欲何范，君之烈祖遗范存。",
      "永宁昔在抡鉴表，沙汰沉浊澄浚源。",
      "君今取友由取士，得不别白清与浑。",
      "昔公事主尽忠谠，虽及死谏誓不谖。",
      "今君佐藩如佐主，得不陈露酬所恩。",
      "昔公为善日不足，假寐待旦朝至尊。",
      "今君三十朝未与，得不寸晷倍玙璠。",
      "昔公令子尚贵主，公执舅礼妇执笲。",
      "返拜之仪自此绝，关雎之化皎不昏。",
      "君今远娉奉明祀，得不齐励亲蘋蘩。",
      "斯言皆为书佩带，然后别袂乃可扪。",
      "别袂可扪不可解，解袂开帆凄别魂。",
      "魂摇江树鸟飞没，帆挂樯竿鸟尾翻。",
      "翻风驾浪拍何处，直指杭州由上元。",
      "上元萧寺基址在，杭州潮水霜雪屯。",
      "潮户迎潮击潮鼓，潮平潮退有潮痕。",
      "得得为题罗刹石，古来非独伍员冤。"
    ]
  },
  {
    "volume": 421,
    "sequence": 8,
    "title": "南家桃",
    "author": "元稹",
    "content": [
      "南家桃树深红色，日照露光看不得。",
      "树小花狂风易吹，一夜风吹满墙北。",
      "离人自有经时别，眼前落花心叹息。",
      "更待明年花满枝，一年迢递空相忆。"
    ]
  },
  {
    "volume": 421,
    "sequence": 9,
    "title": "志坚师",
    "author": "元稹",
    "content": [
      "嵩山老僧披破衲，七十八年三十腊。",
      "灵武朝天辽海征，宇宙曾行三四匝。",
      "初因怏怏薙却头，便绕嵩山寂师塔。",
      "淮西未返半年前，已见淮西阵云合。"
    ]
  },
  {
    "volume": 421,
    "sequence": 10,
    "title": "答子蒙",
    "author": "元稹",
    "content": [
      "报卢君，门外雪纷纷。",
      "纷纷门外雪，城中鼓声绝。",
      "强梁御史人觑步，安得夜开沽酒户。"
    ]
  },
  {
    "volume": 421,
    "sequence": 11,
    "title": "辛夷花（问韩员外）",
    "author": "元稹",
    "content": [
      "问君辛夷花，君言已斑驳。",
      "不畏辛夷不烂开，顾我筋骸官束缚。",
      "缚遣推囚名御史，狼藉囚徒满田地。",
      "明日不推缘国忌，依前不得花前醉。",
      "韩员外家好辛夷，开时乞取三两枝。",
      "折枝为赠君莫惜，纵君不折风亦吹。"
    ]
  },
  {
    "volume": 421,
    "sequence": 12,
    "title": "厅前柏",
    "author": "元稹",
    "content": [
      "厅前柏，知君曾对罗希奭。",
      "我本癫狂耽酒人，何事与君为对敌。",
      "为对敌，洛阳城中花赤白。",
      "花赤白，囚渐多，花之赤白奈尔何。"
    ]
  },
  {
    "volume": 421,
    "sequence": 13,
    "title": "夜别筵",
    "author": "元稹",
    "content": [
      "夜长酒阑灯花长，灯花落地复落床。",
      "似我别泪三四行，滴君满坐之衣裳。",
      "与君别后泪痕在，年年著衣心莫改。"
    ]
  },
  {
    "volume": 421,
    "sequence": 14,
    "title": "三泉驿",
    "author": "元稹",
    "content": [
      "三泉驿内逢上巳，新叶趋尘花落地。",
      "劝君满盏君莫辞，别后无人共君醉。",
      "洛阳城中无限人，贵人自贵贫自贫。"
    ]
  },
  {
    "volume": 421,
    "sequence": 15,
    "title": "何满子歌（张湖南座为唐有态作）",
    "author": "元稹",
    "content": [
      "何满能歌能宛转，天宝年中世称罕。",
      "婴刑系在囹圄间，水调哀音歌愤懑。",
      "梨园弟子奏玄宗，一唱承恩羁网缓。",
      "便将何满为曲名，御谱亲题乐府纂。",
      "鱼家入内本领绝，叶氏有年声气短。",
      "自外徒烦记得词，点拍才成已夸诞。",
      "我来湖外拜君侯，正值灰飞仲春琯。",
      "广宴江亭为我开，红妆逼坐花枝暖。",
      "此时有态蹋华筵，未吐芳词貌夷坦。",
      "翠蛾转盼摇雀钗，碧袖歌垂翻鹤卵。",
      "定面凝眸一声发，云停尘下何劳算。",
      "迢迢击磬远玲玲，一一贯珠匀款款。",
      "犯羽含商移调态，留情度意抛弦管。",
      "湘妃宝瑟水上来，秦女玉箫空外满。",
      "缠绵叠破最殷勤，整顿衣裳颇闲散。",
      "冰含远溜咽还通，莺泥晚花啼渐懒。",
      "敛黛吞声若自冤，郑袖见捐西子浣。",
      "阴山鸣雁晓断行，巫峡哀猿夜呼伴。",
      "古者诸侯飨外宾，鹿鸣三奏陈圭瓒。",
      "何如有态一曲终，牙筹记令红螺碗。"
    ]
  },
  {
    "volume": 421,
    "sequence": 16,
    "title": "通州丁溪馆夜别李景信三首",
    "author": "元稹",
    "content": [
      "月濛濛兮山掩掩，束束别魂眉敛敛。",
      "蠡盏覆时天欲明，碧幌青灯风滟滟。",
      "泪消语尽还暂眠，唯梦千山万山险。",
      "水环环兮山簇簇，啼鸟声声妇人哭。",
      "离床别脸睡还开，灯灺暗飘珠蔌蔌。",
      "山深虎横馆无门，夜集巴儿扣空木。",
      "雨潇潇兮鹃咽咽，倾冠倒枕灯临灭。",
      "倦僮呼唤应复眠，啼鸡拍翅三声绝。",
      "握手相看其奈何，奈何其奈天明别。"
    ]
  },
  {
    "volume": 421,
    "sequence": 17,
    "title": "酬郑从事四年九月宴望海亭，次用旧韵",
    "author": "元稹",
    "content": [
      "海亭树木何茏葱，寒光透坼秋玲珑。",
      "湖山四面争气色，旷望不与人间同。",
      "一拳墺伏东武小，两山斗构秦望雄。",
      "嵌空古墓失文种，突兀怪石疑防风。",
      "舟船骈比有宗侣，水云滃泱无始终。",
      "雪花布遍稻陇白，日脚插入秋波红。",
      "兴余望剧酒四坐，歌声舞艳烟霞中。",
      "酒酣从事歌送我，歌云此乐难再逢。",
      "良时年少犹健羡，使君况是头白翁。",
      "我闻此曲深叹息，唧唧不异秋草虫。",
      "忆年十五学构厦，有意盖覆天下穷。",
      "安知四十虚富贵，朱紫束缚心志空。",
      "妆梳伎女上楼榭，止欲欢乐微茫躬。",
      "虽无趣尚慕贤圣，幸有心目知西东。",
      "欲将滑甘柔藏府，已被郁噎冲喉咙。",
      "君今劝我酒太醉，醉语不复能冲融。",
      "劝君莫学虚富贵，不是贤人难变通。"
    ]
  }
]