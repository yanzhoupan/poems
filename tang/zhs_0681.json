[
  {
    "volume": 681,
    "sequence": 1,
    "title": "感事三十四韵（丁卯已后）",
    "author": "韩偓",
    "content": [
      "紫殿承恩岁，金銮入直年。",
      "人归三岛路，日过八花砖。",
      "鸳鹭皆回席，皋夔亦慕膻。",
      "庆霄舒羽翼，尘世有神仙。",
      "虽遇河清圣，惭非岳降贤。",
      "皇慈容散拙，公议逼陶甄。",
      "江总参文会，陈暄侍狎筵。",
      "腐儒亲帝座，太史认星躔。",
      "侧弁聆神算，濡毫俟密宣。",
      "宫司持玉研，书省擘香笺。",
      "唯理心无党，怜才膝屡前。",
      "焦劳皆实录，宵旰岂虚传。",
      "始议新尧历，将期整舜弦。",
      "去梯言必尽，仄席意弥坚。",
      "上相思惩恶，中人讵省愆。",
      "鹿穷唯牴触，兔急且联猭。",
      "本是谋赊死，因之致劫迁。",
      "氛霾言下合，日月暗中悬。",
      "恭显诚甘罪，韦平亦恃权。",
      "畏闻巢幕险，宁寤积薪然。",
      "谅直寻钳口，奸纤益比肩。",
      "晋谗终不解，鲁瘠竟难痊。",
      "只拟诛黄皓，何曾识霸先。",
      "嗾獒翻丑正，养虎欲求全。",
      "万乘烟尘里，千官剑戟边。",
      "斗魁当北坼，地轴向西偏。",
      "袁董非徒尔，师昭岂偶然？",
      "中原成劫火，东海遂桑田。",
      "溅血惭嵇绍，迟行笑褚渊。",
      "四夷同效顺，一命敢虚捐。",
      "山岳还青耸，穹苍旧碧鲜。",
      "独夫长啜泣，多士已忘筌。",
      "郁郁空狂叫，微微几病癫。",
      "丹梯倚寥廓，终去问青天。"
    ]
  },
  {
    "volume": 681,
    "sequence": 2,
    "title": "向隅",
    "author": "韩偓",
    "content": [
      "守道得途迟，中兼遇乱离。",
      "刚肠成绕指，玄发转垂丝。",
      "客路少安处，病床无稳时。",
      "弟兄消息绝，独敛问隅眉。"
    ]
  },
  {
    "volume": 681,
    "sequence": 3,
    "title": "社后",
    "author": "韩偓",
    "content": [
      "社后重阳近，云天澹薄间。",
      "目随棋客静，心共睡僧闲。",
      "归鸟城衔日，残虹雨在山。",
      "寂寥思晤语，何夕款柴关？"
    ]
  },
  {
    "volume": 681,
    "sequence": 4,
    "title": "息虑",
    "author": "韩偓",
    "content": [
      "息虑狎群鸥，行藏合自由。",
      "春寒宜酒病，夜雨入乡愁。",
      "道向危时见，官因乱世休。",
      "外人相待浅，独说济川舟。"
    ]
  },
  {
    "volume": 681,
    "sequence": 5,
    "title": "早起探春",
    "author": "韩偓",
    "content": [
      "句芒一夜长精神，腊后风头已见春。",
      "烟柳半眠藏利脸，雪梅含笑绽香唇。",
      "渐因闲暇思量酒，必怨颠狂泥摸人。",
      "若个高情能似我，且应欹枕睡清晨。"
    ]
  },
  {
    "volume": 681,
    "sequence": 6,
    "title": "味道",
    "author": "韩偓",
    "content": [
      "如含瓦砾竟何功，痴黠相兼似得中。",
      "心系是非徒怅望，事须光景旋虚空。",
      "升沉不定都如梦，毁誉无恒却要聋。",
      "弋者甚多应扼腕，任他闲处指冥鸿。"
    ]
  },
  {
    "volume": 681,
    "sequence": 7,
    "title": "秋郊闲望有感",
    "author": "韩偓",
    "content": [
      "枫叶微红近有霜，碧云秋色满吴乡。",
      "鱼冲骇浪雪鳞健，鸦闪夕阳金背光。",
      "心为感恩长惨戚，鬓缘经乱早苍浪。",
      "可怜广武山前语，楚汉宁教作战场。"
    ]
  },
  {
    "volume": 681,
    "sequence": 8,
    "title": "李太舍池上玩红薇醉题",
    "author": "韩偓",
    "content": [
      "花低池小水泙泙，花落池心片片轻。",
      "酩酊不能羞白鬓，颠狂犹自眷红英。",
      "乍为旅客颜常厚，每见同人眼暂明。",
      "京洛园林归未得，天涯相顾一含情。"
    ]
  },
  {
    "volume": 681,
    "sequence": 9,
    "title": "余寓汀州沙县，病中闻前郑左丞璘随外镇举荐…感悟也",
    "author": "韩偓",
    "content": [
      "莫恨当年入用迟，通材何处不逢知。",
      "桑田变后新舟楫，华表归来旧路岐。",
      "公干寂寥甘坐废，子牟欢抃促行期。",
      "移都已改侯王第，惆怅沙堤别筑基。"
    ]
  },
  {
    "volume": 681,
    "sequence": 10,
    "title": "又一绝请为申达京洛亲交知余病废",
    "author": "韩偓",
    "content": [
      "鬓惹新霜耳旧聋，眼昏腰曲四肢风。",
      "交亲若要知形候，岚嶂烟中折臂翁。"
    ]
  },
  {
    "volume": 681,
    "sequence": 11,
    "title": "梦中作",
    "author": "韩偓",
    "content": [
      "紫宸初启列鸳鸾，直向龙墀对揖班。",
      "九曜再新环北极，万方依旧祝南山。",
      "礼容肃睦缨緌外，和气熏蒸剑履间。",
      "扇合却循黄道退，庙堂谈笑百司闲。"
    ]
  },
  {
    "volume": 681,
    "sequence": 12,
    "title": "己巳年正月十二日自沙县抵邵武军将谋抚…偶成一篇",
    "author": "韩偓",
    "content": [
      "访戴船回郊外泊，故乡何处望天涯。",
      "半明半暗山村日，自落自开江庙花。",
      "数醆绿醅桑落酒，一瓯香沫火前茶。",
      "（缺二句）"
    ]
  },
  {
    "volume": 681,
    "sequence": 13,
    "title": "建谿滩波心目惊眩余平生溺奇境今则畏怯不暇因书…八字",
    "author": "韩偓",
    "content": [
      "长贪山水羡渔樵，自笑扬鞭趁早朝。",
      "今日建谿惊恐后，李将军画也须烧。"
    ]
  },
  {
    "volume": 681,
    "sequence": 14,
    "title": "自沙县抵龙溪县值泉州军过后村落皆空因有一绝",
    "author": "韩偓",
    "content": [
      "水自潺湲日自斜，尽无鸡犬有鸣鸦。",
      "千村万落如寒食，不见人烟空见花。"
    ]
  },
  {
    "volume": 681,
    "sequence": 15,
    "title": "此翁（此后在桃林场）",
    "author": "韩偓",
    "content": [
      "高阁群公莫忌侬，侬心不在宦名中。",
      "岩光一唾垂緌紫，何胤三遗大带红。",
      "金劲任从千口铄，玉寒曾试几炉烘。",
      "唯应鬼眼兼天眼，窥见行藏信此翁。"
    ]
  },
  {
    "volume": 681,
    "sequence": 16,
    "title": "失鹤",
    "author": "韩偓",
    "content": [
      "正怜标格出华亭，况是昂藏入相经。",
      "碧落顺风初得志，故巢因雨却闻腥。",
      "几时翔集来华表，每日沈吟看画屏。",
      "为报鸡群虚嫉妒，红尘向上有青冥。"
    ]
  },
  {
    "volume": 681,
    "sequence": 17,
    "title": "卜隐",
    "author": "韩偓",
    "content": [
      "屏迹还应减是非，却忧蓝玉又光辉。",
      "桑梢出舍蚕初老，柳絮盖溪鱼正肥。",
      "世乱岂容长惬意，景清还觉易忘机。",
      "世间华美无心问，藜藿充肠苎作衣。"
    ]
  },
  {
    "volume": 681,
    "sequence": 18,
    "title": "晨兴",
    "author": "韩偓",
    "content": [
      "晓景山河爽，闲居巷陌清。",
      "已能消滞念，兼得散余酲。",
      "汲水人初起，回灯燕暂惊。",
      "放怀殊未足，圆隙已尘生。"
    ]
  },
  {
    "volume": 681,
    "sequence": 19,
    "title": "暴雨",
    "author": "韩偓",
    "content": [
      "电尾烧黑云，雨脚飞银线。",
      "急点溅池心，微烟昏水面。",
      "气凉氛祲消，暑退松篁健。",
      "丛蓼亚赪茸，擎荷翻绿扇。",
      "风期谁与同，逸趣余探遍。",
      "欲去更迟留，胸中久交战。"
    ]
  },
  {
    "volume": 681,
    "sequence": 20,
    "title": "山院避暑",
    "author": "韩偓",
    "content": [
      "行乐江郊外，追凉山寺中。",
      "静阴生晚绿，寂虑延清风。",
      "运塞地维窄，气苏天宇空。",
      "何人识幽抱，目送冥冥鸿。"
    ]
  },
  {
    "volume": 681,
    "sequence": 21,
    "title": "闲兴",
    "author": "韩偓",
    "content": [
      "景寂有玄味，韵高无俗情。",
      "他山冰雪解，此水波澜生。",
      "影重验花密，滴稀知酒清。",
      "忙人常扰扰，安得心和平。"
    ]
  },
  {
    "volume": 681,
    "sequence": 22,
    "title": "漫作二首",
    "author": "韩偓",
    "content": [
      "暑雨洒和气，香风吹日华。",
      "瞬龙惊汗漫，翥凤綷云霞。",
      "悬圃珠为树，天池玉作砂。",
      "丹霄能几级，何必待乘槎。",
      "黍谷纯阳入，鸾霄瑞彩生。",
      "岳灵分正气，仙卫借神兵。",
      "污俗迎风变，虚怀遇物倾。",
      "千钧将一羽，轻重在平衡。"
    ]
  },
  {
    "volume": 681,
    "sequence": 23,
    "title": "腾腾",
    "author": "韩偓",
    "content": [
      "八年流落醉腾腾，点检行藏喜不胜。",
      "乌帽素餐兼施药，前生多恐是医僧。"
    ]
  },
  {
    "volume": 681,
    "sequence": 24,
    "title": "寄隐者",
    "author": "韩偓",
    "content": [
      "烟郭云扃路不遥，怀贤犹恨太迢迢。",
      "长松夜落钗千股，小港春添水半腰。",
      "已约病身抛印绶，不嫌门巷似渔樵。",
      "渭滨晦迹南阳卧，若比吾徒更寂寥。"
    ]
  },
  {
    "volume": 681,
    "sequence": 25,
    "title": "闲居",
    "author": "韩偓",
    "content": [
      "厌闻趋竞喜闲居，自种芜菁亦自锄。",
      "麋鹿跳梁忧触拨，鹰鹯搏击恐粗疏。",
      "拙谋却为多循理，所短深惭尽信书。",
      "刀尺不亏绳墨在，莫疑张翰恋鲈鱼。"
    ]
  },
  {
    "volume": 681,
    "sequence": 26,
    "title": "僧影",
    "author": "韩偓",
    "content": [
      "山色依然僧已亡，竹间疏磬隔残阳。",
      "智灯已灭余空烬，犹自光明照十方。"
    ]
  },
  {
    "volume": 681,
    "sequence": 27,
    "title": "洞庭玩月",
    "author": "韩偓",
    "content": [
      "洞庭湖上清秋月，月皎湖宽万顷霜。",
      "玉碗深沈潭底白，金杯细碎浪头光。",
      "寒惊乌鹊离巢噪，冷射蛟螭换窟藏。",
      "更忆瑶台逢此夜，水晶宫殿挹琼浆。"
    ]
  },
  {
    "volume": 681,
    "sequence": 28,
    "title": "赠隐逸",
    "author": "韩偓",
    "content": [
      "静景须教静者寻，清狂何必在山阴。",
      "蜂穿窗纸尘侵砚，鸟斗庭花露滴琴。",
      "莫笑乱离方解印，犹胜颠蹶未抽簪。",
      "筑金总得非名士，况是无人解筑金。"
    ]
  },
  {
    "volume": 681,
    "sequence": 29,
    "title": "南浦",
    "author": "韩偓",
    "content": [
      "月若半环云若吐，高楼帘卷当南浦。",
      "应是石城艇子来，两桨咿哑过花坞。",
      "正值连宵酒未醒，不宜此际兼微雨。",
      "直教笔底有文星，亦应难状分明苦。"
    ]
  },
  {
    "volume": 681,
    "sequence": 30,
    "title": "桃林场客舍之前有池半亩木槿栉比阏水遮山…五言八韵",
    "author": "韩偓",
    "content": [
      "言八韵（一本题以下有记之三字）】韩偓插槿作藩篱，丛生覆小池。",
      "为能妨远目，因遣去闲枝。",
      "邻叟偷来赏，栖禽欲下疑。",
      "虚空无障处，蒙闭有开时。",
      "苇鹭怜潇洒，泥鳅畏日曦。",
      "稍宽春水面，尽见晚山眉。",
      "岸稳人偷钓，阶明日上基。",
      "世间多弊事，事事要良医。"
    ]
  },
  {
    "volume": 681,
    "sequence": 31,
    "title": "中秋寄杨学士（一作中秋永夕奉寄杨学士兄弟）",
    "author": "韩偓",
    "content": [
      "鳞差甲子渐衰迟，依旧年年困乱离。",
      "八月夜长乡思切，鬓边添得几茎丝。"
    ]
  },
  {
    "volume": 681,
    "sequence": 32,
    "title": "寄禅师",
    "author": "韩偓",
    "content": [
      "他心明与此心同，妙用忘言理暗通。",
      "气运阴阳成世界，水浮天地寄虚空。",
      "劫灰聚散铢锱黑，日御奔驰茧栗红。",
      "万物尽遭风鼓动，唯应禅室静无风。"
    ]
  },
  {
    "volume": 681,
    "sequence": 33,
    "title": "清兴",
    "author": "韩偓",
    "content": [
      "阴沈天气连翩醉，摘索花枝料峭寒。",
      "拥鼻绕廊吟看雨，不知遗却竹皮冠。"
    ]
  },
  {
    "volume": 681,
    "sequence": 34,
    "title": "深院",
    "author": "韩偓",
    "content": [
      "鹅儿唼啑栀黄觜，凤子轻盈腻粉腰。",
      "深院下帘人昼寝，红蔷薇架碧芭蕉。"
    ]
  },
  {
    "volume": 681,
    "sequence": 35,
    "title": "凄凄",
    "author": "韩偓",
    "content": [
      "深将宠辱齐，往往亦凄凄。",
      "白日知丹抱，青云有旧蹊。",
      "嗜咸凌鲁济，恶洁助泾泥。",
      "风雨今如晦，堪怜报晓鸡。"
    ]
  },
  {
    "volume": 681,
    "sequence": 36,
    "title": "火蛾",
    "author": "韩偓",
    "content": [
      "阳光不照临，积阴生此类。",
      "非无惜死心，奈有灭明意。",
      "妆穿粉焰焦，翅扑兰膏沸。",
      "为尔一伤嗟，自弃非天弃。"
    ]
  },
  {
    "volume": 681,
    "sequence": 37,
    "title": "信笔",
    "author": "韩偓",
    "content": [
      "春风狂似虎，春浪白于鹅。",
      "柳密藏烟易，松长见日多。",
      "石崖采芝叟，乡俗摘茶歌。",
      "道在无伊郁，天将奈尔何。"
    ]
  },
  {
    "volume": 681,
    "sequence": 38,
    "title": "雷公",
    "author": "韩偓",
    "content": [
      "闲人倚柱笑雷公，又向深山霹怪松。",
      "必若有苏天下意，何如惊起武侯龙。"
    ]
  },
  {
    "volume": 681,
    "sequence": 39,
    "title": "船头",
    "author": "韩偓",
    "content": [
      "两岸绿芜齐似翦，掩映云山相向晚。",
      "船头独立望长空，日艳波光逼人眼。"
    ]
  },
  {
    "volume": 681,
    "sequence": 40,
    "title": "喜凉",
    "author": "韩偓",
    "content": [
      "炉炭烧人百疾生，凤狂龙躁减心情。",
      "四山毒瘴乾坤浊，一簟凉风世界清。",
      "楚调忽惊凄玉柱，汉宫应已湿金茎。",
      "豪强顿息蛙唇吻，爽利重新鹘眼睛。",
      "稳想海槎朝犯斗，健思胡马夜翻营。",
      "东南亦是中华分，蒸郁相凌太不平。"
    ]
  },
  {
    "volume": 681,
    "sequence": 41,
    "title": "天鉴",
    "author": "韩偓",
    "content": [
      "何劳谄笑学趋时，务实清修胜用机。",
      "猛虎十年摇尾立，苍鹰一旦醒心飞。",
      "神依正道终潜卫，天鉴衷肠竞不违。",
      "事历艰难人始重，九层成后喜从微。"
    ]
  },
  {
    "volume": 681,
    "sequence": 42,
    "title": "江岸闲步（此后壬申年作，在南安县）",
    "author": "韩偓",
    "content": [
      "一手携书一杖筇，出门何处觅情通。",
      "立谈禅客传心印，坐睡渔师著背蓬。",
      "青布旗夸千日酒，白头浪吼半江风。",
      "淮阴市里人相见，尽道途穷未必穷。"
    ]
  },
  {
    "volume": 681,
    "sequence": 43,
    "title": "野塘",
    "author": "韩偓",
    "content": [
      "侵晓乘凉偶独来，不因鱼跃见萍开。",
      "卷荷忽被微风触，泻下清香露一杯。"
    ]
  },
  {
    "volume": 681,
    "sequence": 44,
    "title": "余卧疾深村闻一二郎官今称继使闽越笑余迂古…因成此篇",
    "author": "韩偓",
    "content": [
      "枕流方采北山薇，驿骑交迎市道儿。",
      "雾豹只忧无石室，泥鳅唯要有洿池。",
      "不羞莽卓黄金印，却笑羲皇白接罒离。",
      "莫负美名书信史，清风扫地更无遗。"
    ]
  },
  {
    "volume": 681,
    "sequence": 45,
    "title": "安贫",
    "author": "韩偓",
    "content": [
      "手风慵展一行书，眼暗休寻九局图。",
      "窗里日光飞野马，案头筠管长蒲卢。",
      "谋身拙为安蛇足，报国危曾捋虎须。",
      "举世可能无默识，未知谁拟试齐竽。"
    ]
  },
  {
    "volume": 681,
    "sequence": 46,
    "title": "残春旅舍",
    "author": "韩偓",
    "content": [
      "旅舍残春宿雨晴，恍然心地忆咸京。",
      "树头蜂抱花须落，池面鱼吹柳絮行。",
      "禅伏诗魔归净域，酒冲愁阵出奇兵。",
      "两梁免被尘埃污，拂拭朝簪待眼明。"
    ]
  },
  {
    "volume": 681,
    "sequence": 47,
    "title": "鹊",
    "author": "韩偓",
    "content": [
      "偏承雨露润毛衣，黑白分明众所知。",
      "高处营巢亲凤阙，静时闲语上龙墀。",
      "化为金印新祥瑞，飞向银河旧路岐。",
      "莫怪天涯栖不稳，托身须是万年枝。"
    ]
  },
  {
    "volume": 681,
    "sequence": 48,
    "title": "露",
    "author": "韩偓",
    "content": [
      "鹤非千岁饮犹难，莺舌偷含岂自安。",
      "光湿最宜丛菊亚，荡摇无奈绿荷干。",
      "名因霈泽随天眷，分与浓霜保岁寒。",
      "五色呈祥须得处，戛云仙掌有金盘。"
    ]
  },
  {
    "volume": 681,
    "sequence": 49,
    "title": "赠僧",
    "author": "韩偓",
    "content": [
      "尽说归山避战尘，几人终肯别嚣氛。",
      "瓶添涧水盛将月，衲挂松枝惹得云。",
      "三接旧承前席遇，一灵今用戒香熏。",
      "相逢莫话金銮事，触拨伤心不愿闻。"
    ]
  },
  {
    "volume": 681,
    "sequence": 50,
    "title": "感旧",
    "author": "韩偓",
    "content": [
      "省趋弘阁侍貂珰，指座深恩刻寸肠。",
      "秦苑已荒空逝水，楚天无限更斜阳。",
      "时昏却笑朱弦直，事过方闻锁骨香。",
      "入室故寮流落尽，路人惆怅见灵光。"
    ]
  },
  {
    "volume": 681,
    "sequence": 51,
    "title": "八月六日作四首",
    "author": "韩偓",
    "content": [
      "日离黄道十年昏，敏手重开造化门。",
      "火帝动炉销剑戟，风师吹雨洗乾坤。",
      "左牵犬马诚难测，右袒簪缨最负恩。",
      "丹笔不知谁定罪，莫留遗迹怨神孙。",
      "金虎挻灾不复论，构成狂猘犯车尘。",
      "御衣空惜侍中血，国玺几危皇后身。",
      "图霸未能知盗道，饰非唯欲害仁人。",
      "黄旗紫气今仍旧，免使老臣攀画轮。",
      "簪裾皆是汉公卿，尽作锋铓剑血醒。",
      "显负旧恩归乱主，难教新国用轻刑。",
      "穴中狡兔终须尽，井上婴儿岂自宁。",
      "底事亦疑惩未了，更应书罪在泉扃。",
      "坐看包藏负国恩，无才不得预经纶。",
      "袁安坠睫寻忧汉，贾谊濡毫但过秦。",
      "威凤鬼应遮矢射，灵犀天与隔埃尘。",
      "堤防瓜李能终始，免愧于心负此身。"
    ]
  },
  {
    "volume": 681,
    "sequence": 52,
    "title": "驿步（癸酉年在南安县）",
    "author": "韩偓",
    "content": [
      "暂息征车病眼开，况穿松竹入楼台。",
      "江流灯影向东去，树递雨声从北来。",
      "物近刘舆招垢腻，风经庾亮污尘埃。",
      "高情自古多惆怅，赖有南华养不材。"
    ]
  },
  {
    "volume": 681,
    "sequence": 53,
    "title": "访隐者遇沈醉书其门而归",
    "author": "韩偓",
    "content": [
      "晓入江村觅钓翁，钓翁沈醉酒缸空。",
      "夜来风起闲花落，狼藉柴门鸟径中。"
    ]
  },
  {
    "volume": 681,
    "sequence": 54,
    "title": "疏雨",
    "author": "韩偓",
    "content": [
      "疏雨从东送疾雷，小庭凉气净莓苔。",
      "卷帘燕子穿人去，洗砚鱼儿触手来。",
      "但欲进贤求上赏，唯将拯溺作良媒。",
      "戎衣一挂清天下，傅野非无济世才。"
    ]
  },
  {
    "volume": 681,
    "sequence": 55,
    "title": "南安寓止",
    "author": "韩偓",
    "content": [
      "此地三年偶寄家，枳篱茅厂共桑麻。",
      "蝶矜翅暖徐窥草，蜂倚身轻凝看花。",
      "天近函关屯瑞气，水侵吴甸浸晴霞。",
      "岂知卜肆严夫子，潜指星机认海槎。"
    ]
  },
  {
    "volume": 681,
    "sequence": 56,
    "title": "十月七日早起作时气疾初愈",
    "author": "韩偓",
    "content": [
      "疾愈身轻觉数通，山无岚瘴海无风。",
      "阳精欲出阴精落，天地包含紫气中。"
    ]
  },
  {
    "volume": 681,
    "sequence": 57,
    "title": "有感",
    "author": "韩偓",
    "content": [
      "坚辞羽葆与吹铙，翻向天涯困系匏。",
      "故老未曾忘炙背，何人终拟问苞茅？",
      "融风渐暖将回雁，滫水犹腥近斩蛟。",
      "万里关山如咫尺，女床唯待凤归巢。"
    ]
  },
  {
    "volume": 681,
    "sequence": 58,
    "title": "观斗鸡偶作",
    "author": "韩偓",
    "content": [
      "何曾解报稻粱恩，金距花冠气遏云。",
      "白日枭鸣无意问，唯将芥羽害同群。"
    ]
  },
  {
    "volume": 681,
    "sequence": 59,
    "title": "蜻蜓",
    "author": "韩偓",
    "content": [
      "碧玉眼睛云母翅，轻于粉蝶瘦于蜂。",
      "坐来迎拂波光久，岂是殷勤为蓼丛。"
    ]
  },
  {
    "volume": 681,
    "sequence": 60,
    "title": "即目",
    "author": "韩偓",
    "content": [
      "书墙暗记移花日，洗瓮先知酝酒期。",
      "须信闲人有忙事，早来冲雨觅渔师。"
    ]
  },
  {
    "volume": 681,
    "sequence": 61,
    "title": "寄邻庄道侣",
    "author": "韩偓",
    "content": [
      "闻说经旬不启关，药窗谁伴醉开颜。",
      "夜来雪压村前竹，賸见溪南几尺山。"
    ]
  },
  {
    "volume": 681,
    "sequence": 62,
    "title": "初赴期集",
    "author": "韩偓",
    "content": [
      "轻寒著背雨凄凄，九陌无尘未有泥。",
      "还是平时旧滋味，慢垂鞭袖过街西。"
    ]
  },
  {
    "volume": 681,
    "sequence": 63,
    "title": "惜花",
    "author": "韩偓",
    "content": [
      "皱白离情高处切，腻香愁态静中深。",
      "眼随片片沿流去，恨满枝枝被雨淋。",
      "总得苔遮犹慰意，若教泥污更伤心。",
      "临轩一醆悲春酒，明日池塘是绿阴。"
    ]
  },
  {
    "volume": 681,
    "sequence": 64,
    "title": "半醉",
    "author": "韩偓",
    "content": [
      "水向东流竟不回，红颜白发递相催。",
      "壮心暗逐高歌尽，往事空因半醉来。",
      "云护雁霜笼澹月，雨连莺晓落残梅。",
      "西楼怅望芳菲节，处处斜阳草似苔。"
    ]
  },
  {
    "volume": 681,
    "sequence": 65,
    "title": "春尽",
    "author": "韩偓",
    "content": [
      "惜春连日醉昏昏，醒后衣裳见酒痕。",
      "细水浮花归别涧，断云含雨入孤村。",
      "入闲易有芳时恨，地胜难招自古魂。",
      "惭愧流莺相厚意，清晨犹为到西园。"
    ]
  },
  {
    "volume": 681,
    "sequence": 66,
    "title": "睡起",
    "author": "韩偓",
    "content": [
      "睡起墙阴下药阑，瓦松花白闭柴关。",
      "断年不出僧嫌癖，逐日无机鹤伴闲。",
      "尘土莫寻行止处，烟波长在梦魂间。",
      "终撑舴艋称渔叟，赊买湖心一崦山。"
    ]
  },
  {
    "volume": 681,
    "sequence": 67,
    "title": "寄友人",
    "author": "韩偓",
    "content": [
      "伤时惜别心交加，支颐一向千咨嗟。",
      "旷野风吹寒食月，广庭烟著黄昏花。",
      "长拟醺酣遗世事，若为局促问生涯。",
      "夫君亦是多情者，几处将愁殢酒家。"
    ]
  },
  {
    "volume": 681,
    "sequence": 68,
    "title": "见别离者因赠之",
    "author": "韩偓",
    "content": [
      "征人草草尽戎装，征马萧萧立路傍。",
      "尊酒阑珊将远别，秋山迤逦更斜阳。",
      "白髭兄弟中年后，瘴海程途万里长。",
      "曾向天涯怀此恨，见君呜咽更凄凉。"
    ]
  },
  {
    "volume": 681,
    "sequence": 69,
    "title": "伤乱",
    "author": "韩偓",
    "content": [
      "岸上花根总倒垂，水中花影几千枝。",
      "一枝一影寒山里，野水野花清露时。",
      "故国几年犹战斗，异乡终日见旌旗。",
      "交亲流落身羸病，谁在谁亡两不知。"
    ]
  },
  {
    "volume": 681,
    "sequence": 70,
    "title": "南亭",
    "author": "韩偓",
    "content": [
      "每日在南亭，南亭似僧院。",
      "人语静先闻，鸟啼深不见。",
      "松瘦石棱棱，山光溪淀淀。",
      "堑蔓坠长茸，岛花垂小蒨。",
      "行簪隐士冠，卧读先贤传。",
      "更有兴来时，取琴弹一遍。"
    ]
  },
  {
    "volume": 681,
    "sequence": 71,
    "title": "太平谷中玩水上花",
    "author": "韩偓",
    "content": [
      "山头水从云外落，水面花自山中来。",
      "一溪红点我独惜，几树蜜房谁见开？",
      "应有妖魂随暮雨，岂无香迹在苍苔。",
      "凝眸不觉斜阳尽，忘逐樵人蹑石回。"
    ]
  },
  {
    "volume": 681,
    "sequence": 72,
    "title": "雨",
    "author": "韩偓",
    "content": [
      "坐来簌簌山风急，山雨随风暗原隰。",
      "树带繁声出竹闻，溪将大点穿篱入。",
      "饷妇寥翘布领寒，牧童拥肿蓑衣湿。",
      "此时高味共谁论，拥鼻吟诗空伫立。"
    ]
  },
  {
    "volume": 681,
    "sequence": 73,
    "title": "幽独",
    "author": "韩偓",
    "content": [
      "幽独起侵晨，山莺啼更早。",
      "门巷掩萧条，落花满芳草。",
      "烟和魂共远，春与人同老。",
      "默默又依依，凄然此怀抱。"
    ]
  },
  {
    "volume": 681,
    "sequence": 74,
    "title": "江行",
    "author": "韩偓",
    "content": [
      "浪蹙青山江北岸，云含黑雨日西边。",
      "舟人偶语忧风色，行客无聊罢昼眠。",
      "争似槐花九衢里，马蹄安稳慢垂鞭。"
    ]
  },
  {
    "volume": 681,
    "sequence": 75,
    "title": "汉江行次",
    "author": "韩偓",
    "content": [
      "村寺虽深已暗知，幡竿残日迥依依。",
      "沙头有庙青林合，驿步无人白鸟飞。",
      "牧笛自由随草远，渔歌得意扣舷归。",
      "竹园相接春波暖，痛忆家乡旧钓矶。"
    ]
  },
  {
    "volume": 681,
    "sequence": 76,
    "title": "偶题",
    "author": "韩偓",
    "content": [
      "俟时轻进固相妨，实行丹心仗彼苍。",
      "萧艾转肥兰蕙瘦，可能天亦妒馨香。"
    ]
  },
  {
    "volume": 681,
    "sequence": 77,
    "title": "湖南绝少含桃偶有人以新摘者见惠感事伤怀因成四韵",
    "author": "韩偓",
    "content": [
      "时节虽同气候殊，不积堪荐寝园无。",
      "合充凤食留三岛，谁许莺偷过五湖。",
      "苦笋恐难同象匕，酪浆无复莹玭珠。",
      "金銮岁岁长宣赐，忍泪看天忆帝都。"
    ]
  },
  {
    "volume": 681,
    "sequence": 78,
    "title": "隰州新驿",
    "author": "韩偓",
    "content": [
      "盛德已图形，胡为忽构兵。",
      "燎原虽自及，诛乱不无名。",
      "掷鼠须防误，连鸡莫惮惊。",
      "本期将系虏，末策但婴城。",
      "肘腋人情变，朝廷物论生。",
      "果闻荒谷缢，旋睹藁街烹。",
      "帝怒今方息，时危喜暂清。",
      "始终俱以此，天意甚分明。"
    ]
  },
  {
    "volume": 681,
    "sequence": 79,
    "title": "乱后春日途经野塘",
    "author": "韩偓",
    "content": [
      "世乱他乡见落梅，野塘晴暖独裴回。",
      "船冲水鸟飞还住，袖拂杨花去却来。",
      "季重旧游多丧逝，子山新赋极悲哀。",
      "眼看朝市成陵谷，始信昆明是劫灰。"
    ]
  },
  {
    "volume": 681,
    "sequence": 80,
    "title": "赠易卜崔江处士（袁州）",
    "author": "韩偓",
    "content": [
      "白首穷经通秘义，青山养老度危时。",
      "门传组绶身能退，家学渔樵迹更奇。",
      "四海尽闻龟策妙，九霄堪叹鹤书迟。",
      "壶中日月将何用，借与闲人试一窥。"
    ]
  },
  {
    "volume": 681,
    "sequence": 81,
    "title": "过临淮故里",
    "author": "韩偓",
    "content": [
      "交游昔岁已凋零，第宅今来亦变更。",
      "旧庙荒凉时飨绝，诸孙饥冻一官成。",
      "五湖竟负他年志，百战空垂异代名。",
      "荣盛几何流落久，遣人襟抱薄浮生。"
    ]
  },
  {
    "volume": 681,
    "sequence": 82,
    "title": "赠湖南李思齐处士",
    "author": "韩偓",
    "content": [
      "两板船头浊酒壶，七丝琴畔白髭须。",
      "三春日日黄梅雨，孤客年年青草湖。",
      "燕侠冰霜难狎近，楚狂锋刃触凡愚。",
      "知余绝粒窥仙事，许到名山看药炉。"
    ]
  }
]