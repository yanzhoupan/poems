[
  {
    "volume": 228,
    "sequence": 1,
    "title": "伤春五首（巴阆僻远伤春罢始知春前已收宫阙）",
    "author": "杜甫",
    "content": [
      "天下兵虽满，春光日自浓。",
      "西京疲百战，北阙任群凶。",
      "关塞三千里，烟花一万重。",
      "蒙尘清路急，御宿且谁供。",
      "殷复前王道，周迁旧国容。",
      "蓬莱足云气，应合总从龙。",
      "莺入新年语，花开满故枝。",
      "天青风卷幔，草碧水通池。",
      "牢落官军速，萧条万事危。",
      "鬓毛元自白，泪点向来垂。",
      "不是无兄弟，其如有别离。",
      "巴山春色静，北望转逶迤。",
      "日月还相斗，星辰屡合围。",
      "不成诛执法，焉得变危机。",
      "大角缠兵气，钩陈出帝畿。",
      "烟尘昏御道，耆旧把天衣。",
      "行在诸军阙，来朝大将稀。",
      "贤多隐屠钓，王肯载同归。",
      "再有朝廷乱，难知消息真。",
      "近传王在洛，复道使归秦。",
      "夺马悲公主，登车泣贵嫔。",
      "萧关迷北上，沧海欲东巡。",
      "敢料安危体，犹多老大臣。",
      "岂无嵇绍血，沾洒属车尘。",
      "闻说初东幸，孤儿却走多。",
      "难分太仓粟，竞弃鲁阳戈。",
      "胡虏登前殿，王公出御河。",
      "得无中夜舞，谁忆大风歌。",
      "春色生烽燧，幽人泣薜萝。",
      "君臣重修德，犹足见时和。"
    ]
  },
  {
    "volume": 228,
    "sequence": 2,
    "title": "王阆州筵奉酬十一舅惜别之作",
    "author": "杜甫",
    "content": [
      "万壑树声满，千崖秋气高。",
      "浮舟出郡郭，别酒寄江涛。",
      "良会不复久，此生何太劳。",
      "穷愁但有骨，群盗尚如毛。",
      "吾舅惜分手，使君寒赠袍。",
      "沙头暮黄鹄，失侣自哀号。"
    ]
  },
  {
    "volume": 228,
    "sequence": 3,
    "title": "放船",
    "author": "杜甫",
    "content": [
      "送客苍溪县，山寒雨不开。",
      "直愁骑马滑，故作泛舟回。",
      "青惜峰峦过，黄知橘柚来。",
      "江流大自在，坐稳兴悠哉。"
    ]
  },
  {
    "volume": 228,
    "sequence": 4,
    "title": "奉待严大夫",
    "author": "杜甫",
    "content": [
      "殊方又喜故人来，重镇还须济世才。",
      "常怪偏裨终日待，不知旌节隔年回。",
      "欲辞巴徼啼莺合，远下荆门去鹢催。",
      "身老时危思会面，一生襟抱向谁开。"
    ]
  },
  {
    "volume": 228,
    "sequence": 5,
    "title": "奉寄高常侍（一作寄高三十五大夫）",
    "author": "杜甫",
    "content": [
      "汶上相逢年颇多，飞腾无那故人何。",
      "总戎楚蜀应全未，方驾曹刘不啻过。",
      "今日朝廷须汲黯，中原将帅忆廉颇。",
      "天涯春色催迟暮，别泪遥添锦水波。"
    ]
  },
  {
    "volume": 228,
    "sequence": 6,
    "title": "奉寄章十侍御",
    "author": "杜甫",
    "content": [
      "淮海维扬一俊人，金章紫绶照青春。",
      "指麾能事回天地，训练强兵动鬼神。",
      "湘西不得归关羽，河内犹宜借寇恂。",
      "朝觐从容问幽仄，勿云江汉有垂纶。"
    ]
  },
  {
    "volume": 228,
    "sequence": 7,
    "title": "将赴荆南，寄别李剑州",
    "author": "杜甫",
    "content": [
      "使君高义驱今古，寥落三年坐剑州。",
      "但见文翁能化俗，焉知李广未封侯。",
      "路经滟滪双蓬鬓，天入沧浪一钓舟。",
      "戎马相逢更何日，春风回首仲宣楼。"
    ]
  },
  {
    "volume": 228,
    "sequence": 8,
    "title": "奉寄别马巴州（时甫除京兆功曹在东川）",
    "author": "杜甫",
    "content": [
      "勋业终归马伏波，功曹非复汉萧何。",
      "扁舟系缆沙边久，南国浮云水上多。",
      "独把鱼竿终远去，难随鸟翼一相过。",
      "知君未爱春湖色，兴在骊驹白玉珂。"
    ]
  },
  {
    "volume": 228,
    "sequence": 9,
    "title": "泛江",
    "author": "杜甫",
    "content": [
      "方舟不用楫，极目总无波。",
      "长日容杯酒，深江净绮罗。",
      "乱离还奏乐，飘泊且听歌。",
      "故国流清渭，如今花正多。"
    ]
  },
  {
    "volume": 228,
    "sequence": 10,
    "title": "陪王使君晦日泛江就黄家亭子二首",
    "author": "杜甫",
    "content": [
      "山豁何时断，江平不肯流。",
      "稍知花改岸，始验鸟随舟。",
      "结束多红粉，欢娱恨白头。",
      "非君爱人客，晦日更添愁。",
      "有径金沙软，无人碧草芳。",
      "野畦连蛱蝶，江槛俯鸳鸯。",
      "日晚烟花乱，风生锦绣香。",
      "不须吹急管，衰老易悲伤。"
    ]
  },
  {
    "volume": 228,
    "sequence": 11,
    "title": "南征",
    "author": "杜甫",
    "content": [
      "春岸桃花水，云帆枫树林。",
      "偷生长避地，适远更沾襟。",
      "老病南征日，君恩北望心。",
      "百年歌自苦，未见有知音。"
    ]
  },
  {
    "volume": 228,
    "sequence": 12,
    "title": "久客",
    "author": "杜甫",
    "content": [
      "羁旅知交态，淹留见俗情。",
      "衰颜聊自哂，小吏最相轻。",
      "去国哀王粲，伤时哭贾生。",
      "狐狸何足道，豺虎正纵横。"
    ]
  },
  {
    "volume": 228,
    "sequence": 13,
    "title": "春远",
    "author": "杜甫",
    "content": [
      "肃肃花絮晚，菲菲红素轻。",
      "日长唯鸟雀，春远独柴荆。",
      "数有关中乱，何曾剑外清。",
      "故乡归不得，地入亚夫营。"
    ]
  },
  {
    "volume": 228,
    "sequence": 14,
    "title": "暮寒",
    "author": "杜甫",
    "content": [
      "雾隐平郊树，风含广岸波。",
      "沉沉春色静，惨惨暮寒多。",
      "戍鼓犹长击，林莺遂不歌。",
      "忽思高宴会，朱袖拂云和。"
    ]
  },
  {
    "volume": 228,
    "sequence": 15,
    "title": "双燕",
    "author": "杜甫",
    "content": [
      "旅食惊双燕，衔泥入此堂。",
      "应同避燥湿，且复过炎凉。",
      "养子风尘际，来时道路长。",
      "今秋天地在，吾亦离殊方。"
    ]
  },
  {
    "volume": 228,
    "sequence": 16,
    "title": "百舌",
    "author": "杜甫",
    "content": [
      "百舌来何处，重重只报春。",
      "知音兼众语，整翮岂多身。",
      "花密藏难见，枝高听转新。",
      "过时如发口，君侧有谗人。"
    ]
  },
  {
    "volume": 228,
    "sequence": 17,
    "title": "地隅",
    "author": "杜甫",
    "content": [
      "江汉山重阻，风云地一隅。",
      "年年非故物，处处是穷途。",
      "丧乱秦公子，悲凉楚大夫。",
      "平生心已折，行路日荒芜。"
    ]
  },
  {
    "volume": 228,
    "sequence": 18,
    "title": "游子",
    "author": "杜甫",
    "content": [
      "巴蜀愁谁语，吴门兴杳然。",
      "九江春草外，三峡暮帆前。",
      "厌就成都卜，休为吏部眠。",
      "蓬莱如可到，衰白问群仙。"
    ]
  },
  {
    "volume": 228,
    "sequence": 19,
    "title": "归梦",
    "author": "杜甫",
    "content": [
      "道路时通塞，江山日寂寥。",
      "偷生唯一老，伐叛已三朝。",
      "雨急青枫暮，云深黑水遥。",
      "梦归归未得，不用楚辞招。"
    ]
  },
  {
    "volume": 228,
    "sequence": 20,
    "title": "江亭王阆州筵饯萧遂州",
    "author": "杜甫",
    "content": [
      "离亭非旧国，春色是他乡。",
      "老畏歌声断，愁随舞曲长。",
      "二天开宠饯，五马烂生光。",
      "川路风烟接，俱宜下凤凰。"
    ]
  },
  {
    "volume": 228,
    "sequence": 21,
    "title": "绝句二首",
    "author": "杜甫",
    "content": [
      "迟日江山丽，春风花草香。",
      "泥融飞燕子，沙暖睡鸳鸯。",
      "江碧鸟逾白，山青花欲燃。",
      "今春看又过，何日是归年。"
    ]
  },
  {
    "volume": 228,
    "sequence": 22,
    "title": "滕王亭子",
    "author": "杜甫",
    "content": [
      "君王台榭枕巴山，万丈丹梯尚可攀。",
      "春日莺啼修竹里，仙家犬吠白云间。",
      "清江锦石伤心丽，嫩蕊浓花满目班。",
      "人到于今歌出牧，来游此地不知还。"
    ]
  },
  {
    "volume": 228,
    "sequence": 23,
    "title": "玉台观（滕王造）",
    "author": "杜甫",
    "content": [
      "中天积翠玉台遥，上帝高居绛节朝。",
      "遂有冯夷来击鼓，始知嬴女善吹箫。",
      "江光隐见鼋鼍窟，石势参差乌鹊桥。",
      "更肯红颜生羽翼，便应黄发老渔樵。"
    ]
  },
  {
    "volume": 228,
    "sequence": 24,
    "title": "滕王亭子",
    "author": "杜甫",
    "content": [
      "寂寞春山路，君王不复行。",
      "古墙犹竹色，虚阁自松声。",
      "鸟雀荒村暮，云霞过客情。",
      "尚思歌吹入，千骑把霓旌。"
    ]
  },
  {
    "volume": 228,
    "sequence": 25,
    "title": "玉台观",
    "author": "杜甫",
    "content": [
      "浩劫因王造，平台访古游。",
      "彩云萧史驻，文字鲁恭留。",
      "宫阙通群帝，乾坤到十洲。",
      "人传有笙鹤，时过此山头。"
    ]
  },
  {
    "volume": 228,
    "sequence": 26,
    "title": "渡江",
    "author": "杜甫",
    "content": [
      "春江不可渡，二月已风涛。",
      "舟楫欹斜疾，鱼龙偃卧高。",
      "渚花兼素锦，汀草乱青袍。",
      "戏问垂纶客，悠悠见汝曹。"
    ]
  },
  {
    "volume": 228,
    "sequence": 27,
    "title": "喜雨",
    "author": "杜甫",
    "content": [
      "南国旱无雨，今朝江出云。",
      "入空才漠漠，洒迥已纷纷。",
      "巢燕高飞尽，林花润色分。",
      "晚来声不绝，应得夜深闻。"
    ]
  },
  {
    "volume": 228,
    "sequence": 28,
    "title": "送韦郎司直归成都",
    "author": "杜甫",
    "content": [
      "窜身来蜀地，同病得韦郎。",
      "天下干戈满，江边岁月长。",
      "别筵花欲暮，春日鬓俱苍。",
      "为问南溪竹，抽梢合过墙。"
    ]
  },
  {
    "volume": 228,
    "sequence": 29,
    "title": "将赴成都草堂途中有作，先寄严郑公五首",
    "author": "杜甫",
    "content": [
      "得归茅屋赴成都，直为文翁再剖符。",
      "但使闾阎还揖让，敢论松竹久荒芜。",
      "鱼知丙穴由来美，酒忆郫筒不用酤。",
      "五马旧曾谙小径，几回书札待潜夫。",
      "处处青江带白蘋，故园犹得见残春。",
      "雪山斥候无兵马，锦里逢迎有主人。",
      "休怪儿童延俗客，不教鹅鸭恼比邻。",
      "习池未觉风流尽，况复荆州赏更新。",
      "竹寒沙碧浣花溪，菱刺藤梢咫尺迷。",
      "过客径须愁出入，居人不自解东西。",
      "书签药裹封蛛网，野店山桥送马蹄。",
      "岂藉荒庭春草色，先判一饮醉如泥。",
      "常苦沙崩损药栏，也从江槛落风湍。",
      "新松恨不高千尺，恶竹应须斩万竿。",
      "生理只凭黄阁老，衰颜欲付紫金丹。",
      "三年奔走空皮骨，信有人间行路难。",
      "锦官城西生事微，乌皮几在还思归。",
      "昔去为忧乱兵入，今来已恐邻人非。",
      "侧身天地更怀古，回首风尘甘息机。",
      "共说总戎云鸟阵，不妨游子芰荷衣。"
    ]
  },
  {
    "volume": 228,
    "sequence": 30,
    "title": "别房太尉墓（在阆州）",
    "author": "杜甫",
    "content": [
      "他乡复行役，驻马别孤坟。",
      "近泪无干土，低空有断云。",
      "对棋陪谢傅，把剑觅徐君。",
      "唯见林花落，莺啼送客闻。"
    ]
  },
  {
    "volume": 228,
    "sequence": 31,
    "title": "自阆州领妻子却赴蜀山行三首",
    "author": "杜甫",
    "content": [
      "汩汩避群盗，悠悠经十年。",
      "不成向南国，复作游西川。",
      "物役水虚照，魂伤山寂然。",
      "我生无倚著，尽室畏途边。",
      "长林偃风色，回复意犹迷。",
      "衫裛翠微润，马衔青草嘶。",
      "栈悬斜避石，桥断却寻溪。",
      "何日干戈尽，飘飘愧老妻。",
      "行色递隐见，人烟时有无。",
      "仆夫穿竹语，稚子入云呼。",
      "转石惊魑魅，抨弓落狖鼯。",
      "真供一笑乐，似欲慰穷途。"
    ]
  },
  {
    "volume": 228,
    "sequence": 32,
    "title": "山馆（一作移居公安山馆，编入江陵诗后）",
    "author": "杜甫",
    "content": [
      "南国昼多雾，北风天正寒。",
      "路危行木杪，身远宿云端。",
      "山鬼吹灯灭，厨人语夜阑。",
      "鸡鸣问前馆，世乱敢求安。"
    ]
  },
  {
    "volume": 228,
    "sequence": 33,
    "title": "行次盐亭县聊题四韵奉简严遂州蓬州两使君咨议诸昆季",
    "author": "杜甫",
    "content": [
      "马首见盐亭，高山拥县青。",
      "云溪花淡淡，春郭水泠泠。",
      "全蜀多名士，严家聚德星。",
      "长歌意无极，好为老夫听。"
    ]
  },
  {
    "volume": 228,
    "sequence": 34,
    "title": "倚杖（盐亭县作）",
    "author": "杜甫",
    "content": [
      "看花虽郭内，倚杖即溪边。",
      "山县早休市，江桥春聚船。",
      "狎鸥轻白浪，归雁喜青天。",
      "物色兼生意，凄凉忆去年。"
    ]
  },
  {
    "volume": 228,
    "sequence": 35,
    "title": "陪王汉州留杜绵州泛房公西湖（房琯刺汉州时所凿）",
    "author": "杜甫",
    "content": [
      "旧相恩追后，春池赏不稀。",
      "阙庭分未到，舟楫有光辉。",
      "豉化莼丝熟，刀鸣鲙缕飞。",
      "使君双皂盖，滩浅正相依。"
    ]
  },
  {
    "volume": 228,
    "sequence": 36,
    "title": "舟前小鹅儿（汉州城西北角官池作官池即房公湖）",
    "author": "杜甫",
    "content": [
      "鹅儿黄似酒，对酒爱新鹅。",
      "引颈嗔船逼，无行乱眼多。",
      "翅开遭宿雨，力小困沧波。",
      "客散层城暮，狐狸奈若何。"
    ]
  },
  {
    "volume": 228,
    "sequence": 37,
    "title": "得房公池鹅",
    "author": "杜甫",
    "content": [
      "房相西亭鹅一群，眠沙泛浦白于云。",
      "凤凰池上应回首，为报笼随王右军。"
    ]
  },
  {
    "volume": 228,
    "sequence": 38,
    "title": "答杨梓州",
    "author": "杜甫",
    "content": [
      "闷到房公池水头，坐逢杨子镇东州。",
      "却向青溪不相见，回船应载阿戎游。"
    ]
  },
  {
    "volume": 228,
    "sequence": 39,
    "title": "登楼",
    "author": "杜甫",
    "content": [
      "花近高楼伤客心，万方多难此登临。",
      "锦江春色来天地，玉垒浮云变古今。",
      "北极朝廷终不改，西山寇盗莫相侵。",
      "可怜后主还祠庙，日暮聊为梁甫吟。"
    ]
  },
  {
    "volume": 228,
    "sequence": 40,
    "title": "春归",
    "author": "杜甫",
    "content": [
      "苔径临江竹，茅檐覆地花。",
      "别来频甲子，倏忽又春华。",
      "倚杖看孤石，倾壶就浅沙。",
      "远鸥浮水静，轻燕受风斜。",
      "世路虽多梗，吾生亦有涯。",
      "此身醒复醉，乘兴即为家。"
    ]
  },
  {
    "volume": 228,
    "sequence": 41,
    "title": "归雁",
    "author": "杜甫",
    "content": [
      "东来万里客，乱定几年归。",
      "肠断江城雁，高高正北飞。"
    ]
  },
  {
    "volume": 228,
    "sequence": 42,
    "title": "赠王二十四侍御契四十韵（王契，字佐卿，京兆人）",
    "author": "杜甫",
    "content": [
      "往往虽相见，飘飘愧此身。",
      "不关轻绂冕，俱是避风尘。",
      "一别星桥夜，三移斗柄春。",
      "败亡非赤壁，奔走为黄巾。",
      "子去何潇洒，余藏异隐沦。",
      "书成无过雁，衣故有悬鹑。",
      "恐惧行装数，伶俜卧疾频。",
      "晓莺工迸泪，秋月解伤神。",
      "会面嗟黧黑，含凄话苦辛。",
      "接舆还入楚，王粲不归秦。",
      "锦里残丹灶，花溪得钓纶。",
      "消中只自惜，晚起索谁亲。",
      "伏柱闻周史，乘槎有汉臣。",
      "鸳鸿不易狎，龙虎未宜驯。",
      "客则挂冠至，交非倾盖新。",
      "由来意气合，直取性情真。",
      "浪迹同生死，无心耻贱贫。",
      "偶然存蔗芋，幸各对松筠。",
      "粗饭依他日，穷愁怪此辰。",
      "女长裁褐稳，男大卷书匀。",
      "漰口江如练，蚕崖雪似银。",
      "名园当翠巘，野棹没青蘋。",
      "屡喜王侯宅，时邀江海人。",
      "追随不觉晚，款曲动弥旬。",
      "但使芝兰秀，何烦栋宇邻。",
      "山阳无俗物，郑驿正留宾。",
      "出入并鞍马，光辉参席珍。",
      "重游先主庙，更历少城闉。",
      "石镜通幽魄，琴台隐绛唇。",
      "送终惟粪土，结爱独荆榛。",
      "置酒高林下，观棋积水滨。",
      "区区甘累趼，稍稍息劳筋。",
      "网聚粘圆鲫，丝繁煮细莼。",
      "长歌敲柳瘿，小睡凭藤轮。",
      "农月须知课，田家敢忘勤。",
      "浮生难去食，良会惜清晨。",
      "列国兵戈暗，今王德教淳。",
      "要闻除猰貐，休作画麒麟。",
      "洗眼看轻薄，虚怀任屈伸。",
      "莫令胶漆地，万古重雷陈。"
    ]
  },
  {
    "volume": 228,
    "sequence": 43,
    "title": "寄董卿嘉荣十韵",
    "author": "杜甫",
    "content": [
      "闻道君牙帐，防秋近赤霄。",
      "下临千雪岭，却背五绳桥。",
      "海内久戎服，京师今晏朝。",
      "犬羊曾烂熳，宫阙尚萧条。",
      "猛将宜尝胆，龙泉必在腰。",
      "黄图遭污辱，月窟可焚烧。",
      "会取干戈利，无令斥候骄。",
      "居然双捕虏，自是一嫖姚。",
      "落日思轻骑，高天忆射雕。",
      "云台画形像，皆为扫氛妖。"
    ]
  },
  {
    "volume": 228,
    "sequence": 44,
    "title": "寄司马山人十二韵",
    "author": "杜甫",
    "content": [
      "关内昔分袂，天边今转蓬。",
      "驱驰不可说，谈笑偶然同。",
      "道术曾留意，先生早击蒙。",
      "家家迎蓟子，处处识壶公。",
      "长啸峨嵋北，潜行玉垒东。",
      "有时骑猛虎，虚室使仙童。",
      "发少何劳白，颜衰肯更红。",
      "望云悲轗轲，毕景羡冲融。",
      "丧乱形仍役，凄凉信不通。",
      "悬旌要路口，倚剑短亭中。",
      "永作殊方客，残生一老翁。",
      "相哀骨可换，亦遣驭清风。"
    ]
  },
  {
    "volume": 228,
    "sequence": 45,
    "title": "黄河二首",
    "author": "杜甫",
    "content": [
      "黄河北岸海西军，椎鼓鸣钟天下闻。",
      "铁马长鸣不知数，胡人高鼻动成群。",
      "黄河西岸是吾蜀，欲须供给家无粟。",
      "愿驱众庶戴君王，混一车书弃金玉。"
    ]
  },
  {
    "volume": 228,
    "sequence": 46,
    "title": "寄李十四员外布十二韵",
    "author": "杜甫",
    "content": [
      "名参汉望苑，职述景题舆。",
      "巫峡将之郡，荆门好附书。",
      "远行无自苦，内热比何如。",
      "正是炎天阔，那堪野馆疏。",
      "黄牛平驾浪，画鹢上凌虚。",
      "试待盘涡歇，方期解缆初。",
      "闷能过小径，自为摘嘉蔬。",
      "渚柳元幽僻，村花不扫除。",
      "宿阴繁素柰，过雨乱红蕖。",
      "寂寂夏先晚，泠泠风有馀。",
      "江清心可莹，竹冷发堪梳。",
      "直作移巾几，秋帆发弊庐。"
    ]
  },
  {
    "volume": 228,
    "sequence": 47,
    "title": "归来",
    "author": "杜甫",
    "content": [
      "客里有所过，归来知路难。",
      "开门野鼠走，散帙壁鱼干。",
      "洗杓开新酝，低头拭小盘。",
      "凭谁给麹蘖，细酌老江干。"
    ]
  },
  {
    "volume": 228,
    "sequence": 48,
    "title": "王录事许修草堂赀不到，聊小诘",
    "author": "杜甫",
    "content": [
      "为嗔王录事，不寄草堂赀。",
      "昨属愁春雨，能忘欲漏时。"
    ]
  },
  {
    "volume": 228,
    "sequence": 49,
    "title": "寄邛州崔录事",
    "author": "杜甫",
    "content": [
      "邛州崔录事，闻在果园坊。",
      "久待无消息，终朝有底忙。",
      "应愁江树远，怯见野亭荒。",
      "浩荡风尘外，谁知酒熟香。"
    ]
  },
  {
    "volume": 228,
    "sequence": 50,
    "title": "过故斛斯校书庄二首",
    "author": "杜甫",
    "content": [
      "此老已云殁，邻人嗟亦休。",
      "竟无宣室召，徒有茂陵求。",
      "妻子寄他食，园林非昔游。",
      "空馀繐帷在，淅淅野风秋。",
      "燕入非旁舍，鸥归只故池。",
      "断桥无复板，卧柳自生枝。",
      "遂有山阳作，多惭鲍叔知。",
      "素交零落尽，白首泪双垂。"
    ]
  },
  {
    "volume": 228,
    "sequence": 51,
    "title": "立秋雨院中有作",
    "author": "杜甫",
    "content": [
      "山云行绝塞，大火复西流。",
      "飞雨动华屋，萧萧梁栋秋。",
      "穷途愧知己，暮齿借前筹。",
      "已费清晨谒，那成长者谋。",
      "解衣开北户，高枕对南楼。",
      "树湿风凉进，江喧水气浮。",
      "礼宽心有适，节爽病微瘳。",
      "主将归调鼎，吾还访旧丘。"
    ]
  },
  {
    "volume": 228,
    "sequence": 52,
    "title": "奉和严大夫军城早秋",
    "author": "杜甫",
    "content": [
      "秋风褭褭动高旌，玉帐分弓射虏营。",
      "已收滴博云间戍，更夺蓬婆雪外城。"
    ]
  },
  {
    "volume": 228,
    "sequence": 53,
    "title": "院中晚晴怀西郭茅舍",
    "author": "杜甫",
    "content": [
      "幕府秋风日夜清，澹云疏雨过高城。",
      "叶心朱实看时落，阶面青苔先自生。",
      "复有楼台衔暮景，不劳钟鼓报新晴。",
      "浣花溪里花饶笑，肯信吾兼吏隐名。"
    ]
  },
  {
    "volume": 228,
    "sequence": 54,
    "title": "到村",
    "author": "杜甫",
    "content": [
      "碧涧虽多雨，秋沙先少泥。",
      "蛟龙引子过，荷芰逐花低。",
      "老去参戎幕，归来散马蹄。",
      "稻粱须就列，榛草即相迷。",
      "蓄积思江汉，疏顽惑町畦。",
      "稍酬知己分，还入故林栖。"
    ]
  },
  {
    "volume": 228,
    "sequence": 55,
    "title": "宿府",
    "author": "杜甫",
    "content": [
      "清秋幕府井梧寒，独宿江城蜡炬残。",
      "永夜角声悲自语，中天月色好谁看。",
      "风尘荏苒音书绝，关塞萧条行路难。",
      "已忍伶俜十年事，强移栖息一枝安。"
    ]
  },
  {
    "volume": 228,
    "sequence": 56,
    "title": "遣闷奉呈严公二十韵",
    "author": "杜甫",
    "content": [
      "白水鱼竿客，清秋鹤发翁。",
      "胡为来幕下，只合在舟中。",
      "黄卷真如律，青袍也自公。",
      "老妻忧坐痹，幼女问头风。",
      "平地专欹倒，分曹失异同。",
      "礼甘衰力就，义忝上官通。",
      "畴昔论诗早，光辉仗钺雄。",
      "宽容存性拙，剪拂念途穷。",
      "露裛思藤架，烟霏想桂丛。",
      "信然龟触网，直作鸟窥笼。",
      "西岭纡村北，南江绕舍东。",
      "竹皮寒旧翠，椒实雨新红。",
      "浪簸船应坼，杯干瓮即空。",
      "藩篱生野径，斤斧任樵童。",
      "束缚酬知己，蹉跎效小忠。",
      "周防期稍稍，太简遂匆匆。",
      "晓入朱扉启，昏归画角终。",
      "不成寻别业，未敢息微躬。",
      "乌鹊愁银汉，驽骀怕锦幪。",
      "会希全物色，时放倚梧桐。"
    ]
  },
  {
    "volume": 228,
    "sequence": 57,
    "title": "送舍弟频赴齐州三首",
    "author": "杜甫",
    "content": [
      "岷岭南蛮北，徐关东海西。",
      "此行何日到，送汝万行啼。",
      "绝域惟高枕，清风独杖藜。",
      "危时暂相见，衰白意都迷。",
      "风尘暗不开，汝去几时来。",
      "兄弟分离苦，形容老病催。",
      "江通一柱观，日落望乡台。",
      "客意长东北，齐州安在哉。",
      "诸姑今海畔，两弟亦山东。",
      "去傍干戈觅，来看道路通。",
      "短衣防战地，匹马逐秋风。",
      "莫作俱流落，长瞻碣石鸿。"
    ]
  },
  {
    "volume": 228,
    "sequence": 58,
    "title": "严郑公阶下新松（得沾字）",
    "author": "杜甫",
    "content": [
      "弱质岂自负，移根方尔瞻。",
      "细声闻玉帐，疏翠近珠帘。",
      "未见紫烟集，虚蒙清露沾。",
      "何当一百丈，欹盖拥高檐。"
    ]
  },
  {
    "volume": 228,
    "sequence": 59,
    "title": "严郑公宅同咏竹（得香字）",
    "author": "杜甫",
    "content": [
      "绿竹半含箨，新梢才出墙。",
      "色侵书帙晚，阴过酒樽凉。",
      "雨洗娟娟净，风吹细细香。",
      "但令无剪伐，会见拂云长。"
    ]
  },
  {
    "volume": 228,
    "sequence": 60,
    "title": "奉观严郑公厅事岷山沱江画图十韵（得忘字）",
    "author": "杜甫",
    "content": [
      "沱水流中座，岷山到此堂。",
      "白波吹粉壁，青嶂插雕梁。",
      "直讶杉松冷，兼疑菱荇香。",
      "雪云虚点缀，沙草得微茫。",
      "岭雁随毫末，川蜺饮练光。",
      "霏红洲蕊乱，拂黛石萝长。",
      "暗谷非关雨，丹枫不为霜。",
      "秋成玄圃外，景物洞庭旁。",
      "绘事功殊绝，幽襟兴激昂。",
      "从来谢太傅，丘壑道难忘。"
    ]
  },
  {
    "volume": 228,
    "sequence": 61,
    "title": "晚秋陪严郑公摩诃池泛舟（得溪字·池在张仪子城内）",
    "author": "杜甫",
    "content": [
      "湍驶风醒酒，船回雾起堤。",
      "高城秋自落，杂树晚相迷。",
      "坐触鸳鸯起，巢倾翡翠低。",
      "莫须惊白鹭，为伴宿清溪。"
    ]
  },
  {
    "volume": 228,
    "sequence": 62,
    "title": "初冬",
    "author": "杜甫",
    "content": [
      "垂老戎衣窄，归休寒色深。",
      "渔舟上急水，猎火著高林。",
      "日有习池醉，愁来梁甫吟。",
      "干戈未偃息，出处遂何心。"
    ]
  },
  {
    "volume": 228,
    "sequence": 63,
    "title": "至后",
    "author": "杜甫",
    "content": [
      "冬至至后日初长，远在剑南思洛阳。",
      "青袍白马有何意，金谷铜驼非故乡。",
      "梅花欲开不自觉，棣萼一别永相望。",
      "愁极本凭诗遣兴，诗成吟咏转凄凉。"
    ]
  },
  {
    "volume": 228,
    "sequence": 64,
    "title": "正月三日归溪上有作，简院内诸公",
    "author": "杜甫",
    "content": [
      "野外堂依竹，篱边水向城。",
      "蚁浮仍腊味，鸥泛已春声。",
      "药许邻人劚，书从稚子擎。",
      "白头趋幕府，深觉负平生。"
    ]
  },
  {
    "volume": 228,
    "sequence": 65,
    "title": "弊庐遣兴，奉寄严公",
    "author": "杜甫",
    "content": [
      "野水平桥路，春沙映竹村。",
      "风轻粉蝶喜，花暖蜜蜂喧。",
      "把酒宜深酌，题诗好细论。",
      "府中瞻暇日，江上忆词源。",
      "迹忝朝廷旧，情依节制尊。",
      "还思长者辙，恐避席为门。"
    ]
  },
  {
    "volume": 228,
    "sequence": 66,
    "title": "春日江村五首",
    "author": "杜甫",
    "content": [
      "农务村村急，春流岸岸深。",
      "乾坤万里眼，时序百年心。",
      "茅屋还堪赋，桃源自可寻。",
      "艰难贱生理，飘泊到如今。",
      "迢递来三蜀，蹉跎有六年。",
      "客身逢故旧，发兴自林泉。",
      "过懒从衣结，频游任履穿。",
      "藩篱无限景，恣意买江天。",
      "种竹交加翠，栽桃烂熳红。",
      "经心石镜月，到面雪山风。",
      "赤管随王命，银章付老翁。",
      "岂知牙齿落，名玷荐贤中。",
      "扶病垂朱绂，归休步紫苔。",
      "郊扉存晚计，幕府愧群材。",
      "燕外晴丝卷，鸥边水叶开。",
      "邻家送鱼鳖，问我数能来。",
      "群盗哀王粲，中年召贾生。",
      "登楼初有作，前席竟为荣。",
      "宅入先贤传，才高处士名。",
      "异时怀二子，春日复含情。"
    ]
  },
  {
    "volume": 228,
    "sequence": 67,
    "title": "绝句六首",
    "author": "杜甫",
    "content": [
      "日出篱东水，云生舍北泥。",
      "竹高鸣翡翠，沙僻舞鹍鸡。",
      "蔼蔼花蕊乱，飞飞蜂蝶多。",
      "幽栖身懒动，客至欲如何。",
      "凿井交棕叶，开渠断竹根。",
      "扁舟轻褭缆，小径曲通村。",
      "急雨捎溪足，斜晖转树腰。",
      "隔巢黄鸟并，翻藻白鱼跳。",
      "舍下笋穿壁，庭中藤刺檐。",
      "地晴丝冉冉，江白草纤纤。",
      "江动月移石，溪虚云傍花。",
      "鸟栖知故道，帆过宿谁家。"
    ]
  },
  {
    "volume": 228,
    "sequence": 68,
    "title": "绝句四首",
    "author": "杜甫",
    "content": [
      "堂西长笋别开门，堑北行椒却背村。",
      "梅熟许同朱老吃，松高拟对阮生论。",
      "欲作鱼梁云复湍，因惊四月雨声寒。",
      "青溪先有蛟龙窟，竹石如山不敢安。",
      "两个黄鹂鸣翠柳，一行白鹭上青天。",
      "窗含西岭千秋雪，门泊东吴万里船。",
      "药条药甲润青青，色过棕亭入草亭。",
      "苗满空山惭取誉，根居隙地怯成形。"
    ]
  }
]