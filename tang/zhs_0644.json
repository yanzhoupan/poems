[
  {
    "volume": 644,
    "sequence": 1,
    "title": "水仙操",
    "author": "李咸用",
    "content": [
      "大波相拍流水鸣，蓬山鸟兽多奇形。",
      "琴心不喜亦不惊，安弦缓爪何泠泠？",
      "水仙缥缈来相迎，伯牙从此留嘉名。",
      "峄阳散木虚且轻，重华斧下知其声。",
      "檿丝相纠成凄清，调和引得薰风生。",
      "指底先王长养情，曲终天下称太平。",
      "后人好事传其曲，有时声足意不足。",
      "始峨峨兮复洋洋，但见山青兼水绿。",
      "成连入海移人情，岂是本来无嗜欲！",
      "琴兮琴兮在自然，不在徽金将轸玉。"
    ]
  },
  {
    "volume": 644,
    "sequence": 2,
    "title": "鸡鸣曲",
    "author": "李咸用",
    "content": [
      "海树相扶乌影翘，戴红拍翠声胶胶。",
      "鸳瓦冻危金距趫，夸雄斗气争相高。",
      "漏残雨急风萧萧，患乱忠臣欺宝刀。",
      "霜浓月薄星昭昭，太平才子能歌谣。",
      "山翁梦断出衡茅，谷口雾中饥虎号，离人枕上心忉忉。"
    ]
  },
  {
    "volume": 644,
    "sequence": 3,
    "title": "西门行",
    "author": "李咸用",
    "content": [
      "劳禽不择枝，饥虎不畏槛。",
      "君子当固穷，无为仲由滥。",
      "尔奋空拳彼击剑，水纵长澜火飞焰。",
      "汉高偶试神蛇验，武王龟筮惊人险。",
      "四龙或跃犹依泉，小狐勿恃冲波胆。"
    ]
  },
  {
    "volume": 644,
    "sequence": 4,
    "title": "轻薄怨",
    "author": "李咸用",
    "content": [
      "花骢躞蹀游龙骄，连连宝节挥长鞘。",
      "凤雏麟子皆至交，春风相逐垂杨桥。",
      "捻笙软玉开素苞，画楼闪闪红裾摇。",
      "碧蹄偃蹇连金镳，狂情十里飞相烧。",
      "西母青禽轻飘飘，分环破璧来往劳。",
      "黄金千镒新一宵，少年心事风中毛。",
      "明朝何处逢娇饶，门前桃树空夭夭。"
    ]
  },
  {
    "volume": 644,
    "sequence": 5,
    "title": "长歌行",
    "author": "李咸用",
    "content": [
      "要衣须破束，欲炙须解牛。",
      "当年不快意，徒为他人留。",
      "百岁之约何悠悠，华发星星稀满头。",
      "峨眉螓首聊我仇，圆红阙白令人愁。",
      "何不夕引清奏，朝登翠楼，逢花便折，闻胜即游？",
      "鼓腕腾棍晴雷收，舞腰困褭垂杨柔。",
      "象箸击折歌勿休，玉山未到非风流。",
      "眼前有物俱是梦，莫将身作黄金仇。",
      "死生同域不用惧，富贵在天何足忧！"
    ]
  },
  {
    "volume": 644,
    "sequence": 6,
    "title": "巫山高",
    "author": "李咸用",
    "content": [
      "通蜀连秦山十二，中有妖灵会人意。",
      "斗艳传情世不知，楚王魂梦春风里。",
      "雨态云容多似是，色荒见物皆成媚。",
      "露泫烟愁岩上花，至今犹滴相思泪。",
      "西眉南脸人中美，或者皆闻无所利。",
      "忍听凭虚巧佞言，不求万寿翻求死。"
    ]
  },
  {
    "volume": 644,
    "sequence": 7,
    "title": "公无渡河",
    "author": "李咸用",
    "content": [
      "有叟有叟何清狂，行搔短发提壶浆。",
      "乱流直涉神洋洋，妻止不听追沈湘。",
      "偕老不偕死，箜篌遗凄凉。",
      "刳松轻稳琅玕长，连呼急榜庸何妨。",
      "见溺不援能语狼，忍听丽玉传悲伤。"
    ]
  },
  {
    "volume": 644,
    "sequence": 8,
    "title": "春雨",
    "author": "李咸用",
    "content": [
      "大帝闲吹破冻风，青云融液流长空。",
      "天人醉引玄酒注，倾香旋入花根土。",
      "湿尘轻舞唐唐春，神娥无迹莓苔新。",
      "老农私与牧童论，纷纷便是仓箱本。"
    ]
  },
  {
    "volume": 644,
    "sequence": 9,
    "title": "石版歌",
    "author": "李咸用",
    "content": [
      "云根劈裂雷斧痕，龙泉切璞青皮皴。",
      "直方挺质贞且真，当庭卓立凝顽神。",
      "春雨流膏成立文，主人性静看长新。",
      "明月夜来回短影，何如照冷太湖滨。"
    ]
  },
  {
    "volume": 644,
    "sequence": 10,
    "title": "春宫词",
    "author": "李咸用",
    "content": [
      "风和气淑宫殿春，感阳体解思君恩。",
      "眼光滴滴心振振，重瞳不转忧生民。",
      "女当为妾男当臣，男力百岁在，女色片时新。",
      "用不用，唯一人。",
      "敢放天宠私微身，六宫万国教谁宾？"
    ]
  },
  {
    "volume": 644,
    "sequence": 11,
    "title": "富贵曲",
    "author": "李咸用",
    "content": [
      "画藻雕山金碧彩，鸳鸯叠翠眠晴霭。",
      "编珠影里醉春庭，团红片下攒歌黛。",
      "革咽丝烦欢不改，缴绛垂缇忽如晦。",
      "活花起舞夜春来，蜡焰煌煌天日在。",
      "雪暖瑶杯凤髓融，红拖象箸猩唇细。",
      "空中汉转星移盖，火城拥出随朝会。",
      "车如雷兮马如龙，鬼神辟易不敢害。",
      "冠峨剑重锵环珮，步入天门相真宰。",
      "开口长为爵禄筌，回眸便是公卿罪。",
      "珍珠索得龙宫贫，膏腴刮下苍生背。",
      "九野干戈指著心，威福满拳犹未快。",
      "我闻周公贵为天子弟，富有半四海，蔑有骄奢贻后悔。",
      "红锦障收，珊瑚树碎，至今笑石崇王恺。"
    ]
  },
  {
    "volume": 644,
    "sequence": 12,
    "title": "独鹄吟",
    "author": "李咸用",
    "content": [
      "碧玉喙长丹顶圆，亭亭危立风松间。",
      "啄萍吞鳞意已阑，举头咫尺轻重天。",
      "黑翎白本排云烟，离群脱侣孤如仙。",
      "披霜唳月惊婵娟，逍遥忘却还青田。",
      "鸢寒鸦晚空相喧，时时侧耳清泠泉。"
    ]
  },
  {
    "volume": 644,
    "sequence": 13,
    "title": "煌煌京洛行",
    "author": "李咸用",
    "content": [
      "长安近甸巡游遍，洛阳寻有黄龙见。",
      "千乘万骑如雷转，差差清跸祥云卷。",
      "百司旧分当玉殿，太平官属无遗彦。",
      "歌钟沸激香尘散，晨旗隐隐罗轩冕。",
      "周公旧迹生红藓，瀍涧波光春照晚。",
      "但听嵩山万岁声，将军旗鼓何时偃。"
    ]
  },
  {
    "volume": 644,
    "sequence": 14,
    "title": "升天行",
    "author": "李咸用",
    "content": [
      "堂堂削玉青蝇喧，寒鸦啄鼠愁飞鸾。",
      "梳玄洗白逡巡间，兰言花笑俄衰残。",
      "盘金束紫身属官，强仁小德终无端。",
      "不如服取长流丹，潜神却入黄庭闲。",
      "志定功成飞九关，逍遥长揖辞人寰。",
      "空中龙驾时回旋，左云右鹤翔翩联。",
      "双童树节当风翻，常娥倚桂开朱颜。",
      "河边牛子星郎牵，三清宫殿浮晴烟。",
      "玉皇据案方凝然，仙官立仗森幢幡。",
      "引余再拜归仙班，清声妙色视听安。",
      "餐和饮顺中肠宽，虚无之乐不可言。"
    ]
  },
  {
    "volume": 644,
    "sequence": 15,
    "title": "绯桃花歌",
    "author": "李咸用",
    "content": [
      "上帝春宫思丽绝，夭桃变态求新悦。",
      "便是花中倾国容，牡丹露泣长门月。",
      "野树滴残龙战血，曦车碾下朝霞屑。",
      "惆怅东风未解狂，争教此物芳菲歇。"
    ]
  },
  {
    "volume": 644,
    "sequence": 16,
    "title": "短歌行",
    "author": "李咸用",
    "content": [
      "一樽绿酒绿于染，拍手高歌天地险。",
      "上得青云下不难，下在黄埃上须渐。",
      "少年欢乐须及时，莫学懦夫长泣岐。",
      "白日欲沈犹未沈，片月已来天半垂。",
      "坎鼓铿钟杀愁贼，挼碎是非佯不识。",
      "长短高卑不可求，莫叹人生头雪色。"
    ]
  },
  {
    "volume": 644,
    "sequence": 17,
    "title": "小松歌",
    "author": "李咸用",
    "content": [
      "幽人不喜凡草生，秋锄劚得寒青青。",
      "庭闲土瘦根脚狞，风摇雨拂精神醒。",
      "短影月斜不满尺，清声细入鸣蛩翼。",
      "天人戏剪苍龙髯，参差簇在瑶阶侧。",
      "金精水鬼欺不得，长与东皇逞颜色。",
      "劲节暂因君子移，贞心不为麻中直。"
    ]
  },
  {
    "volume": 644,
    "sequence": 18,
    "title": "大雪歌",
    "author": "李咸用",
    "content": [
      "同云惨惨如天怒，寒龙振鬣飞乾雨。",
      "玉圃花飘朵不匀，银河风急惊砂度。",
      "谢客凭轩吟未住，望中顿失纵横路。",
      "应是羲和倦晓昏，暂反元元归太素。",
      "归太素，不知归得人心否？"
    ]
  },
  {
    "volume": 644,
    "sequence": 19,
    "title": "塘上行",
    "author": "李咸用",
    "content": [
      "横塘日澹秋云隔，浪织轻飔罗幂幂。",
      "红绡撇水荡舟人，画桡掺掺柔荑白。",
      "鲤鱼虚掷无消息，花老莲疏愁未摘。",
      "却把金钗打绿荷，懊恼露珠穿不得。"
    ]
  },
  {
    "volume": 644,
    "sequence": 20,
    "title": "寓意",
    "author": "李咸用",
    "content": [
      "直道荆棘生，斜径红尘起。",
      "苍苍杳无言，麒麟回瑞趾。",
      "东风如未来，飞雪终不已。",
      "不知姜子牙，何处钓流水。"
    ]
  },
  {
    "volume": 644,
    "sequence": 21,
    "title": "剑喻",
    "author": "李咸用",
    "content": [
      "黯黯秋水寒，至刚非可缺。",
      "风胡不出来，摄履人相蔑。",
      "纵挺倚天形，谁是躬提挈。",
      "愿将百炼身，助我王臣节。"
    ]
  },
  {
    "volume": 644,
    "sequence": 22,
    "title": "苍颉台",
    "author": "李咸用",
    "content": [
      "先贤忧民诈，观迹成纲纪。",
      "自有书契来，争及结绳理。"
    ]
  },
  {
    "volume": 644,
    "sequence": 23,
    "title": "荆山",
    "author": "李咸用",
    "content": [
      "良工指君疑，真玉却非玉。",
      "寄言怀宝人，不须伤手足。"
    ]
  },
  {
    "volume": 644,
    "sequence": 24,
    "title": "自君之出矣",
    "author": "李咸用",
    "content": [
      "自君之出矣，鸾镜空尘生。",
      "思君如明月，明月逐君行。"
    ]
  },
  {
    "volume": 644,
    "sequence": 25,
    "title": "妾薄命",
    "author": "李咸用",
    "content": [
      "妾命何太薄，不及宫中水。",
      "时时对天颜，声声入君耳。"
    ]
  },
  {
    "volume": 644,
    "sequence": 26,
    "title": "君子行",
    "author": "李咸用",
    "content": [
      "君子慎所履，小人多所疑。",
      "尼甫至圣贤，犹为匡所縻。"
    ]
  },
  {
    "volume": 644,
    "sequence": 27,
    "title": "铜雀台",
    "author": "李咸用",
    "content": [
      "但见西陵惨明月，女妓无因更相悦。",
      "有虞曾不有遗言，滴尽湘妃眼中血。"
    ]
  },
  {
    "volume": 644,
    "sequence": 28,
    "title": "婕妤怨",
    "author": "李咸用",
    "content": [
      "莫恃芙蓉开满面，更有身轻似飞燕。",
      "不得团圆长近君，珪月鈋时泣秋扇。"
    ]
  },
  {
    "volume": 644,
    "sequence": 29,
    "title": "悲哉行",
    "author": "李咸用",
    "content": [
      "云色阴沈弄秋气，危叶高枝恨深翠。",
      "用却春风力几多，微霜逼迫何容易。"
    ]
  },
  {
    "volume": 644,
    "sequence": 30,
    "title": "携手曲",
    "author": "李咸用",
    "content": [
      "携手春复春，未尝渐离别。",
      "夭夭风前花，纤纤日中雪。",
      "不敢怨于天，唯惊添岁月。",
      "不敢怨于君，只怕芳菲歇。",
      "芳菲若长然，君恩应不绝。"
    ]
  },
  {
    "volume": 644,
    "sequence": 31,
    "title": "空城雀",
    "author": "李咸用",
    "content": [
      "啾啾空城雀，一啄数跳跃。",
      "宁寻覆辙余，岂比巢危幕。",
      "茫茫九万鹏，百雉且为乐。"
    ]
  },
  {
    "volume": 644,
    "sequence": 32,
    "title": "放歌行",
    "author": "李咸用",
    "content": [
      "蠢蠢荼蓼虫，薨薨避葵荠。",
      "悠悠狷者心，寂寂厌清世。",
      "如何不食甘，命合苦其噬。",
      "如何不趣时，分合辱其体。",
      "至哉先哲言，于物不凝滞。"
    ]
  },
  {
    "volume": 644,
    "sequence": 33,
    "title": "猛虎行",
    "author": "李咸用",
    "content": [
      "猛虎不怯敌，烈士无虚言。",
      "怯敌辱其班，虚言负其恩。",
      "爪牙欺白刃，果敢无前阵。",
      "须知易水歌，至死无悔吝。"
    ]
  },
  {
    "volume": 644,
    "sequence": 34,
    "title": "陇头行",
    "author": "李咸用",
    "content": [
      "行人何彷徨，陇头水呜咽。",
      "寒沙战鬼愁，白骨风霜切。",
      "薄日朦胧秋，怨气阴云结。",
      "杀成边将名，名著生灵灭。"
    ]
  },
  {
    "volume": 644,
    "sequence": 35,
    "title": "关山月",
    "author": "李咸用",
    "content": [
      "离离天际云，皎皎关山月。",
      "羌笛一声来，白尽征人发。",
      "嘹唳孤鸿高，萧索悲风发。",
      "雪压塞尘清，雕落沙场阔。",
      "何当胡无人，荷戈朝凤阙。"
    ]
  },
  {
    "volume": 644,
    "sequence": 36,
    "title": "览友生古风",
    "author": "李咸用",
    "content": [
      "伯牙鸣玉琴，幽音随指发。",
      "不是钟期听，俗耳安能别。",
      "高山闲巍峨，流水声呜咽。",
      "一卷冰雪言，清泠冷心骨。",
      "分明古雅声，讽谕成凄切。",
      "皴碛老松根，晃朗骊龙窟。",
      "荆璞且深藏，珉石方如雪。",
      "金多丑女妍，木朽良工拙。",
      "奸宄欺雷霆，魑魅嫌日月。",
      "蝶迷桃李香，鲋惘江湖阔。",
      "不寐孤灯前，舒卷忘饥渴。"
    ]
  },
  {
    "volume": 644,
    "sequence": 37,
    "title": "题友生丛竹",
    "author": "李咸用",
    "content": [
      "菊华寒露浓，兰愁晓霜重。",
      "指佞不长生，蒲萐今无种。",
      "安如植丛篁，他年待栖凤。",
      "大则化龙骑，小可钓璜用。",
      "留烟伴独醒，回阴冷闲梦。",
      "何妨积雪凌，但为清风动。",
      "乃知子猷心，不与常人共。"
    ]
  },
  {
    "volume": 644,
    "sequence": 38,
    "title": "石版",
    "author": "李咸用",
    "content": [
      "高人好自然，移得它山碧。",
      "不磨如版平，大巧非因力。",
      "古藓小青钱，尘中看野色。",
      "冷倚砌花春，静伴疏篁直。",
      "山僧若转头，如逢旧相识。"
    ]
  },
  {
    "volume": 644,
    "sequence": 39,
    "title": "江南曲",
    "author": "李咸用",
    "content": [
      "江南四月薰风低，江南女儿芳步齐。",
      "晚云接水共渺瀰，远沙叠草空萋萋。",
      "白苎不堪论古意，数花犹可醉前溪。",
      "孤舟有客归未得，乡梦欲成山鸟啼。"
    ]
  },
  {
    "volume": 644,
    "sequence": 40,
    "title": "临川逢陈百年",
    "author": "李咸用",
    "content": [
      "麻姑山下逢真士，玄肤碧眼方瞳子。",
      "自言混沌凿不死，大笑老彭非久视。",
      "强争龙虎是狂人，不保元和虚叩齿。",
      "桃花雨过春光腻，劝我一杯灵液味。",
      "教我无为礼乐拘，利路名场多忌讳。",
      "不如含德反婴儿，金玉满堂真可贵。"
    ]
  },
  {
    "volume": 644,
    "sequence": 41,
    "title": "寄修睦上人",
    "author": "李咸用",
    "content": [
      "衣服田方无内客，一入庐云断消息。",
      "应为山中胜概偏，惠持惠远多踪迹。",
      "寻阳有个虚舟子，相忆由来无一事。",
      "江边月色到岩前，此际心情必相似。",
      "似不似，寄数字。"
    ]
  },
  {
    "volume": 644,
    "sequence": 42,
    "title": "读修睦上人歌篇",
    "author": "李咸用",
    "content": [
      "李白亡，李贺死，陈陶赵睦寻相次。",
      "须知代不乏骚人，贯休之后，惟修睦而已矣。",
      "睦公睦公真可畏，开口向人无所忌。",
      "才似烟霞生则媚，直如屈轶佞则指。",
      "意下纷纷造化机，笔头滴滴文章髓。",
      "明月清风三十年，被君驱使如奴婢。",
      "劝君休，莫容易，世俗由来稀则贵。",
      "珊瑚高架五云毫，小小不须烦藻思。"
    ]
  },
  {
    "volume": 644,
    "sequence": 43,
    "title": "远公亭牡丹",
    "author": "李咸用",
    "content": [
      "雁门禅客吟春亭，牡丹独逞花中英。",
      "双成腻脸偎云屏，百般姿态因风生。",
      "延年不敢歌倾城，朝云暮雨愁娉婷。",
      "蕊繁蚁脚黏不行，甜迷蜂醉飞无声。",
      "庐山根脚含精灵，发妍吐秀丛君庭。",
      "湓江太守多闲情，栏朱绕绛留轻盈。",
      "潺潺绿醴当风倾，平头奴子啾银笙。",
      "红葩艳艳交童星，左文右武怜君荣，白铜鞮上惭清明。"
    ]
  },
  {
    "volume": 644,
    "sequence": 44,
    "title": "谢僧寄茶",
    "author": "李咸用",
    "content": [
      "空门少年初志坚，摘芳为药除睡眠。",
      "匡山茗树朝阳偏，暖萌如爪拏飞鸢。",
      "枝枝膏露凝滴圆，参差失向兜罗绵。",
      "倾筐短甑蒸新鲜，白纻眼细匀于研。",
      "砖排古砌春苔干，殷勤寄我清明前。",
      "金槽无声飞碧烟，赤兽呵冰急铁喧。",
      "林风夕和真珠泉，半匙青粉搅潺湲。",
      "绿云轻绾湘娥鬟，尝来纵使重支枕，胡蝶寂寥空掩关。"
    ]
  },
  {
    "volume": 644,
    "sequence": 45,
    "title": "送人",
    "author": "李咸用",
    "content": [
      "少皞开宫行帝业，无刃金风剪红叶。",
      "雁别边沙入暖云，蛩辞败草鸣香阁。",
      "有客为儒二十霜，酣歌郢雪时飘扬。",
      "不甘长在诸生下，束书携剑离家乡。",
      "利爪鞲上鹰，雄文雾中豹。",
      "可堪长与乌鸢噪，是宜摩碧汉以遐飞，出南山而远蹈。",
      "况今大朝公道，天子文明，团团月树悬青青。",
      "燕中有马如龙行，不换黄金无骏名。",
      "荆山有玉犹在璞，未遇良工虚掷鹊。",
      "一壶清酒酌离情，休向蒿中随雀跃。"
    ]
  },
  {
    "volume": 644,
    "sequence": 46,
    "title": "古意论交",
    "author": "李咸用",
    "content": [
      "择友如淘金，沙尽不得宝。",
      "结交如乾银，产竭不成道。",
      "我生四十年，相识苦草草。",
      "多为势利朋，少有岁寒操。",
      "通财能几何，闻善宁相告。",
      "茫然同夜行，中路自不保。",
      "常恐管鲍情，参差忽终老。",
      "今来既见君，青天无片云。",
      "语直瑟弦急，行高山桂芬。",
      "约我为交友，不觉心醺醺。",
      "见义必许死，临危当指囷。",
      "无令后世士，重广孝标文。"
    ]
  }
]