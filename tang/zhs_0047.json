[
  {
    "volume": 47,
    "sequence": 1,
    "title": "奉和圣制烛龙斋祭",
    "author": "张九龄",
    "content": [
      "上帝临下，鉴亦有光。",
      "孰云阴骘，惟圣克彰。",
      "六月徂暑，四郊愆阳。",
      "我后其勤，告于坛场。",
      "精意允溢，群灵鼓舞。",
      "蔚兮朝云，沛然时雨。",
      "雨我原田，亦既有年。",
      "烛龙煌煌，明宗报祀。",
      "于以助之，天人帝子。",
      "闻诗有训，国风兹始。"
    ]
  },
  {
    "volume": 47,
    "sequence": 2,
    "title": "奉和圣制喜雨",
    "author": "张九龄",
    "content": [
      "艰我稼穑，载育载亭。",
      "随物应之，曷圣与灵。",
      "谓我何凭，惟德之馨。",
      "谁云天远，以诚必至。",
      "太清无云，羲和顿辔。",
      "于斯烝人，瞻彼非觊。",
      "阴冥倏忽，沛泽咸洎。",
      "何以致之。",
      "我后之感。",
      "无皋无隰，黍稷黯黯。",
      "无卉无木，敷芬黮黤。",
      "黄龙勿来，鸣鸟不思。",
      "人和年丰，皇心则怡。",
      "岂与周宣，云汉徒诗。"
    ]
  },
  {
    "volume": 47,
    "sequence": 3,
    "title": "南郊文武出入舒和之乐",
    "author": "张九龄",
    "content": [
      "祝史辞正，人神庆叶。",
      "福以德昭，享以诚接。",
      "六变云备，百礼斯浃。",
      "祀事孔明，祚流万叶。"
    ]
  },
  {
    "volume": 47,
    "sequence": 4,
    "title": "奉和圣制幸晋阳宫",
    "author": "张九龄",
    "content": [
      "隋季失天策，万方罹凶残。",
      "皇祖称义旗，三灵皆获安。",
      "圣期将申锡，王业成艰难。",
      "盗移未改命，历在终履端。",
      "彼汾惟帝乡，雄都信郁盘。",
      "一月朔巡狩，群后陪清銮。",
      "霸迹在沛庭，旧仪睹汉官。",
      "唐风思何深，舜典敷更宽。",
      "户蒙枌榆复，邑争牛酒欢。",
      "缅惟翦商后，岂独微禹叹。",
      "三后既在天，万年斯不刊。",
      "尊祖实我皇，天文皆仰观。"
    ]
  },
  {
    "volume": 47,
    "sequence": 5,
    "title": "奉和圣制次成皋先圣擒建德之所",
    "author": "张九龄",
    "content": [
      "天命诚有集，王业初惟艰。",
      "翦商自文祖，夷项在兹山。",
      "地识斩蛇处，河临饮马间。",
      "威加昔运往，泽流今圣还。",
      "尊祖颂先烈，赓歌安用攀。",
      "绍成即我后，封岱出天关。"
    ]
  },
  {
    "volume": 47,
    "sequence": 6,
    "title": "奉和圣制赐诸州刺史以题座右",
    "author": "张九龄",
    "content": [
      "圣人合天德，洪覆在元元。",
      "每劳苍生念，不以黄屋尊。",
      "兴化俟群辟，择贤守列藩。",
      "得人此为盛，咨岳今复存。",
      "降鉴引君道，殷勤启政门。",
      "容光无不照，有象必为言。",
      "成宪知所奉，致理归其根。",
      "肃肃禀玄猷，煌煌戒朱轩。",
      "岂徒任遇重，兼尔宴锡繁。",
      "载闻励臣节，持答明主恩。"
    ]
  },
  {
    "volume": 47,
    "sequence": 7,
    "title": "奉和圣制送十道采访使及朝集使",
    "author": "张九龄",
    "content": [
      "三年一上计，万国趋河洛。",
      "课最力已陈，赏延恩复博。",
      "垂衣深共理，改瑟其咸若。",
      "首路回竹符，分镳扬木铎。",
      "戒程有攸往，诏饯无淹泊。",
      "昭晰动天文，殷勤在人瘼。",
      "持久望兹念，克终期所托。",
      "行矣当自强，春耕庶秋获。"
    ]
  },
  {
    "volume": 47,
    "sequence": 8,
    "title": "奉和圣制谒玄元皇帝庙斋",
    "author": "张九龄",
    "content": [
      "兴运昔有感，建祠北山巅。",
      "云雷初缔构，日月今悠然。",
      "紫气尚蓊郁，玄元如在焉。",
      "迨兹事追远，轮奂复增鲜。",
      "洞府香林处，斋坛清汉边。",
      "吾君乃尊祖，夙驾此留连。",
      "乐动人神会，钟成律度圆。",
      "笙歌下鸾鹤，芝朮萃灵仙。",
      "曾是福黎庶，岂唯味虚玄。",
      "赓歌徒有作，微薄谢昭宣。"
    ]
  },
  {
    "volume": 47,
    "sequence": 9,
    "title": "巫山高",
    "author": "张九龄",
    "content": [
      "巫山与天近，烟景长青荧。",
      "此中楚王梦，梦得神女灵。",
      "神女去已久，云雨空冥冥。",
      "唯有巴猿啸，哀音不可听。"
    ]
  },
  {
    "volume": 47,
    "sequence": 10,
    "title": "和黄门卢监望秦始皇陵",
    "author": "张九龄",
    "content": [
      "秦帝始求仙，骊山何遽卜。",
      "中年既无效，兹地所宜复。",
      "徒役如雷奔，珍怪亦云蓄。",
      "黔首无寄命，赭衣相追逐。",
      "人怨神亦怒，身死宗遂覆。",
      "土崩失天下，龙斗入函谷。",
      "国为项籍屠，君同华元戮。",
      "始掘既由楚，终焚乃因牧。",
      "上宰议扬贤，中阿感桓速。",
      "一闻过秦论，载怀空杼轴。"
    ]
  },
  {
    "volume": 47,
    "sequence": 11,
    "title": "酬周判官巡至始兴会改秘书少监见贻之作兼呈耿广州",
    "author": "张九龄",
    "content": [
      "惟昔迁乐土，迨今已重世。",
      "阴庆荷先德，素风惭后裔。",
      "唯益梓桑恭，岂禀山川丽。",
      "于时初自勉，揆己无兼济。",
      "瘠土资劳力，良书启蒙蔽。",
      "一探石室文，再擢金门第。",
      "既起南宫草，复掌西掖制。",
      "过举及小人，便蕃在中岁。",
      "亚司河海秩，转牧江湖澨。",
      "勿谓符竹轻，但觉涓尘细。",
      "一麾尚云忝，十驾宜求税。",
      "心息已如灰，迹牵且为赘。",
      "忽捧天书委，将革海隅弊。",
      "朝闻循诚节，夕饮蒙瘴疠。",
      "义疾耻无勇，盗憎攻亦锐。",
      "葵藿是倾心，豺狼何反噬。",
      "履险甘所受，劳贤恧相曳。",
      "揽辔但荒服，循陔便私第。",
      "嘉庆始获申，恩华复相继。",
      "无庸我先举，同事君犹滞。",
      "当推奉使绩，且结拜亲契。",
      "更延怀安旨，曾是虑危际。",
      "善谋虽若兹，至理焉可替。",
      "所仗有神道，况承明主惠。"
    ]
  },
  {
    "volume": 47,
    "sequence": 12,
    "title": "和吏部李侍郎见示秋夜望月忆诸侍郎之什…因命仆继作",
    "author": "张九龄",
    "content": [
      "清秋发高兴，凉月复闲宵。",
      "光逐露华满，情因水镜摇。",
      "同时亦所见，异路无相招。",
      "美景向空尽，欢言随事销。",
      "忽听金华作，诚如玉律调。",
      "南宫尚为后，东观何其辽。",
      "名数虽云隔，风期幸未遥。",
      "今来重馀余论，怀此更终朝。"
    ]
  },
  {
    "volume": 47,
    "sequence": 13,
    "title": "登南岳事毕谒司马道士",
    "author": "张九龄",
    "content": [
      "将命祈灵岳，回策诣真士。",
      "绝迹寻一径，异香闻数里。",
      "分庭八桂树，肃容两童子。",
      "入室希把袖，登床愿启齿。",
      "诱我弃智诀，迨兹长生理。",
      "吸精反自然，炼药求不死。",
      "斯言眇霄汉，顾余婴纷滓。",
      "相去九牛毛，惭叹欢知何已。"
    ]
  },
  {
    "volume": 47,
    "sequence": 14,
    "title": "九月九日登龙山",
    "author": "张九龄",
    "content": [
      "郡庭常窘束，凉野求昭旷。",
      "楚客凛秋时，桓公旧台上。",
      "清明风日好，历落江山望。",
      "极远何萧条，中留坐惆怅。",
      "东弥夏首阔，西拒荆门壮。",
      "夷险虽异时，古今岂殊状。",
      "先贤杳不接，故老犹可访。",
      "投吊伤昔人，挥斤感前匠。",
      "自为本疏散，未始忘幽尚。",
      "际会非有欲，往来是无妄。",
      "为邦复多幸，去国殊迁放。",
      "且泛篱下菊，还聆郢中唱。",
      "灌园亦何为，於陵乃逃相。"
    ]
  },
  {
    "volume": 47,
    "sequence": 15,
    "title": "登郡城南楼",
    "author": "张九龄",
    "content": [
      "闭阁幸无事，登楼聊永日。",
      "云霞千里开，洲渚万形出。",
      "澹澹澄江漫，飞飞度鸟疾。",
      "邑人半舻舰，津树多枫橘。",
      "感别时已屡，凭眺情非一。",
      "远怀不我同，孤兴与谁悉。",
      "平生本单绪，邂逅承优秩。",
      "谬忝为邦寄，多惭理人术。",
      "驽铅虽自勉，仓廪素非实。",
      "陈力倘无效，谢病从芝朮。"
    ]
  },
  {
    "volume": 47,
    "sequence": 16,
    "title": "岁初巡属县，登高安南楼言怀",
    "author": "张九龄",
    "content": [
      "山城本孤峻，凭高结层轩。",
      "江气偏宜早，林英粲已繁。",
      "馀滋含宿霁，众妍在朝暾。",
      "拂衣释簿领，伏槛遗纷喧。",
      "深俯东溪澳，远延南山樊。",
      "归云纳前岭，去鸟投遥村。",
      "目尽有馀意，心恻不可谖。",
      "朅来彭蠡泽，载经敷浅原。",
      "春及但生思，时哉无与言。",
      "不才叨过举，唯力酬明恩。",
      "美化犹寂蔑，迅节徒飞奔。",
      "虽无成立效，庶以去思论。",
      "行复徇孤迹，亦云吾道存。"
    ]
  },
  {
    "volume": 47,
    "sequence": 17,
    "title": "秋晚登楼望南江入始兴郡路",
    "author": "张九龄",
    "content": [
      "潦收沙衍出，霜降天宇晶。",
      "伏槛一长眺，津途多远情。",
      "思来江山外，望尽烟云生。",
      "滔滔不自辨，役役且何成。",
      "我来飒衰鬓，孰云飘华缨。",
      "枥马苦踡跼，笼禽念遐征。",
      "岁阴向晼晚，日夕空屏营。",
      "物生贵得性，身累由近名。",
      "内顾觉今是，追叹何时平。"
    ]
  },
  {
    "volume": 47,
    "sequence": 18,
    "title": "登古阳云台",
    "author": "张九龄",
    "content": [
      "庭树日衰飒，风霜未云已。",
      "驾言遣忧思，乘兴求相似。",
      "楚国兹故都，兰台有馀址。",
      "传闻襄王世，仍立巫山祀。",
      "方此全盛时，岂无婵娟子。",
      "色荒神女至，魂荡宫观启。",
      "蔓草今如积，朝云为谁起。"
    ]
  },
  {
    "volume": 47,
    "sequence": 19,
    "title": "与生公寻幽居处",
    "author": "张九龄",
    "content": [
      "同方久厌俗，相与事遐讨。",
      "及此云山去，窅然岩径好。",
      "疑入武陵源，如逢汉阴老。",
      "清谐欣有得，幽闲欻盈抱。",
      "我本玉阶侍，偶访金仙道。",
      "兹焉求卜筑，所过皆神造。",
      "岁晚林始敷，日晏崖方杲。",
      "不种缘岭竹，岂植临潭草。",
      "即途可淹留，随日成黼藻。",
      "期为静者说，曾是终焉保。",
      "今为简书畏，只令归思浩。"
    ]
  },
  {
    "volume": 47,
    "sequence": 20,
    "title": "与生公游石窟山",
    "author": "张九龄",
    "content": [
      "探秘孰云远，忘怀复尔同。",
      "日寻高深意，宛是神仙中。",
      "跻险构灵室，诡制非人功。",
      "潜洞黝无底，殊庭忽似梦。",
      "岂如武安凿，自若茅山通。",
      "造物良有寄，嬉游乃惬衷。",
      "犹希咽玉液，从此升云空。",
      "咄咄共携手，冷然且驭风。"
    ]
  },
  {
    "volume": 47,
    "sequence": 21,
    "title": "郡舍南有园畦杂树聊以永日",
    "author": "张九龄",
    "content": [
      "为郡久无补，越乡空复深。",
      "苟能秉素节，安用叨华簪。",
      "却步园畦里，追吾野逸心。",
      "形骸拘俗吏，光景赖闲林。",
      "内讼诚知止，外言犹匪忱。",
      "成蹊谢李径，卫足感葵阴。",
      "荣达岂不伟，孤生非所任。",
      "江城何寂历，秋树亦萧森。",
      "下有北流水，上有南飞禽。",
      "我愿从归翼，无然坐自沉。"
    ]
  },
  {
    "volume": 47,
    "sequence": 22,
    "title": "临泛东湖（时任洪州）",
    "author": "张九龄",
    "content": [
      "郡庭日休暇，湖曲邀胜践。",
      "乐职在中和，灵心挹上善。",
      "乘流坐清旷，举目眺悠缅。",
      "林与西山重，云因北风卷。",
      "晶明画不逮，阴影镜无辨。",
      "晚秀复芬敷，秋光更遥衍。",
      "万族纷可佳，一游岂能展。",
      "羁孤忝邦收，顾己非时选。",
      "梁公世不容，长孺心亦褊。",
      "永念出笼挚，常思退疲蹇。",
      "岁徂风露严，日恐兰苕剪。",
      "佳辰不可得，良会何其鲜。",
      "罢兴还江城，闭关聊自遣。"
    ]
  },
  {
    "volume": 47,
    "sequence": 23,
    "title": "始兴南山下有林泉，尝卜居焉，荆州卧病有怀此地",
    "author": "张九龄",
    "content": [
      "出处各有在，何者为陆沉。",
      "幸无迫贱事，聊可祛迷襟。",
      "世路少夷坦，孟门未岖。",
      "。",
      "多惭入火术，常惕履冰心。",
      "一跌不自保，万全焉可寻。",
      "行行念归路，眇眇惜光阴。",
      "浮生如过隙，先达已吾箴。",
      "敢忘丘山施，亦云年病侵。",
      "力衰在所养，时谢良不任。",
      "但忆旧栖息，愿言遂窥临。",
      "云间日孤秀，山下面清深。",
      "萝鸢自为幄，风泉何必琴。",
      "归此老吾老，还当日千金。"
    ]
  },
  {
    "volume": 47,
    "sequence": 24,
    "title": "晨坐斋中偶而成咏",
    "author": "张九龄",
    "content": [
      "寒露洁秋空，遥山纷在瞩。",
      "孤顶乍修耸，微云复相续。",
      "人兹赏地偏，鸟亦爱林旭。",
      "结念凭幽远，抚躬曷羁束。",
      "仰霄谢逸翰，临路嗟疲足。",
      "徂岁方暌携，归心亟踯躅。",
      "休闲倘有素，岂负南山曲。"
    ]
  },
  {
    "volume": 47,
    "sequence": 25,
    "title": "咏史",
    "author": "张九龄",
    "content": [
      "大德始无颇，中智是所是。",
      "居然已不一，况乃务相诡。",
      "小道致泥难，巧言因萋毁。",
      "穰侯或见迟，苏生得阴揣。",
      "轻既长沙傅，重亦边郡徙。",
      "势倾不幸然，迹在胡宁尔。",
      "沧溟所为大，江汉日来委。",
      "沣水虽复清，鱼鳖岂游此。",
      "贤哉有小白，仇中有管氏。",
      "若人不世生，悠悠多如彼。"
    ]
  },
  {
    "volume": 47,
    "sequence": 26,
    "title": "龙门旬宴得月字韵",
    "author": "张九龄",
    "content": [
      "恩华逐芳岁，形胜兼韶月。",
      "中席傍鱼潭，前山倚龙阙。",
      "花迎妙妓至，鸟避仙舟发。",
      "宴赏良在兹，再来情不歇。"
    ]
  },
  {
    "volume": 47,
    "sequence": 27,
    "title": "骊山下逍遥公旧居游集",
    "author": "张九龄",
    "content": [
      "君子体清尚，归处有兼资。",
      "虽然经济日，无忘幽栖时。",
      "卜居旧何所，休浣尝来兹。",
      "岑寂罕人至，幽深获我思。",
      "松涧聆遗风，兰林览馀滋。",
      "往事诚已矣，道存犹可追。",
      "遗子后黄金，作歌先紫芝。",
      "明德有自来，奕世皆秉彝。",
      "岂与磻溪老，崛起周太师。",
      "我心希硕人，逮此问元龟。",
      "怊怅既怀远，沉吟亦省私。",
      "已云宠禄过，况在华发衰。",
      "轩盖有迷复，丘壑无磷缁。",
      "感物重所怀，何但止足斯。"
    ]
  },
  {
    "volume": 47,
    "sequence": 28,
    "title": "杂诗五首",
    "author": "张九龄",
    "content": [
      "孤桐亦胡为，百尺傍无枝。",
      "疏阴不自覆，修干欲何施。",
      "高冈地复迥，弱植风屡吹。",
      "凡鸟已相噪，凤凰安得知。",
      "萝茑必有托，风霜不能落。",
      "酷在兰将蕙，甘从葵与藿。",
      "运命虽为宰，寒暑自回薄。",
      "悠悠天地间，委顺无不乐。",
      "良辰不可遇，心赏更蹉跎。",
      "终日块然坐，有时劳者歌。",
      "庭前揽芳蕙，江上托微波。",
      "路远无能达，忧情空复多。",
      "湘水吊灵妃，斑竹为情绪。",
      "汉水访游女，解佩欲谁与。",
      "同心不可见，异路空延伫。",
      "浦上青枫林，津傍白沙渚。",
      "行吟至落日，坐望只愁予。",
      "神物亦岂孤，佳期竟何许。",
      "木直几自寇，石坚亦他攻。",
      "何言为用薄，而与火膏同。",
      "物类有固然，谁能取径通。",
      "纤纤良田草，靡靡唯从风。",
      "日夜沐甘泽，春秋等芳丛。",
      "生性苟不夭，香臭谁为中。",
      "道家贵至柔，儒生何固穷。",
      "终始行一意，无乃过愚公。"
    ]
  },
  {
    "volume": 47,
    "sequence": 29,
    "title": "感遇十二首",
    "author": "张九龄",
    "content": [
      "兰叶春葳蕤，桂华秋皎洁。",
      "欣欣此生意，自尔为佳节。",
      "谁知林栖者，闻风坐相悦。",
      "草木有本心，何求美人折。",
      "幽林归独卧，滞虑洗孤清。",
      "持此谢高鸟，因之传远情。",
      "日夕怀空意，人谁感至精。",
      "飞沉理自隔，何所慰吾诚。",
      "鱼游乐深池，鸟栖欲高枝。",
      "嗟尔蜉蝣羽，薨薨亦何为。",
      "有生岂不化，所感奚若斯。",
      "神理日微灭，吾心安得知。",
      "浩叹杨朱子，徒然泣路岐。",
      "孤鸿海上来，池潢不敢顾。",
      "侧见双翠鸟，巢在三珠树。",
      "矫矫珍木巅，得无金丸惧。",
      "美服患人指，高明逼神恶。",
      "今我游冥冥，弋者何所慕。",
      "吴越数千里，梦寐今夕见。",
      "形骸非我亲，衾枕即乡县。",
      "化蝶犹不识，川鱼安可羡。",
      "海上有仙山，归期觉神变。",
      "西日下山隐，北风乘夕流。",
      "燕雀感昏旦，檐楹呼匹俦。",
      "鸿鹄虽自远，哀音非所求。",
      "贵人弃疵贱，下士尝殷忧。",
      "众情累外物，恕己忘内修。",
      "感叹长如此，使我心悠悠。",
      "江南有丹橘，经冬犹绿林。",
      "岂伊地气暖，自有岁寒心。",
      "可以荐嘉客，奈何阻重深。",
      "运命唯所遇，循环不可寻。",
      "徒言树桃李，此木岂无阴。",
      "永日徒离忧，临风怀蹇修。",
      "美人何处所，孤客空悠悠。",
      "青鸟跂不至，朱鳖谁云浮。",
      "夜分起踯躅，时逝曷淹留。",
      "抱影吟中夜，谁闻此叹息。",
      "美人适异方，庭树含幽色。",
      "白云愁不见，沧海飞无翼。",
      "凤凰一朝来，竹花斯可食。",
      "汉上有游女，求思安可得。",
      "袖中一札书，欲寄双飞翼。",
      "冥冥愁不见，耿耿徒缄忆。",
      "紫兰秀空蹊，皓露夺幽色。",
      "馨香岁欲晚，感叹情何极。",
      "白云在南山，日暮长太息。",
      "我有异乡忆，宛在云溶溶。",
      "凭此目不觏，要之心所钟。",
      "但欲附高鸟，安敢攀飞龙。",
      "至精无感遇，悲惋填心胸。",
      "归来扣寂寞，人愿天岂从。",
      "闭门迹群化，凭林结所思。",
      "啸叹此寒木，畴昔乃芳蕤。",
      "朝阳凤安在，日暮蝉独悲。",
      "浩思极中夜，深嗟欲待谁。",
      "所怀诚已矣，既往不可追。",
      "鼎食非吾事，云仙尝我期。",
      "胡越方杳杳，车马何迟迟。",
      "天壤一何异，幽嘿卧帘帷。"
    ]
  },
  {
    "volume": 47,
    "sequence": 30,
    "title": "江上遇疾风",
    "author": "张九龄",
    "content": [
      "疾风江上起，鼓怒扬烟埃。",
      "白昼晦如夕，洪涛声若雷。",
      "投林鸟铩羽，入浦鱼曝鳃。",
      "瓦飞屋且发，帆快樯已摧。",
      "不知天地气，何为此喧豗。"
    ]
  },
  {
    "volume": 47,
    "sequence": 31,
    "title": "南阳道中作",
    "author": "张九龄",
    "content": [
      "登郢属岁阴，及宛懵所适。",
      "复闻东汉主，遣此南都迹。",
      "佳气蔼厥初，霸图纷在昔。",
      "兹邦称贵近，与世尝薰赫。",
      "遭遇感风云，变衰空草泽。",
      "不识邓公树，犹传阴后石。",
      "驱马历闉闍，荆榛翳阡陌。",
      "事去物无象，感来心不怿。",
      "怀古对穷秋，兴言伤远客。",
      "眇默遵岐路，辛勤弊行役。",
      "云雁号相呼，林麇走自索。",
      "顾忆徇书剑，未尝安枕席。",
      "岂暇墨突黔，空持辽豕白。",
      "迷复期非远，归欤赏农隙。"
    ]
  },
  {
    "volume": 47,
    "sequence": 32,
    "title": "湘中作",
    "author": "张九龄",
    "content": [
      "湘流绕南岳，绝目转青青。",
      "怀禄未能已，瞻途屡所经。",
      "烟屿宜春望，林猿莫夜听。",
      "永路日多绪，孤舟天复冥。",
      "浮没从此去，嗟嗟劳我形。"
    ]
  },
  {
    "volume": 47,
    "sequence": 33,
    "title": "彭蠡湖上",
    "author": "张九龄",
    "content": [
      "沿涉经大湖，湖流多行泆。",
      "决晨趋北渚，逗浦已西日。",
      "所适虽淹旷，中流且闲逸。",
      "瑰诡良复多，感见乃非一。",
      "庐山直阳浒，孤石当阴术。",
      "一水云际飞，数峰湖心出。",
      "象类何交纠，形言岂深悉。",
      "且知皆自然，高下无相恤。"
    ]
  },
  {
    "volume": 47,
    "sequence": 34,
    "title": "入庐山仰望瀑布水",
    "author": "张九龄",
    "content": [
      "绝顶有悬泉，喧喧出烟杪。",
      "不知几时岁，但见无昏晓。",
      "闪闪青崖落，鲜鲜白日皎。",
      "洒流湿行云，溅沫惊飞鸟。",
      "雷吼何喷薄，箭驰入窈窕。",
      "昔闻山下蒙，今乃林峦表。",
      "物情有诡激，坤元曷纷矫。",
      "默然置此去，变化谁能了。"
    ]
  },
  {
    "volume": 47,
    "sequence": 35,
    "title": "出为豫章郡途次庐山东岩下",
    "author": "张九龄",
    "content": [
      "兹山镇何所，及在澄湖阴。",
      "下有蛟螭伏，上与虹蜺寻。",
      "灵仙未始旷，窟宅何其深。",
      "双阙出云峙，三宫入烟沉。",
      "攀崖犹昔境，种杏非旧林。",
      "想像终古迹，惆怅独往心。",
      "纷吾婴世网，数载忝朝簪。",
      "孤恨自靡托，量力况不任。",
      "多谢周身防，常恐横议侵。",
      "岂匪鹓鸿列，惕如泉壑临。",
      "迨兹刺江郡，来此涤尘襟。",
      "有趣逢樵客，忘怀狎野禽。",
      "栖闲义未果，用拙欢在今。",
      "愿言答休命，归事丘中琴。"
    ]
  },
  {
    "volume": 47,
    "sequence": 36,
    "title": "巡属县道中作",
    "author": "张九龄",
    "content": [
      "春令夙所奉，驾言遵此行。",
      "途中却郡掾，林下招村氓。",
      "至邑无纷剧，来人但欢迎。",
      "岂伊念邦政，尔实在时清。",
      "短才滥符竹，弱岁起柴荆。",
      "再入江村道，永怀山薮情。",
      "矧逢阳节献，默听时禽鸣。",
      "迹与素心别，感从幽思盈。",
      "流芳日不待，夙志蹇无成。",
      "知命且何欲，所图唯退耕。",
      "华簪极身泰，衰鬓惭木荣。",
      "苟得不可遂，吾其谢世婴。"
    ]
  },
  {
    "volume": 47,
    "sequence": 37,
    "title": "夏日奉使南海在道中作",
    "author": "张九龄",
    "content": [
      "缅然万里路，赫曦三伏时。",
      "飞走逃深林，流烁恐生疵。",
      "行李岂无苦，而我方自怡。",
      "肃事诚在公，拜庆遂及私。",
      "展力惭浅效，街恩感深慈。",
      "且欲汤火蹈，况无鬼神欺。",
      "朝发高山阿，夕济长江湄。",
      "秋瘴宁我毒，夏水胡不夷。",
      "信知道存者，但问心所之。",
      "吕梁有出人，乃觉非虚词。"
    ]
  },
  {
    "volume": 47,
    "sequence": 38,
    "title": "巡按自漓水南行",
    "author": "张九龄",
    "content": [
      "理棹虽云远，饮冰宁有惜。",
      "况乃佳山川，怡然傲潭石。",
      "奇峰岌前转，茂树隈中积。",
      "猿鸟声自呼，风泉气相激。",
      "目因诡容逆，心与清晖涤。",
      "纷吾谬执简，行郡将移檄。",
      "即事聊独欢，素怀岂兼适。",
      "悠悠咏靡监，庶以穷日夕。"
    ]
  },
  {
    "volume": 47,
    "sequence": 39,
    "title": "使还都湘东作",
    "author": "张九龄",
    "content": [
      "仓庚昨归候，阳鸟今去时。",
      "感物遽如此，劳生安可思。",
      "养真无上格，图进岂前期。",
      "清节往来苦，壮容离别衰。",
      "盛明非不遇，弱操自云私。",
      "孤楫清川泊，征衣寒露滋。",
      "风朝津树落，日夕岭猿悲。",
      "牵役而无悔，坐愁只自怡。",
      "当须报恩已，终尔谢尘缁。"
    ]
  },
  {
    "volume": 47,
    "sequence": 40,
    "title": "冬中至玉泉山寺属穷阴冰闭崖谷无色及仲春行县…有此作",
    "author": "张九龄",
    "content": [
      "灵境信幽绝，芳时重暄妍。",
      "再来及兹胜，一遇非无缘。",
      "万木柔可结，千花敷欲然。",
      "松间鸣好鸟，竹下流清泉。",
      "石壁开精舍，金光照法筵。",
      "真空本自寂，假有聊相宣。",
      "复此灰心者，仍追巢顶禅。",
      "简书虽有畏，身世亦相捐。"
    ]
  },
  {
    "volume": 47,
    "sequence": 41,
    "title": "郢城西北有大古冢数十观其封域多是楚时诸王…尽知之",
    "author": "张九龄",
    "content": [
      "蘋藻生南涧，蕙兰秀中林。",
      "嘉名有所在，芳气无幽深。",
      "楚子初逞志，樊妃尝献箴。",
      "能令更择士，非直罢从禽。",
      "旧国皆湮灭，先王亦莫寻。",
      "唯传贤媛陇，犹结后人心。",
      "牢落山川意，萧疏松柏阴。",
      "破墙时直上，荒径或斜侵。",
      "惠问终不绝，风流独至今。",
      "千春思窈窕，黄鸟复哀音。"
    ]
  },
  {
    "volume": 47,
    "sequence": 42,
    "title": "荆州作二首",
    "author": "张九龄",
    "content": [
      "先达志其大，求息不约文。",
      "士伸在知己，已况仕于君。",
      "微诚夙所尚，细故不足云。",
      "时来忽易失，事往良难分。",
      "顾念凡近姿，焉欲殊常勋。",
      "亦以行则是，岂必素有闻。",
      "千虑且犹失，万绪何其纷。",
      "进士苟非党，免相安得群。",
      "众口金可铄，孤心丝共棼。",
      "意忠仗朋信，语勇同败军。",
      "古剑徒有气，幽兰只自薰。",
      "高秩向所忝，于义如浮云。",
      "千载一遭遇，往贤所至难。",
      "问余奚为者，无阶忽上抟。",
      "明圣不世出，翼亮非苟安。",
      "崇高自有配，孤陋何足干。",
      "遇恩一时来，窃位三岁寒。",
      "谁谓诚不尽，知穷力亦殚。",
      "虽至负乘寇，初无挟术钻。",
      "浩荡出江湖，翻覆如波澜。",
      "心伤不材树，自念独飞翰。",
      "徇义在匹夫，报恩犹一餐。",
      "况乃山海泽，效无毫发端。",
      "内讼已惭沮，积毁今摧残。",
      "胡为复惕息，伤鸟畏虚弹。"
    ]
  },
  {
    "volume": 47,
    "sequence": 43,
    "title": "在郡秋怀二首",
    "author": "张九龄",
    "content": [
      "秋风入前林，萧瑟鸣高枝。",
      "寂寞游子思，寤叹何人知。",
      "宦成名不立，志存岁已驰。",
      "五十而无闻，古人深所疵。",
      "平生去外饰，直道如不羁。",
      "未得操割效，忽复寒暑移。",
      "物情自古然，身退毁亦随。",
      "悠悠沧江渚，望望白云涯。",
      "露下霜且降，泽中草离披。",
      "兰艾若不分，安用馨香为。",
      "庭芜生白露，岁候感遐心。",
      "策蹇惭远途，巢枝思故林。",
      "小人恐致寇，终日如临深。",
      "鱼鸟好自逸，池笼安所钦。",
      "挂冠东都门，采厥南山岑。",
      "议道诚愧昔，览分还惬今。",
      "怃然忧成老，空尔白头吟。"
    ]
  },
  {
    "volume": 47,
    "sequence": 44,
    "title": "忝官二十年尽在内职，及为郡尝积恋，因赋诗焉",
    "author": "张九龄",
    "content": [
      "江流去朝宗，昼夜兹不舍。",
      "仲尼在川上，子牟存阙下。",
      "圣达有由然，孰是无心者。",
      "一郡苟能化，百城岂云寡。",
      "爱礼谁为羊，恋主吾犹马。",
      "感初时不载，思奋翼无假。",
      "闲宇常自闭，沉心何用写。",
      "揽衣步前庭，登陴临旷野。",
      "白水生迢递，清风寄潇洒。",
      "愿言采芳泽，终朝不盈把。"
    ]
  },
  {
    "volume": 47,
    "sequence": 45,
    "title": "二弟宰邑南海，见群雁南飞，因成咏以寄",
    "author": "张九龄",
    "content": [
      "鸿雁自北来，嗷嗷度烟景。",
      "常怀稻粱惠，岂惮江山永。",
      "小大每相从，羽毛当自整。",
      "双凫侣晨泛，独鹤参宵警。",
      "为我更南飞，因书至梅岭。"
    ]
  },
  {
    "volume": 47,
    "sequence": 46,
    "title": "将发还乡示诸弟",
    "author": "张九龄",
    "content": [
      "岁阳亦颓止，林意日萧摵。",
      "云胡当此时，缅迈复为客。",
      "至爱孰能舍，名义来相迫。",
      "负德良不赀，输诚靡所惜。",
      "一木逢厦构，纤尘愿山益。",
      "无力主君恩，宁利客卿璧。",
      "去去荣归养，怃然叹行役。"
    ]
  },
  {
    "volume": 47,
    "sequence": 47,
    "title": "叙怀二首",
    "author": "张九龄",
    "content": [
      "弱岁读群史，抗迹追古人。",
      "被褐有怀玉，佩印从负薪。",
      "志合岂兄弟，道行无贱贫。",
      "孤根亦何赖，感激此为邻。",
      "晚节从卑秩，岐路良非一。",
      "既闻持两端，复见挟三术。",
      "木瓜诚有报，玉楮论无实。",
      "已矣直躬者，平生壮图失。",
      "去去勿重陈，归来茹芝朮。"
    ]
  },
  {
    "volume": 47,
    "sequence": 48,
    "title": "题画山水障",
    "author": "张九龄",
    "content": [
      "心累犹不尽，果为物外牵。",
      "偶因耳目好，复假丹青妍。",
      "尝抱野间意，而迫区中缘。",
      "尘事固已矣，秉意终不迁。",
      "良工适我愿，妙墨挥岩泉。",
      "变化合群有，高深侔自然。",
      "置陈北堂上，仿像南山前。",
      "静无户庭出，行已兹地偏。",
      "萱草忧可树，合欢忿益蠲。",
      "所因本微物，况乃凭幽筌。",
      "言象会自泯，意色聊自宣。",
      "对玩有佳趣，使我心渺绵。"
    ]
  },
  {
    "volume": 47,
    "sequence": 49,
    "title": "奉和圣制瑞雪篇",
    "author": "张九龄",
    "content": [
      "万年春，三朝日，上御明台旅庭实。",
      "初瑞雪兮霏微，俄同云兮蒙密。",
      "此时骚切阴风生，先过金殿有馀清。",
      "信宿婵娟飞雪度，能使玉人俱掩。",
      "皓皓楼前月初白，纷纷陌上尘皆素。",
      "昨讶骄阳积数旬，始知和气待迎新。",
      "匪惟在人利，曾是扶天意。",
      "天意岂云遥，雪下不崇朝。",
      "皇情玩无，雪委方盈尺。",
      "草树纷早荣，京坻宛先积。",
      "君恩诚谓何，岁稔复人和。",
      "预数斯箱庆，应如此雪多。",
      "朝冕旒兮载悦，想笞笠兮农节。",
      "倚瑶琴兮或歌，续薰风兮瑞雪。",
      "福浸昌，应尤盛，瑞雪年年常感圣。",
      "愿以柏梁作，长为柳花咏。"
    ]
  },
  {
    "volume": 47,
    "sequence": 50,
    "title": "奉和圣制温泉歌",
    "author": "张九龄",
    "content": [
      "有时神物待圣人，去后汤还冷，来时树亦春。",
      "今兹十月自东归，羽旆逶迤上翠微。",
      "温谷葱葱佳气色，离宫奕奕叶光辉。",
      "临渭川，近天邑，浴日温泉复在兹，群仙洞府那相及。",
      "吾君利物心，玄泽浸苍黔。",
      "渐渍神汤无疾苦，薰歌一曲感人深。"
    ]
  },
  {
    "volume": 47,
    "sequence": 51,
    "title": "南郊太尉酌献武舞作凯安之乐",
    "author": "张九龄",
    "content": [
      "馨香惟后德，明命光天保。",
      "肃祀崇圣灵，陈信表黄道。",
      "玉戚初蹈厉，金匏既静好。",
      "介福何穰穰，精诚格穹昊。"
    ]
  }
]