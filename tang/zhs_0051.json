[
  {
    "volume": 51,
    "sequence": 1,
    "title": "息夫人",
    "author": "宋之问",
    "content": [
      "可怜楚破息，肠断息夫人。",
      "仍为泉下骨，不作楚王嫔。",
      "楚王宠莫盛，息君情更亲。",
      "情亲怨生别，一朝俱杀身。"
    ]
  },
  {
    "volume": 51,
    "sequence": 2,
    "title": "初到陆浑山庄",
    "author": "宋之问",
    "content": [
      "授衣感穷节，策马凌伊关。",
      "归齐逸人趣，日觉秋琴闲。",
      "寒露衰北阜，夕阳破东山。",
      "浩歌步榛樾，栖鸟随我还。"
    ]
  },
  {
    "volume": 51,
    "sequence": 3,
    "title": "夜饮东亭",
    "author": "宋之问",
    "content": [
      "春泉鸣大壑，皓月吐层岑。",
      "岑壑景色佳，慰我远游心。",
      "暗芳足幽气，惊栖多众音。",
      "高兴南山曲，长谣横素琴。"
    ]
  },
  {
    "volume": 51,
    "sequence": 4,
    "title": "芳树（一作沈佺期诗）",
    "author": "宋之问",
    "content": [
      "何地早芳菲，宛在长门殿。",
      "夭桃色若绶，秾李光如练。",
      "啼鸟弄花疏，游蜂饮香遍。",
      "叹息春风起，飘零君不见。"
    ]
  },
  {
    "volume": 51,
    "sequence": 5,
    "title": "送赵六贞固",
    "author": "宋之问",
    "content": [
      "目断南浦云，心醉东郊柳。",
      "怨别此何时，春芳来已久。",
      "与君共时物，尽此盈樽酒。",
      "始愿今不从，春风恋携手。"
    ]
  },
  {
    "volume": 51,
    "sequence": 6,
    "title": "题张老松树",
    "author": "宋之问",
    "content": [
      "岁晚东岩下，周顾何凄恻。",
      "日落西山阴，众草起寒色。",
      "中有乔松树，使我长叹息。",
      "百尺无寸枝，一生自孤直。"
    ]
  },
  {
    "volume": 51,
    "sequence": 7,
    "title": "别之望后独宿蓝田山庄",
    "author": "宋之问",
    "content": [
      "鶺鴒有旧曲，调苦不成歌。",
      "自叹兄弟少，常嗟离别多。",
      "尔寻北京路，予卧南山阿。",
      "泉晚更幽咽，云秋尚嵯峨。",
      "药栏听蝉噪，书幌见禽过。",
      "愁至愿甘寝，其如乡梦何。"
    ]
  },
  {
    "volume": 51,
    "sequence": 8,
    "title": "浣纱篇赠陆上人",
    "author": "宋之问",
    "content": [
      "越女颜如花，越王闻浣纱。",
      "国微不自宠，献作吴宫娃。",
      "山薮半潜匿，苎萝更蒙遮。",
      "一行霸句践，再笑倾夫差。",
      "艳色夺人目，斅嚬亦相夸。",
      "一朝还旧都，靓妆寻若耶。",
      "鸟惊入松网，鱼畏沉荷花。",
      "始觉冶容妄，方悟群心邪。",
      "钦子秉幽意，世人共称嗟。",
      "愿言托君怀，倘类蓬生麻。",
      "家住雷门曲，高阁凌飞霞。",
      "淋漓翠羽帐，旖旎采云车。",
      "春风艳楚舞，秋月缠胡笳。",
      "自昔专娇爱，袭玩唯矜奢。",
      "达本知空寂，弃彼犹泥沙。",
      "永割偏执性，自长薰修芽。",
      "携妾不障道，来止妾西家。"
    ]
  },
  {
    "volume": 51,
    "sequence": 9,
    "title": "雨从箕山来",
    "author": "宋之问",
    "content": [
      "雨从箕山来，倏与飘风度。",
      "晴明西峰日，绿缛南溪树。",
      "此时客精庐，幸蒙真僧顾。",
      "深入清净理，妙断往来趣。",
      "意得两契如，言尽共忘喻。",
      "观花寂不动，闻鸟悬可悟。",
      "向夕闻天香，淹留不能去。"
    ]
  },
  {
    "volume": 51,
    "sequence": 10,
    "title": "初至崖口",
    "author": "宋之问",
    "content": [
      "崖口众山断，。",
      "崟耸天壁。",
      "气冲落日红，影入春潭碧。",
      "锦缋织苔藓，丹青画松石。",
      "水禽泛容与，岩花飞的砾。",
      "微路从此深，我来限于役。",
      "惆怅情未已，群峰暗将夕。"
    ]
  },
  {
    "volume": 51,
    "sequence": 11,
    "title": "自湘源至潭州衡山县",
    "author": "宋之问",
    "content": [
      "浮湘沿迅湍，逗浦凝远盼。",
      "渐见江势阔，行嗟水流漫。",
      "赤岸杂云霞，绿竹缘溪涧。",
      "向背群山转，应接良景晏。",
      "沓障连夜猿，平沙覆阳雁。",
      "纷吾望阙客，归桡速已惯。",
      "中道方溯洄，迟念自兹撰。",
      "赖欣衡阳美，持以蠲忧患。"
    ]
  },
  {
    "volume": 51,
    "sequence": 12,
    "title": "入崖口五渡寄李適",
    "author": "宋之问",
    "content": [
      "抱琴登绝壑，伐木溯清川。",
      "路极意谓尽，势回趣转绵。",
      "人远草木秀，山深云景鲜。",
      "余负海峤情，自昔微尚然。",
      "弥旷十馀载，今来宛仍前。",
      "未窥仙源极，独进野人船。",
      "时攀乳窦憩，屡薄天窗眠。",
      "夜弦响松月，朝楫弄苔泉。",
      "因冥象外理，永谢区中缘。",
      "碧潭可遗老，丹砂堪学仙。",
      "莫使驰光暮，空令归鹤怜。"
    ]
  },
  {
    "volume": 51,
    "sequence": 13,
    "title": "洞庭湖",
    "author": "宋之问",
    "content": [
      "地尽天水合，朝及洞庭湖。",
      "初日当中涌，莫辨东西隅。",
      "晶耀目何在，滢荧心欲无。",
      "灵光晏海若，游气耿天吴。",
      "张乐轩皇至，征苗夏禹徂。",
      "楚臣悲落叶，尧女泣苍梧。",
      "野积九江润，山通五岳图。",
      "风恬鱼自跃，云夕雁相呼。",
      "独此临泛漾，浩将人代殊。",
      "永言洗氛浊，卒岁为清娱。",
      "要使功成退，徒劳越大夫。"
    ]
  },
  {
    "volume": 51,
    "sequence": 14,
    "title": "景龙四年春祠海",
    "author": "宋之问",
    "content": [
      "肃事祠春溟，宵斋洗蒙虑。",
      "鸡鸣见日出，鹭下惊涛鹜。",
      "地阔八荒近，天回百川澍。",
      "筵端接空曲，目外唯雰雾。",
      "暖气物象来，周游晦明互。",
      "致牲匪玄享，禋涤期灵煦。",
      "的的波际禽，沄沄岛间树。",
      "安期今何在，方丈蔑寻路。",
      "仙事与世隔，冥搜徒已屡。",
      "四明背群山，遗老莫辨处。",
      "抚中良自慨，弱龄忝恩遇。",
      "三入文史林，两拜神仙署。",
      "虽叹出关远，始知临海趣。",
      "赏来空自多，理胜孰能喻。",
      "留楫竟何待，徙倚忽云暮。"
    ]
  },
  {
    "volume": 51,
    "sequence": 15,
    "title": "温泉庄卧病寄杨七炯",
    "author": "宋之问",
    "content": [
      "移疾卧兹岭，寥寥倦幽独。",
      "赖有嵩丘山，高枕长在目。",
      "兹山栖灵异，朝夜翳云族。",
      "是日濛雨晴，返景入岩谷。",
      "幂幂涧畔草，青青山下木。",
      "此意方无穷，环顾怅林麓。",
      "伊洛何悠漫，川原信重复。",
      "夏馀鸟兽蕃，秋末禾黍熟。",
      "秉愿守樊圃，归闲欣艺牧。",
      "惜无载酒人，徒把凉泉掬。"
    ]
  },
  {
    "volume": 51,
    "sequence": 16,
    "title": "答田征君（一作敬答田征君游岩）",
    "author": "宋之问",
    "content": [
      "家临清溪水，溪水绕盘石。",
      "绿萝四面垂，褭褭百馀尺。",
      "风泉度丝管，苔藓铺茵席。",
      "传闻颍阳人，霞外漱灵液。",
      "忽枉岩中翰，吟望朝复夕。",
      "何当遂远游，物色候逋客。"
    ]
  },
  {
    "volume": 51,
    "sequence": 17,
    "title": "自衡阳至韶州谒能禅师",
    "author": "宋之问",
    "content": [
      "谪居窜炎壑，孤帆淼不系。",
      "别家万里馀，流目三春际。",
      "猿啼山馆晓，虹饮江皋霁。",
      "湘岸竹泉幽，衡峰石囷闭。",
      "岭嶂穷攀越，风涛极沿济。",
      "吾师在韶阳，欣此得躬诣。",
      "洗虑宾空寂，焚香结精誓。",
      "愿以有漏躯，聿薰无生慧。",
      "物用益冲旷，心源日闲细。",
      "伊我获此途，游道回晚计。",
      "宗师信舍法，摈落文史艺。",
      "坐禅罗浮中，寻异穷海裔。",
      "何辞御魑魅，自可乘炎疠。",
      "回首望旧乡，云林浩亏蔽。",
      "不作离别苦，归期多年岁。"
    ]
  },
  {
    "volume": 51,
    "sequence": 18,
    "title": "见南山夕阳召监师不至",
    "author": "宋之问",
    "content": [
      "夕阳黯晴碧，山翠互明灭。",
      "此中意无限，要与开士说。",
      "徒郁仲举思，讵回道林辙。",
      "孤兴欲待谁，待此湖上月。"
    ]
  },
  {
    "volume": 51,
    "sequence": 19,
    "title": "游法华寺",
    "author": "宋之问",
    "content": [
      "薄游京都日，遥羡稽山名。",
      "分刺江海郡，朅来征素情。",
      "松露洗心眷，象筵敷念诚。",
      "薄云界青嶂，皎日鶱朱甍。",
      "苔涧深不测，竹房闲且清。",
      "感真六象见，垂兆二鸟鸣。",
      "古今信灵迹，中州莫与京。",
      "林巘永栖业，岂伊佐一生。",
      "浮悟虽已久，事试去来成。",
      "观念幸相续，庶几最后明。"
    ]
  },
  {
    "volume": 51,
    "sequence": 20,
    "title": "宿云门寺",
    "author": "宋之问",
    "content": [
      "云门若邪里，泛鹢路才通。",
      "夤缘绿筱岸，遂得青莲宫。",
      "天香众壑满，夜梵前山空。",
      "漾漾潭际月，飗飗杉上风。",
      "兹焉多嘉遁，数子今莫同。",
      "凤归慨处士，鹿化闻仙公。",
      "樵路郑州北，举井阿岩东。",
      "永夜岂云寐，曙华忽葱茏。",
      "谷鸟啭尚涩，源桃惊未红。",
      "再来期春暮，当造林端穷。",
      "庶几踪谢客，开山投剡中。"
    ]
  },
  {
    "volume": 51,
    "sequence": 21,
    "title": "春湖古意",
    "author": "宋之问",
    "content": [
      "院梅发向尺，园鸟复成曲。",
      "落日游南湖，果掷颜如玉。",
      "含情不得语，转盼知所属。",
      "惆怅未可归，宁关须采箓。"
    ]
  },
  {
    "volume": 51,
    "sequence": 22,
    "title": "游陆浑南山自歇马岭到枫香林以诗代书答李舍人適",
    "author": "宋之问",
    "content": [
      "晨登歇马岭，遥望伏牛山。",
      "孤出群峰首，熊熊元气间。",
      "太和亦崔嵬，石扇横闪倏。",
      "细岑互攒倚，浮巘竞奔蹙。",
      "白云遥入怀，青霭近可掬。",
      "徒寻灵异迹，周顾惬心目。",
      "晨拂鸟路行，暮投人烟宿。",
      "粳稻远弥秀，栗芋秋新熟。",
      "石髓非一岩，药苗乃万族。",
      "间关踏云雨，缭绕缘水木。",
      "西见商山芝，南到楚乡竹。",
      "楚竹幽且深，半杂枫香林。",
      "浩歌清潭曲，寄尔桃源心。"
    ]
  },
  {
    "volume": 51,
    "sequence": 23,
    "title": "早发大庾岭",
    "author": "宋之问",
    "content": [
      "晨跻大庾险，驿鞍驰复息。",
      "雾露昼未开，浩途不可测。",
      "嵥起华夷界，信为造化力。",
      "歇鞍问徒旅，乡关在西北。",
      "出门怨别家，登岭恨辞国。",
      "自惟勖忠孝，斯罪懵所得。",
      "皇明颇照洗，廷议日纷惑。",
      "兄弟远沦居，妻子成异域。",
      "羽翮伤已毁，童幼怜未识。",
      "踌蹰恋北顾，亭午晞霁色。",
      "春暖阴梅花，瘴回阳鸟翼。",
      "含沙缘涧聚，吻草依林植。",
      "适蛮悲疾首，怀巩泪沾臆。",
      "感谢鹓鹭朝，勤修魑魅职。",
      "生还倘非远，誓拟酬恩德。"
    ]
  },
  {
    "volume": 51,
    "sequence": 24,
    "title": "自洪府舟行直书其事",
    "author": "宋之问",
    "content": [
      "仲春辞国门，畏途横万里。",
      "越淮乘楚嶂，造江泛吴汜。",
      "严程无休隙，日夜涉风水。",
      "昔闻垂堂言，将诫千金子。",
      "问余何奇剥，迁窜极炎鄙。",
      "揆己道德馀，幼闻虚白旨。",
      "贵身贱外物，抗迹远尘轨。",
      "朝游伊水湄，夕卧箕山趾。",
      "妙年拙自晦，皎洁弄文史。",
      "谬辱紫泥书，挥翰青云里。",
      "事往每增伤，宠来常誓止。",
      "铭骨怀报称，逆鳞让金紫。",
      "安位衅潜构，退耕祸犹起。",
      "栖岩实吾策，触藩诚内耻。",
      "济济同时人，台庭鸣剑履。",
      "愚以卑自卫，兀坐去沉滓。",
      "迨兹理已极，窃位申知己。",
      "群议负宿心，获戾光华始。",
      "黄金忽销铄，素业坐沦毁。",
      "浩叹诬平生，何独恋枌梓。",
      "浦树浮郁郁，皋兰覆靡靡。",
      "百越去魂断，九疑望心死。",
      "未尽匡阜游，远欣罗浮美。",
      "周旋本师训，佩服无生理。",
      "异国多灵仙，幽探忘年纪。",
      "敝庐嵩山下，空谷茂兰芷。",
      "悠悠南溟远，采掇长已矣。"
    ]
  },
  {
    "volume": 51,
    "sequence": 25,
    "title": "下桂江县黎壁",
    "author": "宋之问",
    "content": [
      "放溜觌前溆，连山分上干。",
      "江回云壁转，天小雾峰攒。",
      "吼沫跳急浪，合流环峻滩。",
      "欹离出漩划，缭绕避涡盘。",
      "舟子怯桂水，最言斯路难。",
      "吾生抱忠信，吟啸自安闲。",
      "旦别已千岁，夜愁劳万端。",
      "企予见夜月，委曲破林峦。",
      "潭旷竹烟尽，洲香橘露团。",
      "岂傲夙所好，对之与俱欢。",
      "思君罢琴酌，泣此夜漫漫。"
    ]
  },
  {
    "volume": 51,
    "sequence": 26,
    "title": "奉使嵩山途经缑岭",
    "author": "宋之问",
    "content": [
      "侵星发洛城，城中歌吹声。",
      "毕景至缑岭，岭上烟霞生。",
      "草树饶野意，山川多古情。",
      "大隐德所薄，归来可退耕。"
    ]
  },
  {
    "volume": 51,
    "sequence": 27,
    "title": "伤王七秘书监寄呈扬州陆长史通简府僚广陵以广好事",
    "author": "宋之问",
    "content": [
      "王氏贵先宗，衡门栖道风。",
      "传心晤有物，秉化游无穷。",
      "学奥九流异，机玄三语同。",
      "书乃墨场绝，文称词伯雄。",
      "白屋藩魏主，苍生期谢公。",
      "一祗贤良诏。",
      "遂谒承明宫。",
      "补衮望奚塞，尊儒位未充。",
      "罢官七门里，归老一丘中。",
      "尝忝长者辙，微言私谓通。",
      "我行会稽郡，路出广陵东。",
      "物在人已矣，都疑淮海空。"
    ]
  },
  {
    "volume": 51,
    "sequence": 28,
    "title": "使至嵩山寻杜四不遇慨然复伤田洗马韩观主…赠杜侯杜四",
    "author": "宋之问",
    "content": [
      "洛桥瞻太室，期子在云烟。",
      "归来不相见，孤赏弄寒泉。",
      "与君阔松石，于兹二十年。",
      "田公谢昭世，韩子秘幽埏。",
      "忆昔同携手，山栖接二贤。",
      "笙歌入玄地，诗酒坐寥天。",
      "旧友悉零落，罢琴私自怜。",
      "逝者非药误，餐霞意可全。",
      "为余理还策，相与事灵仙。"
    ]
  },
  {
    "volume": 51,
    "sequence": 29,
    "title": "玩郡斋海榴",
    "author": "宋之问",
    "content": [
      "泽国韶气早，开帘延霁天。",
      "野禽宵未啭，山蜚昼仍眠。",
      "目兹海榴发，列映岩楹前。",
      "熠爚御风静，葳蕤含景鲜。",
      "清晨绿堪佩，亭午丹欲然。",
      "昔忝金闺籍，尝见玉池莲。",
      "未若宗族地，更逢荣耀全。",
      "南金虽自贵，贺赏讵能迁。",
      "抚躬万里绝，岂染一朝妍。",
      "徒缘滞遐郡，常是惜流年。",
      "越俗鄙章甫，扪心空自怜。"
    ]
  },
  {
    "volume": 51,
    "sequence": 30,
    "title": "长安路（一作沈佺期诗）",
    "author": "宋之问",
    "content": [
      "秦地平如掌，层城出云汉。",
      "楼阁九衢春，车马千门旦。",
      "绿柳开复合，红尘聚还散。",
      "日晚斗鸡场，经过狭斜看。"
    ]
  },
  {
    "volume": 51,
    "sequence": 31,
    "title": "折杨柳（一作沈佺期诗）",
    "author": "宋之问",
    "content": [
      "玉树朝日映，罗帐春风吹。",
      "拭泪攀杨柳，长条宛地垂。",
      "白花飞历乱，黄鸟思参差。",
      "妾自肝肠断，傍人那得知。"
    ]
  },
  {
    "volume": 51,
    "sequence": 32,
    "title": "有所思（一作沈佺期诗）",
    "author": "宋之问",
    "content": [
      "君子事行役，再空芳岁期。",
      "美人旷遥伫，万里浮云思。",
      "园桃绽红艳，效叶柔绿滋。",
      "坐看长夏晚，秋月生罗帷。"
    ]
  },
  {
    "volume": 51,
    "sequence": 33,
    "title": "军中人日登高赠房明府",
    "author": "宋之问",
    "content": [
      "幽郊昨夜阴风断，顿觉朝来阳吹暖。",
      "泾水桥南柳欲黄，杜陵城北花应满。",
      "长安昨夜寄春衣，短翮登兹一望归。",
      "闻道凯旋乘骑入，看君走马见芳菲。"
    ]
  },
  {
    "volume": 51,
    "sequence": 34,
    "title": "寒食还陆浑别业",
    "author": "宋之问",
    "content": [
      "洛阳城里花如雪，陆浑山中今始发。",
      "旦别河桥杨柳风，夕卧伊川桃李月。",
      "伊川桃李正芳新，寒食山中酒复春。",
      "野老不知尧舜力，酣歌一曲太平人。"
    ]
  },
  {
    "volume": 51,
    "sequence": 35,
    "title": "寒食江州满塘驿",
    "author": "宋之问",
    "content": [
      "去年上巳洛桥边，今年寒食庐山曲。",
      "遥怜巩树花应满，复见吴洲草新绿。",
      "吴洲春草兰杜芳，感物思归怀故乡。",
      "驿骑明朝宿何处，猿声今夜断君肠。"
    ]
  },
  {
    "volume": 51,
    "sequence": 36,
    "title": "至端州驿见杜五审言沈三佺期阎五朝隐王二无竞…成咏",
    "author": "宋之问",
    "content": [
      "逐臣北地承严谴，谓到南中每相见。",
      "岂意南中岐路多，千山万水分乡县。",
      "云摇雨散各翻飞，海阔天长音信稀。",
      "处处山川同瘴疠，自怜能得几人归。"
    ]
  },
  {
    "volume": 51,
    "sequence": 37,
    "title": "绿竹引",
    "author": "宋之问",
    "content": [
      "青溪绿潭潭水侧，修竹婵娟同一色。",
      "徒生仙实凤不游，老死空山人讵识。",
      "妙年秉愿逃俗纷，归卧嵩丘弄白云。",
      "含情傲睨慰心目，何可一日无此君。"
    ]
  },
  {
    "volume": 51,
    "sequence": 38,
    "title": "明河篇",
    "author": "宋之问",
    "content": [
      "八月凉风天气晶，万里无云河汉明。",
      "昏见南楼清且浅，晓落西山纵复横。",
      "洛阳城阙天中起，长河夜夜千门里。",
      "复道连甍共蔽亏，画堂琼户特相宜。",
      "云母帐前初泛滥，水精帘外转逶迤。",
      "倬彼昭回如练白，复出东城接南陌。",
      "南陌征人去不归，谁家今夜捣寒衣。",
      "鸳鸯机上疏萤度，乌鹊桥边一雁飞。",
      "雁飞萤度愁难歇，坐见明河渐微没。",
      "已能舒卷任浮云，不惜光辉让流月。",
      "明河可望不可亲，愿得乘槎一问津。",
      "更将织女支机石，还访成都卖卜人。"
    ]
  },
  {
    "volume": 51,
    "sequence": 39,
    "title": "龙门应制",
    "author": "宋之问",
    "content": [
      "宿雨霁氛埃，流云度城阙。",
      "河堤柳新翠，苑树花先发。",
      "洛阳花柳此时浓，山水楼台映几重。",
      "群公拂雾朝翔凤，天子乘春幸凿龙。",
      "凿龙近出王城外，羽从琳琅拥轩盖。",
      "云罕才临御水桥，天衣已入香山会。",
      "山壁崭岩断复连，清流澄澈俯伊川。",
      "雁塔遥遥绿波上，星龛奕奕翠微边。",
      "层峦旧长千寻木，远壑初飞百丈泉，彩仗蜺旌绕香阁。",
      "下辇登高望河洛。",
      "东城宫阙拟昭回，南阳沟塍殊绮错。",
      "林下天香七宝台，山中春酒万年杯，微风一起祥花落，仙乐初鸣瑞鸟来。",
      "鸟来花落纷无已，称觞献寿烟霞里。",
      "歌舞淹留景欲斜，石关犹驻五云车。",
      "鸟旗翼翼留芳草，龙骑駸駸映晚花。",
      "千乘万骑銮舆出，水静山空严警跸。",
      "郊外喧喧引看人，倾都南望属车尘。",
      "嚣声引飏闻黄道，佳气周回入紫宸。",
      "先王定鼎山河固，宝命乘周万物新。",
      "吾皇不事瑶池乐，时雨来观农扈春。"
    ]
  },
  {
    "volume": 51,
    "sequence": 40,
    "title": "初宿淮口",
    "author": "宋之问",
    "content": [
      "孤舟汴河水，去国情无已。",
      "晚泊投楚乡，明月清淮里。",
      "汴河东泻路穷兹，洛阳西顾日增悲。",
      "夜闻楚歌思欲断，况值淮南木落时。"
    ]
  },
  {
    "volume": 51,
    "sequence": 41,
    "title": "王子乔",
    "author": "宋之问",
    "content": [
      "王子乔，爱神仙，七月七日上宾天。",
      "白虎摇瑟凤吹笙，乘骑云气吸日精。",
      "吸日精，长不归，遗庙今在而人非。",
      "空望山头草，草露湿人衣。"
    ]
  },
  {
    "volume": 51,
    "sequence": 42,
    "title": "放白鹇篇",
    "author": "宋之问",
    "content": [
      "故人赠我绿绮琴，兼致白鹇鸟。",
      "琴是峄山桐，鸟出吴溪中。",
      "我心松石清霞里，弄此幽弦不能已。",
      "我心河海白云垂，怜此珍禽空自知。",
      "著书晚下麒麟阁，幼稚骄痴候门乐。",
      "乃言物性不可违，白鹇愁慕刷毛衣。",
      "玉徽闭匣留为念，六翮开笼任尔飞。"
    ]
  },
  {
    "volume": 51,
    "sequence": 43,
    "title": "桂州三月三日（一作桂阳三日述怀）",
    "author": "宋之问",
    "content": [
      "代业京华里，远投魑魅乡。",
      "登高望不极，云海四茫茫。",
      "伊昔承休盼，曾为人所羡。",
      "两朝赐颜色，二纪陪欢宴。",
      "昆明御宿侍龙媒，伊阙天泉复几回。",
      "西夏黄河水心剑，东周清洛羽觞杯。",
      "苑中落花扫还合，河畔垂杨拨不开。",
      "千春万寿多行乐，柏梁和歌攀睿作。",
      "赐金分帛奉恩辉，风举云摇入紫微。",
      "晨趋北阙鸣珂至，夜出南宫把烛归。",
      "载笔儒林多岁月，襆被文昌佐吴越。",
      "越中山海高且深，兴来无处不登临。",
      "永和九年刺海郡，暮春三月醉山阴。",
      "愚谓嬉游长似昔，不言流寓欻成今。",
      "始安繁华旧风俗，帐饮倾城沸江曲。",
      "主人丝管清且悲，客子肝肠断还续。",
      "荔浦蘅皋万里馀，洛阳音信绝能疏。",
      "故园今日应愁思，曲水何能更祓除。",
      "逐伴谁怜合浦叶，思归岂食桂江鱼。",
      "不求汉使金囊赠，愿得佳人锦字书。"
    ]
  },
  {
    "volume": 51,
    "sequence": 44,
    "title": "下山歌",
    "author": "宋之问",
    "content": [
      "下嵩山兮多所思，携佳人兮步迟迟。",
      "松间明月长如此，君再游兮复何时。"
    ]
  },
  {
    "volume": 51,
    "sequence": 45,
    "title": "冬宵引赠司马承祯",
    "author": "宋之问",
    "content": [
      "河有冰兮山有雪，北户墐兮行人绝。",
      "独坐山中兮对松月，怀美人兮屡盈缺。",
      "明月的的寒潭中，青松幽幽吟劲风。",
      "此情不向俗人说，爱而不见恨无穷。"
    ]
  },
  {
    "volume": 51,
    "sequence": 46,
    "title": "高山引",
    "author": "宋之问",
    "content": [
      "攀云窈窕兮上跻悬峰，长路浩浩兮此去何从。",
      "水一曲兮肠一曲，山一重兮悲一重。",
      "松槚邈已远，友于何日逢。",
      "况满室兮童稚，攒众虑于心胸。",
      "天高难诉兮远负明德，却望咸京兮挥涕龙钟。"
    ]
  },
  {
    "volume": 51,
    "sequence": 47,
    "title": "嵩山天门歌",
    "author": "宋之问",
    "content": [
      "登天门兮坐盘石之嶙峋，前漎漎兮未半，下漠漠兮无垠。",
      "纷窈窕兮岩倚披以鹏翅，洞胶葛兮峰棱层以龙鳞。",
      "松移岫转，左变而右易。",
      "风生云起，出鬼而入神。",
      "吾亦不知其灵怪如此，愿游杳冥兮见羽人。",
      "重曰，天门兮穹崇，回合兮攒丛，松万接兮柱日，石千寻兮倚空。",
      "晚阴兮足风，夕阳兮赩红。",
      "试一望兮夺魄，况众妙之无穷。"
    ]
  },
  {
    "volume": 51,
    "sequence": 48,
    "title": "有所思（一作刘希夷诗，题云代悲白头翁）",
    "author": "宋之问",
    "content": [
      "洛阳城东桃李花，飞来飞去落谁家。",
      "幽闺女儿惜颜色，坐见落花长叹息。",
      "今年花落颜色改，明年花开复谁在。",
      "已见松柏摧为薪，更闻桑田变成海。",
      "古人无复洛城东，今人还对落花风。",
      "年年岁岁花相似，岁岁年年人不同。",
      "寄言全盛红颜子，须怜半死白头翁。",
      "此翁白头真可怜，伊昔红颜美少年。",
      "公子王孙芳树下，清歌妙舞落花前。",
      "光禄池台交锦绣，将军楼阁画神仙。",
      "一朝卧病无相识，三春行乐在谁边。",
      "婉转蛾眉能几时，须臾鹤发乱如丝。",
      "但看古来歌舞地，唯有黄昏鸟雀飞。"
    ]
  }
]