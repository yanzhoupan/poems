[
  {
    "volume": 337,
    "sequence": 1,
    "title": "北极赠李观",
    "author": "韩愈",
    "content": [
      "北极有羁羽，南溟有沈鳞。",
      "川源浩浩隔，影响两无因。",
      "风云一朝会，变化成一身。",
      "谁言道里远，感激疾如神。",
      "我年二十五，求友昧其人。",
      "哀歌西京市，乃与夫子亲。",
      "所尚苟同趋，贤愚岂异伦。",
      "方为金石姿，万世无缁磷。",
      "无为儿女态，憔悴悲贱贫。"
    ]
  },
  {
    "volume": 337,
    "sequence": 2,
    "title": "此日足可惜赠张籍（愈时在徐籍往谒之辞去作是诗以送）",
    "author": "韩愈",
    "content": [
      "此日足可惜，此酒不足尝。",
      "舍酒去相语，共分一日光。",
      "念昔未知子，孟君自南方。",
      "自矜有所得，言子有文章。",
      "我名属相府，欲往不得行。",
      "思之不可见，百端在中肠。",
      "维时月魄死，冬日朝在房。",
      "驱驰公事退，闻子适及城。",
      "命车载之至，引坐于中堂。",
      "开怀听其说，往往副所望。",
      "孔丘殁已远，仁义路久荒。",
      "纷纷百家起，诡怪相披猖。",
      "长老守所闻，后生习为常。",
      "少知诚难得，纯粹古已亡。",
      "譬彼植园木，有根易为长。",
      "留之不遣去，馆置城西旁。",
      "岁时未云几，浩浩观湖江。",
      "众夫指之笑，谓我知不明。",
      "儿童畏雷电，鱼鳖惊夜光。",
      "州家举进士，选试缪所当。",
      "驰辞对我策，章句何炜煌。",
      "相公朝服立，工席歌鹿鸣。",
      "礼终乐亦阕，相拜送于庭。",
      "之子去须臾，赫赫流盛名。",
      "窃喜复窃叹，谅知有所成。",
      "人事安可恒，奄忽令我伤。",
      "闻子高第日，正从相公丧。",
      "哀情逢吉语，惝恍难为双。",
      "暮宿偃师西，徒展转在床。",
      "夜闻汴州乱，绕壁行彷徨。",
      "我时留妻子，仓卒不及将。",
      "相见不复期，零落甘所丁。",
      "骄儿未绝乳，念之不能忘。",
      "忽如在我所，耳若闻啼声。",
      "中途安得返，一日不可更。",
      "俄有东来说，我家免罹殃。",
      "乘船下汴水，东去趋彭城。",
      "从丧朝至洛，还走不及停。",
      "假道经盟津，出入行涧冈。",
      "日西入军门，羸马颠且僵。",
      "主人愿少留，延入陈壶觞。",
      "卑贱不敢辞，忽忽心如狂。",
      "饮食岂知味，丝竹徒轰轰。",
      "平明脱身去，决若惊凫翔。",
      "黄昏次汜水，欲过无舟航。",
      "号呼久乃至，夜济十里黄。",
      "中流上滩潬，沙水不可详。",
      "惊波暗合沓，星宿争翻芒。",
      "辕马蹢躅鸣，左右泣仆童。",
      "甲午憩时门，临泉窥斗龙。",
      "东南出陈许，陂泽平茫茫。",
      "道边草木花，红紫相低昂。",
      "百里不逢人，角角雄雉鸣。",
      "行行二月暮，乃及徐南疆。",
      "下马步堤岸，上船拜吾兄。",
      "谁云经艰难，百口无夭殇。",
      "仆射南阳公，宅我睢水阳。",
      "箧中有余衣，盎中有馀粮。",
      "闭门读书史，窗户忽已凉。",
      "日念子来游，子岂知我情。",
      "别离未为久，辛苦多所经。",
      "对食每不饱，共言无倦听。",
      "连延三十日，晨坐达五更。",
      "我友二三子，宦游在西京。",
      "东野窥禹穴，李翱观涛江。",
      "萧条千万里，会合安可逢。",
      "淮之水舒舒，楚山直丛丛。",
      "子又舍我去，我怀焉所穷。",
      "男儿不再壮，百岁如风狂。",
      "高爵尚可求，无为守一乡。"
    ]
  },
  {
    "volume": 337,
    "sequence": 3,
    "title": "幽怀",
    "author": "韩愈",
    "content": [
      "幽怀不能写，行此春江浔。",
      "适与佳节会，士女竞光阴。",
      "凝妆耀洲渚，繁吹荡人心。",
      "间关林中鸟，亦知和为音。",
      "岂无一尊酒，自酌还自吟。",
      "但悲时易失，四序迭相侵。",
      "我歌君子行，视古犹视今。"
    ]
  },
  {
    "volume": 337,
    "sequence": 4,
    "title": "君子法天运",
    "author": "韩愈",
    "content": [
      "君子法天运，四时可前知。",
      "小人惟所遇，寒暑不可期。",
      "利害有常势，取舍无定姿。",
      "焉能使我心，皎皎远忧疑。"
    ]
  },
  {
    "volume": 337,
    "sequence": 5,
    "title": "落叶送陈羽",
    "author": "韩愈",
    "content": [
      "落叶不更息，断蓬无复归。",
      "飘飖终自异，邂逅暂相依。",
      "悄悄深夜语，悠悠寒月辉。",
      "谁云少年别，流泪各沾衣。"
    ]
  },
  {
    "volume": 337,
    "sequence": 6,
    "title": "归彭城",
    "author": "韩愈",
    "content": [
      "天下兵又动，太平竟何时。",
      "訏谟者谁子，无乃失所宜。",
      "前年关中旱，闾井多死饥。",
      "去岁东郡水，生民为流尸。",
      "上天不虚应，祸福各有随。",
      "我欲进短策，无由至彤墀。",
      "刳肝以为纸，沥血以书辞。",
      "上言陈尧舜，下言引龙夔。",
      "言词多感激，文字少葳蕤。",
      "一读已自怪，再寻良自疑。",
      "食芹虽云美，献御固已痴。",
      "缄封在骨髓，耿耿空自奇。",
      "昨者到京城，屡陪高车驰。",
      "周行多俊异，议论无瑕疵。",
      "见待颇异礼，未能去毛皮。",
      "到口不敢吐，徐徐俟其巇。",
      "归来戎马间，惊顾似羁雌。",
      "连日或不语，终朝见相欺。",
      "乘闲辄骑马，茫茫诣空陂。",
      "遇酒即酩酊，君知我为谁。"
    ]
  },
  {
    "volume": 337,
    "sequence": 7,
    "title": "醉后",
    "author": "韩愈",
    "content": [
      "煌煌东方星，奈此众客醉。",
      "初喧或忿争，中静杂嘲戏。",
      "淋漓身上衣，颠倒笔下字。",
      "人生如此少，酒贱且勤置。"
    ]
  },
  {
    "volume": 337,
    "sequence": 8,
    "title": "醉赠张秘书",
    "author": "韩愈",
    "content": [
      "人皆劝我酒，我若耳不闻。",
      "今日到君家，呼酒持劝君。",
      "为此座上客，及余各能文。",
      "君诗多态度，蔼蔼春空云。",
      "东野动惊俗，天葩吐奇芬。",
      "张籍学古淡，轩鹤避鸡群。",
      "阿买不识字，颇知书八分。",
      "诗成使之写，亦足张吾军。",
      "所以欲得酒，为文俟其醺。",
      "酒味既冷冽，酒气又氛氲。",
      "性情渐浩浩，谐笑方云云。",
      "此诚得酒意，余外徒缤纷。",
      "长安众富儿，盘馔罗膻荤。",
      "不解文字饮，惟能醉红裙。",
      "虽得一饷乐，有如聚飞蚊。",
      "今我及数子，固无莸与薰。",
      "险语破鬼胆，高词媲皇坟。",
      "至宝不雕琢，神功谢锄耘。",
      "方今向太平，元凯承华勋。",
      "吾徒幸无事，庶以穷朝曛。"
    ]
  },
  {
    "volume": 337,
    "sequence": 9,
    "title": "同冠峡（贞元十九年贬阳山后作）",
    "author": "韩愈",
    "content": [
      "南方二月半，春物亦已少。",
      "维舟山水间，晨坐听百鸟。",
      "宿云尚含姿，朝日忽升晓。",
      "羁旅感和鸣，囚拘念轻矫。",
      "潺湲泪久迸，诘曲思增绕。",
      "行矣且无然，盖棺事乃了。"
    ]
  },
  {
    "volume": 337,
    "sequence": 10,
    "title": "送惠师（愈在连州与释景常、元惠游·惠师即元惠也）",
    "author": "韩愈",
    "content": [
      "惠师浮屠者，乃是不羁人。",
      "十五爱山水，超然谢朋亲。",
      "脱冠剪头发，飞步遗踪尘。",
      "发迹入四明，梯空上秋旻。",
      "遂登天台望，众壑皆嶙峋。",
      "夜宿最高顶，举头看星辰。",
      "光芒相照烛，南北争罗陈。",
      "兹地绝翔走，自然严且神。",
      "微风吹木石，澎湃闻韶钧。",
      "夜半起下视，溟波衔日轮。",
      "鱼龙惊踊跃，叫啸成悲辛。",
      "怪气或紫赤，敲磨共轮囷。",
      "金鸦既腾翥，七合俄清新。",
      "常闻禹穴奇，东去窥瓯闽。",
      "越俗不好古，流传失其真。",
      "幽踪邈难得，圣路嗟长堙。",
      "回临浙江涛，屹起高峨岷。",
      "壮志死不息，千年如隔晨。",
      "是非竟何有，弃去非吾伦。",
      "凌江诣庐岳，浩荡极游巡。",
      "崔崒没云表，陂陀浸湖沦。",
      "是时雨初霁，悬瀑垂天绅。",
      "前年往罗浮，步戛南海漘。",
      "大哉阳德盛，荣茂恒留春。",
      "鹏鶱堕长翮，鲸戏侧修鳞。",
      "自来连州寺，曾未造城闉。",
      "日携青云客，探胜穷崖滨。",
      "太守邀不去，群官请徒频。",
      "囊无一金资，翻谓富者贫。",
      "昨日忽不见，我令访其邻。",
      "奔波自追及，把手问所因。",
      "顾我却兴叹，君宁异于民。",
      "离合自古然，辞别安足珍。",
      "吾闻九疑好，夙志今欲伸。",
      "斑竹啼舜妇，清湘沈楚臣。",
      "衡山与洞庭，此固道所循。",
      "寻崧方抵洛，历华遂之秦。",
      "浮游靡定处，偶往即通津。",
      "吾言子当去，子道非吾遵。",
      "江鱼不池活，野鸟难笼驯。",
      "吾非西方教，怜子狂且醇。",
      "吾嫉惰游者，怜子愚且谆。",
      "去矣各异趣，何为浪沾巾。"
    ]
  },
  {
    "volume": 337,
    "sequence": 11,
    "title": "送灵师",
    "author": "韩愈",
    "content": [
      "佛法入中国，尔来七百年。",
      "齐民逃赋役，高士著幽禅。",
      "官吏不之制，纷纷听其然。",
      "耕桑日失隶，朝署时遗贤。",
      "灵师皇甫姓，胤胄本蝉联。",
      "少小涉书史，早能缀文篇。",
      "中间不得意，失迹成延迁。",
      "逸志不拘教，轩腾断牵挛。",
      "围棋斗白黑，生死随机权。",
      "七博在一掷，枭卢叱回旋。",
      "战诗谁与敌，浩汗横戈鋋。",
      "饮酒尽百盏，嘲谐思逾鲜。",
      "有时醉花月，高唱清且绵。",
      "四座咸寂默，杳如奏湘弦。",
      "寻胜不惮险，黔江屡洄沿。",
      "瞿塘五七月，惊电让归船。",
      "怒水忽中裂，千寻堕幽泉。",
      "环回势益急，仰见团团天。",
      "投身岂得计，性命甘徒捐。",
      "浪沫蹙翻涌，漂浮再生全。",
      "同行二十人，魂骨俱坑填。",
      "灵师不挂怀，冒涉道转延。",
      "开忠二州牧，诗赋时多传。",
      "失职不把笔，珠玑为君编。",
      "强留费日月，密席罗婵娟。",
      "昨者至林邑，使君数开筵。",
      "逐客三四公，盈怀赠兰荃。",
      "湖游泛漭沆，溪宴驻潺湲。",
      "别语不许出，行裾动遭牵。",
      "邻州竞招请，书札何翩翩。",
      "十月下桂岭，乘寒恣窥缘。",
      "落落王员外，争迎获其先。",
      "自从入宾馆，占吝久能专。",
      "吾徒颇携被，接宿穷欢妍。",
      "听说两京事，分明皆眼前。",
      "纵横杂谣俗，琐屑咸罗穿。",
      "材调真可惜，朱丹在磨研。",
      "方将敛之道，且欲冠其颠。",
      "韶阳李太守，高步凌云烟。",
      "得客辄忘食，开囊乞缯钱。",
      "手持南曹叙，字重青瑶镌。",
      "古气参彖系，高标摧太玄。",
      "维舟事干谒，披读头风痊。",
      "还如旧相识，倾壶畅幽悁。",
      "以此复留滞，归骖几时鞭。"
    ]
  },
  {
    "volume": 337,
    "sequence": 12,
    "title": "县斋有怀（阳山县斋作，时贞元二十一年顺宗新即位）",
    "author": "韩愈",
    "content": [
      "少小尚奇伟，平生足悲吒。",
      "犹嫌子夏儒，肯学樊迟稼。",
      "事业窥皋稷，文章蔑曹谢。",
      "濯缨起江湖，缀佩杂兰麝。",
      "悠悠指长道，去去策高驾。",
      "谁为倾国谋，自许连城价。",
      "初随计吏贡，屡入泽宫射。",
      "虽免十上劳，何能一战霸。",
      "人情忌殊异，世路多权诈。",
      "蹉跎颜遂低，摧折气愈下。",
      "冶长信非罪，侯生或遭骂。",
      "怀书出皇都，衔泪渡清灞。",
      "身将老寂寞，志欲死闲暇。",
      "朝食不盈肠，冬衣才掩髂。",
      "军书既频召，戎马乃连跨。",
      "大梁从相公，彭城赴仆射。",
      "弓箭围狐兔，丝竹罗酒炙。",
      "两府变荒凉，三年就休假。",
      "求官去东洛，犯雪过西华。",
      "尘埃紫陌春，风雨灵台夜。",
      "名声荷朋友，援引乏姻娅。",
      "虽陪彤庭臣，讵纵青冥靶。",
      "寒空耸危阙，晓色曜修架。",
      "捐躯辰在丁，铩翮时方蜡。",
      "投荒诚职分，领邑幸宽赦。",
      "湖波翻日车，岭石坼天罅。",
      "毒雾恒熏昼，炎风每烧夏。",
      "雷威固已加，飓势仍相借。",
      "气象杳难测，声音吁可怕。",
      "夷言听未惯，越俗循犹乍。",
      "指摘两憎嫌，睢盱互猜讶。",
      "只缘恩未报，岂谓生足藉。",
      "嗣皇新继明，率土日流化。",
      "惟思涤瑕垢，长去事桑柘。",
      "劚嵩开云扃，压颍抗风榭。",
      "禾麦种满地，梨枣栽绕舍。",
      "儿童稍长成，雀鼠得驱吓。",
      "官租日输纳，村酒时邀迓。",
      "闲爱老农愚，归弄小女姹。",
      "如今便可尔，何用毕婚嫁。"
    ]
  },
  {
    "volume": 337,
    "sequence": 13,
    "title": "合江亭",
    "author": "韩愈",
    "content": [
      "红亭枕湘江，蒸水会其左。",
      "瞰临眇空阔，绿净不可唾。",
      "维昔经营初，邦君实王佐。",
      "翦林迁神祠，买地费家货。",
      "梁栋宏可爱，结构丽匪过。",
      "伊人去轩腾，兹宇遂颓挫。",
      "老郎来何暮，高唱久乃和。",
      "树兰盈九畹，栽竹逾万个。",
      "长绠汲沧浪，幽蹊下坎坷。",
      "波涛夜俯听，云树朝对卧。",
      "初如遗宦情，终乃最郡课。",
      "人生诚无几，事往悲岂奈。",
      "萧条绵岁时，契阔继庸懦。",
      "胜事谁复论，丑声日已播。",
      "中丞黜凶邪，天子闵穷饿。",
      "君侯至之初，闾里自相贺。",
      "淹滞乐闲旷，勤苦劝慵惰。",
      "为余扫尘阶，命乐醉众座。",
      "穷秋感平分，新月怜半破。",
      "愿书岩上石，勿使泥尘涴。"
    ]
  },
  {
    "volume": 337,
    "sequence": 14,
    "title": "陪杜侍御游湘西两寺独宿有题一首，因献杨常侍",
    "author": "韩愈",
    "content": [
      "长沙千里平，胜地犹在险。",
      "况当江阔处，斗起势匪渐。",
      "深林高玲珑，青山上琬琰。",
      "路穷台殿辟，佛事焕且俨。",
      "剖竹走泉源，开廊架崖广。",
      "是时秋之残，暑气尚未敛。",
      "群行忘后先，朋息弃拘检。",
      "客堂喜空凉，华榻有清簟。",
      "涧蔬煮蒿芹，水果剥菱芡。",
      "伊余夙所慕，陪赏亦云忝。",
      "幸逢车马归，独宿门不掩。",
      "山楼黑无月，渔火灿星点。",
      "夜风一何喧，杉桧屡磨飐。",
      "犹疑在波涛，怵惕梦成魇。",
      "静思屈原沈，远忆贾谊贬。",
      "椒兰争妒忌，绛灌共谗谄。",
      "谁令悲生肠，坐使泪盈脸。",
      "翻飞乏羽翼，指摘困瑕玷。",
      "珥貂藩维重，政化类分陕。",
      "礼贤道何优，奉己事苦俭。",
      "大厦栋方隆，巨川楫行剡。",
      "经营诚少暇，游宴固已歉。",
      "旅程愧淹留，徂岁嗟荏苒。",
      "平生每多感，柔翰遇频染。",
      "展转岭猿鸣，曙灯青睒睒。"
    ]
  },
  {
    "volume": 337,
    "sequence": 15,
    "title": "岳阳楼别窦司直",
    "author": "韩愈",
    "content": [
      "洞庭九州间，厥大谁与让。",
      "南汇群崖水，北注何奔放。",
      "潴为七百里，吞纳各殊状。",
      "自古澄不清，环混无归向。",
      "炎风日搜搅，幽怪多冗长。",
      "轩然大波起，宇宙隘而妨。",
      "巍峨拔嵩华，腾踔较健壮。",
      "声音一何宏，轰輵车万两。",
      "犹疑帝轩辕，张乐就空旷。",
      "蛟螭露笋簴，缟练吹组帐。",
      "鬼神非人世，节奏颇跌踼。",
      "阳施见夸丽，阴闭感凄怆。",
      "朝过宜春口，极北缺堤障。",
      "夜缆巴陵洲，丛芮才可傍。",
      "星河尽涵泳，俯仰迷下上。",
      "余澜怒不已，喧聒鸣瓮盎。",
      "明登岳阳楼，辉焕朝日亮。",
      "飞廉戢其威，清晏息纤纩。",
      "泓澄湛凝绿，物影巧相况。",
      "江豚时出戏，惊波忽荡漾。",
      "时当冬之孟，隙窍缩寒涨。",
      "前临指近岸，侧坐眇难望。",
      "涤濯神魂醒，幽怀舒以畅。",
      "主人孩童旧，握手乍忻怅。",
      "怜我窜逐归，相见得无恙。",
      "开筵交履舄，烂漫倒家酿。",
      "杯行无留停，高柱送清唱。",
      "中盘进橙栗，投掷倾脯酱。",
      "欢穷悲心生，婉娈不能忘。",
      "念昔始读书，志欲干霸王。",
      "屠龙破千金，为艺亦云亢。",
      "爱才不择行，触事得谗谤。",
      "前年出官由，此祸最无妄。",
      "公卿采虚名，擢拜识天仗。",
      "奸猜畏弹射，斥逐恣欺诳。",
      "新恩移府庭，逼侧厕诸将。",
      "于嗟苦驽缓，但惧失宜当。",
      "追思南渡时，鱼腹甘所葬。",
      "严程迫风帆，劈箭入高浪。",
      "颠沈在须臾，忠鲠谁复谅。",
      "生还真可喜，克己自惩创。",
      "庶从今日后，粗识得与丧。",
      "事多改前好，趣有获新尚。",
      "誓耕十亩田，不取万乘相。",
      "细君知蚕织，稚子已能饷。",
      "行当挂其冠，生死君一访。"
    ]
  },
  {
    "volume": 337,
    "sequence": 16,
    "title": "送文畅师北游",
    "author": "韩愈",
    "content": [
      "昔在四门馆，晨有僧来谒。",
      "自言本吴人，少小学城阙。",
      "已穷佛根源，粗识事輗軏。",
      "挛拘屈吾真，戒辖思远发。",
      "荐绅秉笔徒，声誉耀前阀。",
      "从求送行诗，屡造忍颠蹶。",
      "今成十馀卷，浩汗罗斧钺。",
      "先生閟穷巷，未得窥剞劂。",
      "又闻识大道，何路补黥刖。",
      "出其囊中文，满听实清越。",
      "谓僧当少安，草序颇排讦。",
      "上论古之初，所以施赏罚。",
      "下开迷惑胸，窙豁劚株橛。",
      "僧时不听莹，若饮水救暍。",
      "风尘一出门，时日多如发。",
      "三年窜荒岭，守县坐深樾。",
      "征租聚异物，诡制怛巾袜。",
      "幽穷谁共语，思想甚含哕。",
      "昨来得京官，照壁喜见蝎。",
      "况逢旧亲识，无不比鹣蟩。",
      "长安多门户，吊庆少休歇。",
      "而能勤来过，重惠安可揭。",
      "当今圣政初，恩泽完□狘。",
      "胡为不自暇，飘戾逐鹯鷢。",
      "仆射领北门，威德压胡羯。",
      "相公镇幽都，竹帛烂勋伐。",
      "酒场舞闺姝，猎骑围边月。",
      "开张箧中宝，自可得津筏。",
      "从兹富裘马，宁复茹藜蕨。",
      "余期报恩后，谢病老耕垡。",
      "庇身指蓬茅，逞志纵猃猲。",
      "僧还相访来，山药煮可掘。"
    ]
  },
  {
    "volume": 337,
    "sequence": 17,
    "title": "答张彻（愈为四门博士时作张彻愈门下士又愈之从子婿）",
    "author": "韩愈",
    "content": [
      "辱赠不知报，我歌尔其聆。",
      "首叙始识面，次言后分形。",
      "道途绵万里，日月垂十龄。",
      "浚郊避兵乱，睢岸连门停。",
      "肝胆一古剑，波涛两浮萍。",
      "渍墨窜旧史，磨丹注前经。",
      "义苑手秘宝，文堂耳惊霆。",
      "暄晨躡露舄，暑夕眠风棂。",
      "结友子让抗，请师我惭丁。",
      "初味犹啖蔗，遂通斯建瓴。",
      "搜奇日有富，嗜善心无宁。",
      "石梁平侹侹，沙水光泠泠。",
      "乘枯摘野艳，沈细抽潜腥。",
      "游寺去陟巘，寻径返穿汀。",
      "缘云竹竦竦，失路麻冥冥。",
      "淫潦忽翻野，平芜眇开溟。",
      "防泄堑夜塞，惧冲城昼扃。",
      "及去事戎辔，相逢宴军伶。",
      "觥秋纵兀兀，猎旦驰駉駉。",
      "从赋始分手，朝京忽同舲。",
      "急时促暗棹，恋月留虚亭。",
      "毕事驱传马，安居守窗萤。",
      "梅花灞水别，宫烛骊山醒。",
      "省选逮投足，乡宾尚摧翎。",
      "尘祛又一掺，泪眦还双荧。",
      "洛邑得休告，华山穷绝陉。",
      "倚岩睨海浪，引袖拂天星。",
      "日驾此回辖，金神所司刑。",
      "泉绅拖修白，石剑攒高青。",
      "磴藓澾拳跼，梯飚飐伶俜。",
      "悔狂已咋指，垂诫仍镌铭。",
      "峨豸忝备列，伏蒲愧分泾。",
      "微诚慕横草，琐力摧撞筳。",
      "叠雪走商岭，飞波航洞庭。",
      "下险疑堕井，守官类拘囹。",
      "荒餐茹獠蛊，幽梦感湘灵。",
      "刺史肃蓍蔡，吏人沸蝗螟。",
      "点缀簿上字，趋跄閤前铃。",
      "赖其饱山水，得以娱瞻听。",
      "紫树雕斐亹，碧流滴珑玲。",
      "映波铺远锦，插地列长屏。",
      "愁狖酸骨死，怪花醉魂馨。",
      "潜苞绛实坼，幽乳翠毛零。",
      "赦行五百里，月变三十冥。",
      "渐阶群振鹭，入学诲螟蛉。",
      "苹甘谢鸣鹿，罍满惭罄瓶。",
      "冏冏抱瑚琏，飞飞联鶺鴒。",
      "鱼鬣欲脱背，虬光先照硎。",
      "岂独出丑类，方当动朝廷。",
      "勤来得晤语，勿惮宿寒厅。"
    ]
  },
  {
    "volume": 337,
    "sequence": 18,
    "title": "荐士（荐孟郊于郑馀庆也）",
    "author": "韩愈",
    "content": [
      "周诗三百篇，雅丽理训诰。",
      "曾经圣人手，议论安敢到。",
      "五言出汉时，苏李首更号。",
      "东都渐瀰漫，派别百川导。",
      "建安能者七，卓荦变风操。",
      "逶迤抵晋宋，气象日凋耗。",
      "中间数鲍谢，比近最清奥。",
      "齐梁及陈隋，众作等蝉噪。",
      "搜春摘花卉，沿袭伤剽盗。",
      "国朝盛文章，子昂始高蹈。",
      "勃兴得李杜，万类困陵暴。",
      "后来相继生，亦各臻阃奥。",
      "有穷者孟郊，受材实雄骜。",
      "冥观洞古今，象外逐幽好。",
      "横空盘硬语，妥帖力排奡。",
      "敷柔肆纡馀，奋猛卷海潦。",
      "荣华肖天秀，捷疾逾响报。",
      "行身践规矩，甘辱耻媚灶。",
      "孟轲分邪正，眸子看了眊。",
      "杳然粹而清，可以镇浮躁，酸寒溧阳尉，五十几何耄。",
      "孜孜营甘旨，辛苦久所冒。",
      "俗流知者谁，指注竞嘲傲。",
      "圣皇索遗逸，髦士日登造。",
      "庙堂有贤相，爱遇均覆焘。",
      "况承归与张，二公迭嗟悼。",
      "青冥送吹嘘，强箭射鲁缟。",
      "胡为久无成，使以归期告。",
      "霜风破佳菊，嘉节迫吹帽。",
      "念将决焉去，感物增恋嫪。",
      "彼微水中荇，尚烦左右芼。",
      "鲁侯国至小，庙鼎犹纳郜。",
      "幸当择珉玉，宁有弃珪瑁。",
      "悠悠我之思，扰扰风中纛。",
      "上言愧无路，日夜惟心祷。",
      "鹤翎不天生，变化在啄菢。",
      "通波非难图，尺地易可漕。",
      "善善不汲汲，后时徒悔懊。",
      "救死具八珍，不如一箪犒。",
      "微诗公勿诮，恺悌神所劳。"
    ]
  },
  {
    "volume": 337,
    "sequence": 19,
    "title": "喜侯喜至赠张籍张彻",
    "author": "韩愈",
    "content": [
      "昔我在南时，数君常在念。",
      "摇摇不可止，讽咏日喁噞。",
      "如以膏濯衣，每渍垢逾染。",
      "又如心中疾，针石非所砭。",
      "常思得游处，至死无倦厌。",
      "地遐物奇怪，水镜涵石剑。",
      "荒花穷漫乱，幽兽工腾闪。",
      "碍目不忍窥，忽忽坐昏垫。",
      "逢神多所祝，岂忘灵即验。",
      "依依梦归路，历历想行店。",
      "今者诚自幸，所怀无一欠。",
      "孟生去虽索，侯氏来还歉。",
      "欹眠听新诗，屋角月艳艳。",
      "杂作承间骋，交惊舌互ī。",
      "缤纷指瑕疵，拒捍阻城堑。",
      "以余经摧挫，固请发铅椠。",
      "居然妄推让，见谓爇天焰。",
      "比疏语徒妍，悚息不敢占。",
      "呼奴具盘餐，饤饾鱼菜赡。",
      "人生但如此，朱紫安足僭。"
    ]
  },
  {
    "volume": 337,
    "sequence": 20,
    "title": "古风",
    "author": "韩愈",
    "content": [
      "今日曷不乐，幸时不用兵。",
      "无曰既蹙矣，乃尚可以生。",
      "彼州之赋，去汝不顾。",
      "此州之役，去我奚适。",
      "一邑之水，可走而违。",
      "天下汤汤，曷其而归。",
      "好我衣服，甘我饮食。",
      "无念百年，聊乐一日。"
    ]
  },
  {
    "volume": 337,
    "sequence": 21,
    "title": "驽骥",
    "author": "韩愈",
    "content": [
      "驽骀诚龌龊，市者何其稠。",
      "力小若易制，价微良易酬。",
      "渴饮一斗水，饥食一束刍。",
      "嘶鸣当大路，志气若有馀。",
      "骐骥生绝域，自矜无匹俦。",
      "牵驱入市门，行者不为留。",
      "借问价几何，黄金比嵩丘。",
      "借问行几何，咫尺视九州。",
      "饥食玉山禾，渴饮醴泉流。",
      "问谁能为御，旷世不可求。",
      "惟昔穆天子，乘之极遐游。",
      "王良执其辔，造父挟其輈。",
      "因言天外事，茫惚使人愁。",
      "驽骀谓骐骥，饿死余尔羞。",
      "有能必见用，有德必见收。",
      "孰云时与命，通塞皆自由。",
      "骐骥不敢言，低徊但垂头。",
      "人皆劣骐骥，共以驽骀优。",
      "喟余独兴叹，才命不同谋。",
      "寄诗同心子，为我商声讴。"
    ]
  },
  {
    "volume": 337,
    "sequence": 22,
    "title": "马厌谷",
    "author": "韩愈",
    "content": [
      "马厌谷兮，士不厌糠籺；",
      "土被文绣兮，士无短褐。",
      "彼其得志兮，不我虞；",
      "一朝失志兮，其何如。",
      "已焉哉，嗟嗟乎鄙夫。"
    ]
  },
  {
    "volume": 337,
    "sequence": 23,
    "title": "出门",
    "author": "韩愈",
    "content": [
      "长安百万家，出门无所之。",
      "岂敢尚幽独，与世实参差。",
      "古人虽已死，书上有其辞。",
      "开卷读且想，千载若相期。",
      "出门各有道，我道方未夷。",
      "且于此中息，天命不吾欺。"
    ]
  },
  {
    "volume": 337,
    "sequence": 24,
    "title": "嗟哉董生行",
    "author": "韩愈",
    "content": [
      "淮水出桐柏，山东驰遥遥千里不能休；",
      "淝水出其侧，不能千里百里入淮流。",
      "寿州属县有安丰，唐贞元时县人董生召南隐居行义于其中。",
      "刺史不能荐，天子不闻名声。",
      "爵禄不及门，门外惟有吏，日来征租更索钱。",
      "嗟哉董生朝出耕夜归读古人书，尽日不得息。",
      "或山而樵，或水而渔。",
      "入厨具甘旨，上堂问起居。",
      "父母不戚戚，妻子不咨咨。",
      "嗟哉董生孝且慈，人不识，惟有天翁知，生祥下瑞无时期。",
      "家有狗乳出求食，鸡来哺其儿。",
      "啄啄庭中拾虫蚁，哺之不食鸣声悲。",
      "彷徨踯躅久不去，以翼来覆待狗归。",
      "嗟哉董生，谁将与俦？",
      "时之人，夫妻相虐，兄弟为雠。",
      "食君之禄，而令父母愁。",
      "亦独何心，嗟哉董生无与俦。"
    ]
  },
  {
    "volume": 337,
    "sequence": 25,
    "title": "烽火",
    "author": "韩愈",
    "content": [
      "登高望烽火，谁谓塞尘飞。",
      "王城富且乐，曷不事光辉。",
      "勿言日已暮，相见恐行稀。",
      "愿君熟念此，秉烛夜中归。",
      "我歌宁自感，乃独泪沾衣。"
    ]
  },
  {
    "volume": 337,
    "sequence": 26,
    "title": "汴州乱二首",
    "author": "韩愈",
    "content": [
      "汴州城门朝不开，天狗堕地声如雷。",
      "健儿争夸杀留后，连屋累栋烧成灰。",
      "诸侯咫尺不能救，孤士何者自兴哀。",
      "母从子走者为谁，大夫夫人留后儿。",
      "昨日乘车骑大马，坐者起趋乘者下。",
      "庙堂不肯用干戈，呜呼奈汝母子何。"
    ]
  },
  {
    "volume": 337,
    "sequence": 27,
    "title": "利剑",
    "author": "韩愈",
    "content": [
      "利剑光耿耿，佩之使我无邪心。",
      "故人念我寡徒侣，持用赠我比知音。",
      "我心如冰剑如雪，不能刺谗夫，使我心腐剑锋折。",
      "决云中断开青天，噫！",
      "剑与我俱变化归黄泉。"
    ]
  },
  {
    "volume": 337,
    "sequence": 28,
    "title": "龊龊",
    "author": "韩愈",
    "content": [
      "龊龊当世士，所忧在饥寒。",
      "但见贱者悲，不闻贵者叹。",
      "大贤事业异，远抱非俗观。",
      "报国心皎洁，念时涕汍澜。",
      "妖姬坐左右，柔指发哀弹。",
      "酒肴虽日陈，感激宁为欢。",
      "秋阴欺白日，泥潦不少干。",
      "河堤决东郡，老弱随惊湍。",
      "天意固有属，谁能诘其端。",
      "愿辱太守荐，得充谏诤官。",
      "排云叫阊阖，披腹呈琅玕。",
      "致君岂无术，自进诚独难。"
    ]
  }
]