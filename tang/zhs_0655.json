[
  {
    "volume": 655,
    "sequence": 1,
    "title": "曲江春感（一题作归五湖）",
    "author": "罗隐",
    "content": [
      "江头日暖花又开，江东行客心悠哉。",
      "高阳酒徒半凋落，终南山色空崔嵬。",
      "圣代也知无弃物，侯门未必用非才。",
      "一船明月一竿竹，家住五湖归去来。"
    ]
  },
  {
    "volume": 655,
    "sequence": 2,
    "title": "皇陂",
    "author": "罗隐",
    "content": [
      "皇陂潋滟深复深，陂西下马聊登临。",
      "垂杨风轻弄翠带，鲤鱼日暖跳黄金。",
      "三月穷途无胜事，十年流水见归心。",
      "输他谷口郑夫子，偷得闲名说至今。"
    ]
  },
  {
    "volume": 655,
    "sequence": 3,
    "title": "寄郑补阙",
    "author": "罗隐",
    "content": [
      "夫子门前数仞墙，每经过处忆游梁。",
      "路从青琐无因见，恩在丹心不可忘。",
      "未必便为谗口隔，只应贪草谏书忙。",
      "别来愁悴知多少，两度槐花马上黄。"
    ]
  },
  {
    "volume": 655,
    "sequence": 4,
    "title": "牡丹花",
    "author": "罗隐",
    "content": [
      "似共东风别有因，绛罗高卷不胜春。",
      "若教解语应倾国，任是无情亦动人。",
      "芍药与君为近侍，芙蓉何处避芳尘。",
      "可怜韩令功成后，辜负秾华过此身。"
    ]
  },
  {
    "volume": 655,
    "sequence": 5,
    "title": "黄河",
    "author": "罗隐",
    "content": [
      "莫把阿胶向此倾，此中天意固难明。",
      "解通银汉应须曲，才出昆仑便不清。",
      "高祖誓功衣带小，仙人占斗客槎轻。",
      "三千年后知谁在，何必劳君报太平。"
    ]
  },
  {
    "volume": 655,
    "sequence": 6,
    "title": "汴河",
    "author": "罗隐",
    "content": [
      "当时天子是闲游，今日行人特地愁。",
      "柳色纵饶妆故国，水声何忍到扬州。",
      "乾坤有意终难会，黎庶无情岂自由。",
      "应笑秦皇用心错，谩驱神鬼海东头。"
    ]
  },
  {
    "volume": 655,
    "sequence": 7,
    "title": "西京崇德里居",
    "author": "罗隐",
    "content": [
      "进乏梯媒退又难，强随豪贵殢长安。",
      "风从昨夜吹银汉，泪拟何门落玉盘。",
      "抛掷红尘应有恨，思量仙桂也无端。",
      "锦鳞赪尾平生事，却被闲人把钓竿。"
    ]
  },
  {
    "volume": 655,
    "sequence": 8,
    "title": "投所思",
    "author": "罗隐",
    "content": [
      "憔悴长安何所为，旅魂穷命自相疑。",
      "满川碧嶂无归日，一榻红尘有泪时。",
      "雕琢只应劳郢匠，膏肓终恐误秦医。",
      "浮生七十今三十，从此凄惶未可知。"
    ]
  },
  {
    "volume": 655,
    "sequence": 9,
    "title": "经张舍人旧居（一题作河中经故翰林张舍人所居）",
    "author": "罗隐",
    "content": [
      "行尘不是昔时尘，谩向朱门忆侍臣。",
      "一榻已无开眼处，九泉应有爱才人。",
      "文馀吐凤他年诏，树想栖鸾旧日春。",
      "从此恩深转难报，夕阳衰草泪沾巾。"
    ]
  },
  {
    "volume": 655,
    "sequence": 10,
    "title": "雒城作",
    "author": "罗隐",
    "content": [
      "大卤旌旗出洛滨，此中烟月已埃尘。",
      "更无楼阁寻行处，只有山川识野人。",
      "早得铸金夸范蠡，旋闻垂钓哭平津。",
      "旧游难得时难遇，回首空城百草春。"
    ]
  },
  {
    "volume": 655,
    "sequence": 11,
    "title": "姑苏城南湖陪曹使君游",
    "author": "罗隐",
    "content": [
      "水蓼花红稻穗黄，使君兰棹泛回塘。",
      "倚风荇藻先开路，迎旆凫鷖尽著行。",
      "手里兵符神与术，腰间金印彩为囊。",
      "少年太守勋庸盛，应笑燕台两鬓霜。"
    ]
  },
  {
    "volume": 655,
    "sequence": 12,
    "title": "秋日有寄姑苏曹使君",
    "author": "罗隐",
    "content": [
      "多病无因棹小舟，阖闾城下谒名侯。",
      "水寒不见双鱼信，风便唯闻五袴讴。",
      "早说用兵长暗合，近传观稼亦闲游。",
      "须知谢奕依前醉，闲阻清谈又一秋。"
    ]
  },
  {
    "volume": 655,
    "sequence": 13,
    "title": "送章碣赴举",
    "author": "罗隐",
    "content": [
      "苹鹿歌中别酒催，粉闱星彩动昭回。",
      "久经罹乱心应破，乍睹升平眼渐开。",
      "顾我昔年悲玉石，怜君今日蕴风雷。",
      "龙门盛事无因见，费尽黄金老隗台。"
    ]
  },
  {
    "volume": 655,
    "sequence": 14,
    "title": "寄杨秘书",
    "author": "罗隐",
    "content": [
      "湖水平来见鲤鱼，偶因烹处得琼琚。",
      "披寻藻思千重后，吟想冰光万里馀。",
      "漳浦病来情转薄，赤城吟苦意何如。",
      "锦衣公子怜君在，十载兵戈从板舆。"
    ]
  },
  {
    "volume": 655,
    "sequence": 15,
    "title": "往年进士赵能卿尝话金庭胜事，见示叙",
    "author": "罗隐",
    "content": [
      "会稽诗客赵能卿，往岁相逢话石城。",
      "正恨故人无上寿，喜闻良宰有高情。",
      "山朝佐命层层耸，水接飞流步步清。",
      "两火一刀罹乱后，会须乘兴雪中行。"
    ]
  },
  {
    "volume": 655,
    "sequence": 16,
    "title": "得宣州窦尚书书因投寄二首",
    "author": "罗隐",
    "content": [
      "双鱼迢递到江滨，伤感南陵旧主人。",
      "万里朝台劳寄梦，十年侯国阻趋尘。",
      "寻知乱后尝辞禄，共喜闲来得养神。",
      "时见齐山敬亭客，不堪戎马战征频。",
      "曾逐旌旗过板桥，世途多难竟蓬飘。",
      "步兵校尉辞公府，车骑将军忆本朝。",
      "醉里旧游还历历，病中衰鬓奈萧萧。",
      "遗簪堕履应留念，门客如今只下僚。"
    ]
  },
  {
    "volume": 655,
    "sequence": 17,
    "title": "雪",
    "author": "罗隐",
    "content": [
      "细玉罗纹下碧霄，杜门颜巷落偏饶。",
      "巢居只恐高柯折，旅客愁闻去路遥。",
      "撅冻野蔬和粉重，扫庭松叶带酥烧。",
      "寒窗呵笔寻诗句，一片飞来纸上销。"
    ]
  },
  {
    "volume": 655,
    "sequence": 18,
    "title": "暇日有寄姑苏曹使君兼呈张郎中郡中宾僚",
    "author": "罗隐",
    "content": [
      "嘉植阴阴覆剑池，此中能政动神祇。",
      "湖边观稼雨迎马，城外犒军风满旗。",
      "融酒徒夸无算爵，俭莲还少最高枝。",
      "珊瑚笔架真珠履，曾和陈王几首诗。"
    ]
  },
  {
    "volume": 655,
    "sequence": 19,
    "title": "寄右省王谏议",
    "author": "罗隐",
    "content": [
      "耳边要静不得静，心里欲闲终未闲。",
      "自是宿缘应有累，可能时事更相关。",
      "鱼惭张翰辞东府，鹤怨周颙负北山。",
      "看却金庭芝朮老，又驱车入七人班。"
    ]
  },
  {
    "volume": 655,
    "sequence": 20,
    "title": "焚书坑",
    "author": "罗隐",
    "content": [
      "千载遗踪一窖尘，路傍耕者亦伤神。",
      "祖龙算事浑乖角，将谓诗书活得人。"
    ]
  },
  {
    "volume": 655,
    "sequence": 21,
    "title": "始皇陵",
    "author": "罗隐",
    "content": [
      "荒堆无草树无枝，懒向行人问昔时。",
      "六国英雄漫多事，到头徐福是男儿。"
    ]
  },
  {
    "volume": 655,
    "sequence": 22,
    "title": "送沈先辈归送上嘉礼（一作送沈光及第后东归兼赴嘉礼）",
    "author": "罗隐",
    "content": [
      "青青月桂触人香，白苎衫轻称沈郎。",
      "好继马卿归故里，况闻山简在襄阳。",
      "杯倾别岸应须醉，花傍征车渐欲芳。",
      "拟把金钱赠嘉礼，不堪栖屑困名场。"
    ]
  },
  {
    "volume": 655,
    "sequence": 23,
    "title": "春日叶秀才曲江",
    "author": "罗隐",
    "content": [
      "江花江草暖相隈，也向江边把酒杯。",
      "春色恼人遮不得，别愁如疟避还来。",
      "安排贱迹无良策，裨补明时望重才。",
      "一曲吴歌齐拍手，十年尘眼未曾开。"
    ]
  },
  {
    "volume": 655,
    "sequence": 24,
    "title": "西京道德里",
    "author": "罗隐",
    "content": [
      "秦树团团夕结阴，此中庄舄动悲吟。",
      "一枝丹桂未入手，万里苍波长负心。",
      "老去渐知时态薄，愁来唯愿酒杯深。",
      "七雄三杰今何在，休为闲人泪满襟。"
    ]
  },
  {
    "volume": 655,
    "sequence": 25,
    "title": "忆夏口",
    "author": "罗隐",
    "content": [
      "汉阳渡口兰为舟，汉阳城下多酒楼。",
      "当年不得尽一醉，别梦有时还重游。",
      "襟带可怜吞楚塞，风烟只好狎江鸥。",
      "月明更想曾行处，吹笛桥边木叶秋。"
    ]
  },
  {
    "volume": 655,
    "sequence": 26,
    "title": "武牢关",
    "author": "罗隐",
    "content": [
      "楚人曾此限封疆，不见清阴六里长。",
      "一壑暮声何怨望，数峰秋势自颠狂。",
      "由来四皓须神伏，大抵秦皇谩气强。",
      "欲学鸡鸣试关吏，太平时节懒思量。"
    ]
  },
  {
    "volume": 655,
    "sequence": 27,
    "title": "途中献晋州孟中丞",
    "author": "罗隐",
    "content": [
      "太平天子念蒲东，又委星郎养育功。",
      "昨日隼旟辞阙下，今朝珠履在河中。",
      "楼移庾亮千山月，树待袁宏一扇风。",
      "不及政成应入拜，晋州何足展清通。"
    ]
  },
  {
    "volume": 655,
    "sequence": 28,
    "title": "长安秋夜",
    "author": "罗隐",
    "content": [
      "远闻天子似羲皇，偶舍渔乡入帝乡。",
      "五等列侯无故旧，一枝仙桂有风霜。",
      "灯欹短焰烧离鬓，漏转寒更滴旅肠。",
      "归计未知身已老，九衢双阙夜苍苍。"
    ]
  },
  {
    "volume": 655,
    "sequence": 29,
    "title": "春晚寄钟尚书",
    "author": "罗隐",
    "content": [
      "宰府初开忝末尘，四年谈笑隔通津。",
      "官资肯便矜中路，酒醆还应忆故人。",
      "江畔旧游秦望月，槛前公事镜湖春。",
      "如今莫问西禅坞，一炷寒香老病身。"
    ]
  },
  {
    "volume": 655,
    "sequence": 30,
    "title": "秋晓寄友人",
    "author": "罗隐",
    "content": [
      "洞庭霜落水云秋，又泛轻涟任去留。",
      "世界高谈今已得，宦途清贵旧曾游。",
      "手中彩笔夸题凤，天上泥封奖狎鸥。",
      "更见南来钓翁说，醉吟还上木兰舟。"
    ]
  },
  {
    "volume": 655,
    "sequence": 31,
    "title": "秋日有酬（一作寄王师范）",
    "author": "罗隐",
    "content": [
      "旧业传家有宝刀，近闻馀力更挥毫。",
      "腰间印佩黄金重，卷里诗裁白雪高。",
      "宴罢嘉宾迎凤藻，猎归诸将问龙韬。",
      "分茅列土才三十，犹拟回头赌锦袍。"
    ]
  },
  {
    "volume": 655,
    "sequence": 32,
    "title": "所思",
    "author": "罗隐",
    "content": [
      "梁王兔苑荆榛里，炀帝鸡台梦想中。",
      "只觉惘然悲谢傅，未知何以报文翁。",
      "生灵不幸台星拆，造化无情世界空。",
      "划尽寒灰始堪叹，满庭霜叶一窗风。"
    ]
  },
  {
    "volume": 655,
    "sequence": 33,
    "title": "送魏校书兼呈曹使君",
    "author": "罗隐",
    "content": [
      "乱离无计驻生涯，又事东游惜岁华。",
      "村店酒旗沽竹叶，野桥梅雨泊芦花。",
      "雠书发迹官虽屈，负米安亲路不赊。",
      "应见使君论世旧，扫门重得向曹家。"
    ]
  },
  {
    "volume": 655,
    "sequence": 34,
    "title": "四皓庙",
    "author": "罗隐",
    "content": [
      "汉惠秦皇事已闻，庙前高木眼前云。",
      "楚王谩费闲心力，六里青山尽属君。"
    ]
  },
  {
    "volume": 655,
    "sequence": 35,
    "title": "浮云",
    "author": "罗隐",
    "content": [
      "溶溶曳曳自舒张，不向苍梧即帝乡。",
      "莫道无心便无事，也曾愁杀楚襄王。"
    ]
  },
  {
    "volume": 655,
    "sequence": 36,
    "title": "早发",
    "author": "罗隐",
    "content": [
      "北去南来无定居，此生生计竟何如。",
      "酷怜一觉平明睡，长被鸡声恶破除。"
    ]
  },
  {
    "volume": 655,
    "sequence": 37,
    "title": "香",
    "author": "罗隐",
    "content": [
      "沈水良材食柏珍，博山烟暖玉楼春。",
      "怜君亦是无端物，贪作馨香忘却身。"
    ]
  },
  {
    "volume": 655,
    "sequence": 38,
    "title": "邺城",
    "author": "罗隐",
    "content": [
      "台上年年掩翠蛾，台前高树夹漳河。",
      "英雄亦到分香处，能共常人较几多。",
      "卷六百五十六"
    ]
  }
]