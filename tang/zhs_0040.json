[
  {
    "volume": 40,
    "sequence": 1,
    "title": "奉和过旧宅应制",
    "author": "上官仪",
    "content": [
      "石关清晚夏，璇舆御早秋。",
      "神麾飏珠雨，仙吹响飞流。",
      "沛水祥云泛，宛郊瑞气浮。",
      "大风迎汉筑，丛烟入舜球。",
      "翠梧临凤邸，滋兰带鹤舟。",
      "偃伯歌玄化，扈跸颂王游。",
      "遗簪谬昭奖，珥笔荷恩休。"
    ]
  },
  {
    "volume": 40,
    "sequence": 2,
    "title": "早春桂林殿应诏",
    "author": "上官仪",
    "content": [
      "步辇出披香，清歌临太液。",
      "晓树流莺满，春堤芳草积。",
      "风光翻露文，雪华上空碧。",
      "花蝶来未已，山光暖将夕。"
    ]
  },
  {
    "volume": 40,
    "sequence": 3,
    "title": "安德山池宴集",
    "author": "上官仪",
    "content": [
      "上路抵平津，后堂罗荐陈。",
      "缔交开狎赏，丽席展芳辰。",
      "密树风烟积，回塘荷芰新。",
      "雨霁虹桥晚，花落凤台春。",
      "翠钗低舞席，文杏散歌尘。",
      "方惜流觞满，夕鸟已城闉。"
    ]
  },
  {
    "volume": 40,
    "sequence": 4,
    "title": "酬薛舍人万年宫晚景寓直怀友",
    "author": "上官仪",
    "content": [
      "奕奕九成台，窈窕绝尘埃。",
      "苍苍万年树，玲珑下冥雾。",
      "池色摇晚空，岩花敛馀煦。",
      "清切丹禁静，浩荡文河注。",
      "留连穷胜托，夙期暌善谑。",
      "东望安仁省，西临子云阁。",
      "长啸披烟霞，高步寻兰若。",
      "金狄掩通门，雕鞍归骑喧。",
      "燕姝对明月，荆艳促芳尊。",
      "别有青山路，策杖访王孙。"
    ]
  },
  {
    "volume": 40,
    "sequence": 5,
    "title": "奉和颍川公秋夜",
    "author": "上官仪",
    "content": [
      "泬寥空色远，芸黄凄序变。",
      "涸浦落遵鸿，长飙送巢燕。",
      "千秋流夕景，万籁含宵唤。",
      "峻雉聆金柝，层台切银箭。"
    ]
  },
  {
    "volume": 40,
    "sequence": 6,
    "title": "谢都督挽歌",
    "author": "上官仪",
    "content": [
      "漠漠佳城幽，苍苍松槚暮。",
      "鲁幕飘欲卷，宛驷悲还顾。",
      "楚挽绕庐山，胡笳临武库。",
      "怅然郊原静，烟生归鸟度。"
    ]
  },
  {
    "volume": 40,
    "sequence": 7,
    "title": "八咏应制二首",
    "author": "上官仪",
    "content": [
      "启重帷，重帷照文杏。",
      "翡翠藻轻花，流苏媚浮影。",
      "瑶笙燕始归，金堂露初晞。",
      "风随少女至，虹共美人归。",
      "罗荐已擘鸳鸯被，绮衣复有蒲萄带。",
      "残红艳粉映帘中，戏蝶流莺聚窗外。",
      "洛滨春雪回，巫峡暮云来。",
      "雪花飘玉辇，云光上璧台。",
      "共待新妆出，清歌送落梅。",
      "入丛台，丛台裛春露。",
      "滴沥间深红，参差散轻素。",
      "妆蝶惊复聚，黄鹂飞且顾。",
      "攀折殊未已，复值惊飞起。",
      "送影舞衫前，飘香歌扇里。",
      "望望惜春晖，行行犹未归。",
      "暂得佳游趣，更愁花鸟稀。",
      "且学鸟声调凤管，方移花影入鸳机。"
    ]
  },
  {
    "volume": 40,
    "sequence": 8,
    "title": "和太尉戏赠高阳公",
    "author": "上官仪",
    "content": [
      "熏炉御史出神仙，云鞍羽盖下芝田。",
      "红尘正起浮桥路，青楼遥敞御沟前。",
      "倾城比态芳菲节，绝世相娇是六年。",
      "惯是洛滨要解佩，本是河间好数钱。",
      "翠钗照耀衔云发，玉步逶迤动罗袜。",
      "石榴绞带轻花转，桃枝绿扇微风发。",
      "无情拂袂欲留宾，讵恨深潭不可越。",
      "天津一别九秋长，岂若随闻三日香。",
      "南国自然胜掌上，东家复是忆王昌。"
    ]
  },
  {
    "volume": 40,
    "sequence": 9,
    "title": "王昭君",
    "author": "上官仪",
    "content": [
      "玉关春色晚，金河路几千。",
      "琴悲桂条上，笛怨柳花前。",
      "雾掩临妆月，风惊入鬓蝉。",
      "缄书待还使，泪尽白云天。"
    ]
  },
  {
    "volume": 40,
    "sequence": 10,
    "title": "咏雪应诏",
    "author": "上官仪",
    "content": [
      "禁园凝朔气，瑞雪掩晨曦。",
      "花明栖凤阁，珠散影娥池。",
      "飘素迎歌上，翻光向舞移。",
      "幸因千里映，还绕万年枝。"
    ]
  },
  {
    "volume": 40,
    "sequence": 11,
    "title": "奉和山夜临秋",
    "author": "上官仪",
    "content": [
      "殿帐清炎气，辇道含秋阴。",
      "凄风移汉筑，流水入虞琴。",
      "云飞送断雁，月上净疏林。",
      "滴沥露枝响，空蒙烟壑深。"
    ]
  },
  {
    "volume": 40,
    "sequence": 12,
    "title": "江王太妃挽歌",
    "author": "上官仪",
    "content": [
      "黄鹤悲歌绝，椒花清颂馀。",
      "埃凝写邻镜，网结和扉鱼。",
      "银消风烛尽，珠灭夜轮虚。",
      "别有南陵路，幽丛临叶疏。"
    ]
  },
  {
    "volume": 40,
    "sequence": 13,
    "title": "故北平公挽歌",
    "author": "上官仪",
    "content": [
      "木落园林旷，庭虚风露寒。",
      "北里清音绝，南陔芳草残。",
      "远气犹标剑，浮云尚写冠。",
      "寂寂琴台晚，秋阴入井干。"
    ]
  },
  {
    "volume": 40,
    "sequence": 14,
    "title": "高密长公主挽歌",
    "author": "上官仪",
    "content": [
      "湘渚韬灵迹，娥台静瑞音。",
      "凤逐清箫远，鸾随幽镜沉。",
      "霜处华芙落，风前银烛侵。",
      "寂寞平阳宅，月冷洞房深。"
    ]
  },
  {
    "volume": 40,
    "sequence": 15,
    "title": "咏画障",
    "author": "上官仪",
    "content": [
      "芳晨丽日桃花浦，珠帘翠帐凤凰楼。",
      "蔡女菱歌移锦缆，燕姬春望上琼钩。",
      "新妆漏影浮轻扇，冶袖飘香入浅流。",
      "未减行雨荆台下，自比凌波洛浦游。"
    ]
  },
  {
    "volume": 40,
    "sequence": 16,
    "title": "奉和秋日即目应制",
    "author": "上官仪",
    "content": [
      "上苑通平乐，神池迩建章。",
      "楼台相掩映，城阙互相望。",
      "缇油泛行幔，箫吹转浮梁。",
      "晚云含朔气，斜照荡秋光。",
      "落叶飘蝉影，平流写雁行。",
      "槿散凌风缛，荷销裛露香。",
      "仙歌临枍诣，玄豫历长杨。",
      "归路乘明月，千门开未央。"
    ]
  },
  {
    "volume": 40,
    "sequence": 17,
    "title": "入朝洛堤步月",
    "author": "上官仪",
    "content": [
      "脉脉广川流，驱马历长洲。",
      "鹊飞山月曙，蝉噪野风秋。"
    ]
  },
  {
    "volume": 40,
    "sequence": 18,
    "title": "春日（一作元万顷诗）",
    "author": "上官仪",
    "content": [
      "花轻蝶乱仙人杏，叶密莺啼帝女桑。",
      "飞云阁上春应至，明月楼中夜未央。"
    ]
  },
  {
    "volume": 40,
    "sequence": 19,
    "title": "从驾闾山咏马",
    "author": "上官仪",
    "content": [
      "桂香尘处减，练影月前空。",
      "定惑由关吏，徒嗟塞上翁。"
    ]
  }
]