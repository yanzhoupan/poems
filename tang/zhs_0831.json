[
  {
    "volume": 831,
    "sequence": 1,
    "title": "夜寒寄卢给事二首",
    "author": "贯休",
    "content": [
      "刻羽流商否，霜风动地吹。",
      "迩来唯自惜，知合是谁知。",
      "堑雪消难尽，邻僧睡太奇。",
      "知音不可得，始为一吟之。",
      "心苦味不苦，世衰吾道微。",
      "清如吞雪雹，谁把比珠玑。",
      "作者相收拾，常人任是非。",
      "旧居沧海上，归去即应归。"
    ]
  },
  {
    "volume": 831,
    "sequence": 2,
    "title": "送叶蒙赴举",
    "author": "贯休",
    "content": [
      "年年屈复屈，惆怅曲江湄。",
      "自古身荣者，多非年少时。",
      "空囊投刺远，大雪入关迟。",
      "来岁还公道，平人不用疑。"
    ]
  },
  {
    "volume": 831,
    "sequence": 3,
    "title": "闻王慥常侍卒三首",
    "author": "贯休",
    "content": [
      "世乱君巡狩，清贤又告亡。",
      "星辰皆有角，日月略无光。",
      "金柱连天折，瑶阶被贼荒。",
      "令人转惆怅，无路问苍苍。",
      "宗社运微衰，山摧甘井枯。",
      "不知千载后，更有此人无。",
      "政入龚黄甲，诗轻沈宋徒。",
      "受恩酬未得，不觉只长吁。",
      "傥在扶天步，重兴古国风。",
      "还如齐晏子，再见狄梁公。",
      "棠树梅溪北，佳城舜庙东。",
      "谁修循吏传，对此莫匆匆。"
    ]
  },
  {
    "volume": 831,
    "sequence": 4,
    "title": "秋晚野步",
    "author": "贯休",
    "content": [
      "藤屦兼闽竹，吟行一水傍。",
      "树凉蝉不少，溪断路多荒。",
      "烧岳阴风起，田家浊酒香。",
      "登高吟更苦，微月出苍茫。"
    ]
  },
  {
    "volume": 831,
    "sequence": 5,
    "title": "闻大愿和尚顺世三首",
    "author": "贯休",
    "content": [
      "王室今如毁，仍闻丧我师。",
      "古容图得否，内院去无疑。",
      "岳鬼月中哭，松龛雪次隳。",
      "直须文五色，始可立高碑。",
      "邺卫松杉外，芝兰季孟间。",
      "尽希重诏出，只待六龙还。",
      "不疾成千古，令焚动四山。",
      "感恩终有泪，遥寄水潺潺。",
      "师禀尽名卿，孤峰老称情。",
      "若游三点外，争把七贤平。",
      "苦雾埋空室，啼猿有咽声。",
      "今朝益惆怅，曾沐下床迎。"
    ]
  },
  {
    "volume": 831,
    "sequence": 6,
    "title": "闻叶蒙及第",
    "author": "贯休",
    "content": [
      "忆昨送君诗，平人不用疑。",
      "吾徒若不得，天道即应私。",
      "尘土茫茫晓，麟龙草草骑。",
      "相思不可见，又是落花时。"
    ]
  },
  {
    "volume": 831,
    "sequence": 7,
    "title": "送僧之灵夏",
    "author": "贯休",
    "content": [
      "旧识为边帅，师游胜事兼。",
      "连天唯白草，野饼有红盐。",
      "蕃近风多勃，河浑碛半淹。",
      "因知心似月，处处有人瞻。"
    ]
  },
  {
    "volume": 831,
    "sequence": 8,
    "title": "书无相道人庵",
    "author": "贯休",
    "content": [
      "造化太茫茫，端居紫石房。",
      "心遗无句句，顶处有霜霜。",
      "白鹿眠枯叶，清泉洒毳囊。",
      "寄言疑未决，须道雪溪旁。"
    ]
  },
  {
    "volume": 831,
    "sequence": 9,
    "title": "明进士北斋避暑",
    "author": "贯休",
    "content": [
      "相访多冲雨，由来德有邻。",
      "卷帘繁暑退，湿树一蝉新。",
      "道在谁为主，吾衰自有因。",
      "只应江海上，还作狎鸥人。"
    ]
  },
  {
    "volume": 831,
    "sequence": 10,
    "title": "晚春寄吴融、于竞二侍郎",
    "author": "贯休",
    "content": [
      "白头为远客，常忆白云间。",
      "只觉老转老，不知闲是闲。",
      "花含宜细雨，室冷是深山。",
      "唯有霜台客，依依是往还。"
    ]
  },
  {
    "volume": 831,
    "sequence": 11,
    "title": "喜不思上人来",
    "author": "贯休",
    "content": [
      "沃州那不住，一别许多时。",
      "几度怀君夜，相逢出梦迟。",
      "瓶担千丈瀑，偈是七言诗。",
      "若向罗浮去，伊余亦愿随。"
    ]
  },
  {
    "volume": 831,
    "sequence": 12,
    "title": "秋怀赤松道士",
    "author": "贯休",
    "content": [
      "仙观在云端，相思星斗寒。",
      "常怜呼鹤易，却恨见君难。",
      "石罅青蛇湿，风榸白菌干。",
      "终期花月下，坛上听君弹。"
    ]
  },
  {
    "volume": 831,
    "sequence": 13,
    "title": "送刘逖赴闽辟",
    "author": "贯休",
    "content": [
      "离乱生涯尽，依刘是见机。",
      "从来吟太苦，不得力还稀。",
      "路入闽山熟，江浮瘴雨肥。",
      "何须折杨柳，相送已依依。"
    ]
  },
  {
    "volume": 831,
    "sequence": 14,
    "title": "苦雨中作",
    "author": "贯休",
    "content": [
      "通宵复连夕，其状只如倾。",
      "却遣思山者，忽然嫌水声。",
      "好花飘草尽，古壁欲云生。",
      "不奈天难问，迢迢远客情。"
    ]
  },
  {
    "volume": 831,
    "sequence": 15,
    "title": "送僧归日本",
    "author": "贯休",
    "content": [
      "焚香祝海灵，开眼梦中行。",
      "得达即便是，无生可作轻。",
      "流黄山火著，碇石索雷鸣。",
      "想到夷王礼，还为上寺迎。"
    ]
  },
  {
    "volume": 831,
    "sequence": 16,
    "title": "赠信安郑道人",
    "author": "贯休",
    "content": [
      "貌古似苍鹤，心清如鼎湖。",
      "仍闻得新义，便欲注阴符。",
      "点化金常有，闲行影渐无。",
      "杳兮中便是，应不食菖蒲。"
    ]
  },
  {
    "volume": 831,
    "sequence": 17,
    "title": "送吏部刘相公除东川",
    "author": "贯休",
    "content": [
      "帝念梓州民，年年战伐频。",
      "山川无草木，烽火没烟尘。",
      "政乱皆因乱，安人必藉仁。",
      "皇天开白日，殷鼎辍诚臣。",
      "一日离君侧，千官送渭滨。",
      "酒倾红琥珀，马控白骐驎。",
      "渥泽番番降，壶浆处处陈。",
      "旌幢山色湿，邛僰鸟啼新。",
      "帟幕还名俭，良医始姓秦。",
      "军雄城似岳，地变物含春。",
      "白必侵双鬓，清应诫四邻。",
      "吾皇重命相，更合是何人。"
    ]
  },
  {
    "volume": 831,
    "sequence": 18,
    "title": "送智光禅伯",
    "author": "贯休",
    "content": [
      "万事归一衲，曹溪初去寻。",
      "从来相狎辈，尽不是知音。",
      "乞食林花落，穿云翠巘深。",
      "终希重一见，示我祖师心。"
    ]
  },
  {
    "volume": 831,
    "sequence": 19,
    "title": "夜对雪寄杜使君",
    "author": "贯休",
    "content": [
      "片片含天意，纷纷势莫拘。",
      "洒于诸瑞后，忧恐一冬无。",
      "鹤凚声偏密，风焦片益粗。",
      "冷牵人梦转，清逼瘴根徂。",
      "扫径僧倾笠，为诗士弃炉。",
      "桥高银螮蝀，峰峻玉浮图。",
      "盈尺何须问，丰年已可□。",
      "遥思郢中曲，句句出冰壶。"
    ]
  },
  {
    "volume": 831,
    "sequence": 20,
    "title": "送王毂及第后归江西",
    "author": "贯休",
    "content": [
      "太宗罗俊彦，桂玉比光辉。",
      "难得终须得，言归始是归。",
      "风帆天际吼，金鹗月中飞。",
      "五府如交辟，鱼书莫便稀。"
    ]
  },
  {
    "volume": 831,
    "sequence": 21,
    "title": "送卢瞻罢庐陵幕归阌乡",
    "author": "贯休",
    "content": [
      "文行成身事，从知贵得仁。",
      "归来还寂寞，何以慰交亲。",
      "芳草色似动，胡桃花又新。",
      "昌朝有知己，好作谏垣臣。"
    ]
  },
  {
    "volume": 831,
    "sequence": 22,
    "title": "避寇白沙驿作",
    "author": "贯休",
    "content": [
      "避乱无深浅，苍黄古驿东。",
      "草枯牛尚龁，霞湿烧微红。",
      "□□时时□，人愁处处同。",
      "犹逢好时否，孤坐雪濛濛。"
    ]
  },
  {
    "volume": 831,
    "sequence": 23,
    "title": "闻李频员外卒",
    "author": "贯休",
    "content": [
      "苍苍难可问，问答亦难闻。",
      "落叶平津岸，愁人李使君。",
      "文章应力竭，茅土始天分。",
      "又逐东风去，迢迢隔岭云。"
    ]
  },
  {
    "volume": 831,
    "sequence": 24,
    "title": "江陵寄翰林韩偓学士",
    "author": "贯休",
    "content": [
      "久住荆溪北，禅关挂绿萝。",
      "风清闲客去，睡美落花多。",
      "万事皆妨道，孤峰谩忆他。",
      "新诗旧知己，始为味如何。"
    ]
  },
  {
    "volume": 831,
    "sequence": 25,
    "title": "闲居作",
    "author": "贯休",
    "content": [
      "闲门微雪下，慵惰计全成。",
      "默坐便终日，孤峰只此清。",
      "身心闲少梦，杉竹冷多声。",
      "唯有西峰叟，相逢眼最明。"
    ]
  },
  {
    "volume": 831,
    "sequence": 26,
    "title": "和韦相公见示闲卧",
    "author": "贯休",
    "content": [
      "刻形求得相，事事未尝眠。",
      "霖雨方为雨，非烟岂是烟。",
      "童收庭树果，风曳案头笺。",
      "仲虺专为诰，何充雅爱禅。",
      "静嫌山色远，病是酒杯偏。",
      "蜩响初穿壁，兰芽半出砖。",
      "堂悬金粟像，门枕御沟泉。",
      "旦沐虽频握，融帷孰敢褰。",
      "德高群彦表，善植几生前。",
      "修补乌皮几，深藏子敬毡。",
      "扶持千载圣，潇洒一声蝉。",
      "棋阵连残月，僧交似大颠。",
      "常知生似幻，维重直如弦。",
      "饼忆莼羹美，茶思岳瀑煎。",
      "只闻温树誉，堪鄙竹林贤。",
      "脱颖三千士，馨香四十年。",
      "宽平开义路，淡泞润清田。",
      "哲后知如子，空王夙有缘。",
      "对归香满袖，吟次月当川。",
      "休说惭如揵，尧天即梵天。"
    ]
  },
  {
    "volume": 831,
    "sequence": 27,
    "title": "寄山中伉禅师",
    "author": "贯休",
    "content": [
      "举世遭心使，吾师独使心。",
      "万缘冥目尽，一句不言深。",
      "野火烧禅石，残霞照栗林。",
      "秋风溪上路，终愿一相寻。"
    ]
  },
  {
    "volume": 831,
    "sequence": 28,
    "title": "秋寄栖一",
    "author": "贯休",
    "content": [
      "一别一公后，相思时一吁。",
      "眼中疮校未，般若偈持无。",
      "卷句冰团大，炉烟枥橛粗。",
      "劝君君记取，不用更他图。"
    ]
  },
  {
    "volume": 831,
    "sequence": 29,
    "title": "怀匡山山长二首",
    "author": "贯休",
    "content": [
      "白石峰之半，先生好在么？",
      "卷帘当大瀑，常恨不如他。",
      "杉罅龙涎溢，潭坳石发多。",
      "吾皇搜草泽，争奈谢安何。",
      "见说面前峰，寻常醉亦登。",
      "雨余多菌出，烧甚古崖崩。",
      "觅句曾冲虎，耕田半为僧。",
      "闻名多岁也，常恨不飞腾。"
    ]
  },
  {
    "volume": 831,
    "sequence": 30,
    "title": "怀高真动二首",
    "author": "贯休",
    "content": [
      "知尔今何处，孤高独不群。",
      "论诗唯许我，穷易到无文。",
      "贳酒儿穿雪，寻僧月照云。",
      "何时再相见，兵寇尚纷纷。",
      "久别无消息，今秋忽得书。",
      "诸孤婚嫁苦，求己世情疏。",
      "乱甚无乔木，溪多不钓鱼。",
      "只应金岳色，如尔复如余。"
    ]
  },
  {
    "volume": 831,
    "sequence": 31,
    "title": "秋末入匡山船行八首",
    "author": "贯休",
    "content": [
      "楚国茱萸月，吴吟梨栗船。",
      "远游无定所，高卧是何年。",
      "浪卷纷纷叶，樯冲澹澹烟。",
      "去心还自喜，庐岳倚青天。",
      "芦苇深花里，渔歌一曲长。",
      "人心虽忆越，帆态似浮湘。",
      "石獭衔鱼白，汀茅浸浪黄。",
      "等闲千万里，道在亦无妨。",
      "岛上离家化，茅茨竹户开。",
      "黄桑双鹊喜，白日有谁来。",
      "担浪浇秋芋，缘滩取净苔。",
      "回头深自愧，旧业本蒿莱。",
      "匡阜层层翠，修江叠叠波。",
      "从来未曾到，此去复如何。",
      "水庙寒鸦集，沙村夕照多。",
      "谁如垂钓者，孤坐鬓皤皤。",
      "晚泊苍茫浦，风微浪亦粗。",
      "估喧如亥合，樯密似林枯。",
      "地峻湖无□，潮寒蚌有珠。",
      "东西无定所，何用问前途。",
      "岛香思贾岛，江碧忆清江。",
      "囊橐谁相似，馋慵世少双。",
      "鼍惊入窟月，烧到系船桩。",
      "谩有归乡梦，前头是楚邦。",
      "南北虽无适，东西亦似萍。",
      "霞根生石片，象迹坏沙汀。",
      "莽莽蒹葭赤，微微蜃蛤腥。",
      "因思范蠡辈，未免亦飘零。",
      "晓色千樯去，长江八月时。",
      "雨淙山骨出，槔擉岸形卑。",
      "野水畬田黑，荒汀独鸟痴。",
      "如今是清世，谁道出山迟。"
    ]
  },
  {
    "volume": 831,
    "sequence": 32,
    "title": "送僧归华山",
    "author": "贯休",
    "content": [
      "心枯衲亦枯，归岳揭空盂。",
      "七贵留不住，孤云出更孤。",
      "烧灰犹汤足，雪片似黏须。",
      "他日如相觅，还应道到吴。"
    ]
  },
  {
    "volume": 831,
    "sequence": 33,
    "title": "送友人之岭外",
    "author": "贯休",
    "content": [
      "五岭难为客，君游早晚回。",
      "一囊秋课苦，万里瘴云开。",
      "金柱根应动，风雷舶欲来。",
      "明时好□进，莫滞长卿才。"
    ]
  },
  {
    "volume": 831,
    "sequence": 34,
    "title": "送卢舍人朝觐",
    "author": "贯休",
    "content": [
      "膻行无为日，垂衣帝道亨。",
      "圣真千载圣，明必万年明。",
      "重德须朝觐，流年不可轻。",
      "洪才传出世，清甲得高名。",
      "罕玉藏无映，嵇松画不成。",
      "起衔轩后敕，醉别亚夫营。",
      "烧阔荆州熟，霞新岘首晴。",
      "重重尧雨露，去去汉公卿。",
      "白发应从白，清贫但更清。",
      "梦缘丹陛险，春傍彩衣生。",
      "既握钟繇笔，须调傅说羹。",
      "倘因星使出，一望问支铿。"
    ]
  },
  {
    "volume": 831,
    "sequence": 35,
    "title": "上冯使君山水障子",
    "author": "贯休",
    "content": [
      "忆山归未得，画出亦堪怜。",
      "崩岸全隳路，荒村半有烟。",
      "笔句冈势转，墨抢烧痕颠。",
      "远浦深通海，孤峰冷倚天。",
      "柴棚坐逸士，露茗煮红泉。",
      "绣与莲峰竞，威如剑阁牵。",
      "石门关麈鹿，气候有神仙。",
      "茅屋书窗小，苔阶滴瀑圆。",
      "松根击石朽，桂叶蚀霜鲜。",
      "画出欺王墨，擎将献惠连。",
      "新诗宁妄说，旧隐实如然。",
      "愿似窗中列，时闻大雅篇。"
    ]
  },
  {
    "volume": 831,
    "sequence": 36,
    "title": "送令狐焕赴阙",
    "author": "贯休",
    "content": [
      "渚宫遥落日，相送碧江湄。",
      "陟也须为相，天乎更赞谁。",
      "风高樯力出，霞热鸟行迟。",
      "此去多来客，无忘慰所思。"
    ]
  },
  {
    "volume": 831,
    "sequence": 37,
    "title": "送吴融员外赴阙",
    "author": "贯休",
    "content": [
      "汉文思贾傅，贾傅遂生还。",
      "今日又如此，送君非等闲。",
      "云寒犹惜雪，烧猛似烹山。",
      "应笑无机者，腾腾天地间。"
    ]
  },
  {
    "volume": 831,
    "sequence": 38,
    "title": "送姚洎拾遗自江陵幕赴京",
    "author": "贯休",
    "content": [
      "捧诏动征轮，分飞楚水滨。",
      "由来真庙器，多作伏蒲人。",
      "舍鲁知非愿，朝天不话贫。",
      "沙头千骑送，岛上一蝉新。",
      "莫使身侵贵，无矜贵逼身。",
      "玉阶凝正色，兰苑涨芳尘。",
      "銮辂方离华，车书渐似秦。",
      "流年飘倏忽，书札莫因循。",
      "凉雨鸣红叶，非烟闭紫宸。",
      "凭将西社意，一说向荀陈。"
    ]
  },
  {
    "volume": 831,
    "sequence": 39,
    "title": "送僧入石霜",
    "author": "贯休",
    "content": [
      "举世只堪吁，空知与道俱。",
      "论心齐至圣，对镜破凡夫。",
      "业王如云合，头低似箭驱。",
      "三清徒妄想，千载亦须臾。",
      "唯我流阳叟，深云领毳徒。",
      "尽骑香白象，皆握月明珠。",
      "寂寞排松榻，斓斑半雪须。",
      "苔侵长者论，岚蚀祖师图。",
      "翠巘金钟晓，香林宝月孤。",
      "兟兟齐白趾，赫赫共洪炉。",
      "山色锄难尽，松根踏欲无。",
      "难评传的的，须到不区区。",
      "撩舍新罗瘦，炉烟榾柮粗。",
      "烧畬平虎窟，分瀑入香厨。",
      "师去情何切，人间事莫拘。",
      "穿林宿古冢，踏叶揭空盂。",
      "无事终无事，令枯便合枯。",
      "他年相觅在，亦不是生苏。"
    ]
  },
  {
    "volume": 831,
    "sequence": 40,
    "title": "送僧归南康",
    "author": "贯休",
    "content": [
      "壳壳学得律，还乡见苦情。",
      "远思芳草盛，不入楚山行。",
      "帆入汀烟健，经吟戍月清。",
      "到乡同学辈，应到赣江迎。"
    ]
  },
  {
    "volume": 831,
    "sequence": 41,
    "title": "送陈秀才赴举兼寄韩舍人",
    "author": "贯休",
    "content": [
      "主圣臣贤日，求名莫等闲。",
      "直须诗似玉，不用力如山。",
      "草白兵初息，年丰驾已还。",
      "凭将安养意，一说向曾颜。"
    ]
  },
  {
    "volume": 831,
    "sequence": 42,
    "title": "送友人及第后归台州",
    "author": "贯休",
    "content": [
      "得桂为边辟，翩翩颇合宜。",
      "嫖姚留不住，昼锦已归迟。",
      "岛侧花藏虎，湖心浪撼棋。",
      "终期华顶下，共礼渌身师。"
    ]
  },
  {
    "volume": 831,
    "sequence": 43,
    "title": "晚春寄张侍郎",
    "author": "贯休",
    "content": [
      "遐想涪陵岸，山花半已残。",
      "人心何以遣，天步正艰难。",
      "鸟听黄袍小，城临白帝寒。",
      "应知窗下梦，日日到江干。"
    ]
  },
  {
    "volume": 831,
    "sequence": 44,
    "title": "寄景判官兼思州叶使君",
    "author": "贯休",
    "content": [
      "独住西峰半，寻常欲下难。",
      "石多桐屐齾，香甚药花干。",
      "荏苒新莺老，穷通亦自宽。",
      "髯参与短簿，始为一吟看。"
    ]
  },
  {
    "volume": 831,
    "sequence": 45,
    "title": "送卢秀才应举",
    "author": "贯休",
    "content": [
      "几载阻兵荒，一名终不忘。",
      "还冲猛风雪，如画冷朝阳。",
      "句好慵将出，囊空却不忙。",
      "明年公道日，去去必穿杨。"
    ]
  },
  {
    "volume": 831,
    "sequence": 46,
    "title": "闻新蝉寄桂雍",
    "author": "贯休",
    "content": [
      "新蝉终夜叫，嘒嘒隔溪濆。",
      "杜宇仍相杂，故人闻不闻？",
      "卷帘花动月，冥目砌生云。",
      "终共谢时去，西山鸾鹤群。"
    ]
  },
  {
    "volume": 831,
    "sequence": 47,
    "title": "寄怀楚和尚二首",
    "author": "贯休",
    "content": [
      "吾师师子儿，而复貌瑰奇。",
      "何得文明代，不为王者师。",
      "铁盂汤雪早，石炭煮茶迟。",
      "谩有参寻意，因循到乱时。",
      "跳踯诸峰险，回翔万里空。",
      "争将金锁锁，那把玉笼笼。",
      "印缺香崩火，窗疏蝎吃风。",
      "永怀今已矣，吟坐雪濛濛。"
    ]
  },
  {
    "volume": 831,
    "sequence": 48,
    "title": "和韦相公话婺州陈事",
    "author": "贯休",
    "content": [
      "昔事堪惆怅，谈玄爱白牛。",
      "千场花下醉，一片梦中游。",
      "耕避初平石，烧残沈约楼。",
      "无因更重到，且副济川舟。"
    ]
  }
]