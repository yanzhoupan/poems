[
  {
    "volume": 587,
    "sequence": 1,
    "title": "湘口送友人",
    "author": "李频",
    "content": [
      "中流欲暮见湘烟，苇岸无穷接楚田。",
      "去雁远冲云梦雪，离人独上洞庭船。",
      "风波尽日依山转，星汉通霄向水连。",
      "零落梅花过残腊，故园归醉及新年。"
    ]
  },
  {
    "volume": 587,
    "sequence": 2,
    "title": "鄂州头陀寺上方",
    "author": "李频",
    "content": [
      "高寺上方无不见，天涯行客思迢迢。",
      "西江帆挂东风急，夏口城衔楚塞遥。",
      "沙渚渔归多湿网，桑林蚕后尽空条。",
      "感时叹物寻僧话，惟向禅心得寂寥。"
    ]
  },
  {
    "volume": 587,
    "sequence": 3,
    "title": "寄远",
    "author": "李频",
    "content": [
      "槐欲成阴分袂时，君期十日复金扉。",
      "槐今落叶已将尽，君向远乡犹未归。",
      "化石早曾闻节妇，沉湘何必独灵妃。",
      "须知此意同生死，不学他人空寄衣。"
    ]
  },
  {
    "volume": 587,
    "sequence": 4,
    "title": "题张司马别墅",
    "author": "李频",
    "content": [
      "庭前树尽手中栽，先后花分几番开。",
      "巢鸟恋雏惊不起，野人思酒去还来。",
      "自抛官与青山近，谁讶身为白发催。",
      "门外寻常行乐处，重重履迹在莓苔。"
    ]
  },
  {
    "volume": 587,
    "sequence": 5,
    "title": "长安即事",
    "author": "李频",
    "content": [
      "长遇豪家不敢过，此身谁与取高科。",
      "故园久绝书来后，南国空看雁去多。",
      "中夜永怀听叠漏，先秋归梦涉层波。",
      "愁人白发自生早，我独少年能几何。"
    ]
  },
  {
    "volume": 587,
    "sequence": 6,
    "title": "汉上逢同年崔八",
    "author": "李频",
    "content": [
      "去岁曾游帝里春，杏花开过各离秦。",
      "偶先托质逢知己，独未还家作旅人。",
      "世上路岐何缭绕，空中光景自逡巡。",
      "一回相见一回别，能得几时年少身。"
    ]
  },
  {
    "volume": 587,
    "sequence": 7,
    "title": "五月一日蒙替本官不得随例入阙，感怀献送相公",
    "author": "李频",
    "content": [
      "五月倾朝谒紫宸，一朝无分在清尘。",
      "含香已去星郎位，衣锦惟思婺女邻。",
      "折狱也曾为俗吏，劝农元本是耕人。",
      "知将何事酬公道，只养生灵似养身。"
    ]
  },
  {
    "volume": 587,
    "sequence": 8,
    "title": "春闺怨",
    "author": "李频",
    "content": [
      "红妆女儿灯下羞，画眉夫婿陇西头。",
      "自怨愁容长照镜，悔教征戍觅封侯。"
    ]
  },
  {
    "volume": 587,
    "sequence": 9,
    "title": "送边将",
    "author": "李频",
    "content": [
      "防秋戎马恐来奔，诏发将军出雁门。",
      "遥领短兵登陇首，独横长剑向河源。",
      "悠扬落日黄云动，苍莽阴风白草翻。",
      "若纵干戈更深入，应闻收得到昆仑。"
    ]
  },
  {
    "volume": 587,
    "sequence": 10,
    "title": "太和公主还宫",
    "author": "李频",
    "content": [
      "天骄发使犯边尘，汉将推功遂夺亲。",
      "离乱应无初去貌，死生难有却回身。",
      "禁花半老曾攀树，宫女多非旧识人。",
      "重上凤楼追故事，几多愁思向青春。"
    ]
  },
  {
    "volume": 587,
    "sequence": 11,
    "title": "将赴黔州先寄本府中丞",
    "author": "李频",
    "content": [
      "八月瞿塘到底翻，孤舟上得已销魂。",
      "幕中职罢犹趋府，阙下官成未谢恩。",
      "丹嶂耸空无过鸟，青林覆水有垂猿。",
      "感知肺腑终难说，从此辞归便扫门。"
    ]
  },
  {
    "volume": 587,
    "sequence": 12,
    "title": "和友人下第北游感怀",
    "author": "李频",
    "content": [
      "圣代为儒可致身，谁知又别五陵春。",
      "青门独出空归鸟，紫陌相逢尽醉人。",
      "江岛去寻垂钓远，塞山来见举头频。",
      "且须共漉边城酒，何必陶家有白纶。"
    ]
  },
  {
    "volume": 587,
    "sequence": 13,
    "title": "乐游原春望",
    "author": "李频",
    "content": [
      "五陵佳气晚氛氲，霸业雄图势自分。",
      "秦地山河连楚塞，汉家宫殿入青云。",
      "未央树色春中见，长乐钟声月下闻。",
      "无那杨华起愁思，满天飘落雪纷纷。"
    ]
  },
  {
    "volume": 587,
    "sequence": 14,
    "title": "黄雀行",
    "author": "李频",
    "content": [
      "欲窃高仓集御河，翩翩疑渡畏秋波。",
      "朱宫晚树侵莺语，画阁香帘夺燕窠。",
      "疏影暗栖寒露重，空城饥噪暮烟多。",
      "谁令不解高飞去，破宅荒庭有网罗。"
    ]
  },
  {
    "volume": 587,
    "sequence": 15,
    "title": "长安寓居寄柏侍郎",
    "author": "李频",
    "content": [
      "霜轻两鬓欲相侵，愁绪无端不可寻。",
      "秦女红妆空觅伴，郢郎白雪少知音。",
      "长亭古木春先老，太华青烟晚更深。",
      "独向灞陵东北望，一封书寄万重心。"
    ]
  },
  {
    "volume": 587,
    "sequence": 16,
    "title": "春日思归",
    "author": "李频",
    "content": [
      "春情不断若连环，一夕思归鬓欲斑。",
      "壮志未酬三尺剑，故乡空隔万重山。",
      "音书断绝干戈后，亲友相逢梦寐间。",
      "却羡浮云与飞鸟，因风吹去又吹还。"
    ]
  },
  {
    "volume": 587,
    "sequence": 17,
    "title": "朔中即事",
    "author": "李频",
    "content": [
      "关门南北杂戎夷，草木秋来即出师。",
      "落日风沙长暝早，穷冬雨雪转春迟。",
      "山头堠火孤明后，星外行人四绝时。",
      "自古边功何不立，汉家中外自相疑。"
    ]
  },
  {
    "volume": 587,
    "sequence": 18,
    "title": "感怀献门下相公",
    "author": "李频",
    "content": [
      "谁云郎选不由诗，上相怜才积有时。",
      "却是龙钟到门晚，终非稽古致身迟。",
      "谋将郡印归难遂，读著家书坐欲痴。",
      "日望南宫看列宿，迢迢婺女与乡比。"
    ]
  },
  {
    "volume": 587,
    "sequence": 19,
    "title": "赠长城庾将军",
    "author": "李频",
    "content": [
      "初年三十拜将军，近代英雄独未闻。",
      "向国报恩心比石，辞天作镇气凌云。",
      "逆风走马貂裘卷，望塞悬弧雁阵分。",
      "定拥节麾从此去，安西大破犬戎群。"
    ]
  },
  {
    "volume": 587,
    "sequence": 20,
    "title": "浙东献郑大夫",
    "author": "李频",
    "content": [
      "圣主东忧涨海滨，思移副相倚陶钧。",
      "楼台独坐江山月，舟楫先行泽国春。",
      "遥想万家开户外，近闻群盗窜诸邻。",
      "几时入去调元化，天下同为尧舜人。"
    ]
  },
  {
    "volume": 587,
    "sequence": 21,
    "title": "镜湖夜泊有怀（东晋太守马臻所筑）",
    "author": "李频",
    "content": [
      "广水遥堤利物功，因思太守惠无穷。",
      "自从版筑兴农隙，长与耕耘致岁丰。",
      "涨接星津流荡漾，宽浮云岫动虚空。",
      "想当战国开时有，范蠡扁舟祗此中。"
    ]
  },
  {
    "volume": 587,
    "sequence": 22,
    "title": "宣州献从叔大夫",
    "author": "李频",
    "content": [
      "清时选地任贤明，从此观风辍尹京。",
      "日月天中辞洛邑，云山江上领宣城。",
      "万家闾井俱安寝，千里农桑竟起耕。",
      "闻说圣朝同汉代，已愁征入拜公卿。"
    ]
  },
  {
    "volume": 587,
    "sequence": 23,
    "title": "贺同年翰林从叔舍人知制诰",
    "author": "李频",
    "content": [
      "仙禁何人蹑近踪，孔门先选得真龙。",
      "别居云路抛三省，专掌天书在九重。",
      "五色毫挥成涣汗，百寮班下独从容。",
      "芳年贵盛谁为比，郁郁青青岳顶松。"
    ]
  },
  {
    "volume": 587,
    "sequence": 24,
    "title": "吴门别主人（一作吴门月夜与曹太尉话别）",
    "author": "李频",
    "content": [
      "早晚更看吴苑月，小斋长忆落西窗。",
      "不知明夜谁家见，应照离人隔楚江。"
    ]
  },
  {
    "volume": 587,
    "sequence": 25,
    "title": "自黔中归新安",
    "author": "李频",
    "content": [
      "朝过春关辞北阙，暮参戎幕向南巴。",
      "却将仙桂东归去，江月相随直到家。"
    ]
  },
  {
    "volume": 587,
    "sequence": 26,
    "title": "奉和郑薰相公",
    "author": "李频",
    "content": [
      "三四株松匝草亭，便成彭泽柳为名。",
      "莲峰隐去难辞阙，浐水朝回与出城。"
    ]
  },
  {
    "volume": 587,
    "sequence": 27,
    "title": "及第后还家过岘岭",
    "author": "李频",
    "content": [
      "魏驮山前一朵花，岭西更有几千家。",
      "石斑鱼鲊香冲鼻，浅水沙田饭绕牙。"
    ]
  },
  {
    "volume": 587,
    "sequence": 28,
    "title": "春日旅舍",
    "author": "李频",
    "content": [
      "未识东西南北路，青春白日坐销难。",
      "如何一别故园后，五度花开五处看。"
    ]
  },
  {
    "volume": 587,
    "sequence": 29,
    "title": "过长江伤贾岛",
    "author": "李频",
    "content": [
      "忽从一宦远流离，无罪无人子细知。",
      "到得长江闻杜宇，想君魂魄也相随。"
    ]
  },
  {
    "volume": 587,
    "sequence": 30,
    "title": "自遣",
    "author": "李频",
    "content": [
      "永拟东归把钓丝，将行忽起半心疑。",
      "青云道是不平地，还有平人上得时。"
    ]
  },
  {
    "volume": 587,
    "sequence": 31,
    "title": "寄曹邺",
    "author": "李频",
    "content": [
      "终南山是枕前云，禁鼓无因晓夜闻。",
      "朝客秋来不朝日，曲江西岸去寻君。"
    ]
  },
  {
    "volume": 587,
    "sequence": 32,
    "title": "述怀",
    "author": "李频",
    "content": [
      "望月疑无得桂缘，春天又待到秋天。",
      "杏花开与槐花落，愁去愁来过几年。"
    ]
  },
  {
    "volume": 587,
    "sequence": 33,
    "title": "客洛酬刘驾",
    "author": "李频",
    "content": [
      "浮世总应相送老，共君偏更远行多。",
      "此回不似前回别，听尽离歌逐棹歌。"
    ]
  },
  {
    "volume": 587,
    "sequence": 34,
    "title": "题钓台障子",
    "author": "李频",
    "content": [
      "君家尽是我家山，严子前台枕古湾。",
      "却把钓竿终不可，几时入海得鱼还。"
    ]
  },
  {
    "volume": 587,
    "sequence": 35,
    "title": "题阳山顾炼师草堂",
    "author": "李频",
    "content": [
      "若到当时上升处，长生何事后无人。",
      "前峰自去种松子，坐见年来取茯神。"
    ]
  },
  {
    "volume": 587,
    "sequence": 36,
    "title": "闻金吾妓唱梁州",
    "author": "李频",
    "content": [
      "闻君一曲古梁州，惊起黄云塞上愁。",
      "秦女树前花正发，北风吹落满城秋。"
    ]
  },
  {
    "volume": 587,
    "sequence": 37,
    "title": "游蜀回简友人",
    "author": "李频",
    "content": [
      "别来十二月，去到漏天边。",
      "不是因逢闰，还应是隔年。"
    ]
  },
  {
    "volume": 587,
    "sequence": 38,
    "title": "赠泾州王侍御",
    "author": "李频",
    "content": [
      "一旦天书下紫微，三年旌旆陇云飞。",
      "塞门无事春空到，边草青青战马肥。"
    ]
  },
  {
    "volume": 587,
    "sequence": 39,
    "title": "夏日宿秘书姚监宅",
    "author": "李频",
    "content": [
      "贵宅多嘉树，先秋有好风。",
      "情闲离阙下，梦野在山中。",
      "露色浮寒瓦，萤光堕暗丛。",
      "听吟丽句尽，河汉任西东。"
    ]
  },
  {
    "volume": 587,
    "sequence": 40,
    "title": "过嵩阴隐者",
    "author": "李频",
    "content": [
      "当门看少室，倚杖复披衣。",
      "每日醒还醉，无人是与非。",
      "架书抽读乱，庭果摘尝稀。",
      "独有江南客，思家未得归。"
    ]
  },
  {
    "volume": 587,
    "sequence": 41,
    "title": "留别山家",
    "author": "李频",
    "content": [
      "闲门不易求，半月在林丘。",
      "已与山水别，难为花木留。",
      "孤怀归静夜，远会隔高秋。",
      "莫道无言去，冥心在重游。"
    ]
  },
  {
    "volume": 587,
    "sequence": 42,
    "title": "送人游吴",
    "author": "李频",
    "content": [
      "楚田开雪后，草色与君看。",
      "积水浮春气，深山滞雨寒。",
      "毗陵孤月出，建业一钟残。",
      "为把乡书去，因收别泪难。"
    ]
  },
  {
    "volume": 587,
    "sequence": 43,
    "title": "东渭桥晚眺",
    "author": "李频",
    "content": [
      "秦地有吴洲，千樯渭曲头。",
      "人当返照立，水彻故乡流。",
      "落第春难过，穷途日易愁。",
      "谁知桥上思，万里在江楼。"
    ]
  },
  {
    "volume": 587,
    "sequence": 44,
    "title": "送延陵韦少府",
    "author": "李频",
    "content": [
      "延陵称贵邑，季子有高踪。",
      "古迹传多代，仙山管几峰。",
      "微泉声小雨，异木色深冬。",
      "去毕三年秩，新诗箧不容。"
    ]
  },
  {
    "volume": 587,
    "sequence": 45,
    "title": "淮南送友人归沧州",
    "author": "李频",
    "content": [
      "风色忽西转，坐为千里分。",
      "高帆背楚落，寒日逆淮曛。",
      "断烧缘乔木，盘雕隐片云。",
      "乡关百战地，归去始休军。"
    ]
  },
  {
    "volume": 587,
    "sequence": 46,
    "title": "夏日题盩厔友人书斋",
    "author": "李频",
    "content": [
      "修竹齐高树，书斋竹树中。",
      "四时无夏气，三伏有秋风。",
      "黑处巢幽鸟，阴来叫候虫。",
      "窗西太白雪，万仞在遥空。"
    ]
  },
  {
    "volume": 587,
    "sequence": 47,
    "title": "寻山",
    "author": "李频",
    "content": [
      "一径入双崖，初疑有几家。",
      "行穷人不见，坐久日空斜。",
      "石上生灵草，泉中落异花。",
      "终须结茅屋，向此学餐霞。"
    ]
  },
  {
    "volume": 587,
    "sequence": 48,
    "title": "送元遂上人归钱唐",
    "author": "李频",
    "content": [
      "白衣游帝乡，已得事空王。",
      "却返湖山寺，高禅水月房。",
      "雨中过岳黑，秋后宿船凉。",
      "回顾秦人语，他生会别方。"
    ]
  },
  {
    "volume": 587,
    "sequence": 49,
    "title": "贻友人喻坦之",
    "author": "李频",
    "content": [
      "从容心自切，饮水胜衔杯。",
      "共在山中长，相随阙下来。",
      "修身空有道，取事各无媒。",
      "不信升平代，终遗草泽才。"
    ]
  },
  {
    "volume": 587,
    "sequence": 50,
    "title": "送友人往振武",
    "author": "李频",
    "content": [
      "风沙遥见说，道路替君愁。",
      "碛夜星垂地，云明火上楼。",
      "征鸿辞塞雪，战马识边秋。",
      "不共将军语，何因有去留。"
    ]
  },
  {
    "volume": 587,
    "sequence": 51,
    "title": "赋得长城斑竹杖",
    "author": "李频",
    "content": [
      "秦兴版筑时，翦伐不知谁。",
      "异代余根在，幽人得手持。",
      "细看生古意，闲倚动边思。",
      "莫作鸠形并，空将鹤发期。"
    ]
  },
  {
    "volume": 587,
    "sequence": 52,
    "title": "送德清喻明府",
    "author": "李频",
    "content": [
      "棹返霅溪云，仍参旧使君。",
      "州传多古迹，县记是新文。",
      "水栅横舟闭，湖田立木分。",
      "但如诗思苦，为政即超群。"
    ]
  },
  {
    "volume": 587,
    "sequence": 53,
    "title": "送薛能少府任盩厔",
    "author": "李频",
    "content": [
      "不才甘下第，君子蹇何重。",
      "相送昆明岸，同看太白峰。",
      "数瓢留顷刻，残照迫从容。",
      "好去烟霞县，仙人有旧踪。"
    ]
  },
  {
    "volume": 587,
    "sequence": 54,
    "title": "送许寿下第归东山",
    "author": "李频",
    "content": [
      "吾君设礼闱，谁合学忘机。",
      "却是高人起，难为下第归。",
      "出关心纵野，避世事终稀。",
      "莫更今秋夕，相思望少微。"
    ]
  },
  {
    "volume": 587,
    "sequence": 55,
    "title": "冬夜酬范秘书（一作九衢春日酬范秘书）",
    "author": "李频",
    "content": [
      "九衢行一匝，不敢入他门。",
      "累日无余事，通宵得至言。",
      "命嗟清世蹇，春觉闰冬暄。",
      "翻覆吟佳句，何酬国士恩。"
    ]
  },
  {
    "volume": 587,
    "sequence": 56,
    "title": "送陆肱尉江夏",
    "author": "李频",
    "content": [
      "如何执简去，便作挂帆期。",
      "泽国三春早，江天落日迟。",
      "县人齐候处，洲鸟欲飞时。",
      "免褐方三十，青云岂白髭。"
    ]
  },
  {
    "volume": 587,
    "sequence": 57,
    "title": "汉上送人西归",
    "author": "李频",
    "content": [
      "几作西归梦，因为怆别心。",
      "野衔天去尽，山夹汉来深。",
      "叠浪翻残照，高帆引片阴。",
      "空留相赠句，毕我白头吟。"
    ]
  },
  {
    "volume": 587,
    "sequence": 58,
    "title": "蜀中逢友人",
    "author": "李频",
    "content": [
      "自古有行役，谁人免别家。",
      "相欢犹陌上，一醉任天涯。",
      "积叠山藏蜀，潺湲水绕巴。",
      "他年复何处，共说海棠花。"
    ]
  },
  {
    "volume": 587,
    "sequence": 59,
    "title": "寄范评事",
    "author": "李频",
    "content": [
      "行坐不相遗，辕门载笔时。",
      "雅知难更遇，旧分合长思。",
      "梦即重寻熟，书常转达迟。",
      "山斋终拟到，何日遂心期。"
    ]
  },
  {
    "volume": 587,
    "sequence": 60,
    "title": "南游过湘汉即事寄友人",
    "author": "李频",
    "content": [
      "南去远驱逐，三湘五月行。",
      "巴山雪水下，楚泽火云生。",
      "向野聊中饭，乘凉探暮程。",
      "离怀不可说，已迫峡猿声。"
    ]
  },
  {
    "volume": 587,
    "sequence": 61,
    "title": "送许浑侍御赴润州",
    "author": "李频",
    "content": [
      "家山近石头，遂意恣东游。",
      "祖席离乌府，归帆转蜃楼。",
      "阴氛出海散，落月向潮流。",
      "别有为霖日，孤云未自由。"
    ]
  },
  {
    "volume": 587,
    "sequence": 62,
    "title": "喜友人厉图南及第",
    "author": "李频",
    "content": [
      "相忧过己切，相贺似身荣。",
      "心达无前后，神交共死生。",
      "承家吾子事，登第世人情。",
      "未有通儒术，明时道不行。"
    ]
  },
  {
    "volume": 587,
    "sequence": 63,
    "title": "送友人下第归越",
    "author": "李频",
    "content": [
      "归意随流水，江湖共在东。",
      "山阴何处去，草际片帆通。",
      "雨色春愁里，潮声晓梦中。",
      "虽为半年客，便是往来鸿。"
    ]
  },
  {
    "volume": 587,
    "sequence": 64,
    "title": "寄友人",
    "author": "李频",
    "content": [
      "一别一相见，须臾老此生。",
      "客衣寒后薄，山思夜深清。",
      "诗近吟何句，髭新白几茎。",
      "路岐如昨日，来往梦分明。"
    ]
  },
  {
    "volume": 587,
    "sequence": 65,
    "title": "送友人下第归宛陵",
    "author": "李频",
    "content": [
      "天涯长恋亲，阙下独伤春。",
      "拟住还求己，须归不为身。",
      "临岐仍犯雪，挂席始离尘。",
      "共泣东风别，同为沧海人。"
    ]
  },
  {
    "volume": 587,
    "sequence": 66,
    "title": "秋夜对月寄凤翔范书记",
    "author": "李频",
    "content": [
      "月过秋霖后，光应夜夜清。",
      "一回相忆起，几度独吟行。",
      "河汉东西直，山川远近明。",
      "寸心遥往处，新有雁来声。"
    ]
  },
  {
    "volume": 587,
    "sequence": 67,
    "title": "送孙明秀才往潘州访韦卿",
    "author": "李频",
    "content": [
      "北鸟飞不到，北人今去游。",
      "天涯浮瘴水，岭外问潘州。",
      "草木春冬茂，猿猱日夜愁。",
      "定知迁客泪，应只对君流。"
    ]
  },
  {
    "volume": 587,
    "sequence": 68,
    "title": "八月十五夜对月",
    "author": "李频",
    "content": [
      "阴盛此宵中，多为雨与风。",
      "坐无云雨至，看与雪霜同。",
      "抱湿离遥海，倾寒向迥空。",
      "年年不可值，还似命难通。"
    ]
  },
  {
    "volume": 587,
    "sequence": 69,
    "title": "及第后归",
    "author": "李频",
    "content": [
      "家临浙水傍，岸对买臣乡。",
      "纵棹随归鸟，乘潮向夕阳。",
      "苦吟身得雪，甘意鬓成霜。",
      "况此年犹少，酬知足自强。"
    ]
  },
  {
    "volume": 587,
    "sequence": 70,
    "title": "过巫峡",
    "author": "李频",
    "content": [
      "拥棹向惊湍，巫峰直上看。",
      "削成从水底，耸出在云端。",
      "暮雨晴时少，啼猿渴下难。",
      "一闻神女去，风竹扫空坛。"
    ]
  }
]