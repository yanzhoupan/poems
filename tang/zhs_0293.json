[
  {
    "volume": 293,
    "sequence": 1,
    "title": "送郑明府贬岭南",
    "author": "司空曙",
    "content": [
      "青枫江色晚，楚客独伤春。",
      "共对一尊酒，相看万里人。",
      "猜嫌成谪宦，正直不防身。",
      "莫畏炎方久，年年雨露新。"
    ]
  },
  {
    "volume": 293,
    "sequence": 2,
    "title": "寄卫明府常见短靴褐裘，又务持诵是以有末句之赠",
    "author": "司空曙",
    "content": [
      "柴桑官舍近东林，儿稚初髫即道心。",
      "侧寄绳床嫌凭几，斜安苔帻懒穿簪。",
      "高僧静望山僮逐，走吏喧来水鸭沈。",
      "翠竹黄花皆佛性，莫教尘境误相侵。"
    ]
  },
  {
    "volume": 293,
    "sequence": 3,
    "title": "酬李端校书见赠",
    "author": "司空曙",
    "content": [
      "绿槐垂穗乳乌飞，忽忆山中独未归。",
      "青镜流年看发变，白云芳草与心违。",
      "乍逢酒客春游惯，久别林僧夜坐稀。",
      "昨日闻君到城阙，莫将簪弁胜荷衣。"
    ]
  },
  {
    "volume": 293,
    "sequence": 4,
    "title": "过卢秦卿旧居",
    "author": "司空曙",
    "content": [
      "五柳茅茨楚国贤，桔槔蔬圃水涓涓。",
      "黄花寒后难逢蝶。",
      "红叶晴来忽有蝉。",
      "韩康助采君臣药，支遁同看内外篇。",
      "为问潜夫空著论，如何侍从赋甘泉。"
    ]
  },
  {
    "volume": 293,
    "sequence": 5,
    "title": "秋园",
    "author": "司空曙",
    "content": [
      "伤秋不是惜年华，别忆春风碧玉家。",
      "强向衰丛见芳意，茱萸红实似繁花。"
    ]
  },
  {
    "volume": 293,
    "sequence": 6,
    "title": "送王使君赴太原拜节度副使",
    "author": "司空曙",
    "content": [
      "新从刘太尉，结束向并州。",
      "络脑青丝骑，盘囊锦带钩。",
      "出关逢将校，下岭拥戈矛。",
      "匣闭黄云冷，山传画角秋。",
      "剑锋将破虏，函道罢登楼。",
      "岂作书生老，当封万户侯。"
    ]
  },
  {
    "volume": 293,
    "sequence": 7,
    "title": "拟百劳歌",
    "author": "司空曙",
    "content": [
      "朱丝纽弦金点杂，双蒂芙蓉共开合。",
      "谁家稚女著罗裳，红粉青眉娇暮妆。",
      "木难作床牙作席，云母屏风光照壁。",
      "玉颜年几新上头，回身敛笑多自羞。",
      "红销月落不复见，可惜当时谁拂面。"
    ]
  },
  {
    "volume": 293,
    "sequence": 8,
    "title": "迎神",
    "author": "司空曙",
    "content": [
      "吉日兮临水，沐青兰兮白芷。",
      "假山鬼兮请东皇，托灵均兮邀帝子。",
      "吹参差兮正苦。",
      "舞婆娑兮未已。",
      "鸾旌圆盖望欲来，山雨霏霏江浪起。",
      "神既降兮我独知，目成再拜为陈词。"
    ]
  },
  {
    "volume": 293,
    "sequence": 9,
    "title": "送神",
    "author": "司空曙",
    "content": [
      "神之去，回风袅袅云容与。",
      "桂尊瑶席不复陈，苍山绿水暮愁人。"
    ]
  },
  {
    "volume": 293,
    "sequence": 10,
    "title": "残莺百啭歌同王员外耿拾遗吉中孚李端游慈恩各赋一物",
    "author": "司空曙",
    "content": [
      "残莺一何怨，百啭相寻续。",
      "始辨下将高，稍分长复促。",
      "绵蛮巧状语，机节终如曲。",
      "野客赏应迟，幽僧闻讵足。",
      "禅斋深树夏阴清，零落空馀三两声。",
      "金谷筝中传不似，山阳笛里写难成。",
      "忆昨乱啼无远近，晴宫晓色偏相引。",
      "送暖初随柳色来，辞芳暗逐花枝尽。",
      "歌残莺，歌残莺，悠然万感生。",
      "谢脁羁怀方一听，何郎闲吟本多情。",
      "乃知众鸟非俦比，暮噪晨鸣倦人耳。",
      "共爱奇音那可亲，年年出谷待新春。",
      "此时断绝为君惜，明日玄蝉催发白。"
    ]
  },
  {
    "volume": 293,
    "sequence": 11,
    "title": "过终南柳处士",
    "author": "司空曙",
    "content": [
      "云起山苍苍，林居萝薜荒。",
      "幽人老深境，素发与青裳。",
      "雨涤莓苔绿，风摇松桂香。",
      "洞泉分溜浅，岩笋出丛长。",
      "败屦安松砌，馀棋在石床。",
      "书名一为别，还路已堪伤。"
    ]
  },
  {
    "volume": 293,
    "sequence": 12,
    "title": "春送郭大之官",
    "author": "司空曙",
    "content": [
      "明府之官官舍春，春风辞我两三人。",
      "可怜江县闲无事，手板支颐独咏贫。"
    ]
  },
  {
    "volume": 293,
    "sequence": 13,
    "title": "送郑锡（曙曾事此公季父）",
    "author": "司空曙",
    "content": [
      "汉阳云树清无极，蜀国风烟思不堪。",
      "莫怪别君偏有泪，十年曾事晋征南。"
    ]
  },
  {
    "volume": 293,
    "sequence": 14,
    "title": "同张参军喜李尚书寄新琴",
    "author": "司空曙",
    "content": [
      "新琴传凤凰，晴景称高张。",
      "白玉连徽净，朱丝系爪长。",
      "轻埃随拂拭，杂籁满铿锵。",
      "暗想山泉合，如亲兰蕙芳。",
      "正声消郑卫，古状掩笙簧。",
      "远识贤人意，清风愿激扬。"
    ]
  },
  {
    "volume": 293,
    "sequence": 15,
    "title": "苦热",
    "author": "司空曙",
    "content": [
      "暑气发炎州，焦烟远未收。",
      "啸风兼炽焰，挥汗讶成流。",
      "鹳鹊投林尽，龟鱼拥石稠。",
      "漱泉齐饮酎，衣葛剧兼裘，长簟贪欹枕，轻巾懒挂头。",
      "招商如有曲，一为取新秋。"
    ]
  },
  {
    "volume": 293,
    "sequence": 16,
    "title": "送人归黔府",
    "author": "司空曙",
    "content": [
      "伏波箫鼓水云中，长戟如霜大旆红。",
      "油幕晓开飞鸟绝，翩翩上将独趋风。"
    ]
  },
  {
    "volume": 293,
    "sequence": 17,
    "title": "杂兴",
    "author": "司空曙",
    "content": [
      "月没辽城暗出师，双龙金角晓天悲。",
      "黄尘满目随风散，不认将军燕尾旗。"
    ]
  },
  {
    "volume": 293,
    "sequence": 18,
    "title": "岁暮怀崔峒耿湋",
    "author": "司空曙",
    "content": [
      "腊月江天见春色，白花青柳疑寒食。",
      "洛阳旧社各东西，楚国游人不相识。"
    ]
  },
  {
    "volume": 293,
    "sequence": 19,
    "title": "观妓",
    "author": "司空曙",
    "content": [
      "翠蛾红脸不胜情，管绝弦馀发一声。",
      "银烛摇摇尘暗下，却愁红粉泪痕生。"
    ]
  },
  {
    "volume": 293,
    "sequence": 20,
    "title": "过长林湖西酒家",
    "author": "司空曙",
    "content": [
      "湖草青青三两家，门前桃杏一般花。",
      "迁人到处唯求醉，闻说渔翁有酒赊。"
    ]
  },
  {
    "volume": 293,
    "sequence": 21,
    "title": "过阎采病居",
    "author": "司空曙",
    "content": [
      "每逢佳节何曾坐，唯有今年不得游。",
      "张邴卧来休送客，菊花枫叶向谁秋。"
    ]
  },
  {
    "volume": 293,
    "sequence": 22,
    "title": "送程秀才",
    "author": "司空曙",
    "content": [
      "悠悠多路岐，相见又别离。",
      "东风催节换，焰焰春阳散。",
      "楚草渐烟绵，江云亦芜漫。",
      "送子恨何穷，故关如梦中。",
      "游人尽还北，旅雁辞南国。",
      "枫树几回青，逐臣归不得。"
    ]
  },
  {
    "volume": 293,
    "sequence": 23,
    "title": "长林令卫象饧丝结歌",
    "author": "司空曙",
    "content": [
      "主人雕盘盘素丝，寒女眷眷墨子悲。",
      "乃言假使饧为之，八珍重沓失颜色。",
      "手援玉箸不敢持，始状芙蓉新出水。",
      "仰坼重衣倾万蕊，又如合欢交乱枝，红茸向暮花参差。",
      "吴蚕络茧抽尚绝，细缕纤毫看欲灭。",
      "雪发羞垂倭堕鬟，绣囊畏并茱萸结。",
      "我爱此丝巧，妙绝世间无，为君作歌陈座隅。"
    ]
  },
  {
    "volume": 293,
    "sequence": 24,
    "title": "酬崔峒见寄（一作江湖秋思）",
    "author": "司空曙",
    "content": [
      "趋陪禁掖雁行随，迁放江潭鹤发垂。",
      "素浪遥疑太液水，青枫忽似万年枝。",
      "嵩南春遍愁魂梦。",
      "壶口云深隔路岐。",
      "共望汉朝多沛泽，苍蝇早晚得先知。"
    ]
  },
  {
    "volume": 293,
    "sequence": 25,
    "title": "闻春雷",
    "author": "司空曙",
    "content": [
      "水国春雷早，阗阗若众车。",
      "自怜迁逐者，犹滞蛰藏馀。"
    ]
  },
  {
    "volume": 293,
    "sequence": 26,
    "title": "晚秋西省寄上李韩二舍人",
    "author": "司空曙",
    "content": [
      "昼漏传清唱，天恩禁旅秋。",
      "雁亲承露掌，砧隔曝衣楼。",
      "赐膳中人送，馀香侍女收。",
      "仍闻劳上直，晚步凤池头。"
    ]
  },
  {
    "volume": 293,
    "sequence": 27,
    "title": "下武昌江行望涔阳",
    "author": "司空曙",
    "content": [
      "悠悠次楚乡，楚口下涔阳。",
      "雪隐洲渚暗，沙高芦荻黄。",
      "渔人共留滞，水鸟自喧翔。",
      "怀土年空尽，春风又淼茫。"
    ]
  },
  {
    "volume": 293,
    "sequence": 28,
    "title": "送史申之峡州",
    "author": "司空曙",
    "content": [
      "峡口巴江外，无风浪亦翻。",
      "蒹葭新有雁，云雨不离猿。",
      "行客思乡远，愁人赖酒昏。",
      "檀郎好联句，共滞谢家门。"
    ]
  },
  {
    "volume": 293,
    "sequence": 29,
    "title": "送王闰",
    "author": "司空曙",
    "content": [
      "相送临寒水，苍然望故关。",
      "江芜连梦泽，楚雪入商山。",
      "话我他年旧，看君此日还。",
      "因将自悲泪，一洒别离间。"
    ]
  },
  {
    "volume": 293,
    "sequence": 30,
    "title": "江园书事寄卢纶",
    "author": "司空曙",
    "content": [
      "种柳南江边，闭门三四年。",
      "艳花那胜竹，凡鸟不如蝉。",
      "嗜酒渐婴渴，读书多欲眠。",
      "平生故交在，白首远相怜。"
    ]
  },
  {
    "volume": 293,
    "sequence": 31,
    "title": "送郑况往淮南",
    "author": "司空曙",
    "content": [
      "西楚见南关，苍苍落日间。",
      "云离大雷树，潮入秣陵山。",
      "登戍因高望，停桡放溜闲。",
      "陈公有贤榻，君去岂空还。"
    ]
  },
  {
    "volume": 293,
    "sequence": 32,
    "title": "题江陵临沙驿楼",
    "author": "司空曙",
    "content": [
      "江天清更愁，风柳入江楼。",
      "雁惜楚山晚，蝉知秦树秋。",
      "凄凉多独醉，零落半同游。",
      "岂复平生意，苍然兰杜洲。"
    ]
  },
  {
    "volume": 293,
    "sequence": 33,
    "title": "新蝉（一作耿湋诗）",
    "author": "司空曙",
    "content": [
      "今朝蝉忽鸣，迁客若为情。",
      "便觉一年老，能令万感生。",
      "微风方满树，落日稍沉城。",
      "为问同怀者，凄凉听几声。"
    ]
  },
  {
    "volume": 293,
    "sequence": 34,
    "title": "送张弋",
    "author": "司空曙",
    "content": [
      "拥棹江天旷，苍然下郢城。",
      "冰霜葭菼变，云泽鹧鸪鸣。",
      "酒倦临流醉，人逢置榻迎。",
      "尝闻藉东观，不独鲁诸生。"
    ]
  },
  {
    "volume": 293,
    "sequence": 35,
    "title": "送僧无言归山",
    "author": "司空曙",
    "content": [
      "袈裟出尘外，山径几盘缘。",
      "人到白云树，鹤沉青草田。",
      "龛泉朝请盥，松籁夜和禅。",
      "自昔闻多学，逍遥注一篇。"
    ]
  },
  {
    "volume": 293,
    "sequence": 36,
    "title": "和卢校书文若早入使院书事",
    "author": "司空曙",
    "content": [
      "解带独裴回，秋风如水来。",
      "轩墀湿繁露，琴几拂轻埃。",
      "晨鸟犹在叶，夕虫馀□苔。",
      "苍然发高兴，相仰坐难陪。"
    ]
  },
  {
    "volume": 293,
    "sequence": 37,
    "title": "送史泽之长沙",
    "author": "司空曙",
    "content": [
      "谢脁怀西府，单车触火云。",
      "野蕉依戍客，庙竹映湘君。",
      "梦渚巴山断，长沙楚路分。",
      "一杯从别后，风月不相闻。"
    ]
  },
  {
    "volume": 293,
    "sequence": 38,
    "title": "田家",
    "author": "司空曙",
    "content": [
      "田家喜雨足，邻老相招携。",
      "泉溢沟塍坏，麦高桑柘低。",
      "呼儿催放犊，宿客待烹鸡。",
      "搔首蓬门下，如将轩冕齐。"
    ]
  },
  {
    "volume": 293,
    "sequence": 39,
    "title": "送卢堪",
    "author": "司空曙",
    "content": [
      "羁贫不易去，此日始西东。",
      "旅舍秋霖叶，行人寒草风。",
      "酒醒馀恨在，野饯暂游同。",
      "莫使祢生刺，空留怀袖中。"
    ]
  },
  {
    "volume": 293,
    "sequence": 40,
    "title": "送柳震入蜀",
    "author": "司空曙",
    "content": [
      "粉堞连青气，喧喧杂万家。",
      "夷人祠竹节，蜀鸟乳桐花。",
      "酒报新丰景，琴迎抵峡斜。",
      "多闻滞游客，不似在天涯。"
    ]
  },
  {
    "volume": 293,
    "sequence": 41,
    "title": "送李嘉祐正字括图书兼往扬州觐省",
    "author": "司空曙",
    "content": [
      "不事兰台贵，全多韦带风。",
      "儒官比刘向，使者得陈农。",
      "晚烧平芜外，朝阳叠浪东。",
      "归来喜调膳，寒笋出林中。"
    ]
  },
  {
    "volume": 293,
    "sequence": 42,
    "title": "送刘侍御",
    "author": "司空曙",
    "content": [
      "狱成收夜烛，整豸出登车。",
      "黄叶辞荆楚，青山背汉初。",
      "早朝新羽卫，晚下步徒胥。",
      "应念长沙谪，思乡不食鱼。"
    ]
  },
  {
    "volume": 293,
    "sequence": 43,
    "title": "送庞判官赴黔中",
    "author": "司空曙",
    "content": [
      "天远风烟异，西南见一方。",
      "乱山来蜀道，诸水出辰阳。",
      "堆案青油暮，看棋画角长。",
      "论文谁可制，记室有何郎。"
    ]
  },
  {
    "volume": 293,
    "sequence": 44,
    "title": "送人游岭南",
    "author": "司空曙",
    "content": [
      "万里南游客，交州见柳条。",
      "逢迎人易合，时日酒能消。",
      "浪晓浮青雀，风温解黑貂。",
      "囊金如未足，莫恨故乡遥。"
    ]
  },
  {
    "volume": 293,
    "sequence": 45,
    "title": "送曹同椅",
    "author": "司空曙",
    "content": [
      "青春三十馀，众艺尽无如。",
      "中散诗传画，将军扇续书。",
      "楚田晴下雁，江日暖游鱼。",
      "惆怅空相送，欢游自此疏。"
    ]
  },
  {
    "volume": 293,
    "sequence": 46,
    "title": "送鄂州张别驾襄阳觐省",
    "author": "司空曙",
    "content": [
      "苍苍岘亭路，腊月汉阳春。",
      "带雪半山寺，行沙隔水人。",
      "王祥因就宦，莱子不违亲。",
      "正恨殊乡别，千条楚柳新。"
    ]
  },
  {
    "volume": 293,
    "sequence": 47,
    "title": "送魏季羔游长沙觐兄",
    "author": "司空曙",
    "content": [
      "芦荻湘江水，萧萧万里秋。",
      "鹤高看迥野，蝉远入中流。",
      "访友多成滞，携家不厌游。",
      "惠连仍有作，知得从兄酬。"
    ]
  },
  {
    "volume": 293,
    "sequence": 48,
    "title": "杂言",
    "author": "司空曙",
    "content": [
      "伏馀西景移，风雨洒轻絺。",
      "燕拂青芜地，蝉鸣红叶枝。"
    ]
  },
  {
    "volume": 293,
    "sequence": 49,
    "title": "玩花与卫象同醉",
    "author": "司空曙",
    "content": [
      "衰鬓千茎雪，他乡一树花。",
      "今朝与君醉，忘却在长沙。"
    ]
  },
  {
    "volume": 293,
    "sequence": 50,
    "title": "送王尊师归湖州",
    "author": "司空曙",
    "content": [
      "烟芜满洞青山绕，幢节飘空紫凤飞。",
      "金阙乍看迎日丽，玉箫遥听隔花微。",
      "多开石髓供调膳，时御霓裳奉易衣。",
      "莫学辽东华表上，千年始欲一回归。"
    ]
  },
  {
    "volume": 293,
    "sequence": 51,
    "title": "九日洛东亭",
    "author": "司空曙",
    "content": [
      "风息斜阳尽，游人曲落间。",
      "采花因覆酒，行草转看山。",
      "柳散新霜下，天晴早雁还。",
      "伤秋非骑省，玄发白成斑。"
    ]
  },
  {
    "volume": 293,
    "sequence": 52,
    "title": "九日送人",
    "author": "司空曙",
    "content": [
      "送人冠獬豸，值节佩茱萸。",
      "均赋征三壤，登车出五湖。",
      "水风凄落日，岸叶飒衰芜。",
      "自恨尘中使，何因在路隅。"
    ]
  },
  {
    "volume": 293,
    "sequence": 53,
    "title": "哭王注",
    "author": "司空曙",
    "content": [
      "已叹漳滨卧，何言驻隙难。",
      "异才伤促短，诸友哭门阑。",
      "古道松声暮，荒阡草色寒。",
      "延陵今葬子，空使鲁人观。"
    ]
  },
  {
    "volume": 293,
    "sequence": 54,
    "title": "遇谷口道士",
    "author": "司空曙",
    "content": [
      "一见林中客，闲知州县劳。",
      "白云秋色远，苍岭夕阳高。",
      "自说名因石，谁逢手种桃。",
      "丹经倘相授，何用恋青袍。"
    ]
  },
  {
    "volume": 293,
    "sequence": 55,
    "title": "喜外弟卢纶见宿",
    "author": "司空曙",
    "content": [
      "静夜四无邻，荒居旧业贫。",
      "雨中黄叶树，灯下白头人。",
      "以我独沈久，愧君相见频。",
      "平生自有分，况是蔡家亲。"
    ]
  },
  {
    "volume": 293,
    "sequence": 56,
    "title": "深上人见访忆李端",
    "author": "司空曙",
    "content": [
      "雁稀秋色尽，落日对寒山。",
      "避事多称疾，留僧独闭关。",
      "心归尘俗外，道胜有无间。",
      "仍忆东林友，相期久不还。"
    ]
  },
  {
    "volume": 293,
    "sequence": 57,
    "title": "宿青龙寺故昙上人院",
    "author": "司空曙",
    "content": [
      "年深宫院在，旧客自相逢。",
      "闭户临寒竹，无人有夜钟。",
      "降龙今已去，巢鹤竟何从。",
      "坐见繁星晓，凄凉识旧峰。"
    ]
  },
  {
    "volume": 293,
    "sequence": 58,
    "title": "送张炼师还峨嵋山",
    "author": "司空曙",
    "content": [
      "太一天坛天柱西，垂萝为幌石为梯。",
      "前登灵境青霄绝，下视人间白日低。",
      "松籁万声和管磬，丹光五色杂虹霓。",
      "春山一入寻无路，鸟响烟深水满溪。"
    ]
  },
  {
    "volume": 293,
    "sequence": 59,
    "title": "逢江客问南中故人因以诗寄",
    "author": "司空曙",
    "content": [
      "南客何时去，相逢问故人。",
      "望乡空泪落，嗜酒转家贫。",
      "疏懒辞微禄，东西任老身。",
      "上楼多看月，临水共伤春。",
      "五柳终期隐，双鸥自可亲。",
      "应怜折腰吏，冉冉在风尘。"
    ]
  },
  {
    "volume": 293,
    "sequence": 60,
    "title": "送皋法师",
    "author": "司空曙",
    "content": [
      "江草知寒柳半衰，行吟怨别独迟迟。",
      "何人讲席投如意，唯有东林远法师。"
    ]
  },
  {
    "volume": 293,
    "sequence": 61,
    "title": "送郑佶归洛阳",
    "author": "司空曙",
    "content": [
      "苍苍楚色水云间，一醉春风送尔还。",
      "何处乡心最堪羡，汝南初见洛阳山。"
    ]
  },
  {
    "volume": 293,
    "sequence": 62,
    "title": "分流水",
    "author": "司空曙",
    "content": [
      "古时愁别泪，滴作分流水。",
      "日夜东西流，分流几千里。",
      "通塞两不见，波澜各自起。",
      "与君相背飞，去去心如此。"
    ]
  },
  {
    "volume": 293,
    "sequence": 63,
    "title": "和耿拾遗元日观早朝",
    "author": "司空曙",
    "content": [
      "元日争朝阙，奔流若会溟。",
      "路尘和薄雾，骑火接低星。",
      "门响双鱼钥，车喧百子铃。",
      "冕旒当翠殿，幢戟满彤庭。",
      "积岁方编瑞，乘春即省刑。",
      "大官陈禹玉，司历献尧蓂。",
      "寿酒三觞退，箫韶九奏停。",
      "太阳开物象，霈泽及生灵。",
      "南陌高山碧，东方晓气青。",
      "自怜扬子贱，归草太玄经。"
    ]
  },
  {
    "volume": 293,
    "sequence": 64,
    "title": "塞下曲",
    "author": "司空曙",
    "content": [
      "寒柳接胡桑，军门向大荒。",
      "幕营随月魄，兵气长星芒。",
      "横吹催春酒，重裘隔夜霜。",
      "冰开不防虏，青草满辽阳。"
    ]
  },
  {
    "volume": 293,
    "sequence": 65,
    "title": "关山月",
    "author": "司空曙",
    "content": [
      "苍茫明月上，夜久光如积。",
      "野幕冷胡霜，关楼宿边客。",
      "陇头秋露暗，碛外寒沙白。",
      "唯有故乡人，沾裳此闻笛。"
    ]
  },
  {
    "volume": 293,
    "sequence": 66,
    "title": "御制雨后出城观览，敕朝臣已下属和",
    "author": "司空曙",
    "content": [
      "上上开鹑野，师师出凤城。",
      "因知圣主念，得遂老农情。",
      "陇麦垂秋合，郊尘得雨清。",
      "时新荐玄祖，岁足富苍生。",
      "却马川原静，闻鸡水土平。",
      "薰弦歌舜德，和鼎致尧名。",
      "览物欣多稼，垂衣御大明。",
      "史官何所录，称瑞满天京。"
    ]
  },
  {
    "volume": 293,
    "sequence": 67,
    "title": "奉和常舍人晚秋集贤院即事寄徐薛二侍郎",
    "author": "司空曙",
    "content": [
      "蔼蔼凤凰宫，兰台玉署通。",
      "夜霜凝树羽，朝日照相风。",
      "官附三台贵，儒开百氏宗。",
      "司言陈禹命，侍讲发尧聪。",
      "香卷青编内，铅分绿字中。",
      "缀签从太史，锵珮揖群公。",
      "池接天泉碧，林交御果红。",
      "寒龟登故叶，秋蝶恋疏丛。",
      "颜谢征文并，钟裴直事同。",
      "离群惊海鹤，属思怨江枫。",
      "地远姑苏外，山长越绝东。",
      "惭当哲匠后，下曲本难工。"
    ]
  },
  {
    "volume": 293,
    "sequence": 68,
    "title": "题鲜于秋林园",
    "author": "司空曙",
    "content": [
      "雨后园林好，幽行迥野通。",
      "远山芳草外，流水落花中。",
      "客醉悠悠惯，莺啼处处同。",
      "夕阳自一望，日暮杜陵东。"
    ]
  },
  {
    "volume": 293,
    "sequence": 69,
    "title": "登秦岭",
    "author": "司空曙",
    "content": [
      "南登秦岭头，回首始堪忧。",
      "汉阙青门远，商山蓝水流。",
      "三湘迁客去，九陌故人游。",
      "从此思乡泪，双垂不复收。"
    ]
  },
  {
    "volume": 293,
    "sequence": 70,
    "title": "独游寄卫长林",
    "author": "司空曙",
    "content": [
      "草绿春阳动，迟迟泽畔游。",
      "恋花同野蝶，爱水剧江鸥。",
      "身外唯须醉，人间尽是愁。",
      "那知鸣玉者，不羡卖瓜侯。"
    ]
  },
  {
    "volume": 293,
    "sequence": 71,
    "title": "望水",
    "author": "司空曙",
    "content": [
      "高楼晴见水，楚色霭相和。",
      "野极空如练，天遥不辨波。",
      "永无人迹到，时有鸟行过。",
      "况是苍茫外，残阳照最多。"
    ]
  },
  {
    "volume": 293,
    "sequence": 72,
    "title": "望商山路",
    "author": "司空曙",
    "content": [
      "南见青山道，依然去国时。",
      "已甘长避地，谁料有还期。",
      "雨霁残阳薄，人愁独望迟。",
      "空残华发在，前事不堪思。"
    ]
  },
  {
    "volume": 293,
    "sequence": 73,
    "title": "题落叶",
    "author": "司空曙",
    "content": [
      "霜景催危叶，今朝半树空。",
      "萧条故国异，零落旅人同。",
      "飒岸浮寒水，依阶拥夜虫。",
      "随风偏可羡，得到洛阳宫。"
    ]
  },
  {
    "volume": 293,
    "sequence": 74,
    "title": "寄准上人",
    "author": "司空曙",
    "content": [
      "昨闻归旧寺，暂别欲经年。",
      "樵客应同步，邻僧定伴禅。",
      "后峰秋有雪，远涧夜鸣泉。",
      "偶与支公论，人间自共传。"
    ]
  },
  {
    "volume": 293,
    "sequence": 75,
    "title": "送况上人还荆州，因寄卫侍御象",
    "author": "司空曙",
    "content": [
      "惠持游蜀久，策杖欲西还。",
      "共别此宵月，独归何处山。",
      "对鸥沙草畔，洗足野云间。",
      "知有玄晖会，斋心受八关。"
    ]
  },
  {
    "volume": 293,
    "sequence": 76,
    "title": "别卢纶（一作纶别曙诗）",
    "author": "司空曙",
    "content": [
      "有月多同赏，无秋不共悲。",
      "如何与君别，又是菊黄时。"
    ]
  },
  {
    "volume": 293,
    "sequence": 77,
    "title": "雪二首",
    "author": "司空曙",
    "content": [
      "乐游春苑望鹅毛，宫殿如星树似毫。",
      "漫漫一川横渭水，太阳初出五陵高。",
      "王屋南崖见洛城，石龛松寺上方平。",
      "半山槲叶当窗下，一夜曾闻雪打声。"
    ]
  },
  {
    "volume": 293,
    "sequence": 78,
    "title": "酬卫长林岁日见呈",
    "author": "司空曙",
    "content": [
      "地暖雪花摧，天春斗柄回。",
      "朱泥一丸药，柏叶万年杯。",
      "旅雁辞人去，繁霜满镜来。",
      "今朝彩盘上，神燕不须雷。"
    ]
  },
  {
    "volume": 293,
    "sequence": 79,
    "title": "杜鹃行（一作杜甫诗）",
    "author": "司空曙",
    "content": [
      "古时杜宇称望帝，魂作杜鹃何微细。",
      "跳枝窜叶树木中，抢翔瞥捩雌随雄。",
      "毛衣惨黑自憔悴，众鸟安肯相尊崇。",
      "隳形不敢栖华屋，短翮唯愿巢深丛。",
      "穿皮啄朽觜欲秃，苦饥始得食一虫。",
      "谁言养雏不自哺，此语亦足为愚蒙。",
      "声音咽哕若有谓，号啼略与婴儿同。",
      "口干垂血转迫促，似欲上诉于苍穹。",
      "蜀人闻之皆起立，至今相效传遗风。",
      "乃知变化不可穷，岂知昔日居深宫，嫔妃左右如花红。"
    ]
  },
  {
    "volume": 293,
    "sequence": 80,
    "title": "寄胡居士",
    "author": "司空曙",
    "content": [
      "日暖风微南陌头，青田红树起春愁。",
      "伯劳相逐行人别，岐路空归野水流。",
      "遍地寻僧同看雪，谁期载酒共登楼。",
      "为言惆怅嵩阳寺，明月高松应独游。"
    ]
  },
  {
    "volume": 293,
    "sequence": 81,
    "title": "寒塘",
    "author": "司空曙",
    "content": [
      "晓发梳临水，寒塘坐见秋。",
      "乡心正无限，一雁度南楼。"
    ]
  },
  {
    "volume": 293,
    "sequence": 82,
    "title": "为李魏公赋谢汧公",
    "author": "司空曙",
    "content": [
      "白雪高吟际，青霄远望中。",
      "谁言路遐旷，宫徵暗相通。"
    ]
  },
  {
    "volume": 293,
    "sequence": 83,
    "title": "梁城老人怨（一作陈羽诗）",
    "author": "司空曙",
    "content": [
      "朝为耕种人，暮作刀枪鬼。",
      "相看父子血，共染城壕水。",
      "。"
    ]
  }
]