[
  {
    "volume": 839,
    "sequence": 1,
    "title": "寄郑谷郎中（一作住襄州谒郑谷献诗）",
    "author": "齐己",
    "content": [
      "高名喧省闼，雅颂出吾唐。",
      "叠巘供秋望，无云到夕阳。",
      "自封修药院，别扫著僧床。",
      "几梦中朝事，依依鹓鹭行。"
    ]
  },
  {
    "volume": 839,
    "sequence": 2,
    "title": "归雁",
    "author": "齐己",
    "content": [
      "塞门春已暖，连影起蘋风。",
      "云梦千行去，潇湘一夜空。",
      "江人休举网，虏将又虚弓。",
      "莫失南来伴，衡阳树即红。"
    ]
  },
  {
    "volume": 839,
    "sequence": 3,
    "title": "登大林寺观白太傅题版",
    "author": "齐己",
    "content": [
      "九叠苍崖里，禅家凿翠开。",
      "清时谁梦到，白傅独寻来。",
      "怪石和僧定，闲云共鹤回。",
      "任兹休去者，心是不然灰。"
    ]
  },
  {
    "volume": 839,
    "sequence": 4,
    "title": "赠曹松先辈",
    "author": "齐己",
    "content": [
      "今岁赴春闱，达如夫子稀。",
      "山中把卷去，榜下注官归。",
      "楚月吟前落，江禽酒外飞。",
      "闲游向诸寺，却看白麻衣。"
    ]
  },
  {
    "volume": 839,
    "sequence": 5,
    "title": "夏日江寺寄无上人",
    "author": "齐己",
    "content": [
      "讲终斋磬罢，何处称真心。",
      "古寺高杉下，炎天独院深。",
      "燕和江鸟语，墙夺暮花阴。",
      "大府多才子，闲过在竹林。"
    ]
  },
  {
    "volume": 839,
    "sequence": 6,
    "title": "夏日梅雨中寄睦公",
    "author": "齐己",
    "content": [
      "梅月来林寺，冥冥各闭门。",
      "已应双履迹，全没乱云根。",
      "琢句心无味，看经眼亦昏。",
      "何时见清霁，招我凭岩轩。"
    ]
  },
  {
    "volume": 839,
    "sequence": 7,
    "title": "伤郑谷郎中",
    "author": "齐己",
    "content": [
      "钟陵千首作，笔绝亦身终。",
      "知落干戈里，谁家煨烬中。",
      "吟斋春长蕨，钓渚夜鸣鸿。",
      "惆怅秋江月，曾招我看同。"
    ]
  },
  {
    "volume": 839,
    "sequence": 8,
    "title": "临行题友生壁",
    "author": "齐己",
    "content": [
      "山衲宜何处，经行避暑深。",
      "峰西多古寺，日午乱松阴。",
      "鹤默堪分静，蝉凉解助吟。",
      "殷勤题壁去，秋早此相寻。"
    ]
  },
  {
    "volume": 839,
    "sequence": 9,
    "title": "别东林后回寄修睦",
    "author": "齐己",
    "content": [
      "昨夜从香社，辞君出薜萝。",
      "晚来巾舄上，已觉俗尘多。",
      "远路萦芳草，遥空共白波。",
      "南朝在天末，此去重经过。"
    ]
  },
  {
    "volume": 839,
    "sequence": 10,
    "title": "古松",
    "author": "齐己",
    "content": [
      "雷电不敢伐，鳞皴势万端。",
      "蠹依枯节死，蛇入朽根盘。",
      "影浸僧禅湿，声吹鹤梦寒。",
      "寻常风雨夜，应有鬼神看。"
    ]
  },
  {
    "volume": 839,
    "sequence": 11,
    "title": "夏日西霞寺书怀寄张逸人",
    "author": "齐己",
    "content": [
      "人中林下现，名自有闲忙。",
      "建业红尘热，栖霞白石凉。",
      "倚身柽几稳，洒面瀑流香。",
      "不似高斋里，花连竹影长。"
    ]
  },
  {
    "volume": 839,
    "sequence": 12,
    "title": "访自牧上人不遇",
    "author": "齐己",
    "content": [
      "然诺竟如何，诸侯见重多。",
      "高房度江雨，经月长寒莎。",
      "道本同骚雅，书曾到薜萝。",
      "相寻未相见，危阁望沧波。"
    ]
  },
  {
    "volume": 839,
    "sequence": 13,
    "title": "题东林白莲",
    "author": "齐己",
    "content": [
      "大士生兜率，空池满白莲。",
      "秋风明月下，斋日影堂前。",
      "色后群芳拆，香殊百和燃。",
      "谁知不染性，一片好心田。"
    ]
  },
  {
    "volume": 839,
    "sequence": 14,
    "title": "寄怀江西徵岷二律师",
    "author": "齐己",
    "content": [
      "乱后江边寺，堪怀二律师。",
      "几番新弟子，一样旧威仪。",
      "院影连春竹，窗声接雨池。",
      "共缘山水癖，久别共题诗。"
    ]
  },
  {
    "volume": 839,
    "sequence": 15,
    "title": "东林作寄金陵知己",
    "author": "齐己",
    "content": [
      "十八贤真在，时来拂榻看。",
      "已知前事远，更结后人难。",
      "泉滴胜清磬，松香掩白檀。",
      "凭君听朝贵，谁欲厌簪冠。"
    ]
  },
  {
    "volume": 839,
    "sequence": 16,
    "title": "山寺喜道者至",
    "author": "齐己",
    "content": [
      "闰年春过后，山寺始花开。",
      "还有无心者，闲寻此境来。",
      "鸟幽声忽断，茶好味重回。",
      "知住南岩久，冥心坐绿苔。"
    ]
  },
  {
    "volume": 839,
    "sequence": 17,
    "title": "再游匡山",
    "author": "齐己",
    "content": [
      "紫霄兼二老，相对倚空寒。",
      "久别成衰病，重来更上难。",
      "径危云母滑，崖旱瀑流干。",
      "目断岚烟际，神仙有石坛。"
    ]
  },
  {
    "volume": 839,
    "sequence": 18,
    "title": "赠浙西李推官",
    "author": "齐己",
    "content": [
      "他皆恃勋贵，君独爱诗玄。",
      "终日秋光里，无人竹影边。",
      "东楼生倚月，北固积吟烟。",
      "闻说鸳行里，多才复少年。"
    ]
  },
  {
    "volume": 839,
    "sequence": 19,
    "title": "题终南山隐者室",
    "author": "齐己",
    "content": [
      "终南山北面，直下是长安。",
      "自扫青苔室，闲奇支白石看。",
      "风吹窗树老，日晒窦云干。",
      "时向圭峰宿，僧房瀑布寒。"
    ]
  },
  {
    "volume": 839,
    "sequence": 20,
    "title": "禅庭芦竹十二韵呈郑谷郎中",
    "author": "齐己",
    "content": [
      "错错在禅庭，高宜与竹名。",
      "健添秋雨响，乾助夜风清。",
      "雀静知枯折，僧闲见笋生。",
      "对吟殊洒落，负气甚孤贞。",
      "密谢编栏固，齐由灌溉平。",
      "松姿真可敌，柳态薄难并。",
      "映带兼苔石，参差近画楹。",
      "雪霜消后色，虫鸟默时声。",
      "远忆沧洲岸，寒连暮角城。",
      "幽根狂乱迸，劲叶动相撑。",
      "避暑须临坐，逃眠必绕行。",
      "未逢仙手咏，俗眼见犹轻。"
    ]
  },
  {
    "volume": 839,
    "sequence": 21,
    "title": "送孙凤秀才赴举",
    "author": "齐己",
    "content": [
      "九重方侧席，四海仰文明。",
      "好把孤吟去，便随公道行。",
      "梁园浮雪气，汴水涨春声。",
      "此日登仙众，君应最后生。"
    ]
  },
  {
    "volume": 839,
    "sequence": 22,
    "title": "落花",
    "author": "齐己",
    "content": [
      "朝开暮亦衰，雨打复风吹。",
      "古屋无人处，残阳满地时。",
      "静依青藓片，闲缀绿莎枝。",
      "繁艳根枝在，明年向此期。"
    ]
  },
  {
    "volume": 839,
    "sequence": 23,
    "title": "秋苔",
    "author": "齐己",
    "content": [
      "独怜苍翠文，长与寂寥存。",
      "鹤静窥秋片，僧闲踏冷痕。",
      "月明疏竹径，雨歇败莎根。",
      "别有深宫里，兼花锁断魂。"
    ]
  },
  {
    "volume": 839,
    "sequence": 24,
    "title": "老将",
    "author": "齐己",
    "content": [
      "破虏与平戎，曾居第一功。",
      "明时不用武，白首向秋风。",
      "马病霜飞草，弓闲雁过空。",
      "儿孙已成立，胆气亦英雄。"
    ]
  },
  {
    "volume": 839,
    "sequence": 25,
    "title": "城中示友人",
    "author": "齐己",
    "content": [
      "久与寒灰合，人中亦觉闲。",
      "重城不锁梦，每夜自归山。",
      "雨破冥鸿出，桐枯井月还。",
      "唯君道心在，来往寂寥间。"
    ]
  },
  {
    "volume": 839,
    "sequence": 26,
    "title": "送友人游湘中",
    "author": "齐己",
    "content": [
      "怀才难自住，此去亦如僧。",
      "何处西风夜，孤吟旅舍灯。",
      "路沿湘树叠，山入楚云层。",
      "若有东来札，归鸿亦可凭。"
    ]
  },
  {
    "volume": 839,
    "sequence": 27,
    "title": "经费征君旧居",
    "author": "齐己",
    "content": [
      "高眠当圣代，云鸟未为孤。",
      "天子征不起，闲人亲得无。",
      "猿猱狂欲坠，水石怪难图。",
      "寂寞荒斋外，松杉相倚枯。"
    ]
  },
  {
    "volume": 839,
    "sequence": 28,
    "title": "严陵钓台",
    "author": "齐己",
    "content": [
      "夫子垂竿处，空江照古台。",
      "无人更如此，白浪自成堆。",
      "鹤静寻僧去，鱼狂入海回。",
      "登临秋值晚，树石尽多苔。"
    ]
  },
  {
    "volume": 839,
    "sequence": 29,
    "title": "原上晚望",
    "author": "齐己",
    "content": [
      "倚杖聊摅望，寒原远近分。",
      "夜来何处火，烧出古人坟。",
      "野势盘空泽，江流合暮云。",
      "残阳催百鸟，各自著栖群。"
    ]
  },
  {
    "volume": 839,
    "sequence": 30,
    "title": "送惠空上人归",
    "author": "齐己",
    "content": [
      "尘中名利热，鸟外水云闲。",
      "吾子多高趣，秋风独自还。",
      "空囊随客棹，几宿泊湖山。",
      "应有吟僧在，邻居树影间。"
    ]
  },
  {
    "volume": 839,
    "sequence": 31,
    "title": "酬章水知己",
    "author": "齐己",
    "content": [
      "新吟忽有寄，千里到荆门。",
      "落日云初碧，残年眼正昏。",
      "已为难敌手，谁更入深论。",
      "后信多相寄，吾生重此言。"
    ]
  },
  {
    "volume": 839,
    "sequence": 32,
    "title": "闲居",
    "author": "齐己",
    "content": [
      "渐觉春光媚，尘销作土膏。",
      "微寒放杨柳，纤草入风骚。",
      "睡少全无病，身轻乍去袍。",
      "前溪泛红片，何处落金桃。"
    ]
  },
  {
    "volume": 839,
    "sequence": 33,
    "title": "次韵酬郑谷郎中",
    "author": "齐己",
    "content": [
      "林下高眠起，相招得句时。",
      "开门流水入，静话鹭鸶知。",
      "每许题成晚，多嫌雪阻期。",
      "西斋坐来久，风竹撼疏篱。"
    ]
  },
  {
    "volume": 839,
    "sequence": 34,
    "title": "思游峨嵋寄林下诸友",
    "author": "齐己",
    "content": [
      "刚有峨嵋念，秋来锡欲飞。",
      "会抛湘寺去，便逐蜀帆归。",
      "难世堪言善，闲人合见机。",
      "殷勤别诸友，莫厌楚江薇。"
    ]
  },
  {
    "volume": 839,
    "sequence": 35,
    "title": "送刘秀才南游",
    "author": "齐己",
    "content": [
      "南去谒诸侯，名山亦得游。",
      "便应寻瀑布，乘兴上岣嵝。",
      "高鸟随云起，寒星向地流。",
      "相思应北望，天晚石桥头。"
    ]
  },
  {
    "volume": 839,
    "sequence": 36,
    "title": "示诸侄",
    "author": "齐己",
    "content": [
      "莫问年将朽，加餐已不多。",
      "形容浑瘦削，行止强牵拖。",
      "死也何忧恼，生而有咏歌。",
      "侯门终谢去，却扫旧松萝。"
    ]
  },
  {
    "volume": 839,
    "sequence": 37,
    "title": "荆渚病中，因思匡庐，遂成三百字，寄梁先辈",
    "author": "齐己",
    "content": [
      "生老病死者，早闻天竺书。",
      "相随几汩没，不了堪欷歔。",
      "自理自可适，他人谁与袪。",
      "应当入寂灭，乃得长销除。",
      "前月已骨立，今朝还貌舒。",
      "披衣试步履，倚策聊踌躇。",
      "江月青眸冷，秋风白发疏。",
      "新题忆剡硾，旧约怀匡庐。",
      "张野久绝迹，乐天曾卜居。",
      "空龛掩薜荔，瀑布喷蟾蜍。",
      "古桧鸣玄鹤，凉泉跃锦鱼。",
      "狂吟树荫映，纵踏花蔫菸。",
      "唇舌既已闲，心脾亦散摅。",
      "松窗有偃息，石径无趑趄。",
      "梦冷通仙阙，神融合太虚。",
      "千峰杳霭际，万壑明清初。",
      "长往期非晚，半生闲有余。",
      "依刘未是咏，访戴宁忘诸。",
      "稽古堪求己，观时好笑渠。",
      "埋头逐小利，没脚拖长裾。",
      "道种将闲养，情田把药鉏。",
      "幽香发兰蕙，秽莽摧丘墟。",
      "敢谓囊盈物，那言庾满储。",
      "微烟动晨爨，细雨滋园蔬。",
      "藓乱珍禽羽，门稀长者车。",
      "冥机坐兀兀，著履行徐徐。",
      "每许亲朱履，多怜奉隼旟。",
      "簪嫌红玳瑁，社念金芙蕖。",
      "海内竞铁马，箧中藏纸驴。",
      "常言谢时去，此意将何如。"
    ]
  },
  {
    "volume": 839,
    "sequence": 38,
    "title": "竟陵遇昼公",
    "author": "齐己",
    "content": [
      "高迹何来此，游方渐老身。",
      "欲投莲岳夏，初过竟陵春。",
      "锡影离云远，衣痕拂藓新。",
      "无言即相别，此处不迷津。"
    ]
  },
  {
    "volume": 839,
    "sequence": 39,
    "title": "闻贯休下世",
    "author": "齐己",
    "content": [
      "吾师诗匠者，真个碧云流。",
      "争得梁太子，重为文选楼。",
      "锦江新冢树，婺女旧山秋。",
      "欲去焚香礼，啼猿峡阻修。"
    ]
  },
  {
    "volume": 839,
    "sequence": 40,
    "title": "金山寺",
    "author": "齐己",
    "content": [
      "山带金名远，楼台压翠层。",
      "鱼龙光照像，风浪影摇灯。",
      "槛外扬州树，船通建业僧。",
      "尘埃何所到，青石坐如冰。"
    ]
  },
  {
    "volume": 839,
    "sequence": 41,
    "title": "早秋雨后晚望",
    "author": "齐己",
    "content": [
      "暑气时将薄，虫声夜转稠。",
      "江湖经一雨，日月换新秋。",
      "有景堪援笔，何人未上楼。",
      "欲承凉冷兴，西向碧嵩游。"
    ]
  },
  {
    "volume": 839,
    "sequence": 42,
    "title": "过西塞山",
    "author": "齐己",
    "content": [
      "空江平野流，风岛苇飕飕。",
      "残日衔西塞，孤帆向北洲。",
      "边鸿渡汉口，楚树出吴头。",
      "终入高云里，身依片石休。"
    ]
  },
  {
    "volume": 839,
    "sequence": 43,
    "title": "溪斋二首",
    "author": "齐己",
    "content": [
      "岂敢言招隐，归休喜自安。",
      "一溪云卧稳，四海路行难。",
      "瑞兽藏头角，幽禽惜羽翰。",
      "子猷何处在，老尽碧琅玕。",
      "杉竹映溪关，修修共岁寒。",
      "幽人眠日晏，花雨落春残。",
      "道妙言何强，诗玄论甚难。",
      "闲居有亲赋，搔首忆潘安。"
    ]
  },
  {
    "volume": 839,
    "sequence": 44,
    "title": "新秋",
    "author": "齐己",
    "content": [
      "始惊三伏尽，又遇立秋时。",
      "露彩朝还冷，云峰晚更奇。",
      "垄香禾半熟，原迥草微衰。",
      "幸好清光里，安仁谩起悲。"
    ]
  },
  {
    "volume": 839,
    "sequence": 45,
    "title": "寄上荆渚，因梦庐岳，乃图壁赋诗",
    "author": "齐己",
    "content": [
      "梦绕嵯峨里，神疏骨亦寒。",
      "觉来谁共说，壁上自图看。",
      "古翠松藏寺，春红杏湿坛。",
      "归心几时遂，日向渐衰残。"
    ]
  },
  {
    "volume": 839,
    "sequence": 46,
    "title": "己卯岁值冻阻归有作",
    "author": "齐己",
    "content": [
      "河冰连地冻，朔气压春寒。",
      "开户思归远，出门移步难。",
      "湖云黏雁重，庙树刮风干。",
      "坐看孤灯焰，微微向晓残。"
    ]
  },
  {
    "volume": 839,
    "sequence": 47,
    "title": "送卢说乱后投知己",
    "author": "齐己",
    "content": [
      "兵寇残江墅，生涯尽荡除。",
      "事堪煎桂玉，时莫倚诗书。",
      "暮狖啼空半，春山列雨余。",
      "舟中有新作，回寄示慵疏。"
    ]
  },
  {
    "volume": 839,
    "sequence": 48,
    "title": "读岘山碑",
    "author": "齐己",
    "content": [
      "三载羊公政，千年岘首碑。",
      "何人更堕泪，此道亦殊时。",
      "兵火烧文缺，江云触藓滋。",
      "那堪望黎庶，匝地是疮痍。"
    ]
  },
  {
    "volume": 839,
    "sequence": 49,
    "title": "过鹿门作",
    "author": "齐己",
    "content": [
      "鹿门埋孟子，岘首载羊公。",
      "万古千秋里，青山明月中。",
      "政从襄沔绝，诗过洞庭空。",
      "尘路谁回眼，松声两处风。"
    ]
  },
  {
    "volume": 839,
    "sequence": 50,
    "title": "题玉泉寺大师影堂",
    "author": "齐己",
    "content": [
      "大化终华顶，灵踪示玉泉。",
      "由来负高尚，合向好山川。",
      "洞壑藏诸怪，杉松列瘦烟。",
      "千秋空树影，犹似覆长禅。"
    ]
  },
  {
    "volume": 839,
    "sequence": 51,
    "title": "秋日钱塘作",
    "author": "齐己",
    "content": [
      "秋光明水国，游子倚长亭。",
      "海浸全吴白，山澄百越青。",
      "英雄贵黎庶，封土绝精灵。",
      "句践魂如在，应悬战血腥。"
    ]
  },
  {
    "volume": 839,
    "sequence": 52,
    "title": "送人赴举",
    "author": "齐己",
    "content": [
      "分有争忘得，时来须出山。",
      "白云终许在，清世莫空还。",
      "驿树秋声健，行衣雨点斑。",
      "明年从月里，满握度春关。"
    ]
  },
  {
    "volume": 839,
    "sequence": 53,
    "title": "友人寒夜所寄",
    "author": "齐己",
    "content": [
      "通宵亦孤坐，但念旧峰云。",
      "白日还如此，清闲本共君。",
      "二毛凋一半，百岁去三分。",
      "早晚寻流水，同归麋鹿群。"
    ]
  },
  {
    "volume": 839,
    "sequence": 54,
    "title": "酬洞庭陈秀才",
    "author": "齐己",
    "content": [
      "何必要识面，见诗惊苦心。",
      "此门从自古，难学至如今。",
      "青草湖云阔，黄陵庙木深。",
      "精搜当好景，得即动知音。"
    ]
  },
  {
    "volume": 839,
    "sequence": 55,
    "title": "题鹤鸣泉八韵",
    "author": "齐己",
    "content": [
      "嘹唳遗踪去，澄明物掩难。",
      "喷开山面碧，飞落寺门寒。",
      "汲引随瓶满，分流逐处安。",
      "幽虫乘叶过，渴狖拥条看。",
      "上有危峰叠，旁宜怪石盘。",
      "冷吞双树影，甘润百毛端。",
      "异早闻镌玉，灵终别建坛。",
      "潇湘在何处，终日自波澜。"
    ]
  },
  {
    "volume": 839,
    "sequence": 56,
    "title": "登金山寺",
    "author": "齐己",
    "content": [
      "四面白波声，中流翠峤横。",
      "望来堪目断，上彻始心平。",
      "鸟向天涯去，云连水国生。",
      "重来与谁约，题罢自吟行。"
    ]
  },
  {
    "volume": 839,
    "sequence": 57,
    "title": "寄吴都沈员外彬",
    "author": "齐己",
    "content": [
      "归休兴若何，朱绂尽还他。",
      "自有园林阔，谁争山水多。",
      "村烟晴莽苍，僧磬晚嵯峨。",
      "野醉题招隐，相思可寄么。"
    ]
  },
  {
    "volume": 839,
    "sequence": 58,
    "title": "寄明月山僧",
    "author": "齐己",
    "content": [
      "山称明月好，月出遍山明。",
      "要上诸峰去，无妨半夜行。",
      "白猿真雪色，幽鸟古琴声。",
      "吾子居来久，应忘我在城。"
    ]
  },
  {
    "volume": 839,
    "sequence": 59,
    "title": "寄哭西川坛长广济大师",
    "author": "齐己",
    "content": [
      "千万僧中宝，三朝帝宠身。",
      "还源未化火，举国葬全真。",
      "文集编金在，碑铭刻玉新。",
      "有谁于异代，弹指礼遗尘。"
    ]
  },
  {
    "volume": 839,
    "sequence": 60,
    "title": "酬西川楚峦上人卷",
    "author": "齐己",
    "content": [
      "玉垒峨嵋秀，岷江锦水清。",
      "古人搜不尽，吾子得何精。",
      "可信由前习，堪闻正后生。",
      "东西五千里，多谢寄无成。"
    ]
  },
  {
    "volume": 839,
    "sequence": 61,
    "title": "览延栖上人卷",
    "author": "齐己",
    "content": [
      "今体雕镂妙，古风研考精。",
      "何人忘律韵，为子辨诗声。",
      "贾岛苦兼此，孟郊清独行。",
      "荆门见编集，愧我老无成。"
    ]
  },
  {
    "volume": 839,
    "sequence": 62,
    "title": "寄洛下王彝训先辈二首",
    "author": "齐己",
    "content": [
      "贾岛存正始，王维留格言。",
      "千篇千古在，一咏一惊魂。",
      "离别无他寄，相思共此门。",
      "阳春堪永恨，郢路转尘昏。",
      "北极新英主，高科旧少年。",
      "风流传贵达，谈笑取荣迁。",
      "洛水秋空底，嵩峰晓翠巅。",
      "寻常谁并马，桥上戏成篇。"
    ]
  },
  {
    "volume": 839,
    "sequence": 63,
    "title": "酬岳阳李主簿卷",
    "author": "齐己",
    "content": [
      "把卷思高兴，潇湘阔浸门。",
      "无云生翠浪，有月动清魂。",
      "倚槛应穷底，凝情合到源。",
      "为君吟所寄，难甚至忘筌。"
    ]
  },
  {
    "volume": 839,
    "sequence": 64,
    "title": "寄怀江西僧达禅翁",
    "author": "齐己",
    "content": [
      "长忆旧山日，与君同聚沙。",
      "未能精贝叶，便学咏杨花。",
      "苦甚伤心骨，清还切齿牙。",
      "何妨继余习，前世是诗家。"
    ]
  },
  {
    "volume": 839,
    "sequence": 65,
    "title": "送吴守明先辈游蜀",
    "author": "齐己",
    "content": [
      "凭君游蜀去，细为话幽奇。",
      "丧乱嘉陵驿，尘埃贾岛诗。",
      "未应过锦府，且合上峨嵋。",
      "既逐高科后，东西任所之。"
    ]
  },
  {
    "volume": 839,
    "sequence": 66,
    "title": "寄普明大师可准",
    "author": "齐己",
    "content": [
      "莲岳三征者，论诗旧与君。",
      "相留曾几岁，酬唱有新文。",
      "翠窦容闲憩，岚峰许共分。",
      "当年若同访，合得伴吟云。"
    ]
  },
  {
    "volume": 839,
    "sequence": 67,
    "title": "还黄平素秀才卷",
    "author": "齐己",
    "content": [
      "求己甚忘筌，得之经浑然。",
      "僻能离诡差，清不尚妖妍。",
      "冷澹闻姚监，精奇见浪仙。",
      "如君好风格，自可继前贤。"
    ]
  },
  {
    "volume": 839,
    "sequence": 68,
    "title": "与张先辈话别",
    "author": "齐己",
    "content": [
      "为□□□者，各自话离心。",
      "及第还全蜀，游方归二林。",
      "巴江□□涨，楚野入吴深。",
      "他日传消息，东西不易寻。"
    ]
  },
  {
    "volume": 839,
    "sequence": 69,
    "title": "寄朱拾遗",
    "author": "齐己",
    "content": [
      "一闻归阙下，几番熟金桃。",
      "沧海期仍晚，清资路渐高。",
      "研冰濡谏笔，赋雪拥朝袍。",
      "岂念空林下，冥心坐石劳。"
    ]
  },
  {
    "volume": 839,
    "sequence": 70,
    "title": "荆门送兴禅师",
    "author": "齐己",
    "content": [
      "洒落南宗子，游方迹似云。",
      "青山寻处处，赤叶路纷纷。",
      "虎共松岩宿，猿和石溜闻。",
      "何峰一回首，忆我在人群。"
    ]
  },
  {
    "volume": 839,
    "sequence": 71,
    "title": "过西山施肩吾旧居",
    "author": "齐己",
    "content": [
      "大志终难起，西峰卧翠堆。",
      "床前倒秋壑，枕上过春雷。",
      "鹤见丹成去，僧闻栗熟来。",
      "荒斋松竹老，鸾鹤自裴回。"
    ]
  },
  {
    "volume": 839,
    "sequence": 72,
    "title": "喜夏雨",
    "author": "齐己",
    "content": [
      "四郊云影合，千里雨声来。",
      "尽洗红埃去，并将清气回。",
      "潺湲浮楚甸，萧散露荆台。",
      "欲赋随车瑞，濡毫渴謏才。"
    ]
  },
  {
    "volume": 839,
    "sequence": 73,
    "title": "酬元员外见寄八韵",
    "author": "齐己",
    "content": [
      "旧隐梦牵仍，归心只似蒸。",
      "远青怜岛峭，轻白爱云腾。",
      "艳冶丛翻蝶，腥膻地聚蝇。",
      "雨声连洒竹，诗兴继填膺。",
      "访戴情弥切，依刘力不胜。",
      "众人忘苦苦，独自愧兢兢。",
      "处世无他望，流年有病僧。",
      "时惭大雅客，遗韵许相承。"
    ]
  },
  {
    "volume": 839,
    "sequence": 74,
    "title": "浣口泊舟晓望天柱峰",
    "author": "齐己",
    "content": [
      "根盘潜岳半，顶逼日轮边。",
      "冷碧无云点，危棱有瀑悬。",
      "秀轻毛女下，名与鼎湖偏。",
      "谁见扶持力，峨峨出后天。"
    ]
  },
  {
    "volume": 839,
    "sequence": 75,
    "title": "寄楚萍上人",
    "author": "齐己",
    "content": [
      "北面香炉秀，南边瀑布寒。",
      "自来还独去，夏满又秋残。",
      "日影松杉乱，云容洞壑宽。",
      "何峰是邻侧，片石许相安。"
    ]
  },
  {
    "volume": 839,
    "sequence": 76,
    "title": "竹里作六韵",
    "author": "齐己",
    "content": [
      "我来深处坐，剩觉有吟思。",
      "忽似潇湘岸，欲生风雨时。",
      "冷烟濛古屋，干箨堕秋墀。",
      "径熟因频入，身闲得遍奇支。",
      "踏多鞭节损，题乱粉痕隳。",
      "犹见前山叠，微茫隔短篱。"
    ]
  },
  {
    "volume": 839,
    "sequence": 77,
    "title": "寄江西幕中孙鲂员外",
    "author": "齐己",
    "content": [
      "簪履为官兴，芙蓉结社缘。",
      "应思陶令醉，时访远公禅。",
      "茶影中残月，松声里落泉。",
      "此门曾共说，知未遂终焉。"
    ]
  },
  {
    "volume": 839,
    "sequence": 78,
    "title": "盆池",
    "author": "齐己",
    "content": [
      "盆沼陷花边，孤明似玉泉。",
      "涵虚心不浅，待月底长圆。",
      "平稳承天泽，依微泛曙烟。",
      "何须照菱镜，即此鉴媸妍。"
    ]
  },
  {
    "volume": 839,
    "sequence": 79,
    "title": "喜乾昼上人远相访",
    "author": "齐己",
    "content": [
      "彼此垂七十，相逢意若何。",
      "圣明殊未至，离乱更应多。",
      "澹泊门难到，从容日易过。",
      "余生消息外，只合听诗魔。"
    ]
  }
]