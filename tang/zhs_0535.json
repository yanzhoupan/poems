[
  {
    "volume": 535,
    "sequence": 1,
    "title": "汉水伤稼",
    "author": "许浑",
    "content": [
      "西北楼开四望通，残霞成绮月悬弓。",
      "江村夜涨浮天水，泽国秋生动地风。",
      "高下绿苗千顷尽，新陈红粟万廒空。",
      "才微分薄忧何益，却欲回心学钓翁。"
    ]
  },
  {
    "volume": 535,
    "sequence": 2,
    "title": "送王总下第归丹阳",
    "author": "许浑",
    "content": [
      "秦楼心断楚江湄，系马春风酒一卮。",
      "汴水月明东下疾，练塘花发北来迟。",
      "青芜定没安贫处，黄叶应催献赋诗。",
      "凭寄家书为回报，旧乡还有故人知。"
    ]
  },
  {
    "volume": 535,
    "sequence": 3,
    "title": "南阳道中",
    "author": "许浑",
    "content": [
      "月斜孤馆傍村行，野店高低带古城。",
      "篱上晓花斋后落，井边秋叶社前生。",
      "饥乌索哺随雏叫，乳牸慵归望犊鸣。",
      "荒草连天风动地，不知谁学武侯耕。"
    ]
  },
  {
    "volume": 535,
    "sequence": 4,
    "title": "破北虏太和公主归宫阙",
    "author": "许浑",
    "content": [
      "毳幕承秋极断蓬，飘飖一剑黑山空。",
      "匈奴北走荒秦垒，贵主西还盛汉宫。",
      "定是庙谟倾种落，必知边寇畏骁雄。",
      "恩沾残类从归去，莫使华人杂犬戎。"
    ]
  },
  {
    "volume": 535,
    "sequence": 5,
    "title": "李定言自殿院衔命归阙，拜员外郎迁右史因寄",
    "author": "许浑",
    "content": [
      "白笔南征变二毛，越山愁瘴海惊涛。",
      "才归龙尾含鸡舌，更立螭头运兔毫。",
      "阊阖欲开宫漏尽，冕旒初坐御香高。",
      "吴中旧侣君先贵，曾忆王祥与佩刀。"
    ]
  },
  {
    "volume": 535,
    "sequence": 6,
    "title": "早秋韶阳夜雨",
    "author": "许浑",
    "content": [
      "宋玉含凄梦亦惊，芙蓉山响一猿声。",
      "阴云迎雨枕先润，夜电引雷窗暂明。",
      "暗惜水花飘广槛，远愁风叶下高城。",
      "西归万里未千里，应到故园春草生。"
    ]
  },
  {
    "volume": 535,
    "sequence": 7,
    "title": "将为南行陪尚书崔公宴海榴堂",
    "author": "许浑",
    "content": [
      "朝宴华堂暮未休，几人偏得谢公留。",
      "风传鼓角霜侵戟，云卷笙歌月上楼。",
      "宾馆尽开徐稚榻，客帆空恋李膺舟。",
      "谩夸书剑无知己，水远山长步步愁。"
    ]
  },
  {
    "volume": 535,
    "sequence": 8,
    "title": "赠王山人",
    "author": "许浑",
    "content": [
      "贳酒携琴访我频，始知城市有闲人。",
      "君臣药在宁忧病，子母钱成岂患贫。",
      "年长每劳推甲子，夜寒初共守庚申。",
      "近来闻说烧丹处，玉洞桃花万树春。"
    ]
  },
  {
    "volume": 535,
    "sequence": 9,
    "title": "宣城崔大夫召联句，偶疾不获赴因献",
    "author": "许浑",
    "content": [
      "心慕知音命自拘，画堂闻欲试吹竽。",
      "茂陵罢酒惭中圣，漳浦题诗怯大巫。",
      "鬐鬣几年伤在藻，羽毛终日羡栖梧。",
      "还愁旅棹空归去，枫叶荷花钓五湖。"
    ]
  },
  {
    "volume": 535,
    "sequence": 10,
    "title": "赠郑处士",
    "author": "许浑",
    "content": [
      "道傍年少莫矜夸，心在重霄鬓未华。",
      "杨子可曾过北里，鲁人何必敬东家。",
      "寒云晓散千峰雪，暖雨晴开一径花。",
      "且卖湖田酿春酒，与君书剑是生涯。"
    ]
  },
  {
    "volume": 535,
    "sequence": 11,
    "title": "正元（一作元日，一作元正）",
    "author": "许浑",
    "content": [
      "高揭鸡竿辟帝阍，祥风微暖瑞云屯。",
      "千官共削奸臣迹，万国初衔圣主恩。",
      "宫殿雪华齐紫阁，关河春色到青门。",
      "华夷一轨人方泰，莫学论兵误至尊。"
    ]
  },
  {
    "volume": 535,
    "sequence": 12,
    "title": "登尉佗楼",
    "author": "许浑",
    "content": [
      "刘项持兵鹿未穷，自乘黄屋岛夷中。",
      "南来作尉任嚣力，北向称臣陆贾功。",
      "箫鼓尚陈今世庙，旌旗犹镇昔时宫。",
      "越人未必知虞舜，一奏薰弦万古风。"
    ]
  },
  {
    "volume": 535,
    "sequence": 13,
    "title": "韶州驿楼宴罢",
    "author": "许浑",
    "content": [
      "檐外千帆背夕阳，归心杳杳鬓苍苍。",
      "岭猿群宿夜山静，沙鸟独飞秋水凉。",
      "露堕桂花棋局湿，风吹荷叶酒瓶香。",
      "主人不醉下楼去，月在南轩更漏长。"
    ]
  },
  {
    "volume": 535,
    "sequence": 14,
    "title": "和淮南王相公与宾僚同游瓜洲别业，题旧书斋",
    "author": "许浑",
    "content": [
      "碧油红旆想青衿，积雪窗前尽日吟。",
      "巢鹤去时云树老，卧龙归处石潭深。",
      "道傍苦李犹垂实，城外甘棠已布阴。",
      "宾御莫辞岩下醉，武丁高枕待为霖。"
    ]
  },
  {
    "volume": 535,
    "sequence": 15,
    "title": "送卢先辈自衡岳赴复州嘉礼二首",
    "author": "许浑",
    "content": [
      "名振金闺步玉京，暂留沧海见高情。",
      "众花尽处松千尺，群鸟喧时鹤一声。",
      "朱阁簟凉疏雨过，碧溪船动早潮生。",
      "离心不异西江水，直送征帆万里行。",
      "湘南诗客海中行，鹏翅垂云不自矜。",
      "秋水静磨金镜土，夜风寒结玉壶冰。",
      "万重岭峤辞衡岳，千里山陂问竟陵。",
      "醉倚西楼人已远，柳溪无浪月澄澄。"
    ]
  },
  {
    "volume": 535,
    "sequence": 16,
    "title": "哭杨攀处士",
    "author": "许浑",
    "content": [
      "先生忧道乐清贫，白发终为不仕身。",
      "嵇阮没来无酒客，应刘亡后少诗人。",
      "山前月照荒坟晓，溪上花开旧宅春。",
      "昨夜回舟更惆怅，至今钟磬满南邻。"
    ]
  },
  {
    "volume": 535,
    "sequence": 17,
    "title": "宿松江驿却寄苏州一二同志（一作宿望亭驿寄苏州同游）",
    "author": "许浑",
    "content": [
      "候馆人稀夜自长，姑苏台远树苍苍。",
      "江湖潮落高楼迥，河汉秋归广簟凉。",
      "月转碧梧移鹊影，露低红叶湿萤光。",
      "西园诗侣应多思，莫醉笙歌掩画堂。"
    ]
  },
  {
    "volume": 535,
    "sequence": 18,
    "title": "卢山人自巴蜀由湘潭归茅山因赠",
    "author": "许浑",
    "content": [
      "太乙灵方炼紫荷，紫荷飞尽发皤皤。",
      "猿啼巫峡晓云薄，雁宿洞庭秋月多。",
      "导引岂如桃叶舞，步虚宁比竹枝歌。",
      "华阳旧隐莫归去，水没芝田生绿莎。"
    ]
  },
  {
    "volume": 535,
    "sequence": 19,
    "title": "颍州从事西湖亭宴饯",
    "author": "许浑",
    "content": [
      "西湖清宴不知回，一曲离歌酒一杯。",
      "城带夕阳闻鼓角，寺临秋水见楼台。",
      "兰堂客散蝉犹噪，桂楫人稀鸟自来。",
      "独想征车过巩洛，此中霜菊绕潭开。"
    ]
  },
  {
    "volume": 535,
    "sequence": 20,
    "title": "瓜洲留别李诩",
    "author": "许浑",
    "content": [
      "泣玉三年一见君，白衣憔悴更离群。",
      "柳堤惜别春潮落，花榭留欢夜漏分。",
      "孤馆宿时风带雨，远帆归处水连云。",
      "悲歌曲尽莫重奏，心绕关河不忍闻。"
    ]
  },
  {
    "volume": 535,
    "sequence": 21,
    "title": "余谢病东归，王秀才见寄，今潘秀才南棹奉酬",
    "author": "许浑",
    "content": [
      "酷似牢之玉不如，落星山下白云居。",
      "春耕旋构金门客，夜学兼修玉府书。",
      "风扫碧云迎鸷鸟，水还沧海养嘉鱼。",
      "莫将年少轻时节，王氏家风在石渠。"
    ]
  },
  {
    "volume": 535,
    "sequence": 22,
    "title": "献韶阳相国崔公",
    "author": "许浑",
    "content": [
      "一匮为功极九层，康庄犹自剑棱棱。",
      "舟回北渚经年泊，门接东山尽日登。",
      "万国已闻传玉玺，百官犹望启金縢。",
      "贤臣会致唐虞世，独倚江楼笑范增。"
    ]
  },
  {
    "volume": 535,
    "sequence": 23,
    "title": "郡斋夜坐寄旧乡二侄",
    "author": "许浑",
    "content": [
      "千官奉职衮龙垂，旅卧淮阳鬓日衰。",
      "三月已乖棠树政，二年空负竹林期。",
      "楼侵白浪风来远，城抱丹岩日到迟。",
      "长欲挂帆君莫笑，越禽花晚梦南枝。"
    ]
  },
  {
    "volume": 535,
    "sequence": 24,
    "title": "病间寄郡中文士",
    "author": "许浑",
    "content": [
      "卢橘含花处处香，老人依旧卧清漳。",
      "心同客舍惊秋早，迹似僧斋厌夜长。",
      "风卷翠帘琴自响，露凝朱阁簟先凉。",
      "明朝欲醉文中彦，犹觉吟声带越乡。"
    ]
  },
  {
    "volume": 535,
    "sequence": 25,
    "title": "贺少师相公致政",
    "author": "许浑",
    "content": [
      "六十悬车自古稀，我公年少独忘机。",
      "门临二室留侯隐，棹倚三川越相归。",
      "不拟优游同陆贾，已回清白遗胡威。",
      "龙城凤沼棠阴在，只恐归鸿更北飞。"
    ]
  },
  {
    "volume": 535,
    "sequence": 26,
    "title": "题崔处士山居",
    "author": "许浑",
    "content": [
      "坐穷今古掩书堂，二顷湖田一半荒。",
      "荆树有花兄弟乐，橘林无实子孙忙。",
      "龙归晓洞云犹湿，麝过春山草自香。",
      "向夜欲归心万里，故园松月更苍苍。"
    ]
  },
  {
    "volume": 535,
    "sequence": 27,
    "title": "疾后与郡中群公宴李秀才",
    "author": "许浑",
    "content": [
      "强留佳客宴王孙，岩上余花落酒樽。",
      "书院欲开虫网户，讼庭犹掩雀罗门。",
      "耳虚尽日疑琴癖，眼暗经秋觉镜昏。",
      "莫引刘安倚西槛，夜来红叶下江村。"
    ]
  },
  {
    "volume": 535,
    "sequence": 28,
    "title": "晨起白云楼寄龙兴江准上人兼呈窦秀才",
    "author": "许浑",
    "content": [
      "兹楼今是望乡台，乡信全稀晓雁哀。",
      "山翠万重当槛出，水华千里抱城来。",
      "东岩月在僧初定，南浦花残客未回。",
      "欲吊灵均能赋否，秋风还有木兰开。"
    ]
  },
  {
    "volume": 535,
    "sequence": 29,
    "title": "宴饯李员外",
    "author": "许浑",
    "content": [
      "病守江城眼暂开，昔年吴越共衔杯。",
      "膺舟出镇虚陈榻，郑履还京下隗台。",
      "云叶渐低朱阁掩，浪花初起画樯回。",
      "心期解印同君醉，九曲池西望月来。"
    ]
  },
  {
    "volume": 535,
    "sequence": 30,
    "title": "酬钱汝州",
    "author": "许浑",
    "content": [
      "白雪多随汉水流，谩劳旌旆晚悠悠。",
      "笙歌暗写终年恨，台榭潜消尽日忧。",
      "鸟散落花人自醉，马嘶芳草客先愁。",
      "怪来雅韵清无敌，三十六峰当庾楼。"
    ]
  },
  {
    "volume": 535,
    "sequence": 31,
    "title": "将归姑苏南楼饯送李明府",
    "author": "许浑",
    "content": [
      "无处登临不系情，一凭春酒醉高城。",
      "暂移罗绮见山色，才驻管弦闻水声。",
      "花落西亭添别恨，柳阴南浦促归程。",
      "前期迢递今宵短，更倚朱阑待月明。"
    ]
  },
  {
    "volume": 535,
    "sequence": 32,
    "title": "和浙西从事刘三复送僧南归",
    "author": "许浑",
    "content": [
      "楚客送僧归故乡，海门帆势极潇湘。",
      "碧云千里暮愁合，白雪一声春思长。",
      "满院草花平讲席，绕龛藤叶盖禅床。",
      "怜师不得随师去，已戴儒冠事素王。"
    ]
  },
  {
    "volume": 535,
    "sequence": 33,
    "title": "送上元王明府赴任（一作送友人浙西任宰）",
    "author": "许浑",
    "content": [
      "莫言名重懒驱鸡，六代江山碧海西。",
      "日照蒹葭明楚塞，烟分杨柳见隋堤。",
      "荒城树暗沉书浦，旧宅花连罨画溪。",
      "官满定知归未得，九重霄汉有丹梯。"
    ]
  },
  {
    "volume": 535,
    "sequence": 34,
    "title": "送沈卓少府任江都（一作赵嘏诗）",
    "author": "许浑",
    "content": [
      "炀帝都城春水边，笙歌夜上木兰船。",
      "三千宫女自涂地，十万人家如洞天。",
      "艳艳花枝官舍晚，重重云影寺墙连。",
      "少年作尉须兢慎，莫向楼前坠马鞭。"
    ]
  },
  {
    "volume": 535,
    "sequence": 35,
    "title": "酬邢杜二员外",
    "author": "许浑",
    "content": [
      "雪带东风洗画屏，客星悬处聚文星。",
      "未归嵩岭暮云碧，久别杜陵春草青。",
      "熊轼并驱因雀噪，隼旟齐驻是鸿冥。",
      "岂知京洛旧亲友，梦绕潺湲江上亭。"
    ]
  },
  {
    "volume": 535,
    "sequence": 36,
    "title": "经故丁补阙郊居",
    "author": "许浑",
    "content": [
      "死酬知己道终全，波暖孤冰且自坚。",
      "鵩上承尘才一日，鹤归华表已千年。",
      "风吹药蔓迷樵径，雨暗芦花失钓船。",
      "四尺孤坟何处是，阖闾城外草连天。"
    ]
  },
  {
    "volume": 535,
    "sequence": 37,
    "title": "陪宣城大夫崔公泛后池兼北楼宴二首",
    "author": "许浑",
    "content": [
      "陪泛芳池醉北楼，水花繁艳照膺舟。",
      "亭台阴合树初昼，弦管韵高山欲秋。",
      "皆贺虢岩终选傅，自伤燕谷未逢邹。",
      "昔时恩遇今能否，一尉沧洲已白头。",
      "江上西来共鸟飞，剪荷浮泛似轻肥。",
      "王珣作簿公曾喜，刘表为邦客尽依。",
      "云外轩窗通早景，风前箫鼓送残晖。",
      "宛陵行乐金陵住，遥对家山未忆归。"
    ]
  },
  {
    "volume": 535,
    "sequence": 38,
    "title": "留别赵端公",
    "author": "许浑",
    "content": [
      "海门征棹赴龙泷，暂寄华筵倒玉缸。",
      "箫鼓散时逢夜雨，绮罗分处下秋江。",
      "孤帆已过滕王阁，高榻留眠谢守窗。",
      "却愿烟波阻风雪，待君同拜碧油幢。"
    ]
  },
  {
    "volume": 535,
    "sequence": 39,
    "title": "寄阳陵处士（一作寄昭亭杨处士，一作寄陵阳元处士）",
    "author": "许浑",
    "content": [
      "旧隐青山紫桂阴，一书迢递寄归心。",
      "谢公楼上晚花盛。",
      "扬子宅前春草深。",
      "吴岫雨来溪鸟浴，楚江云暗岭猿吟，野人宁忆沧洲畔，会待吹嘘定至音。"
    ]
  },
  {
    "volume": 535,
    "sequence": 40,
    "title": "与张道士同访李隐君不遇",
    "author": "许浑",
    "content": [
      "千岩万壑独携琴，知在陵阳不可寻。",
      "去辙已平秋草遍，空斋长掩暮云深。",
      "霜寒橡栗留山鼠，月冷菰蒲散水禽。",
      "唯有西邻张仲蔚，坐来同怆别离心。"
    ]
  },
  {
    "volume": 535,
    "sequence": 41,
    "title": "闻州中有宴寄崔大夫兼简邢群评事",
    "author": "许浑",
    "content": [
      "箫管筵间列翠蛾，玉杯金液耀金波。",
      "池边雨过飘帷幕，海上风来动绮罗。",
      "颜子巷深青草遍，庾君楼迥碧山多。",
      "甘心不及同年友，卧听行云一曲歌。"
    ]
  },
  {
    "volume": 535,
    "sequence": 42,
    "title": "寄殷尧藩先辈",
    "author": "许浑",
    "content": [
      "十载功名翰墨林，为从知己信浮沈。",
      "青山有雪谙松性，碧落无云称鹤心。",
      "带月独归萧寺远，玩花频醉庾楼深。",
      "思君一见如琼树，空把新诗尽日吟。"
    ]
  },
  {
    "volume": 535,
    "sequence": 43,
    "title": "赠河东虞押衙二首",
    "author": "许浑",
    "content": [
      "长剑高歌换素衣，君恩未报不言归。",
      "旧精鸟篆谙书体，新授龙韬识战机。",
      "万里往来征马瘦，十年离别故人稀。",
      "生平志气何人见，空上西楼望落晖。",
      "吴门风水各萍流，月满花开懒独游。",
      "万里山川分晓梦，四邻歌管送春愁。",
      "昔年顾我长青眼，今日逢君尽白头。",
      "莫向尊前更惆怅，古来投笔尽封侯。"
    ]
  },
  {
    "volume": 535,
    "sequence": 44,
    "title": "陵阳春日（一作移摄太守寄汝洛旧游）",
    "author": "许浑",
    "content": [
      "百年身世似飘蓬，泽国移家叠嶂中。",
      "万里绿波鱼恋钓，九重青汉鹤愁笼。",
      "西池水冷春岩雪，南浦花香晓树风。",
      "纵倒芳尊心不醉，故人多在洛城东。"
    ]
  },
  {
    "volume": 535,
    "sequence": 45,
    "title": "酬杜补阙初春雨中舟次横江喜裴郎中相迎见寄",
    "author": "许浑",
    "content": [
      "江馆维舟为庾公，暖波微渌雨濛濛。",
      "红桥迤逦春岩下，朱旆联翩晓树中。",
      "柳滴圆波生细浪，梅含香艳吐轻风。",
      "郢歌莫问青山吏，鱼在深池鸟在笼。"
    ]
  },
  {
    "volume": 535,
    "sequence": 46,
    "title": "送张厚浙东谒丁常侍（一作送张厚浙东修谒）",
    "author": "许浑",
    "content": [
      "凉露清蝉柳陌空，故人遥指浙江东。",
      "青山有雪松当涧，碧落无云鹤出笼。",
      "齐唱离歌愁晚月，独看征棹怨秋风。",
      "定知洛下声名士，共说膺门得孔融。"
    ]
  },
  {
    "volume": 535,
    "sequence": 47,
    "title": "酬副使郑端公见寄",
    "author": "许浑",
    "content": [
      "一日高名遍九州，玄珠仍向道中求。",
      "郢中白雪惭新唱，涂上青山忆旧游。",
      "笙磬有文终易别，珠玑无价竟难酬。",
      "柳营迢递江风阔，夜夜孤吟月下楼。"
    ]
  },
  {
    "volume": 535,
    "sequence": 48,
    "title": "酬绵州于中丞使君见寄",
    "author": "许浑",
    "content": [
      "故人书信越褒斜，新意虽多旧约赊。",
      "皆就一麾先去国，共谋三径未还家，荆巫夜隔巴西月，鄢郢春连汉上花。",
      "半月离居犹怅望，可堪垂白各天涯。"
    ]
  }
]