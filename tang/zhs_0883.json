[
  {
    "volume": 883,
    "sequence": 1,
    "title": "晚霁登王六东阁",
    "author": "严维",
    "content": [
      "试上江楼望，初逢山雨晴。",
      "连空青嶂合，向晚白云生。",
      "俊美要殊观，萧条见远情。",
      "情来不可极，日暮水流清。"
    ]
  },
  {
    "volume": 883,
    "sequence": 2,
    "title": "曲龙山歌",
    "author": "顾况",
    "content": [
      "曲龙丈人冠藕花，其颜色映光明砂。",
      "玉绳金枝有通籍，五岳三山如一家。",
      "遥指丛霄沓灵岛，岛中晔晔无凡草。",
      "九仙傲倪折五芝，翠凤白麟回异道。",
      "石台石镜月长明，石洞石桥连上清。",
      "人间妻子见不识，拍云挥手升天行。",
      "摩天截汉何潇洒，四石五云更上下。",
      "下方小兆更拜焉，愿得骑云作车马。",
      "子欲居九夷，乘桴浮于海。",
      "圣人之意有所在，曲龙何在在海中。",
      "石室玉堂窅玲珑，其下琛怪之所产，其上灵栖复无限。",
      "无风浪顶高屋脊，有风天晴翻海眼。",
      "愿逐刚风骑吏旋，起居按摩参寥天。",
      "凤凰颊骨流珠佩，孔雀尾毛张翠盖。",
      "下看人界等虫沙，夜宿层城阿母家。"
    ]
  },
  {
    "volume": 883,
    "sequence": 3,
    "title": "柳宜城鹊巢歌",
    "author": "顾况",
    "content": [
      "相公宅前杨柳树，野鹊飞来复飞去。",
      "东家斫树枝，西家斫树枝。",
      "东家西家斫树枝，发遣野鹊巢何枝。",
      "相君处分留野鹊，一月生得三个儿。",
      "相君长命复富贵，口舌贫穷徒尔为。"
    ]
  },
  {
    "volume": 883,
    "sequence": 4,
    "title": "道该上人院石竹花歌",
    "author": "顾况",
    "content": [
      "道该房前石竹丛，深浅紫，深浅红。",
      "婵娟灼烁委清露，小枝小叶飘香风。",
      "上人心中如镜中，永日垂帘观色空。"
    ]
  },
  {
    "volume": 883,
    "sequence": 5,
    "title": "九日",
    "author": "耿湋",
    "content": [
      "九日强游登藻井，发稀那敢插茱萸。",
      "横空过雨千峰出，大野新霜万壑铺。",
      "更望尊中菊花酒，殷勤能得几回沽。"
    ]
  },
  {
    "volume": 883,
    "sequence": 6,
    "title": "青阳馆望九子山",
    "author": "窦叔向",
    "content": [
      "苍翠岧峣上碧天，九峰遥落县门前。",
      "毫芒映日千重树，涓滴垂空万丈泉。",
      "武帝南游曾驻跸，始皇东幸亦祈年。",
      "云祠绝迹终难访，唯有猿声到客边。"
    ]
  },
  {
    "volume": 883,
    "sequence": 7,
    "title": "青出蓝",
    "author": "王季友1",
    "content": [
      "芳蓝滋匹帛，人力半天经。",
      "浸润加新气，光辉胜本清。",
      "还同冰出水，不共草为萤。",
      "翻覆衣襟上，偏知造化灵。"
    ]
  },
  {
    "volume": 883,
    "sequence": 8,
    "title": "皇帝移晦日为中和节",
    "author": "王季友1",
    "content": [
      "皇心不向晦，改节号中和。",
      "淑气同风景，嘉名别咏歌。",
      "湔裙移旧俗，赐尺下新科。",
      "历象千年正，酺醵四海多。",
      "花随春令发，鸿度岁阳过。",
      "天地齐休庆，欢声欲荡波。"
    ]
  },
  {
    "volume": 883,
    "sequence": 9,
    "title": "送刘南史往杭州拜觐别驾叔",
    "author": "刘商",
    "content": [
      "兄弟飘零自长年，见君眉白转相怜。",
      "清扬似玉须勤学，富贵由人不在天。",
      "万里榛芜迷旧国，两河烽火复相连。",
      "林中若使题书信，但问漳滨访客船。"
    ]
  },
  {
    "volume": 883,
    "sequence": 10,
    "title": "和汴州令狐相公白菊",
    "author": "杨巨源",
    "content": [
      "兔园春欲尽，别有一丛芳。",
      "直似穷阴雪，全轻向晓霜。",
      "凝晖侵桂魄，晶彩夺萤光。",
      "素萼迎风舞，银房泫露香。",
      "水晶帘不隔，云母扇韬铓。",
      "纨袖呈瑶瑟，冰容启玉堂。",
      "今来碧油下，知自白云乡。",
      "留此非吾土，须移凤沼傍。"
    ]
  },
  {
    "volume": 883,
    "sequence": 11,
    "title": "赠陈判官求子花诗（魏府出此物）",
    "author": "杨巨源",
    "content": [
      "油地轻绡碧且红，须怜纤手是良工。",
      "能生丽思千花外，善点秾姿五彩中。",
      "子细传看临霁景，殷勤持赠及春风。",
      "若将江上迎桃叶，一帖何妨锦绣同。"
    ]
  },
  {
    "volume": 883,
    "sequence": 12,
    "title": "同诸公过福先寺律院宣上人房",
    "author": "欧阳詹",
    "content": [
      "律座下朝讲，昼门犹掩关。",
      "叨同静者来，正值高云闲。",
      "寂尔方丈内，莹然虚白间。",
      "千灯智慧心，片玉清羸颜。",
      "松色落深井，竹阴寒小山。",
      "晤言流曦晚，惆怅归人寰。"
    ]
  },
  {
    "volume": 883,
    "sequence": 13,
    "title": "城西别元九",
    "author": "白居易",
    "content": [
      "城西三月三十日，别友辞春两恨多。",
      "帝里却归犹寂寞，通州独去又如何。"
    ]
  },
  {
    "volume": 883,
    "sequence": 14,
    "title": "陈家紫藤花下赠周判官",
    "author": "白居易",
    "content": [
      "藤花无次第，万朵一时开。",
      "不是周从事，何人唤我来。"
    ]
  },
  {
    "volume": 883,
    "sequence": 15,
    "title": "游小洞庭",
    "author": "白居易",
    "content": [
      "湖山上头别有湖，芰荷香气占仙都。",
      "夜含星斗分乾象，晓映雷云作画图。",
      "风动绿蘋天上浪，鸟栖寒照月中乌。",
      "若非神物多灵迹，争得长年冬不枯。"
    ]
  },
  {
    "volume": 883,
    "sequence": 16,
    "title": "伤蔡处士",
    "author": "杨衡",
    "content": [
      "箧中遗草是琅玕，对此令人洒泪看。",
      "三径尚疑行迹在，数萤犹自映书残。",
      "晨光不借泉门晓，暝色空添陇树寒。",
      "欲问皇天天更远，有才无命说应难。"
    ]
  },
  {
    "volume": 883,
    "sequence": 17,
    "title": "奉使过石门瀑布",
    "author": "丘丹",
    "content": [
      "溪上望悬泉，耿耿云中见。",
      "披榛上岩巘，绝壁正东面。",
      "千仞泻联珠，一潭喷飞霰。",
      "嵯潨满山响，坐觉炎氛变。",
      "照日类虹蜺，从风似绡练。",
      "灵奇既天造，惜处穷海甸。",
      "吾祖昔登临，谢公亦游衍。",
      "王程惧淹泊，下磴空延眷。",
      "千里雷尚闻，峦回树葱蒨。",
      "奔波恭贱役，探讨愧前彦。",
      "永欲洗尘缨，终当惬兹愿。"
    ]
  },
  {
    "volume": 883,
    "sequence": 18,
    "title": "秋夕宿石门馆",
    "author": "丘丹",
    "content": [
      "暝从石门宿，摇落四岩空。",
      "潭月漾山足，天河泻涧中。",
      "杉松寒似雨，猿鸟夕惊风。",
      "独卧不成寐，苍然想谢公。"
    ]
  },
  {
    "volume": 883,
    "sequence": 19,
    "title": "庐山瀑布",
    "author": "张碧",
    "content": [
      "谁将织女机头练，贴出青山碧云面。",
      "造化工夫不等闲，剪破澄江凝一片。",
      "怪来洞口流呜咽，怕见三冬昼飞雪。",
      "石镜无光相对愁，漫漫顶上沉秋月。",
      "争得阳乌照山北，放出青天豁胸臆。",
      "黛花新染插天风，蓦吐中心烂银色。",
      "五月六月暑云飞，阁门远看澄心机。",
      "参差碎碧落岩畔，梅花乱摆当风散。"
    ]
  },
  {
    "volume": 883,
    "sequence": 20,
    "title": "林书记蔷薇",
    "author": "张碧",
    "content": [
      "东风折尽诸花卉，是个亭台冷如水。",
      "黄鹂舌滑跳柳阴，教看蔷薇吐金蕊。",
      "双成涌出琉璃宫，天香阔罩红熏笼。",
      "西施晓下吴王殿，乱抛娇脸新匀浓。",
      "瑶姬学绣流苏幔，绿夹殷红垂锦段。",
      "炎洲吹落满汀云，阮瑀庭前装一半。",
      "醉且书怀还复吟，蜀笺影里霞光侵。",
      "秦娥晚凭栏干立，柔枝坠落青罗襟。",
      "殷勤无波绿池水，为君作镜开妆蕊。"
    ]
  },
  {
    "volume": 883,
    "sequence": 21,
    "title": "答友人新栽松",
    "author": "张碧",
    "content": [
      "石门新长青龙髯，虬身宛转云光黏。",
      "闻君爱我幽崖前，十株五株寒霜天。",
      "越溪老僧头削雪，曾云手植当庭月。",
      "三十年来遮火云，凉风五月生空门。",
      "愿君栽于清涧泉，贞姿莫迓夭桃妍。",
      "□□易开还易落，贞姿郁郁长依然。",
      "山童懒上孤峰巅，当窗划破屏风烟。"
    ]
  },
  {
    "volume": 883,
    "sequence": 22,
    "title": "金钱花",
    "author": "陈翥",
    "content": [
      "袅露牵风夹瘦莎，一星星火遍窠窠。",
      "闲门永巷新秋里，幸不伤廉莫怕多。",
      "古藓寒芜让品流，小斋多谢伴清幽。",
      "若教夷甫门前种，也是无多过一秋。"
    ]
  },
  {
    "volume": 883,
    "sequence": 23,
    "title": "山居雨霁即事",
    "author": "长孙佐辅",
    "content": [
      "结茅苍岭下，自与喧卑隔。",
      "况值雷雨晴，郊原转岑寂。",
      "出门看反照，绕屋残溜滴。",
      "古路绝人行，荒陂响蝼蝈。",
      "篱崩瓜豆蔓，圃壤牛羊迹。",
      "断续古祠鸦，高低远村笛。",
      "喜闻东皋润，欲往未通屐。",
      "杖策试危桥，攀萝瞰苔壁。",
      "邻翁夜相访，缓酌聊跂石。",
      "新月出污尊，浮云在中舄。",
      "常隳腐儒操，谬习经邦画。",
      "有待时未知，非关慕沮溺。"
    ]
  },
  {
    "volume": 883,
    "sequence": 24,
    "title": "秋日登山",
    "author": "长孙佐辅",
    "content": [
      "逐胜不怯寒，秋山闲独登。",
      "依稀小径通，深处逢来僧。",
      "侧石拥寒溜，欹松悬古藤。",
      "明书问知友，兴咏将谁能。"
    ]
  },
  {
    "volume": 883,
    "sequence": 25,
    "title": "自京师将赴黔南",
    "author": "窦巩",
    "content": [
      "风雨荆州二月天，问人须雇峡中船。",
      "西南一望云和水，犹道黔南有四千。"
    ]
  },
  {
    "volume": 883,
    "sequence": 26,
    "title": "中秋夜洞庭圆月",
    "author": "姚合",
    "content": [
      "素月闲秋景，骚人泛洞庭。",
      "沧波正澄霁，凉叶未飘零。",
      "练彩凝葭菼，霜容静杳冥。",
      "晓栖河畔鹤，宵映渚边萤。",
      "圆彩含珠魄，微飚发桂馨。",
      "谁怜采蘋客，此夜宿孤汀。"
    ]
  },
  {
    "volume": 883,
    "sequence": 27,
    "title": "濉阳行",
    "author": "李涉",
    "content": [
      "黄昏日暮驱羸马，夜宿濉阳烽火下。",
      "此地新经杀戮来，墟落无烟空碎瓦。",
      "层冰塞断隋朝水，一道银河贯千里。",
      "愁心翻覆梦难成，病仆呻吟呼不起。",
      "泗水三千招义军，本是征战邀殊勋。",
      "十年麾下蓄壮气，一朝此地为愁人。",
      "昨日太阳回照烛，转见天心重含育。",
      "早晚东风的发生，古堤春草年年绿。"
    ]
  },
  {
    "volume": 883,
    "sequence": 28,
    "title": "六叹（集已载三首）",
    "author": "李涉",
    "content": [
      "蓬莱岛边采珠客，西望人寰星汉隔。",
      "千重叠浪耸云高，万里平沙连月白。",
      "海中洞穴寻难极，水底鲛人半相识。",
      "玄蚌初开影暂明，骊龙欲近威难逼。",
      "辛苦风涛白首期，得珠却恨求珠时。",
      "隋侯殁世几千载，只今薄俗空嗤嗤。",
      "燕王爱贤筑金台，四方豪俊承风来。",
      "秦王烧书杀儒客，肘腋之中千里隔。",
      "去年八月幽并道，昭王陵边哭秋草。",
      "今年二月游函关，秦家城外悲河山。",
      "河上山边车马路，残日青烟五陵树。",
      "关东病儒客梁城，五岁十回逢乱兵。",
      "烧人之家食人肉，狼虎炽心都未足。",
      "城里愁云不开城，城头野草春还绿。",
      "五十余年忠烈臣，临难守节羞谋身。",
      "堂上英髦沉白刃，门前舆隶乘朱轮。",
      "千古伤心汴河水，阴天落日悲风起。"
    ]
  },
  {
    "volume": 883,
    "sequence": 29,
    "title": "却归巴陵途中走笔寄唐知言",
    "author": "李涉",
    "content": [
      "去年腊月来夏口，黑风白浪打头吼。",
      "橹声轧轧摇不前，看他撩乱张帆走。",
      "逾月始到鹦鹉洲，呜呜暮角喧城头。",
      "逡巡未得见官长，梦寝但觉生愁忧。",
      "军中贤倅李监察，人马晓来兼手札。",
      "教令参谒礼数全，头头要处相称掣。",
      "唐氏一门今五龙，声华殷殷皆如钟。",
      "就中十一最年少，别有俊气横心胸。",
      "巧缀五言才刮骨，却怕柱天身硉矹。",
      "后辈无劳续出头，坳塘不合窥溟渤。",
      "君家三兄旧山侣，方寸久来常许与。",
      "不觉淹留两月余，风光漫烂生洲渚。",
      "宇文文学儒家子，竹绕书斋花映水。",
      "醉舞狂歌此地多，有时酩酊扶还起。",
      "猥蒙方伯怜饥贫，假名许得陪诸宾。",
      "酒家债负有填日，恣意颇敢排青缗。",
      "余瞿二家同爱客，园蔬任遣奴人摘。",
      "野狐泉头银叶方，一别十年今再觌。",
      "更有风流歙奴子，能将盘帕来欺尔。",
      "白马青袍豁眼明，许他真是查郎髓。",
      "良会芳时难再来，隙光电影长相催。",
      "扁舟惆怅人南去，目断江天凡几回。"
    ]
  },
  {
    "volume": 883,
    "sequence": 30,
    "title": "山中五无奈何（诗一首见本集，题止山中二字）",
    "author": "李涉",
    "content": [
      "无奈落叶何，纷纷满衰草。",
      "疾来无气力，拥户不能扫。",
      "欲访云外人，都迷上山道。",
      "无奈涧水何，喧喧夜鸣石。",
      "疏林透斜月，散乱金光滴。",
      "欲访涧底人，路穷潭水碧。",
      "无奈阿鼎何，娇啼索梨栗。",
      "柴门正风雨，千向千回出。",
      "欲识老病心，赖渠将过日。",
      "无奈梅花何，满岩光似雪。",
      "春风总未至，独自惊时节。",
      "欲见惆怅心，又看花上月。"
    ]
  },
  {
    "volume": 883,
    "sequence": 31,
    "title": "江南杂题",
    "author": "张祜",
    "content": [
      "积潦池新涨，颓垣址旧高。",
      "怒蛙横饱腹，斗雀堕轻毛。",
      "碧瘦三棱草，红鲜百叶桃。",
      "幽栖日无事，痛饮读离骚。"
    ]
  },
  {
    "volume": 883,
    "sequence": 32,
    "title": "赋得福州白竹扇子（探得轻字）",
    "author": "张祜",
    "content": [
      "金泥小扇谩多情，未胜南工巧织成。",
      "藤缕雪光缠柄滑，篾铺银薄露花轻。",
      "清风坐向罗衫起，明月看从玉手生。",
      "犹赖早时君不弃，每怜初作合欢名。"
    ]
  },
  {
    "volume": 883,
    "sequence": 33,
    "title": "润州杨别驾宅送蒋侍御收兵归扬州",
    "author": "张祜",
    "content": [
      "冷气清金虎，兵威壮铁冠。",
      "扬旌川色暗，吹角水风寒。",
      "人对辎輧醉，花垂睥睨残。",
      "羡归丞相阁，空望旧门阑。"
    ]
  },
  {
    "volume": 883,
    "sequence": 34,
    "title": "观泗州李常侍打球",
    "author": "张祜",
    "content": [
      "日出树烟红，开场画鼓雄。",
      "骤骑鞍上月，轻拨镫前风。",
      "斗转时乘势，旁捎乍迸空。",
      "等来低背手，争得旋分騣。",
      "远射门斜入，深排马迥通。",
      "遥知三殿下，长恨出征东。"
    ]
  },
  {
    "volume": 883,
    "sequence": 35,
    "title": "闲居",
    "author": "张祜",
    "content": [
      "僻巷新苔遍，空庭弱柳垂。",
      "井栏防稚子，盆水试鹅儿。",
      "喜客加笾食，邀僧长路棋。",
      "未能抛世事，除此更何为。"
    ]
  }
]