[
  {
    "volume": 76,
    "sequence": 1,
    "title": "仪坤庙乐章·永和",
    "author": "徐彦伯",
    "content": [
      "猗若清庙，肃肃荧荧。",
      "国荐严祀，坤兴淑灵。",
      "有几在室，有乐在庭。",
      "临兹孝享，百禄惟宁。"
    ]
  },
  {
    "volume": 76,
    "sequence": 2,
    "title": "仪坤庙乐章·金奏",
    "author": "徐彦伯",
    "content": [
      "阴灵效祉，轩曜降精。",
      "祥符淑气，庆集柔明。",
      "瑶俎既列，雕桐发声。",
      "徽猷永远，比德皇英。"
    ]
  },
  {
    "volume": 76,
    "sequence": 3,
    "title": "拟古三首",
    "author": "徐彦伯",
    "content": [
      "遥裔烟屿鸿，双影旦夕同。",
      "交翰倚沙月，和鸣弄江风。",
      "灌若茂芳序，君子从远戎。",
      "云生阴海没，花落春潭空。",
      "红泪掩促柱，锦衾罗薰笼。",
      "自伤琼草绿，讵惜铅粉红。",
      "裂帛附双燕，为予向辽东。",
      "读书三十载，驰骛周六经。",
      "儒衣干时主，忠策献阙廷。",
      "一朝奉休盼，从容厕群英。",
      "束身趋建礼，秉笔坐承明。",
      "廨署相填噎，僚吏纷纵横。",
      "五日休浣时，屠苏绕玉屏。",
      "橘花覆北沼，桂树交西荣。",
      "树栖两鸳鸯，含春向我鸣。",
      "皎洁绮罗艳，便娟丝管清。",
      "扰扰天地间，出处各有情。",
      "何必岩石下，枯槁闲此生。",
      "颓光无淹晷，逝水有迅流。",
      "绿苔纷易歇，红颜不再求。",
      "歌笑当及春，无令壮志秋。",
      "弱年仕关辅，簃门豁御沟。",
      "敷愉东城际，婉娈南陌头。",
      "荷花娇绿水，杨叶暖青楼。",
      "中有绮罗人，可怜名莫愁。",
      "画屏绕金膝，珠帘悬玉钩。",
      "纤指调宝琴，泠泠哀且柔。",
      "赠君鸳鸯带，因以鹔鹴裘。",
      "窗晓吟日坐，闺夕秉烛游。",
      "无作北门客，咄咄怀百忧。"
    ]
  },
  {
    "volume": 76,
    "sequence": 4,
    "title": "赠刘舍人古意",
    "author": "徐彦伯",
    "content": [
      "女床閟灵鸟，文章世所希。",
      "巢君碧梧树，舞君青琐闱。",
      "或言凤池乐，抚翼更西飞。",
      "凤池环禁林，仙阁霭沉沉。",
      "璇题激流日，珠缀绵清阴。",
      "郁穆丝言重，荧煌台座深。",
      "风张丹戺翮，月弄紫庭音。",
      "众彩结不散，孤英跂莫寻。",
      "浩歌在西省，经传恣潜心。"
    ]
  },
  {
    "volume": 76,
    "sequence": 5,
    "title": "和李適答宋十一入崖口五渡见赠",
    "author": "徐彦伯",
    "content": [
      "闻有独往客，拂衣捐世心。",
      "结欣薄枉渚，撰念萦旧林。",
      "经亘去崖合，冥绵归壑深。",
      "琪树环碧彩，金潭生翠阴。",
      "沿洄弄沙榜，诡仄眺明岑。",
      "夕闻桂里猿，晓玩松上禽。",
      "杂佩蕴孤袖，琼敷缀双襟。",
      "我怀沧洲想，懿尔白云吟。",
      "秉愿理方协，存期迹易寻。",
      "兹言庶不负，为报岩中琴。"
    ]
  },
  {
    "volume": 76,
    "sequence": 6,
    "title": "雪",
    "author": "徐彦伯",
    "content": [
      "雪暗穷海云，洒空纷似露。",
      "朔风吹故里，宛转玉阶树。",
      "孤妾调玉瑟，早寒生锦衿。",
      "况君张罗幕，愁坐北庭阴。"
    ]
  },
  {
    "volume": 76,
    "sequence": 7,
    "title": "比干墓",
    "author": "徐彦伯",
    "content": [
      "大位天下宝，维贤国之镇。",
      "殷道微而在，受辛纂颓胤。",
      "山鸣鬼又哭，地裂川亦震。",
      "媟黩皆佞谀，虔刘尽英隽。",
      "孤卿帝叔父，特进贞而顺。",
      "玉床逾皓洁，铜柱方歊焮。",
      "奉国历三朝，观窍明一瞬。",
      "季代猖狂主，蓄怒提白刃。",
      "之子弥忠谠，愤然更勇进。",
      "抚膺誓陨越，知死故不吝。",
      "已矣竟剖心，哲妇亦同殉。",
      "骊龙暴双骨，太岳摧孤仞。",
      "周发次商郊，冤骸悲莫殣。",
      "锋剑剿遗孽，报复一何迅。",
      "驻罕歌淑灵，命徒封旅榇。",
      "自尔衔幽酷，于嗟流景骏。",
      "丘坟被宿莽，坛戺缘飞磷。",
      "贞观戒北征，维皇念忠信。",
      "荒坟护草木，刻桷吹煨烬。",
      "代远恩更崇，身颓名益振。",
      "帝词书乐石，国馔罗芳衅。",
      "伟哉烈士图，奇英千古徇。"
    ]
  },
  {
    "volume": 76,
    "sequence": 8,
    "title": "题东山子李適碑阴二首",
    "author": "徐彦伯",
    "content": [
      "陇嶂萦紫气，金光赫氛氲。",
      "美人含遥霭，桃李芳自薰。",
      "图高黄鹤羽，宝夺骊龙群。",
      "忽惊薤露曲，掩噎东山云。",
      "回也实夭折，贾生亦脆促。",
      "今复哀若人，危光迅风烛。",
      "夜台沦清镜，穷尘埋结绿。",
      "何以赠下泉，生刍唯一束。"
    ]
  },
  {
    "volume": 76,
    "sequence": 9,
    "title": "淮亭吟",
    "author": "徐彦伯",
    "content": [
      "贞寂虑兮淮山幽，怜芳若兮揽中洲。",
      "崩湍委咽日夜流，孤客危坐心自愁。",
      "矧鹤唳兮风晓，复猿鸣兮霜秋。",
      "熠耀飞兮蟋蟀吟，倚清瑟兮横凉琴。",
      "撷瑶芳兮吊楚水，弄琪树兮歌越岑。",
      "山碕礒兮隈曲，水涓涟兮洞汨。",
      "金光延起兮骤兴没，青苔竟兮绿蘋歇。",
      "绿蘋歇兮凋朱颜，美人寂历兮何时闲，君不见可怜桐柏上，丰茸桂树花满山。"
    ]
  },
  {
    "volume": 76,
    "sequence": 10,
    "title": "芳树",
    "author": "徐彦伯",
    "content": [
      "玉花珍簟上，金缕画屏开。",
      "晓月怜筝柱，春风忆镜台。",
      "筝柱春风吹晓月，芳树落花朝暝歇。",
      "稿砧刀头未有期，攀条拭泪坐相思。"
    ]
  },
  {
    "volume": 76,
    "sequence": 11,
    "title": "游禁苑幸临渭亭遇雪应制",
    "author": "徐彦伯",
    "content": [
      "玉律藏冰候，彤阶飞雪时。",
      "日寒消不尽，风定舞还迟。",
      "琼树留宸瞩，璇花入睿词。",
      "悬知穆天子，黄竹谩言诗。"
    ]
  },
  {
    "volume": 76,
    "sequence": 12,
    "title": "奉和送金城公主适西蕃应制",
    "author": "徐彦伯",
    "content": [
      "凤扆怜箫曲，鸾闺念掌珍。",
      "羌庭遥筑馆，庙策重和亲。",
      "星转银河夕，花移玉树春。",
      "圣心凄送远，留跸望征尘。"
    ]
  },
  {
    "volume": 76,
    "sequence": 13,
    "title": "幸白鹿观应制",
    "author": "徐彦伯",
    "content": [
      "凤舆乘八景，龟箓向三仙。",
      "日月移平地，云霞缀小天。",
      "金童擎紫药，玉女献青莲。",
      "花洞留宸赏，还旗绕夕烟。"
    ]
  },
  {
    "volume": 76,
    "sequence": 14,
    "title": "胡无人行",
    "author": "徐彦伯",
    "content": [
      "十月繁霜下，征人远凿空。",
      "云摇锦车节，海照角端弓。",
      "暗碛埋沙树，冲飙卷塞蓬。",
      "方随膜拜入，歌舞玉门中。"
    ]
  },
  {
    "volume": 76,
    "sequence": 15,
    "title": "婕妤",
    "author": "徐彦伯",
    "content": [
      "君恩忽断绝，妾思终未央。",
      "巾栉不可见，枕席空余香。",
      "窗暗网罗白，阶秋苔藓黄。",
      "应门寂已闭，流涕向昭阳。"
    ]
  },
  {
    "volume": 76,
    "sequence": 16,
    "title": "采莲曲",
    "author": "徐彦伯",
    "content": [
      "妾家越水边，摇艇入江烟。",
      "既觅同心侣，复采同心莲。",
      "折藕丝能脆，开花叶正圆。",
      "春歌弄明月，归棹落花前。"
    ]
  },
  {
    "volume": 76,
    "sequence": 17,
    "title": "孤烛叹（一作闺怨）",
    "author": "徐彦伯",
    "content": [
      "切切夜闺冷，微微孤烛然。",
      "玉盘红泪滴，金烬彩光圆。",
      "暖手缝轻素，嚬蛾续断弦。",
      "相思咽不语，回向锦屏眠。"
    ]
  },
  {
    "volume": 76,
    "sequence": 18,
    "title": "闺怨",
    "author": "徐彦伯",
    "content": [
      "征客戍金微，愁闺独掩扉。",
      "尘埃生半榻，花絮落残机。",
      "褪暖蚕初卧，巢昏燕欲归。",
      "春风日向尽，衔涕作征衣。"
    ]
  },
  {
    "volume": 76,
    "sequence": 19,
    "title": "饯唐州高使君赴任",
    "author": "徐彦伯",
    "content": [
      "香萼媚红滋，垂条萦绿丝。",
      "情人拂瑶袂，共惜此芳时。",
      "骕骦已踯躅，鸟隼方葳蕤。",
      "跂予望太守，流润及京师。"
    ]
  },
  {
    "volume": 76,
    "sequence": 20,
    "title": "奉和幸新丰温泉宫应制",
    "author": "徐彦伯",
    "content": [
      "姬典歌时迈，虞篇记省方。",
      "何如黑帝月，玄览白云乡。",
      "翠仗萦船岸，明旆应萯阳。",
      "风摇花眊彩，雪艳宝戈芒。",
      "御陌开函次，离宫夹树行。",
      "桂枝笼騕褭，松叶覆堂皇。",
      "仙石含珠液，温池孕璧房。",
      "涌疑神瀵溢，澄若帝台浆。",
      "独沸流常热，潜蒸气转香。",
      "青坛环玉甃，红础铄金光。",
      "藻曜凝芳洁，葳蕤献淑祥。",
      "五龙归宝算，九扈叶时康。",
      "同预华封老，中衢祝圣皇。"
    ]
  },
  {
    "volume": 76,
    "sequence": 21,
    "title": "同韦舍人元旦早朝",
    "author": "徐彦伯",
    "content": [
      "夕转清壶漏，晨惊长乐钟。",
      "逶迤纶禁客，假寐守铜龙。",
      "予亦趋三殿，肩随谒九重。",
      "繁珂接曙响，华剑比春容。",
      "相问韶光歇，弥怜芳意浓。",
      "愿言乘日旰，携手即云峰。"
    ]
  },
  {
    "volume": 76,
    "sequence": 22,
    "title": "侍宴韦嗣立山庄应制",
    "author": "徐彦伯",
    "content": [
      "鼎臣休浣隙，方外结遥心。",
      "别业青霞境，孤潭碧树林。",
      "每驰东墅策，遥弄北溪琴。",
      "帝眷纾时豫，台园赏岁阴。",
      "移銮明月沼，张组白云岑。",
      "御酒瑶觞落，仙坛竹径深。",
      "三光悬圣藻，五等冠朝簪。",
      "自昔皇恩感，咸言独自今。"
    ]
  },
  {
    "volume": 76,
    "sequence": 23,
    "title": "送特进李峤入都袝庙",
    "author": "徐彦伯",
    "content": [
      "特进三公下，台臣百揆先。",
      "孝图开寝石，祠主卜牲筵。",
      "恩级青纶赐，徂装紫橐悬。",
      "绸缪金鼎席，宴饯玉潢川。",
      "北斗分征路，东山起赠篇。",
      "乐池歌绿藻，梁苑藉红荃。",
      "骑转商岩日，旌摇关塞烟。",
      "庙堂须鲠议，锦节伫来旋。"
    ]
  },
  {
    "volume": 76,
    "sequence": 24,
    "title": "春闺",
    "author": "徐彦伯",
    "content": [
      "戍客戍清波，幽闺幽思多。",
      "暗梁闻语燕，夜烛见飞蛾。",
      "宝鸭藏脂粉，金屏缀绮罗。",
      "裁衣卷纹素，织锦度鸣梭。",
      "有使通西极，缄书寄北河。",
      "年光只恐尽，征战莫蹉跎。"
    ]
  },
  {
    "volume": 76,
    "sequence": 25,
    "title": "奉和兴庆池戏竞渡应制",
    "author": "徐彦伯",
    "content": [
      "夹道传呼翊翠虬，天回日转御芳洲。",
      "青潭晓霭笼仙跸，红屿晴花隔彩旒。",
      "香溢金杯环广坐，声传妓舸匝中流。",
      "群臣相庆嘉鱼乐，共哂横汾歌吹秋。"
    ]
  },
  {
    "volume": 76,
    "sequence": 26,
    "title": "苑中遇雪应制",
    "author": "徐彦伯",
    "content": [
      "千钟圣酒御筵披，六出祥英乱绕枝。",
      "即此神仙对琼圃，何烦辙迹向瑶池。"
    ]
  },
  {
    "volume": 76,
    "sequence": 27,
    "title": "上巳日祓禊渭滨应制",
    "author": "徐彦伯",
    "content": [
      "晴风丽日满芳洲，柳色春筵祓锦流。",
      "皆言侍跸横汾宴，暂似乘槎天汉游。"
    ]
  },
  {
    "volume": 76,
    "sequence": 28,
    "title": "夜宴安乐公主新宅应制",
    "author": "徐彦伯",
    "content": [
      "凤楼开阖引明光，花酎连添醉益香。",
      "欲知帝女薰天贵，金柯玉柱夜成行。"
    ]
  },
  {
    "volume": 76,
    "sequence": 29,
    "title": "饯唐永昌",
    "author": "徐彦伯",
    "content": [
      "金溪碧水玉潭沙，凫舄翩翩弄日华。",
      "斗鸡香陌行春倦，为摘东园桃李花。"
    ]
  },
  {
    "volume": 76,
    "sequence": 30,
    "title": "侍宴桃花园",
    "author": "徐彦伯",
    "content": [
      "源水丛花无数开，丹跗红萼间青梅。",
      "从今结子三千岁，预喜仙游复摘来。"
    ]
  },
  {
    "volume": 76,
    "sequence": 31,
    "title": "石淙",
    "author": "徐彦伯",
    "content": [
      "碧淀红涔崿嶂间，淙嵌洑岨洊成湾。",
      "琪树璿娟花未落，银芝窋咤露初还。",
      "八风行殿开仙榜，七景飞舆下石关。",
      "张茑席云平圃宴，焜煌金记蕴名山。"
    ]
  }
]