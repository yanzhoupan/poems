[
  {
    "volume": 415,
    "sequence": 1,
    "title": "新政县",
    "author": "元稹",
    "content": [
      "新政县前逢月夜，嘉陵江底看星辰。",
      "已闻城上三更鼓，不见心中一个人。",
      "须鬓暗添巴路雪，衣裳无复帝乡尘。",
      "曾沾几许名兼利，劳动生涯涉苦辛。"
    ]
  },
  {
    "volume": 415,
    "sequence": 2,
    "title": "南昌滩",
    "author": "元稹",
    "content": [
      "渠江明净峡逶迤，船到明滩拽迟□。",
      "橹窡动摇妨作梦，巴童指点笑吟诗。",
      "畬馀宿麦黄山腹，日背残花白水湄。",
      "物色可怜心莫恨，此行都是独行时。"
    ]
  },
  {
    "volume": 415,
    "sequence": 3,
    "title": "见乐天诗",
    "author": "元稹",
    "content": [
      "通州到日日平西，江馆无人虎印泥。",
      "忽向破檐残漏处，见君诗在柱心题。"
    ]
  },
  {
    "volume": 415,
    "sequence": 4,
    "title": "夜坐",
    "author": "元稹",
    "content": [
      "雨滞更愁南瘴毒，月明兼喜北风凉。",
      "古城楼影横空馆，湿地虫声绕暗廊。",
      "萤火乱飞秋已近，星辰早没夜初长。",
      "孩提万里何时见，狼藉家书满卧床。"
    ]
  },
  {
    "volume": 415,
    "sequence": 5,
    "title": "闻乐天授江州司马",
    "author": "元稹",
    "content": [
      "残灯无焰影幢幢，此夕闻君谪九江。",
      "垂死病中惊坐起，暗风吹雨入寒窗。"
    ]
  },
  {
    "volume": 415,
    "sequence": 6,
    "title": "岁日赠拒非",
    "author": "元稹",
    "content": [
      "君思曲水嗟身老，我望通州感道穷。",
      "同入新年两行泪，白头翁坐说城中。"
    ]
  },
  {
    "volume": 415,
    "sequence": 7,
    "title": "送卢戡",
    "author": "元稹",
    "content": [
      "红树蝉声满夕阳，白头相送倍相伤。",
      "老嗟去日光阴促，病觉今年昼夜长。",
      "顾我亲情皆远道，念君兄弟欲他乡。",
      "红旗满眼襄州路，此别泪流千万行。"
    ]
  },
  {
    "volume": 415,
    "sequence": 8,
    "title": "雨声",
    "author": "元稹",
    "content": [
      "风吹竹叶休还动，雨点荷心暗复明。",
      "曾向西江船上宿，惯闻寒夜滴篷声。"
    ]
  },
  {
    "volume": 415,
    "sequence": 9,
    "title": "奉和荥阳公离筵作",
    "author": "元稹",
    "content": [
      "南郡生徒辞绛帐，东山妓乐拥油旌。",
      "钧天排比箫韶待，犹顾人间有别情。"
    ]
  },
  {
    "volume": 415,
    "sequence": 10,
    "title": "嘉陵水（此后并通州诗）",
    "author": "元稹",
    "content": [
      "古时应是山头水，自古流来江路深。",
      "若使江流会人意，也应知我远来心。"
    ]
  },
  {
    "volume": 415,
    "sequence": 11,
    "title": "阆州开元寺壁题乐天诗",
    "author": "元稹",
    "content": [
      "忆君无计写君诗，写尽千行说向谁。",
      "题在阆州东寺壁，几时知是见君时。"
    ]
  },
  {
    "volume": 415,
    "sequence": 12,
    "title": "凭李忠州寄书乐天",
    "author": "元稹",
    "content": [
      "万里寄书将出峡，却凭巫峡寄江州。",
      "伤心最是江头月，莫把书将上庾楼。"
    ]
  },
  {
    "volume": 415,
    "sequence": 13,
    "title": "得乐天书",
    "author": "元稹",
    "content": [
      "远信入门先有泪，妻惊女哭问何如。",
      "寻常不省曾如此，应是江州司马书。"
    ]
  },
  {
    "volume": 415,
    "sequence": 14,
    "title": "寄乐天",
    "author": "元稹",
    "content": [
      "无身尚拟魂相就，身在那无梦往还。",
      "直到他生亦相觅，不能空记树中环。"
    ]
  },
  {
    "volume": 415,
    "sequence": 15,
    "title": "酬知退",
    "author": "元稹",
    "content": [
      "终须修到无修处，闻尽声闻始不闻。",
      "莫著妄心销彼我，我心无我亦无君。"
    ]
  },
  {
    "volume": 415,
    "sequence": 16,
    "title": "通州",
    "author": "元稹",
    "content": [
      "平生欲得山中住，天与通州绕郡山。",
      "睡到日西无一事，月储三万买教闲。"
    ]
  },
  {
    "volume": 415,
    "sequence": 17,
    "title": "酬乐天书后三韵",
    "author": "元稹",
    "content": [
      "今日庐峰霞绕寺，昔时鸾殿凤回书。",
      "两封相去八年后，一种俱云五夜初。",
      "渐觉此生都是梦，不能将泪滴双鱼。"
    ]
  },
  {
    "volume": 415,
    "sequence": 18,
    "title": "相忆泪",
    "author": "元稹",
    "content": [
      "西江流水到江州，闻道分成九道流。",
      "我滴两行相忆泪，遣君何处遣人求。",
      "除非入海无由住，纵使逢滩未拟休。",
      "会向伍员潮上见，气充顽石报心仇。"
    ]
  },
  {
    "volume": 415,
    "sequence": 19,
    "title": "喜李十一景信到",
    "author": "元稹",
    "content": [
      "何事相逢翻有泪，念君缘我到通州。",
      "留君剩住君须住，我不自由君自由。"
    ]
  },
  {
    "volume": 415,
    "sequence": 20,
    "title": "与李十一夜饮",
    "author": "元稹",
    "content": [
      "寒夜灯前赖酒壶，与君相对兴犹孤。",
      "忠州刺史应闲卧，江水猿声睡得无。"
    ]
  },
  {
    "volume": 415,
    "sequence": 21,
    "title": "赠李十一",
    "author": "元稹",
    "content": [
      "淮水连年起战尘，油旌三换一何频。",
      "共君前后俱从事，羞见功名与别人。"
    ]
  },
  {
    "volume": 415,
    "sequence": 22,
    "title": "寒食日",
    "author": "元稹",
    "content": [
      "今年寒食好风流，此日一家同出游。",
      "碧水青山无限思，莫将心道是涪州。"
    ]
  },
  {
    "volume": 415,
    "sequence": 23,
    "title": "三兄以白角巾寄遗，发不胜冠，因有感叹",
    "author": "元稹",
    "content": [
      "病瘴年深浑秃尽，那能胜置角头巾。",
      "暗梳蓬发羞临镜，私戴莲花耻见人。",
      "白发过于冠色白，银钉少校颔中银。",
      "我身四十犹如此，何况吾兄六十身。"
    ]
  },
  {
    "volume": 415,
    "sequence": 24,
    "title": "别李十一五绝",
    "author": "元稹",
    "content": [
      "巴南分与亲情别，不料与君床并头。",
      "为我远来休怅望，折君灾难是通州。",
      "京城每与闲人别，犹自伤心与白头。",
      "今日别君心更苦，别君缘是在通州。",
      "万里尚能来远道，一程那忍便分头。",
      "鸟笼猿槛君应会，十步向前非我州。",
      "来时见我江南岸，今日送君江上头。",
      "别后料添新梦寐，虎惊蛇伏是通州。",
      "闻君欲去潜销骨，一夜暗添新白头。",
      "明朝别后应肠断，独棹破船归到州。"
    ]
  },
  {
    "volume": 415,
    "sequence": 25,
    "title": "酬乐天醉别",
    "author": "元稹",
    "content": [
      "前回一去五年别，此别又知何日回。",
      "好住乐天休怅望，匹如元不到京来。"
    ]
  },
  {
    "volume": 415,
    "sequence": 26,
    "title": "酬乐天雨后见忆",
    "author": "元稹",
    "content": [
      "雨滑危梁性命愁，差池一步一生休。",
      "黄泉便是通州郡，渐入深泥渐到州。"
    ]
  },
  {
    "volume": 415,
    "sequence": 27,
    "title": "和乐天过秘阁书省旧厅",
    "author": "元稹",
    "content": [
      "闻君西省重徘徊，秘阁书房次第开。",
      "壁记欲题三漏合，吏人惊问十年来。",
      "经排蠹简怜初校，芸长陈根识旧栽。",
      "司马见诗心最苦，满身蚊蚋哭烟埃。"
    ]
  },
  {
    "volume": 415,
    "sequence": 28,
    "title": "和乐天赠杨秘书",
    "author": "元稹",
    "content": [
      "旧与杨郎在帝城，搜天斡地觅诗情。",
      "曾因并句甘称小，不为论年便唤兄。",
      "刮骨直穿由苦斗，梦肠翻出暂闲行。",
      "因君投赠还相和，老去那能竞底名。"
    ]
  },
  {
    "volume": 415,
    "sequence": 29,
    "title": "和乐天题王家亭子",
    "author": "元稹",
    "content": [
      "风吹笋箨飘红砌，雨打桐花尽绿莎。",
      "都大资人无暇日，泛池全少买池多。"
    ]
  },
  {
    "volume": 415,
    "sequence": 30,
    "title": "酬乐天频梦微之",
    "author": "元稹",
    "content": [
      "山水万重书断绝，念君怜我梦相闻。",
      "我今因病魂颠倒，唯梦闲人不梦君。"
    ]
  },
  {
    "volume": 415,
    "sequence": 31,
    "title": "琵琶",
    "author": "元稹",
    "content": [
      "学语胡儿撼玉玲，甘州破里最星星。",
      "使君自恨常多事，不得工夫夜夜听。"
    ]
  },
  {
    "volume": 415,
    "sequence": 32,
    "title": "春词",
    "author": "元稹",
    "content": [
      "山翠湖光似欲流，蜂声鸟思却堪愁。",
      "西施颜色今何在，但看春风百草头。"
    ]
  }
]