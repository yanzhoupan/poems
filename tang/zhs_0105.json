[
  {
    "volume": 105,
    "sequence": 1,
    "title": "奉和九月九日登慈恩寺浮图应制",
    "author": "辛替否",
    "content": [
      "洪慈均动植，至德俯深玄。",
      "出豫从初地，登高适梵天。",
      "白云飞御藻，慧日暖皇编。",
      "别有秋原藿，长倾雨露缘。"
    ]
  },
  {
    "volume": 105,
    "sequence": 2,
    "title": "奉和九月九日登慈恩寺浮图应制",
    "author": "王景",
    "content": [
      "玉辇移中禁，珠梯览四禅。",
      "重阶清汉接，飞窦紫霄悬。",
      "缀叶披天藻，吹花散御筵。",
      "无因銮跸暇，俱舞鹤林前。"
    ]
  },
  {
    "volume": 105,
    "sequence": 3,
    "title": "奉和九月九日登慈恩寺浮图应制",
    "author": "毕乾泰",
    "content": [
      "鹦林花塔启，凤辇顺时游。",
      "重九昭皇庆，大千扬帝休。",
      "耆闍妙法阐，王舍睿文流。",
      "至德覃无极，小臣歌讵酬。"
    ]
  },
  {
    "volume": 105,
    "sequence": 4,
    "title": "奉和九月九日登慈恩寺浮图应制",
    "author": "麹瞻",
    "content": [
      "扈跸游玄地，陪仙瞰紫微。",
      "似迈铢衣劫，将同羽化飞。",
      "雕戈秋日丽，宝剑晓霜霏。",
      "献觞乘菊序，长愿奉天晖。"
    ]
  },
  {
    "volume": 105,
    "sequence": 5,
    "title": "奉和九月九日登慈恩寺浮图应制",
    "author": "樊忱",
    "content": [
      "净境重阳节，仙游万乘来。",
      "插萸登鹫岭，把菊坐蜂台。",
      "十地祥云合，三天瑞景开。",
      "秋风词更远，窃抃乐康哉。"
    ]
  },
  {
    "volume": 105,
    "sequence": 6,
    "title": "奉和九月九日登慈恩寺浮图应制",
    "author": "孙佺",
    "content": [
      "应节萸房满，初寒菊圃新。",
      "龙旗焕辰极，凤驾俨香闉。",
      "莲井偏宜夏，梅梁更若春。",
      "一忻陪雁塔，还似得天身。"
    ]
  },
  {
    "volume": 105,
    "sequence": 7,
    "title": "奉和九月九日登慈恩寺浮图应制",
    "author": "李从远",
    "content": [
      "九月从时豫，三乘为法开。",
      "中霄日天子，半座宝如来。",
      "摘果珠盘献，攀萸玉辇回。",
      "愿将尘露点，遥奉光明台。"
    ]
  },
  {
    "volume": 105,
    "sequence": 8,
    "title": "奉和九月九日登慈恩寺浮图应制",
    "author": "周利用",
    "content": [
      "山豫乘金节，飞文焕日宫。",
      "萸房开圣酒，杏苑被玄功。",
      "塔向三天迥，禅收八解空。",
      "叨恩奉兰藉，终愧洽薰风。"
    ]
  },
  {
    "volume": 105,
    "sequence": 9,
    "title": "奉和九月九日登慈恩寺浮图应制",
    "author": "张景源",
    "content": [
      "飞塔凌霄起，宸游一届焉。",
      "金壶新泛菊，宝座即披莲。",
      "就日摇香辇，凭云出梵天。",
      "祥氛与佳色，相伴杂炉烟。"
    ]
  },
  {
    "volume": 105,
    "sequence": 10,
    "title": "奉和九月九日登慈恩寺浮图应制",
    "author": "李恒",
    "content": [
      "宝地邻丹掖，香台瞰碧云。",
      "河山天外出，城阙树中分。",
      "睿藻兰英秀，仙杯菊蕊薰。",
      "愿将今日乐，长奉圣明君。"
    ]
  },
  {
    "volume": 105,
    "sequence": 11,
    "title": "奉和九月九日登慈恩寺浮图应制",
    "author": "张锡",
    "content": [
      "九秋霜景净，千门晓望通。",
      "仙游光御路，瑞塔迥凌空。",
      "菊彩扬尧日，萸香绕舜风。",
      "天文丽辰象，窃抃仰层穹。"
    ]
  },
  {
    "volume": 105,
    "sequence": 12,
    "title": "晦日宴高文学林亭",
    "author": "张锡",
    "content": [
      "雪尽铜驼路，花照石崇家。",
      "年光开柳色，池影泛云华。",
      "赏洽情方远，春归景未赊。",
      "欲知多暇日，尊酒渍澄霞。"
    ]
  },
  {
    "volume": 105,
    "sequence": 13,
    "title": "奉和九月九日登慈恩寺浮图应制",
    "author": "解琬",
    "content": [
      "瑞塔临初地，金舆幸上方。",
      "空边有清净，觉处无馨香。",
      "雨霁微尘敛，风秋定水凉。",
      "兹辰采仙菊，荐寿庆重阳。"
    ]
  },
  {
    "volume": 105,
    "sequence": 14,
    "title": "晦日宴高氏林亭",
    "author": "解琬",
    "content": [
      "主第簪裾出，王畿春照华。",
      "山亭一以眺，城阙带烟霞。",
      "横堤列锦帐，傍浦驻香车。",
      "欢娱属晦节，酩酊未还家。"
    ]
  }
]