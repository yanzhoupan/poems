[
  {
    "volume": 523,
    "sequence": 1,
    "title": "怀钟陵旧游四首",
    "author": "杜牧",
    "content": [
      "一谒征南最少年，虞卿双璧截肪鲜。",
      "歌谣千里春长暖，丝管高台月正圆。",
      "玉帐军筹罗俊彦，绛帷环珮立神仙。",
      "陆公余德机云在，如我酬恩合执鞭。",
      "滕阁中春绮席开，柘枝蛮鼓殷晴雷。",
      "垂楼万幕青云合，破浪千帆阵马来。",
      "未掘双龙牛斗气，高悬一榻栋梁材。",
      "连巴控越知何事，珠翠沉檀处处堆。",
      "十顷平湖堤柳合，岸秋兰芷绿纤纤。",
      "一声明月采莲女，四面朱楼卷画帘。",
      "白鹭烟分光的的，微涟风定翠□□。",
      "斜辉更落西山影，千步虹桥气象兼。",
      "控压平江十万家，秋来江静镜新磨。",
      "城头晚鼓雷霆后，桥上游人笑语多。",
      "日落汀痕千里色，月当楼午一声歌。",
      "昔年行乐秾桃畔，醉与龙沙拣蜀罗。"
    ]
  },
  {
    "volume": 523,
    "sequence": 2,
    "title": "台城曲二首",
    "author": "杜牧",
    "content": [
      "整整复斜斜，随旗簇晚沙。",
      "门外韩擒虎，楼头张丽华。",
      "谁怜容足地，却羡井中蛙。",
      "王颁兵势急，鼓下坐蛮奴。",
      "潋滟倪塘水，叉牙出骨须。",
      "干芦一炬火，回首是平芜。"
    ]
  },
  {
    "volume": 523,
    "sequence": 3,
    "title": "江上雨寄崔碣",
    "author": "杜牧",
    "content": [
      "春半平江雨，圆文破蜀罗。",
      "声眠篷底客，寒湿钓来蓑。",
      "暗澹遮山远，空濛著柳多。",
      "此时怀旧恨，相望意如何。"
    ]
  },
  {
    "volume": 523,
    "sequence": 4,
    "title": "罢钟陵幕吏十三年，来泊湓浦，感旧为诗",
    "author": "杜牧",
    "content": [
      "青梅雨中熟，樯倚酒旗边。",
      "故国残春梦，孤舟一褐眠。",
      "摇摇远堤柳，暗暗十程烟。",
      "南奏钟陵道，无因似昔年。"
    ]
  },
  {
    "volume": 523,
    "sequence": 5,
    "title": "商山麻涧",
    "author": "杜牧",
    "content": [
      "云光岚彩四面合，柔柔垂柳十余家。",
      "雉飞鹿过芳草远，牛巷鸡埘春日斜。",
      "秀眉老父对樽酒，蒨袖女儿簪野花。",
      "征车自念尘土计，惆怅溪边书细沙。"
    ]
  },
  {
    "volume": 523,
    "sequence": 6,
    "title": "商山富水驿（驿本名与阳谏议同姓名，因此改为富水驿）",
    "author": "杜牧",
    "content": [
      "益戆由来未觉贤，终须南去吊湘川。",
      "当时物议朱云小，后代声华白日悬。",
      "邪佞每思当面唾，清贫长欠一杯钱。",
      "驿名不合轻移改，留警朝天者惕然。"
    ]
  },
  {
    "volume": 523,
    "sequence": 7,
    "title": "丹水",
    "author": "杜牧",
    "content": [
      "何事苦萦回，离肠不自裁。",
      "恨身随梦去，春态逐云来。",
      "沈定蓝光彻，喧盘粉浪开。",
      "翠岩三百尺，谁作子陵台。"
    ]
  },
  {
    "volume": 523,
    "sequence": 8,
    "title": "题武关",
    "author": "杜牧",
    "content": [
      "碧溪留我武关东，一笑怀王迹自穷。",
      "郑袖娇娆酣似醉，屈原憔悴去如蓬。",
      "山墙谷堑依然在，弱吐强吞尽已空。",
      "今日圣神家四海，戍旗长卷夕阳中。"
    ]
  },
  {
    "volume": 523,
    "sequence": 9,
    "title": "除官赴阙商山道中绝句",
    "author": "杜牧",
    "content": [
      "水叠鸣珂树如帐，长杨春殿九门珂。",
      "我来惆怅不自决，欲去欲住终如何。"
    ]
  },
  {
    "volume": 523,
    "sequence": 10,
    "title": "汉江",
    "author": "杜牧",
    "content": [
      "溶溶漾漾白鸥飞，绿净春深好染衣。",
      "南去北来人自老，夕阳长送钓船归。"
    ]
  },
  {
    "volume": 523,
    "sequence": 11,
    "title": "襄阳雪夜感怀",
    "author": "杜牧",
    "content": [
      "往事起独念，飘然自不胜。",
      "前滩急夜响，密雪映寒灯。",
      "的的三年梦，迢迢一线縆。",
      "明朝楚山上，莫上最高层。"
    ]
  },
  {
    "volume": 523,
    "sequence": 12,
    "title": "咏歌圣德，远怀天宝，因题关亭长句四韵",
    "author": "杜牧",
    "content": [
      "圣敬文思业太平，海寰天下唱歌行。",
      "秋来气势洪河壮，霜后精神泰华狞，广德者强朝万国，用贤无敌是长城。",
      "君王若悟治安论，安史何人敢弄兵。"
    ]
  },
  {
    "volume": 523,
    "sequence": 13,
    "title": "途中作",
    "author": "杜牧",
    "content": [
      "绿树南阳道，千峰势远随。",
      "碧溪风澹态，芳树雨馀姿。",
      "野渡云初暖，征人袖半垂。",
      "残花不足醉，行乐是何时。"
    ]
  },
  {
    "volume": 523,
    "sequence": 14,
    "title": "重到襄阳，哭亡友韦寿朋（一作重宿襄州哭韦楚老拾遗）",
    "author": "杜牧",
    "content": [
      "故人坟树立秋风，伯道无儿迹更空。",
      "重到笙歌分散地，隔江吹笛月明中。"
    ]
  },
  {
    "volume": 523,
    "sequence": 15,
    "title": "赤壁（一作李商隐诗）",
    "author": "杜牧",
    "content": [
      "折戟沈沙铁未销，自将磨洗认前朝。",
      "东风不与周郎便，铜雀春深锁二乔。"
    ]
  },
  {
    "volume": 523,
    "sequence": 16,
    "title": "云梦泽",
    "author": "杜牧",
    "content": [
      "日旗龙旆想飘扬，一索功高缚楚王。",
      "直是超然五湖客，未如终始郭汾阳。"
    ]
  },
  {
    "volume": 523,
    "sequence": 17,
    "title": "除官行至昭应，闻友人出官因寄",
    "author": "杜牧",
    "content": [
      "贱子来千里，明公去一麾。",
      "可能休涕泪，岂独感恩知。",
      "草木穷秋后，山川落照时。",
      "如何望故国，驱马却迟迟。"
    ]
  },
  {
    "volume": 523,
    "sequence": 18,
    "title": "寄浙东韩八评事",
    "author": "杜牧",
    "content": [
      "一笑五云溪上舟，跳丸日月十经秋。",
      "鬓衰酒减欲谁泥，迹辱魂惭好自尤。",
      "梦寐几回迷蛱蝶，文章应解伴牢愁。",
      "无穷尘土无聊事，不得清言解不休。"
    ]
  },
  {
    "volume": 523,
    "sequence": 19,
    "title": "泊秦淮",
    "author": "杜牧",
    "content": [
      "烟笼寒水月笼沙，夜泊秦淮近酒家。",
      "商女不知亡国恨，隔江犹唱后庭花。"
    ]
  },
  {
    "volume": 523,
    "sequence": 20,
    "title": "秋浦途中",
    "author": "杜牧",
    "content": [
      "萧萧山路穷秋雨，淅淅溪风一岸蒲。",
      "为问寒沙新到雁，来时还下杜陵无。"
    ]
  },
  {
    "volume": 523,
    "sequence": 21,
    "title": "题桃花夫人（即息夫人）庙",
    "author": "杜牧",
    "content": [
      "细腰宫里露桃新，脉脉无言度几春。",
      "至竟息亡缘底事，可怜金谷坠楼人。"
    ]
  },
  {
    "volume": 523,
    "sequence": 22,
    "title": "初春有感，寄歙州邢员外",
    "author": "杜牧",
    "content": [
      "雪涨前溪水，啼声已绕滩。",
      "梅衰未减态，春嫩不禁寒。",
      "迹去梦一觉，年来事百般。",
      "闻君亦多感，何处倚阑干。"
    ]
  },
  {
    "volume": 523,
    "sequence": 23,
    "title": "书怀寄中朝往还",
    "author": "杜牧",
    "content": [
      "平生自许少尘埃，为吏尘中势自回。",
      "朱绂久惭官借与，白题还叹老将来。",
      "须知世路难轻进，岂是君门不大开。",
      "霄汉几多同学伴，可怜头角尽卿材。"
    ]
  },
  {
    "volume": 523,
    "sequence": 24,
    "title": "寄崔钧",
    "author": "杜牧",
    "content": [
      "缄书报子玉，为我谢平津。",
      "自愧扫门士，谁为乞火人。",
      "词臣陪羽猎，战将骋骐驎。",
      "两地差池恨，江汀醉送君。"
    ]
  },
  {
    "volume": 523,
    "sequence": 25,
    "title": "初春雨中舟次和州横江裴使君见迎李赵二秀才…许浑先辈",
    "author": "杜牧",
    "content": [
      "芳草渡头微雨时，万株杨柳拂波垂。",
      "蒲根水暖雁初浴，梅径香寒蜂未知。",
      "辞客倚风吟暗淡，使君回马湿旌旗。",
      "江南仲蔚多情调，怅望春阴几首诗。"
    ]
  },
  {
    "volume": 523,
    "sequence": 26,
    "title": "和州绝句",
    "author": "杜牧",
    "content": [
      "江湖醉渡十年春，牛渚山边六问津。",
      "历阳前事知何实，高位纷纷见陷人。"
    ]
  },
  {
    "volume": 523,
    "sequence": 27,
    "title": "题乌江亭",
    "author": "杜牧",
    "content": [
      "胜败兵家事不期，包羞忍耻是男儿。",
      "江东子弟多才俊，卷土重来未可知。"
    ]
  },
  {
    "volume": 523,
    "sequence": 28,
    "title": "题横江馆",
    "author": "杜牧",
    "content": [
      "孙家兄弟晋龙骧，驰骋功名业帝王。",
      "至竟江山谁是主，苔矶空属钓鱼郎。"
    ]
  },
  {
    "volume": 523,
    "sequence": 29,
    "title": "寄澧州张舍人笛",
    "author": "杜牧",
    "content": [
      "发匀肉好生春岭，截玉钻星寄使君。",
      "檀的染时痕半月，落梅飘处响穿云。",
      "楼中威凤倾冠听，沙上惊鸿掠水分。",
      "遥想紫泥封诏罢，夜深应隔禁墙闻。"
    ]
  },
  {
    "volume": 523,
    "sequence": 30,
    "title": "寄扬州韩绰判官",
    "author": "杜牧",
    "content": [
      "青山隐隐水迢迢，秋尽江南草木凋。",
      "二十四桥明月夜，玉人何处教吹箫。"
    ]
  },
  {
    "volume": 523,
    "sequence": 31,
    "title": "送李群玉赴举",
    "author": "杜牧",
    "content": [
      "故人别来面如雪，一榻拂云秋影中。",
      "玉白花红三百首，五陵谁唱与春风。"
    ]
  },
  {
    "volume": 523,
    "sequence": 32,
    "title": "送薛种游湖南",
    "author": "杜牧",
    "content": [
      "贾傅松醪酒，秋来美更香。",
      "怜君片云思，一去绕潇湘。"
    ]
  },
  {
    "volume": 523,
    "sequence": 33,
    "title": "题寿安县甘棠馆御沟",
    "author": "杜牧",
    "content": [
      "一渠东注芳华苑，苑锁池塘百岁空。",
      "水殿半倾蟾口涩，为谁流下蓼花中。"
    ]
  },
  {
    "volume": 523,
    "sequence": 34,
    "title": "汴河怀古",
    "author": "杜牧",
    "content": [
      "锦缆龙舟隋炀帝，平台复道汉梁王。",
      "游人闲起前朝念，折柳孤吟断杀肠。"
    ]
  },
  {
    "volume": 523,
    "sequence": 35,
    "title": "汴河阻冻",
    "author": "杜牧",
    "content": [
      "千里长河初冻时，玉珂瑶珮响参差。",
      "浮生却似冰底水，日夜东流人不知。"
    ]
  },
  {
    "volume": 523,
    "sequence": 36,
    "title": "酬张祜处士见寄长句四韵",
    "author": "杜牧",
    "content": [
      "七子论诗谁似公，曹刘须在指挥中。",
      "荐衡昔日知文举，乞火无人作蒯通。",
      "北极楼台长挂梦，西江波浪远吞空。",
      "可怜故国三千里，虚唱歌词满六宫。"
    ]
  },
  {
    "volume": 523,
    "sequence": 37,
    "title": "寄宣州郑谏议",
    "author": "杜牧",
    "content": [
      "大夫官重醉江东，潇洒名儒振古风。",
      "文石陛前辞圣主。",
      "碧云天外作冥鸿。",
      "五言宁谢颜光禄，百岁须齐卫武公。",
      "再拜宜同丈人行，过庭交分有无同。"
    ]
  },
  {
    "volume": 523,
    "sequence": 38,
    "title": "题元处士高亭（宣州）",
    "author": "杜牧",
    "content": [
      "水接西江天外声，小斋松影拂云平。",
      "何人教我吹长笛，与倚春风弄月明。"
    ]
  },
  {
    "volume": 523,
    "sequence": 39,
    "title": "郑瓘协律",
    "author": "杜牧",
    "content": [
      "广文遗韵留樗散，鸡犬图书共一船。",
      "自说江湖不归事，阻风中酒过年年。"
    ]
  },
  {
    "volume": 523,
    "sequence": 40,
    "title": "和野人殷潜之题筹笔驿十四韵",
    "author": "杜牧",
    "content": [
      "三吴裂婺女，九锡狱孤儿。",
      "霸主业未半，本朝心是谁。",
      "永安宫受诏，筹笔驿沉思。",
      "画地乾坤在，濡毫胜负知。",
      "艰难同草创，得失计毫厘。",
      "寂默经千虑，分明浑一期。",
      "川流萦智思，山耸助扶持。",
      "慷慨匡时略，从容问罪师。",
      "褒中秋鼓角，渭曲晚旌旗。",
      "仗义悬无敌，鸣攻故有辞。",
      "若非天夺去，岂复虑能支。",
      "子夜星才落，鸿毛鼎便移。",
      "邮亭世自换，白日事长垂。",
      "何处躬耕者，犹题殄瘁诗。"
    ]
  },
  {
    "volume": 523,
    "sequence": 41,
    "title": "重题绝句一首",
    "author": "杜牧",
    "content": [
      "邮亭寄人世，人世寄邮亭。",
      "何如自筹度，鸿路有冥冥。"
    ]
  },
  {
    "volume": 523,
    "sequence": 42,
    "title": "送陆洿郎中弃官东归",
    "author": "杜牧",
    "content": [
      "少微星动照春云，魏阙衡门路自分。",
      "倏去忽来应有意，世间尘土谩疑君。"
    ]
  },
  {
    "volume": 523,
    "sequence": 43,
    "title": "寄珉笛与宇文舍人",
    "author": "杜牧",
    "content": [
      "调高银字声还侧，物比柯亭韵校奇。",
      "寄与玉人天上去，桓将军见不教吹。"
    ]
  },
  {
    "volume": 523,
    "sequence": 44,
    "title": "寄内兄和州崔员外十二韵",
    "author": "杜牧",
    "content": [
      "历阳崔太守，何日不含情。",
      "恩义同钟李，埙篪实弟兄。",
      "光尘能混合，擘画最分明。",
      "台阁仁贤誉，闺门孝友声。",
      "西方像教毁，南海绣衣行。",
      "金橐宁回顾，珠簟肯一枨。",
      "只宜裁密诏，何自取专城。",
      "进退无非道，徊翔必有名。",
      "好风初婉软，离思苦萦盈。",
      "金马旧游贵，桐庐春水生。",
      "雨侵寒牖梦，梅引冻醪倾。",
      "共祝中兴主，高歌唱太平。"
    ]
  },
  {
    "volume": 523,
    "sequence": 45,
    "title": "遣兴",
    "author": "杜牧",
    "content": [
      "镜弄白髭须，如何作老夫。",
      "浮生长勿勿，儿小且呜呜。",
      "忍过事堪喜，泰来忧胜无。",
      "治平心径熟，不遣有穷途。"
    ]
  },
  {
    "volume": 523,
    "sequence": 46,
    "title": "早秋",
    "author": "杜牧",
    "content": [
      "疏雨洗空旷，秋标惊意新。",
      "大热去酷吏，清风来故人。",
      "尊酒酌未酌，晚花嚬不嚬。",
      "铢秤与缕雪，谁觉老陈陈。"
    ]
  },
  {
    "volume": 523,
    "sequence": 47,
    "title": "秋思",
    "author": "杜牧",
    "content": [
      "热去解钳釱，飘萧秋半时。",
      "微雨池塘见，好风襟袖知。",
      "发短梳未足，枕凉闲且欹。",
      "平生分过此，何事不参差。"
    ]
  },
  {
    "volume": 523,
    "sequence": 48,
    "title": "途中一绝",
    "author": "杜牧",
    "content": [
      "镜中丝发悲来惯，衣上尘痕拂渐难。",
      "惆怅江湖钓竿手，却遮西日向长安。"
    ]
  },
  {
    "volume": 523,
    "sequence": 49,
    "title": "春尽途中",
    "author": "杜牧",
    "content": [
      "田园不事来游宦，故国谁教尔别离。",
      "独倚关亭还把酒，一年春尽送春诗。"
    ]
  },
  {
    "volume": 523,
    "sequence": 50,
    "title": "题村舍",
    "author": "杜牧",
    "content": [
      "三树稚桑春未到，扶床乳女午啼饥。",
      "潜销暗铄归何处，万指侯家自不知。"
    ]
  },
  {
    "volume": 523,
    "sequence": 51,
    "title": "代人寄远六言二首",
    "author": "杜牧",
    "content": [
      "河桥酒旆风软，候馆梅花雪娇。",
      "宛陵楼上瞪目，我郎何处情饶。",
      "绣领任垂蓬髻，丁香闲结春梢。",
      "剩肯新年归否，江南绿草迢迢。"
    ]
  },
  {
    "volume": 523,
    "sequence": 52,
    "title": "闺情",
    "author": "杜牧",
    "content": [
      "娟娟却月眉，新鬓学鸦飞。",
      "暗砌匀檀粉，晴窗画夹衣。",
      "袖红垂寂寞，眉黛敛衣稀。",
      "还向长陵去，今宵归不归。"
    ]
  },
  {
    "volume": 523,
    "sequence": 53,
    "title": "旧游",
    "author": "杜牧",
    "content": [
      "闲吟芍药诗，惆望久嚬眉。",
      "盼眄回眸远，纤衫整髻迟。",
      "重寻春昼梦，笑把浅花枝。",
      "小市长陵住，非郎谁得知。"
    ]
  },
  {
    "volume": 523,
    "sequence": 54,
    "title": "寄远",
    "author": "杜牧",
    "content": [
      "只影随惊雁，单栖锁画笼。",
      "向春罗袖薄，谁念舞台风。"
    ]
  },
  {
    "volume": 523,
    "sequence": 55,
    "title": "帘",
    "author": "杜牧",
    "content": [
      "徒云逢剪削，岂谓见偏装。",
      "凤节轻雕日，鸾花薄饰香。",
      "问屏何屈曲，怜帐解周防。",
      "下渍金阶露，斜分碧瓦霜。",
      "沈沈伴春梦，寂寂侍华堂。",
      "谁见昭阳殿，真珠十二行。"
    ]
  },
  {
    "volume": 523,
    "sequence": 56,
    "title": "寄题甘露寺北轩",
    "author": "杜牧",
    "content": [
      "曾向蓬莱宫里行，北轩阑槛最留情。",
      "孤高堪弄桓伊笛，缥缈宜闻子晋笙。",
      "天接海门秋水色，烟笼隋苑暮钟声。",
      "他年会著荷衣去，不向山僧说姓名。"
    ]
  },
  {
    "volume": 523,
    "sequence": 57,
    "title": "题青云馆",
    "author": "杜牧",
    "content": [
      "虬蟠千仞剧羊肠，天府由来百二强。",
      "四皓有芝轻汉祖，张仪无地与怀王。",
      "云连帐影萝阴合，枕绕泉声客梦凉。",
      "深处会容高尚者，水苗三顷百株桑。"
    ]
  },
  {
    "volume": 523,
    "sequence": 58,
    "title": "正初奉酬歙州刺史邢群",
    "author": "杜牧",
    "content": [
      "翠岩千尺倚溪斜，曾得严光作钓家。",
      "越嶂远分丁字水，腊梅迟见二年花。",
      "明时刀尺君须用，幽处田园我有涯。",
      "一壑风烟阳羡里，解龟休去路非赊。"
    ]
  },
  {
    "volume": 523,
    "sequence": 59,
    "title": "江上偶见绝句",
    "author": "杜牧",
    "content": [
      "楚江寒食橘花时，野渡临风驻彩旗。",
      "草色连云人去住，水纹如縠燕差池。"
    ]
  },
  {
    "volume": 523,
    "sequence": 60,
    "title": "题木兰庙",
    "author": "杜牧",
    "content": [
      "弯弓征战作男儿，梦里曾经与画眉。",
      "几度思归还把酒，拂云堆上祝明妃。"
    ]
  },
  {
    "volume": 523,
    "sequence": 61,
    "title": "入商山",
    "author": "杜牧",
    "content": [
      "早入商山百里云，蓝溪桥下水声分。",
      "流水旧声人旧耳，此回呜咽不堪闻。"
    ]
  },
  {
    "volume": 523,
    "sequence": 62,
    "title": "偶题",
    "author": "杜牧",
    "content": [
      "甘罗昔作秦丞相，子政曾为汉辇郎。",
      "千载更逢王侍读，当时还道有文章。"
    ]
  },
  {
    "volume": 523,
    "sequence": 63,
    "title": "送卢秀才一绝",
    "author": "杜牧",
    "content": [
      "春濑与烟远，送君孤棹开。",
      "潺湲如不改，愁更钓鱼来。"
    ]
  },
  {
    "volume": 523,
    "sequence": 64,
    "title": "醉题",
    "author": "杜牧",
    "content": [
      "金镊洗霜鬓，银觥敌露桃。",
      "醉头扶不起，三丈日还高。"
    ]
  },
  {
    "volume": 523,
    "sequence": 65,
    "title": "题商山四皓庙一绝",
    "author": "杜牧",
    "content": [
      "吕氏强梁嗣子柔，我于天性岂恩雠。",
      "南军不袒左边袖，四老安刘是灭刘。"
    ]
  },
  {
    "volume": 523,
    "sequence": 66,
    "title": "送隐者一绝",
    "author": "杜牧",
    "content": [
      "无媒径路草萧萧，自古云林远市朝。",
      "公道世间唯白发，贵人头上不曾饶。"
    ]
  },
  {
    "volume": 523,
    "sequence": 67,
    "title": "题张处士山庄一绝",
    "author": "杜牧",
    "content": [
      "好鸟疑敲磬，风蝉认轧筝。",
      "修篁与嘉树，偏倚半岩生。"
    ]
  },
  {
    "volume": 523,
    "sequence": 68,
    "title": "有怀重送斛斯判官",
    "author": "杜牧",
    "content": [
      "苍苍烟月满川亭，我有劳歌一为听。",
      "将取离魂随白骑，三台星里拜文星。"
    ]
  },
  {
    "volume": 523,
    "sequence": 69,
    "title": "赠别二首",
    "author": "杜牧",
    "content": [
      "娉娉褭褭十三余，豆蔻梢头二月初。",
      "春风十里扬州路，卷上珠帘总不如。",
      "多情却似总无情，唯觉尊前笑不成。",
      "蜡烛有心还惜别，替人垂泪到天明。"
    ]
  },
  {
    "volume": 523,
    "sequence": 70,
    "title": "寄远",
    "author": "杜牧",
    "content": [
      "前山极远碧云合，清夜一声白雪微。",
      "欲寄相思千里月，溪边残照雨霏霏。"
    ]
  },
  {
    "volume": 523,
    "sequence": 71,
    "title": "少年行",
    "author": "杜牧",
    "content": [
      "官为骏马监，职帅羽林儿。",
      "两绶藏不见，落花何处期。",
      "猎敲白玉镫，怒袖紫金锤。",
      "田窦长留醉，苏辛曲让岐。",
      "豪持出塞节，笑别远山眉。",
      "捷报云台贺，公卿拜寿卮。"
    ]
  },
  {
    "volume": 523,
    "sequence": 72,
    "title": "盆池",
    "author": "杜牧",
    "content": [
      "凿破苍苔地，偷他一片天。",
      "白云生镜里，明月落阶前。"
    ]
  },
  {
    "volume": 523,
    "sequence": 73,
    "title": "有寄",
    "author": "杜牧",
    "content": [
      "云阔烟深树，江澄水浴秋。",
      "美人何处在，明月万山头。",
      "。"
    ]
  }
]