[
  {
    "volume": 714,
    "sequence": 1,
    "title": "梅花",
    "author": "崔道融",
    "content": [
      "数萼初含雪，孤标画本难。",
      "香中别有韵，清极不知寒。",
      "横笛和愁听，斜枝倚病看。",
      "朔风如解意，容易莫摧残。"
    ]
  },
  {
    "volume": 714,
    "sequence": 2,
    "title": "铜雀妓二首",
    "author": "崔道融",
    "content": [
      "严妆垂玉箸，妙舞对清风。",
      "无复君王顾，春来起渐慵。",
      "歌咽新翻曲，香销旧赐衣。",
      "陵园春雨暗，不见六龙归。"
    ]
  },
  {
    "volume": 714,
    "sequence": 3,
    "title": "春闺二首",
    "author": "崔道融",
    "content": [
      "寒食月明雨，落花香满泥。",
      "佳人持锦字，无雁寄辽西。",
      "欲剪宜春字，春寒入剪刀。",
      "辽阳在何处，莫望寄征袍。"
    ]
  },
  {
    "volume": 714,
    "sequence": 4,
    "title": "访僧不遇",
    "author": "崔道融",
    "content": [
      "寻僧已寂寞，林下锁山房。",
      "松竹虽无语，牵衣借晚凉。"
    ]
  },
  {
    "volume": 714,
    "sequence": 5,
    "title": "田上",
    "author": "崔道融",
    "content": [
      "雨足高田白，披蓑半夜耕。",
      "人牛力俱尽，东方殊未明。"
    ]
  },
  {
    "volume": 714,
    "sequence": 6,
    "title": "月夕",
    "author": "崔道融",
    "content": [
      "月上随人意，人闲月更清。",
      "朱楼高百尺，不见到天明。"
    ]
  },
  {
    "volume": 714,
    "sequence": 7,
    "title": "槿花",
    "author": "崔道融",
    "content": [
      "槿花不见夕，一日一回新。",
      "东风吹桃李，须到明年春。"
    ]
  },
  {
    "volume": 714,
    "sequence": 8,
    "title": "西施滩",
    "author": "崔道融",
    "content": [
      "宰嚭亡吴国，西施陷恶名。",
      "浣纱春水急，似有不平声。"
    ]
  },
  {
    "volume": 714,
    "sequence": 9,
    "title": "江上逢故人",
    "author": "崔道融",
    "content": [
      "故里琴樽侣，相逢近腊梅。",
      "江村买一醉，破泪却成咍。"
    ]
  },
  {
    "volume": 714,
    "sequence": 10,
    "title": "牧竖",
    "author": "崔道融",
    "content": [
      "牧竖持蓑笠，逢人气傲然。",
      "卧牛吹短笛，耕却傍溪田。"
    ]
  },
  {
    "volume": 714,
    "sequence": 11,
    "title": "过农家",
    "author": "崔道融",
    "content": [
      "欲羡农家子，秋新看刈禾。",
      "苏秦无负郭，六印又如何。"
    ]
  },
  {
    "volume": 714,
    "sequence": 12,
    "title": "江夕",
    "author": "崔道融",
    "content": [
      "江心秋月白，起柁信潮行。",
      "蛟龙化为人，半夜吹笛声。"
    ]
  },
  {
    "volume": 714,
    "sequence": 13,
    "title": "春墅",
    "author": "崔道融",
    "content": [
      "蛙声近过社，农事忽已忙。",
      "邻妇饷田归，不见百花芳。"
    ]
  },
  {
    "volume": 714,
    "sequence": 14,
    "title": "江村",
    "author": "崔道融",
    "content": [
      "日暮片帆落，江村如有情。",
      "独对沙上月，满船人睡声。"
    ]
  },
  {
    "volume": 714,
    "sequence": 15,
    "title": "拟乐府子夜四时歌四首",
    "author": "崔道融",
    "content": [
      "吴子爱桃李，月色不到地。",
      "明朝欲看花，六宫人不睡。",
      "凉轩待月生，暗里萤飞出。",
      "低回不称意，蛙鸣乱清瑟。",
      "月色明如昼，虫声入户多。",
      "狂夫自不归，满地无天河。",
      "银缸照残梦，零泪沾粉臆。",
      "洞房犹自寒，何况关山北。"
    ]
  },
  {
    "volume": 714,
    "sequence": 16,
    "title": "寄人二首",
    "author": "崔道融",
    "content": [
      "花上断续雨，江头来去风。",
      "相思春欲尽，未遣酒尊空。",
      "澹澹长江水，悠悠远客情。",
      "落花相与恨，到地一无声。"
    ]
  },
  {
    "volume": 714,
    "sequence": 17,
    "title": "江鸥",
    "author": "崔道融",
    "content": [
      "白鸟波上栖，见人懒飞起。",
      "为有求鱼心，不是恋江水。"
    ]
  },
  {
    "volume": 714,
    "sequence": 18,
    "title": "春晚",
    "author": "崔道融",
    "content": [
      "三月寒食时，日色浓于酒。",
      "落尽墙头花，莺声隔原柳。"
    ]
  },
  {
    "volume": 714,
    "sequence": 19,
    "title": "汉宫词",
    "author": "崔道融",
    "content": [
      "独诏胡衣出，天花落殿堂。",
      "他人不敢妒，垂泪向君王。"
    ]
  },
  {
    "volume": 714,
    "sequence": 20,
    "title": "旅行",
    "author": "崔道融",
    "content": [
      "少壮经勤苦，衰年始浪游。",
      "谁怜不龟手，他处却封侯。"
    ]
  },
  {
    "volume": 714,
    "sequence": 21,
    "title": "班婕妤",
    "author": "崔道融",
    "content": [
      "宠极辞同辇，恩深弃后宫。",
      "自题秋扇后，不敢怨春风。"
    ]
  },
  {
    "volume": 714,
    "sequence": 22,
    "title": "元日有题",
    "author": "崔道融",
    "content": [
      "十载元正酒，相欢意转深。",
      "自量麋鹿分，只合在山林。"
    ]
  },
  {
    "volume": 714,
    "sequence": 23,
    "title": "古树",
    "author": "崔道融",
    "content": [
      "古树春风入，阳和力太迟。",
      "莫言生意尽，更引万年枝。"
    ]
  },
  {
    "volume": 714,
    "sequence": 24,
    "title": "春题二首",
    "author": "崔道融",
    "content": [
      "青春未得意，见花却如雠。",
      "路逢白面郎，醉插花满头。",
      "满眼桃李花，愁人如不见。",
      "别有惜花人，东风莫吹散。"
    ]
  },
  {
    "volume": 714,
    "sequence": 25,
    "title": "长安春",
    "author": "崔道融",
    "content": [
      "长安牡丹开，绣毂辗晴雷。",
      "若使花长在，人应看不回。"
    ]
  },
  {
    "volume": 714,
    "sequence": 26,
    "title": "病起二首",
    "author": "崔道融",
    "content": [
      "病起春已晚，曳筇伤绿苔。",
      "强攀庭树枝，唤作花未开。",
      "病起绕庭除，春泥粘屐齿。",
      "如从万里来，骨肉满面喜。"
    ]
  },
  {
    "volume": 714,
    "sequence": 27,
    "title": "峡路",
    "author": "崔道融",
    "content": [
      "清猿啼不住，白水下来新。",
      "八月莫为客，夜长愁杀人。"
    ]
  },
  {
    "volume": 714,
    "sequence": 28,
    "title": "长门怨",
    "author": "崔道融",
    "content": [
      "长门春欲尽，明月照花枝。",
      "买得相如赋，君恩不可移。"
    ]
  },
  {
    "volume": 714,
    "sequence": 29,
    "title": "月夕有怀",
    "author": "崔道融",
    "content": [
      "圆光照一海，远客在孤舟。",
      "相忆无期见，中宵独上楼。"
    ]
  },
  {
    "volume": 714,
    "sequence": 30,
    "title": "夜泊九江",
    "author": "崔道融",
    "content": [
      "夜泊江门外，欢声月里楼。",
      "明朝归去路，犹隔洞庭秋。"
    ]
  },
  {
    "volume": 714,
    "sequence": 31,
    "title": "寒食夜",
    "author": "崔道融",
    "content": [
      "满地梨花白，风吹碎月明。",
      "大家寒食夜，独贮望乡情。"
    ]
  },
  {
    "volume": 714,
    "sequence": 32,
    "title": "归燕",
    "author": "崔道融",
    "content": [
      "海燕频来去，西人独滞留。",
      "天边又相送，肠断故园秋。"
    ]
  },
  {
    "volume": 714,
    "sequence": 33,
    "title": "长安春",
    "author": "崔道融",
    "content": [
      "珠箔映高柳，美人红袖垂。",
      "忽闻半天语，不见上楼时。"
    ]
  },
  {
    "volume": 714,
    "sequence": 34,
    "title": "銮驾东回",
    "author": "崔道融",
    "content": [
      "两川花捧御衣香，万岁山呼辇路长。",
      "天子还从马嵬过，别无惆怅似明皇。"
    ]
  },
  {
    "volume": 714,
    "sequence": 35,
    "title": "钓鱼",
    "author": "崔道融",
    "content": [
      "闲钓江鱼不钓名，瓦瓯斟酒暮山青。",
      "醉头倒向芦花里，却笑无端犯客星。"
    ]
  },
  {
    "volume": 714,
    "sequence": 36,
    "title": "西施",
    "author": "崔道融",
    "content": [
      "苎萝山下如花女，占得姑苏台上春。",
      "一笑不能忘敌国，五湖何处有功臣。"
    ]
  },
  {
    "volume": 714,
    "sequence": 37,
    "title": "马嵬",
    "author": "崔道融",
    "content": [
      "万乘凄凉蜀路归，眼前朱翠与心违。",
      "重华不是风流主，湘水犹传泣二妃。"
    ]
  },
  {
    "volume": 714,
    "sequence": 38,
    "title": "羯鼓",
    "author": "崔道融",
    "content": [
      "华清宫里打撩声，供奉丝簧束手听。",
      "寂寞銮舆斜谷里，是谁翻得雨淋铃。"
    ]
  },
  {
    "volume": 714,
    "sequence": 39,
    "title": "寄李左司",
    "author": "崔道融",
    "content": [
      "柏台兰省共清风，鸣玉朝联夜被同。",
      "肯信人间有兄弟，一生长在别离中。"
    ]
  },
  {
    "volume": 714,
    "sequence": 40,
    "title": "梅",
    "author": "崔道融",
    "content": [
      "溪上寒梅初满枝，夜来霜月透芳菲。",
      "清光寂寞思无尽，应待琴尊与解围。"
    ]
  },
  {
    "volume": 714,
    "sequence": 41,
    "title": "天台陈逸人",
    "author": "崔道融",
    "content": [
      "绝粒空山秋复春，欲看沧海化成尘。",
      "近抛三井更深去，不怕虎狼唯怕人。"
    ]
  },
  {
    "volume": 714,
    "sequence": 42,
    "title": "雪窦禅师",
    "author": "崔道融",
    "content": [
      "雪窦峰前一派悬，雪窦五月无炎天。",
      "客尘半日洗欲尽，师到白头林下禅。"
    ]
  },
  {
    "volume": 714,
    "sequence": 43,
    "title": "溪上遇雨二首",
    "author": "崔道融",
    "content": [
      "回塘雨脚如缫丝，野禽不起沈鱼飞。",
      "耕蓑钓笠取未暇，秋田有望从淋漓。",
      "坐看黑云衔猛雨，喷洒前山此独晴。",
      "忽惊云雨在头上，却是山前晚照明。"
    ]
  },
  {
    "volume": 714,
    "sequence": 44,
    "title": "长门怨",
    "author": "崔道融",
    "content": [
      "长门花泣一枝春，争奈君恩别处新。",
      "错把黄金买词赋，相如自是薄情人。"
    ]
  },
  {
    "volume": 714,
    "sequence": 45,
    "title": "秋夕",
    "author": "崔道融",
    "content": [
      "自怜三十未西游，傍水寻山过却秋。",
      "一夜雨声多少事，不思量尽到心头。"
    ]
  },
  {
    "volume": 714,
    "sequence": 46,
    "title": "过隆中",
    "author": "崔道融",
    "content": [
      "玄德苍黄起卧龙，鼎分天下一言中。",
      "可怜蜀国关张后，不见商量徐庶功。"
    ]
  },
  {
    "volume": 714,
    "sequence": 47,
    "title": "关下",
    "author": "崔道融",
    "content": [
      "百二山河壮帝畿，关门何事更开迟。",
      "应从漏却田文后，每度闻鸡不免疑。"
    ]
  },
  {
    "volume": 714,
    "sequence": 48,
    "title": "寒食客中有怀",
    "author": "崔道融",
    "content": [
      "江上闻莺禁火时，百花开尽柳依依。",
      "故园兄弟别来久，应到清明犹望归。"
    ]
  },
  {
    "volume": 714,
    "sequence": 49,
    "title": "溪夜",
    "author": "崔道融",
    "content": [
      "积雪消来溪水宽，满楼明月碎琅玕。",
      "渔人抛得钓筒尽，却放轻舟下急滩。"
    ]
  },
  {
    "volume": 714,
    "sequence": 50,
    "title": "山居卧疾，广利大师见访",
    "author": "崔道融",
    "content": [
      "桐谷孙枝已上弦，野人犹卧白云边。",
      "九天飞锡应相诮，三到行朝二十年。"
    ]
  },
  {
    "volume": 714,
    "sequence": 51,
    "title": "村墅",
    "author": "崔道融",
    "content": [
      "正月二月村墅闲，馀粮未乏人心宽。",
      "南邻雨中揭屋笑，酒熟数家来相看。"
    ]
  },
  {
    "volume": 714,
    "sequence": 52,
    "title": "悲李拾遗二首",
    "author": "崔道融",
    "content": [
      "故友从来匪石心，谏多难得主恩深。",
      "行朝半夜烟尘起，晓殿吁嗟一镜沈。",
      "天涯时有北来尘，因话它人及故人。",
      "也是先皇能罪己，殿前频得触龙鳞。"
    ]
  },
  {
    "volume": 714,
    "sequence": 53,
    "title": "题《李将军传》",
    "author": "崔道融",
    "content": [
      "猿臂将军去似飞，弯弓百步虏无遗。",
      "汉文自与封侯得，何必伤嗟不遇时。"
    ]
  },
  {
    "volume": 714,
    "sequence": 54,
    "title": "酒醒",
    "author": "崔道融",
    "content": [
      "酒醒拨剔残灰火，多少凄凉在此中。",
      "炉畔自斟还自醉，打窗深夜雪兼风。"
    ]
  },
  {
    "volume": 714,
    "sequence": 55,
    "title": "郊居友人相访",
    "author": "崔道融",
    "content": [
      "柴门深掩古城秋，背郭缘溪一径幽。",
      "不有小园新竹色，君来那肯暂淹留。"
    ]
  },
  {
    "volume": 714,
    "sequence": 56,
    "title": "镜湖雪霁贻方干",
    "author": "崔道融",
    "content": [
      "天外晓岚和雪望，月中归棹带冰行。",
      "相逢半醉吟诗苦，应抵寒猿袅树声。"
    ]
  },
  {
    "volume": 714,
    "sequence": 57,
    "title": "秋霁",
    "author": "崔道融",
    "content": [
      "雨霁长空荡涤清，远山初出未知名。",
      "夜来江上如钩月，时有惊鱼掷浪声。"
    ]
  },
  {
    "volume": 714,
    "sequence": 58,
    "title": "谢朱常侍寄贶蜀茶、剡纸二首",
    "author": "崔道融",
    "content": [
      "瑟瑟香尘瑟瑟泉，惊风骤雨起炉烟。",
      "一瓯解却山中醉，便觉身轻欲上天。",
      "百幅轻明雪未融，薛家凡纸漫深红。",
      "不应点染闲言语，留记将军盖世功。"
    ]
  },
  {
    "volume": 714,
    "sequence": 59,
    "title": "读杜紫微集",
    "author": "崔道融",
    "content": [
      "紫微才调复知兵，长觉风雷笔下生。",
      "还有枉抛心力处，多于五柳赋闲情。"
    ]
  },
  {
    "volume": 714,
    "sequence": 60,
    "title": "寓题",
    "author": "崔道融",
    "content": [
      "海上乘查便合仙，若无仙骨未如船。",
      "人间亦有支机石，虚被声名到洞天。"
    ]
  },
  {
    "volume": 714,
    "sequence": 61,
    "title": "寓吟集",
    "author": "崔道融",
    "content": [
      "陶集篇篇皆有酒，崔诗句句不无杯。",
      "醉来已共身安约，让却诗人作酒魁。"
    ]
  },
  {
    "volume": 714,
    "sequence": 62,
    "title": "溪居即事",
    "author": "崔道融",
    "content": [
      "篱外谁家不系船，春风吹入钓鱼湾。",
      "小童疑是有村客，急向柴门去却关。"
    ]
  },
  {
    "volume": 714,
    "sequence": 63,
    "title": "鸡",
    "author": "崔道融",
    "content": [
      "买得晨鸡共鸡语，常时不用等闲鸣。",
      "深山月黑风雨夜，欲近晓天啼一声。"
    ]
  },
  {
    "volume": 714,
    "sequence": 64,
    "title": "献浙东柳大夫",
    "author": "崔道融",
    "content": [
      "属城甘雨几经春，圣主全分付越人。",
      "俗眼不知青琐贵，江头争看碧油新。"
    ]
  },
  {
    "volume": 714,
    "sequence": 65,
    "title": "杨柳枝词",
    "author": "崔道融",
    "content": [
      "雾撚烟搓一索春，年年长似染来新。",
      "应须唤作风流线，系得东西南北人。"
    ]
  },
  {
    "volume": 714,
    "sequence": 66,
    "title": "楚怀王",
    "author": "崔道融",
    "content": [
      "宫花一朵掌中开，缓急翻为敌国媒。",
      "六里江山天下笑，张仪容易去还来。"
    ]
  },
  {
    "volume": 714,
    "sequence": 67,
    "title": "对早梅寄友人二首",
    "author": "崔道融",
    "content": [
      "忆得前年君寄诗，海边三见早梅词。",
      "与君犹是海边客，又见早梅花发时。",
      "忆得去年有遗恨，花前未醉到无花。",
      "清芳一夜月通白，先脱寒衣送酒家。"
    ]
  },
  {
    "volume": 714,
    "sequence": 68,
    "title": "句",
    "author": "崔道融",
    "content": [
      "万里一点白，长空鸟不飞。",
      "（《边庭雪》，见《诗格》）如今却羡相如富，犹有人间四壁居。",
      "（见杨万里《诗话》）"
    ]
  }
]