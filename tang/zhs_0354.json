[
  {
    "volume": 354,
    "sequence": 1,
    "title": "团扇歌",
    "author": "刘禹锡",
    "content": [
      "团扇复团扇，奉君清暑殿。",
      "秋风入庭树，从此不相见。",
      "上有乘鸾女，苍苍虫网遍。",
      "明年入怀袖，别是机中练。"
    ]
  },
  {
    "volume": 354,
    "sequence": 2,
    "title": "宜城歌",
    "author": "刘禹锡",
    "content": [
      "野水绕空城，行尘起孤驿。",
      "荒台侧生树，石碣阳镌额。",
      "靡靡度行人，温风吹宿麦。"
    ]
  },
  {
    "volume": 354,
    "sequence": 3,
    "title": "顺阳歌",
    "author": "刘禹锡",
    "content": [
      "朝辞官军驿，前望顺阳路。",
      "野水啮荒坟，秋虫镂宫树。",
      "曾闻天宝末，胡马西南骛。",
      "城守鲁将军，拔城从此去。"
    ]
  },
  {
    "volume": 354,
    "sequence": 4,
    "title": "莫瑶歌",
    "author": "刘禹锡",
    "content": [
      "莫瑶自生长，名字无符籍。",
      "市易杂鲛人，婚姻通木客。",
      "星居占泉眼，火种开山脊。",
      "夜渡千仞谿，含沙不能射。"
    ]
  },
  {
    "volume": 354,
    "sequence": 5,
    "title": "度桂岭歌",
    "author": "刘禹锡",
    "content": [
      "桂阳岭，下下复高高。",
      "人稀鸟兽骇，地远草木豪。",
      "寄言迁金子，知余歌者劳。"
    ]
  },
  {
    "volume": 354,
    "sequence": 6,
    "title": "插田歌",
    "author": "刘禹锡",
    "content": [
      "冈头花草齐，燕子东西飞。",
      "田塍望如线，白水光参差。",
      "农妇白纻裙，农父绿蓑衣。",
      "齐唱郢中歌，嘤伫如竹枝。",
      "但闻怨响音，不辨俚语词。",
      "时时一大笑，此必相嘲嗤。",
      "水平苗漠漠，烟火生墟落。",
      "黄犬往复还，赤鸡鸣且啄。",
      "路旁谁家郎，乌帽衫袖长。",
      "自言上计吏，年幼离帝乡。",
      "田夫语计吏，君家侬定谙。",
      "一来长安道，眼大不相参。",
      "计吏笑致辞，长安真大处。",
      "省门高轲峨，侬入无度数。",
      "昨来补卫士，唯用筒竹布。",
      "君看二三年，我作官人去。"
    ]
  },
  {
    "volume": 354,
    "sequence": 7,
    "title": "葡萄歌（一作蒲桃）",
    "author": "刘禹锡",
    "content": [
      "野田生葡萄，缠绕一枝高。",
      "移来碧墀下，张王日日高。",
      "分岐浩繁缛，修蔓蟠诘曲。",
      "扬翘向庭柯，意思如有属。",
      "为之立长檠，布濩当轩绿。",
      "米液溉其根，理疏看渗漉。",
      "繁葩组绶结，悬实珠玑蹙。",
      "马乳带轻霜，龙鳞曜初旭。",
      "有客汾阴至，临堂瞪双目。",
      "自言我晋人，种此如种玉。",
      "酿之成美酒，令人饮不足。",
      "为君持一斗，往取凉州牧。"
    ]
  },
  {
    "volume": 354,
    "sequence": 8,
    "title": "蛮子歌",
    "author": "刘禹锡",
    "content": [
      "蛮语钩輈音，蛮衣斑斓布。",
      "熏狸掘沙鼠，时节祠盘瓠。",
      "忽逢乘马客，恍若惊麏顾。",
      "腰斧上高山，意行无旧路。"
    ]
  },
  {
    "volume": 354,
    "sequence": 9,
    "title": "马嵬行",
    "author": "刘禹锡",
    "content": [
      "绿野扶风道，黄尘马嵬驿。",
      "路边杨贵人，坟高三四尺。",
      "乃问里中儿，皆言幸蜀时。",
      "军家诛戚族，天子舍妖姬。",
      "群吏伏门屏，贵人牵帝衣。",
      "低回转美目，风日为无晖。",
      "贵人饮金屑，倏忽舜英暮。",
      "平生服杏丹，颜色真如故。",
      "属车尘已远，里巷来窥觑。",
      "共爱宿妆妍，君王画眉处。",
      "履綦无复有，履组光未灭。",
      "不见岩畔人，空见凌波袜。",
      "邮童爱踪迹，私手解鞶结。",
      "传看千万眼，缕绝香不歇。",
      "指环照骨明，首饰敌连城。",
      "将入咸阳市，犹得贾胡惊。"
    ]
  },
  {
    "volume": 354,
    "sequence": 10,
    "title": "百花行",
    "author": "刘禹锡",
    "content": [
      "长安百花时，风景宜轻薄。",
      "无人不沽酒，何处不闻乐。",
      "春风连夜动，微雨凌晓濯。",
      "红焰出墙头，雪光映楼角。",
      "繁紫韵松竹，远黄绕篱落。",
      "临路不胜愁，轻烟去何托。",
      "满庭荡魂魄，照庑成丹渥。",
      "烂熳簇颠狂，飘零劝行乐。",
      "时节易晼晚，清阴覆池阁。",
      "唯有安石榴，当轩慰寂寞。"
    ]
  },
  {
    "volume": 354,
    "sequence": 11,
    "title": "壮士行",
    "author": "刘禹锡",
    "content": [
      "阴风振寒郊，猛虎正咆哮。",
      "徐行出烧地，连吼入黄茅。",
      "壮士走马去，镫前弯玉弰。",
      "叱之使人立，一发如铍交。",
      "悍睛忽星堕，飞血溅林梢。",
      "彪炳为我席，膻腥充我庖。",
      "里中欣害除，贺酒纷呶号。",
      "明日长桥上，倾城看斩蛟。"
    ]
  },
  {
    "volume": 354,
    "sequence": 12,
    "title": "苦雨行",
    "author": "刘禹锡",
    "content": [
      "悠悠飞走情，同乐在阳和。",
      "岁中三百日，常恐风雨多。",
      "天人信遐远，时节易蹉跎。",
      "洞房有明烛，无乃酣且歌。"
    ]
  },
  {
    "volume": 354,
    "sequence": 13,
    "title": "华山歌",
    "author": "刘禹锡",
    "content": [
      "洪垆作高山，元气鼓其橐。",
      "俄然神功就，峻拔在寥廓。",
      "灵迹露指爪，杀气见棱角。",
      "凡木不敢生，神仙聿来托。",
      "天资帝王宅，以我为关钥。",
      "能令下国人，一见换神骨。",
      "高山固无限，如此方为岳。",
      "丈夫无特达，虽贵犹碌碌。"
    ]
  },
  {
    "volume": 354,
    "sequence": 14,
    "title": "抛球乐词",
    "author": "刘禹锡",
    "content": [
      "五彩绣团圆，登君玳瑁筵。",
      "最宜红烛下，偏称落花前。",
      "上客如先起，应须赠一船。",
      "春早见花枝，朝朝恨发迟。",
      "及看花落后，却忆未开时。",
      "幸有抛球乐，一杯君莫辞。"
    ]
  },
  {
    "volume": 354,
    "sequence": 15,
    "title": "华清词（一作华清宫词）",
    "author": "刘禹锡",
    "content": [
      "日出骊山东，裴回照温泉。",
      "楼台影玲珑，稍稍开白烟。",
      "言昔太上皇，常居此祈年。",
      "风中闻清乐，往往来列仙。",
      "翠华入五云，紫气归上玄。",
      "哀哀生人泪，泣尽弓剑前。",
      "圣道本自我，凡情徒颙然。",
      "小臣感玄化，一望青冥天。"
    ]
  },
  {
    "volume": 354,
    "sequence": 16,
    "title": "送春曲三首",
    "author": "刘禹锡",
    "content": [
      "春向晚，春晚思悠哉。",
      "风云日已改，花叶自相催。",
      "漠漠空中去，何时天际来。",
      "春已暮，冉冉如人老，映叶见残花，连天是青草。",
      "可怜桃与李，从此同桑枣。",
      "春景去，此去何时回。",
      "游人千万恨，落日上高台。",
      "寂寞繁花尽，流莺归莫来。"
    ]
  },
  {
    "volume": 354,
    "sequence": 17,
    "title": "初夏曲三首",
    "author": "刘禹锡",
    "content": [
      "铜壶方促夜，斗柄暂南回。",
      "稍嫌单衣重，初怜北户开。",
      "西园花已尽，新月为谁来。",
      "时节过繁华，阴阴千万家。",
      "巢禽命子戏，园果坠枝斜。",
      "寂寞孤飞蝶，窥丛觅晚花。",
      "绿水风初暖，青林露早晞。",
      "麦陇雉朝雊，桑野人暮归。",
      "百舌悲花尽，平芜来去飞。"
    ]
  },
  {
    "volume": 354,
    "sequence": 18,
    "title": "捣衣曲",
    "author": "刘禹锡",
    "content": [
      "爽砧应秋律，繁杵含凄风。",
      "一一远相续，家家音不同。",
      "户庭凝露清，伴侣明月中。",
      "长裾委襞积，轻珮垂璁珑。",
      "汗余衫更馥，钿移麝半空。",
      "报寒惊边雁，促思闻候虫。",
      "天狼正芒角，虎落定相攻。",
      "盈箧寄何处，征人如转蓬。"
    ]
  },
  {
    "volume": 354,
    "sequence": 19,
    "title": "畬田行",
    "author": "刘禹锡",
    "content": [
      "何处好畬田，团团缦山腹。",
      "钻龟得雨卦，上山烧卧木。",
      "惊麏走且顾，群雉声咿喔。",
      "红焰远成霞，轻煤飞入郭。",
      "风引上高岑，猎猎度青林。",
      "青林望靡靡，赤光低复起。",
      "照潭出老蛟，爆竹惊山鬼。",
      "夜色不见山，孤明星汉间。",
      "如星复如月，俱逐晓风灭。",
      "本从敲石光，遂至烘天热。",
      "下种暖灰中，乘阳拆牙孽。",
      "苍苍一雨后，苕颖如云发。",
      "巴人拱手吟，耕耨不关心。",
      "由来得地势，径寸有余金。"
    ]
  },
  {
    "volume": 354,
    "sequence": 20,
    "title": "鶗鴂吟",
    "author": "刘禹锡",
    "content": [
      "朝阳有鸣凤，不闻千万祀。",
      "鶗鴂催众芳，晨间先入耳。",
      "秋风白露晞，从是尔啼时。",
      "如何上春日，唧唧满庭飞。"
    ]
  },
  {
    "volume": 354,
    "sequence": 21,
    "title": "观云篇",
    "author": "刘禹锡",
    "content": [
      "兴云感阴气，疾足如见机。",
      "晴来意态行，有若功成归。",
      "葱茏含晚景，洁白凝秋晖。",
      "夜深度银汉，漠漠仙人衣。"
    ]
  },
  {
    "volume": 354,
    "sequence": 22,
    "title": "养鸷词",
    "author": "刘禹锡",
    "content": [
      "养鸷非玩形，所资击鲜力。",
      "少年昧其理，日日哺不息。",
      "探雏网黄口，旦暮有馀食。",
      "宁知下鞲时，翅重飞不得。",
      "毰毸止林表，狡兔自南北。",
      "饮啄既已盈，安能劳羽翼。"
    ]
  },
  {
    "volume": 354,
    "sequence": 23,
    "title": "别友人后得书因以诗赠",
    "author": "刘禹锡",
    "content": [
      "前时送君去，挥手青门桥。",
      "路转不相见，犹闻马萧萧。",
      "今得出关书，行程日已遥。",
      "春还迟君至，共结芳兰苕。"
    ]
  },
  {
    "volume": 354,
    "sequence": 24,
    "title": "送华阴尉张苕赴邕府使幕（张即燕公之孙，顷坐事除名）",
    "author": "刘禹锡",
    "content": [
      "昔忝南宫郎，往来东观频。",
      "尝披燕公传，耸若窥三辰。",
      "翊圣崇国本，像贤正朝伦。",
      "高视缅今古，清风夐无邻。",
      "兰锜照通衢，一家十朱轮。",
      "酂国嗣侯绝，韦卿世业贫。",
      "夫子承大名，少年振芳尘。",
      "青袍仙掌下，矫首凌烟旻。",
      "公冶本非罪，潘郎一为民。",
      "风霜苦摇落，坚白无缁磷。",
      "一旦逢良时，天光烛幽沦。",
      "重为长裾客，佐彼观风臣。",
      "分野穷禹画，人烟过虞巡。",
      "不言此行远，所乐相知新。",
      "雨起巫山阳，鸟鸣湘水滨。",
      "离筵出苍莽，别曲多悲辛。",
      "今朝一杯酒，明日千里人。",
      "从此孤舟去，悠悠天海春。"
    ]
  },
  {
    "volume": 354,
    "sequence": 25,
    "title": "送湘阳熊判官孺登府罢归钟陵因寄呈江西裴中丞二十三兄",
    "author": "刘禹锡",
    "content": [
      "射策志未就，从事岁云除。",
      "箧留马卿赋，袖有刘弘书。",
      "忽见夏木深，怅然忆吾庐。",
      "复持州民刺，归谒专城居。",
      "君家诚易知，胜绝倾里闾。",
      "人言北郭生，门有卿相舆。",
      "钟陵霭千里，带郭西江水。",
      "朱槛照河宫，旗亭绿云里。",
      "前年初缺守，慎简由宸扆。",
      "临轩弄郡章，得人方付此。",
      "是时左冯翊，天下第一理。",
      "贵臣持牙璋，优诏发青纸。",
      "迎风奸吏免，先令疲人喜。",
      "何武劾腐儒，陈蕃礼高士。",
      "昔升君子堂，腰下绶犹黄。",
      "汾阴有宝气，赤堇多奇铓。",
      "束简下曲台，佩鞬来历阳。",
      "绮筵陪一笑，兰室袭余芳。",
      "风水忽异势，江湖遂相忘。",
      "因君倘借问，为话老沧浪。"
    ]
  },
  {
    "volume": 354,
    "sequence": 26,
    "title": "送韦秀才道冲赴制举",
    "author": "刘禹锡",
    "content": [
      "惊禽一辞巢，栖息无少安。",
      "秋扇一离手，流尘蔽霜纨。",
      "故侣不可追，凉风日已寒。",
      "远逢杜陵士，别尽平生欢。",
      "逐客无印绶，楚江多芷兰。",
      "因居暇时游，长铗不复弹。",
      "阅书南轩霁，縆瑟清夜阑。",
      "万境身外寂，一杯腹中宽。",
      "伊昔玄宗朝，冬卿冠鸳鸾。",
      "肃穆升内殿，从容领儒冠。",
      "游夏无措词，阳秋垂不刊。",
      "至今群玉府，学者空纵观。",
      "世人希德门，揭若攀峰峦。",
      "之子尚明训，锵如振琅玕。",
      "一旦西上书，斑衣拂征鞍。",
      "荆台宿暮雨，汉水浮春澜。",
      "君门起天中，多士如星攒。",
      "烟霞覆双阙，抃舞罗千官。",
      "清漏滴铜壶，仙厨下雕槃。",
      "荧煌仰金榜，错落濡飞翰。",
      "古来才杰士，所嗟遭时难。",
      "一鸣从此始，相望青云端。"
    ]
  },
  {
    "volume": 354,
    "sequence": 27,
    "title": "送李策秀才还湖南，因寄幕中亲故兼简衡州吕八郎中",
    "author": "刘禹锡",
    "content": [
      "深春风日净，昼长幽鸟鸣。",
      "仆夫前致词，门有白面生。",
      "摄衣相问讯，解带坐南荣。",
      "端志见眉睫，苦言发精诚。",
      "因出怀中文，调孤词亦清。",
      "悄如促柱弦，掩抑多不平。",
      "乃言本蜀士，世降岷山灵。",
      "前人秉艺文，高视来上京。",
      "曳绶司徒府，所从信国桢。",
      "析薪委宝林，善响继家声。",
      "何处翳附郭，几人思郈成。",
      "云天望乔木，风水悲流萍。",
      "前与计吏西，始列贡士名。",
      "森然就笔札，从试春官卿。",
      "帝城岐路多，万足伺晨星。",
      "茫茫风尘中，工拙同有营。",
      "寒女劳夜织，山苗荣寸茎。",
      "侯门方击钟，衣褐谁将迎。",
      "弱羽果摧颓，壮心郁怦怦。",
      "谅无蟠木容，聊复蓬累行。",
      "昨日讯灵龟，繇言利艰贞。",
      "当求舍拔中，必在审己明。",
      "誓将息薄游，焦思穷笔精。",
      "莳兰在幽渚，安得扬芬馨。",
      "曰余摧落者，散质负华缨。",
      "一聆苦辛词，再动伊郁情。",
      "身弃言不动，爱才心尚惊。",
      "恨无羊角风，使尔化北溟。",
      "论罢情益亲，涉旬忘归程。",
      "日携邑中客，闲眺江上城。",
      "昼憩命金罍，宵谈转璿衡。",
      "薰风香麈尾，月露濡桃笙。",
      "忽被戒羸骖，薄言事南征。",
      "火云蔚千里，旅思浩已盈。",
      "湘江含碧虚，衡岭浮翠晶。",
      "岂伊山水异，适与人事并。",
      "油幕侣昆丘，粲然叠瑶琼。",
      "庾楼见清月，孔坐多绿醽。",
      "复有衡山守，本自云龙庭。",
      "抗志在灵府，发越侔咸英。",
      "一挥出荥阳，惠彼嗤嗤氓。",
      "隼旟辞灞水，居者皆涕零。",
      "惟昔与伊人，交欢经宿龄。",
      "一从云雨散，滋我鄙吝萌。",
      "北渚不堪愁，南音谁复听。",
      "离忧若去水，浩漾无时停。",
      "尝闻祝融峰，上有神禹铭。",
      "古石琅玕姿，秘文螭虎形。",
      "圣功奠远服，神物拥休祯。",
      "贤人在其下，仿佛疑蓬瀛。",
      "君行历郡斋，大袂拂双旌。",
      "饰容遇朗鉴，肝鬲可以呈。",
      "昔日马相如，临邛坐尽倾。",
      "勉君刷羽翰，蚤取凌青冥。"
    ]
  },
  {
    "volume": 354,
    "sequence": 28,
    "title": "送张盥赴举诗",
    "author": "刘禹锡",
    "content": [
      "尔生始悬弧，我作座上宾。",
      "引箸举汤饼，祝词天麒麟。",
      "今成一丈夫，坎坷愁风尘。",
      "长裾来谒我，自号庐山人。",
      "道旧与抚孤，悄然伤我神。",
      "依依见眉睫，嘿嘿含悲辛。",
      "永怀同年友，追想出谷晨。",
      "三十二君子，齐飞凌烟旻。",
      "曲江一会时，后会已凋沦。",
      "况今三十载，阅世难重陈。",
      "盛时一已过，来者日日新。",
      "不如摇落树，重有明年春。",
      "火后见琮璜，霜馀识松筠。",
      "肃风乃独秀，武部亦绝伦。",
      "尔今持我诗，西见二重臣。",
      "成贤必念旧，保贵在安贫。",
      "清时为丞郎，气力侔陶钧。",
      "乞取斗升水，因之云汉津。"
    ]
  },
  {
    "volume": 354,
    "sequence": 29,
    "title": "和州送钱侍御自宣州幕拜官便于华州觐省",
    "author": "刘禹锡",
    "content": [
      "五彩绣衣裳，当年正相称。",
      "春风旧关路，归去真多兴。",
      "兰陔行可采，莲府犹回瞪。",
      "杨家绀幰迎，谢守瑶华赠。",
      "御街草泛滟，台柏烟含凝。",
      "曾是平生游，无因理归乘。"
    ]
  },
  {
    "volume": 354,
    "sequence": 30,
    "title": "送僧方及南谒柳员外",
    "author": "刘禹锡",
    "content": [
      "昔事庐山远，精舍虎溪东。",
      "朝阳照瀑水，楼阁虹霓中。",
      "骋望羡游云，振衣若秋蓬。",
      "旧房闭松月，远思吟江风。",
      "古寺历头陀，奇峰扳祝融。",
      "南登小桂岭，却望归塞鸿。",
      "衣裓贮文章，自言学雕虫。",
      "抢榆念陵厉，覆篑图穹崇。",
      "远郡多暇日，有诗访禅宫。",
      "石门耸峭绝，竹院含空濛。",
      "幽响滴岩溜，晴芳飘野丛。",
      "海云悬飓母，山果属狙公。",
      "忽忆吴兴郡，白蘋正葱茏。",
      "愿言挹风采，邈若窥华嵩。",
      "桂水夏澜急，火山宵焰红。",
      "三衣濡菌露，一锡飞烟空。",
      "勿谓翻译徒，不为文雅雄。",
      "古来赏音者，燋爨得孤桐。"
    ]
  },
  {
    "volume": 354,
    "sequence": 31,
    "title": "送惟良上人",
    "author": "刘禹锡",
    "content": [
      "高斋洒寒水，是夕山僧至。",
      "玄牝无关锁，琼书舍文字。",
      "灯明香满室，月午霜凝地。",
      "语到不言时，世间人尽睡。"
    ]
  },
  {
    "volume": 354,
    "sequence": 32,
    "title": "翠微寺有感",
    "author": "刘禹锡",
    "content": [
      "吾王昔游幸，离宫云际开。",
      "朱旗迎夏早，凉轩避暑来。",
      "汤饼赐都尉，寒冰颁上才。",
      "龙髯不可望，玉座生尘埃。"
    ]
  },
  {
    "volume": 354,
    "sequence": 33,
    "title": "观柘枝舞二首",
    "author": "刘禹锡",
    "content": [
      "胡服何葳蕤，仙仙登绮墀。",
      "神飙猎红蕖，龙烛映金枝。",
      "垂带覆纤腰，安钿当妩眉。",
      "翘袖中繁鼓，倾眸溯华榱。",
      "燕秦有旧曲，淮南多冶词。",
      "欲见倾城处，君看赴节时。",
      "山鸡临清镜，石燕赴遥津。",
      "何如上客会，长袖入华裀。",
      "体轻似无骨，观者皆耸神。",
      "曲尽回身处，层波犹注人。"
    ]
  },
  {
    "volume": 354,
    "sequence": 34,
    "title": "连州腊日观莫徭猎西山",
    "author": "刘禹锡",
    "content": [
      "海天杀气薄，蛮军步伍嚣。",
      "林红叶尽变，原黑草初烧。",
      "围合繁钲息，禽兴大旆摇。",
      "张罗依道口，嗾犬上山腰。",
      "猜鹰虑奋迅，惊鹿时跼跳。",
      "瘴云四面起，腊雪半空消。",
      "箭头余鹄血，鞍傍见雉翘。",
      "日暮还城邑，金笳发丽谯。"
    ]
  },
  {
    "volume": 354,
    "sequence": 35,
    "title": "寄陕州姚中丞（时分司东都）",
    "author": "刘禹锡",
    "content": [
      "八月天气肃，二陵风雨收。",
      "旌旗阙下来，云日关东秋。",
      "禹迹想前事，汉台馀故丘。",
      "徘徊襟带地，左右帝王州。",
      "留滞悲昔老，恩光荣彻侯。",
      "相思望棠树，一寄商声讴。"
    ]
  },
  {
    "volume": 354,
    "sequence": 36,
    "title": "奉酬湖州崔郎中见寄五韵",
    "author": "刘禹锡",
    "content": [
      "山阳昔相遇，灼灼晨葩鲜。",
      "同游翰墨场，和乐埙篪然。",
      "一落名宦途，浩如乘风船。",
      "行当衰暮日，卧理淮海边。",
      "犹期谢病后，共乐桑榆年。"
    ]
  },
  {
    "volume": 354,
    "sequence": 37,
    "title": "学阮公体三首",
    "author": "刘禹锡",
    "content": [
      "少年负志气，信道不从时。",
      "只言绳自直，安知室可欺。",
      "百胜难虑敌，三折乃良医。",
      "人生不失意，焉能慕知己。",
      "朔风悲老骥，秋霜动鸷禽。",
      "出门有远道，平野多层阴。",
      "灭没驰绝塞，振迅拂华林。",
      "不因感衰节，安能激壮心。",
      "昔贤多使气，忧国不谋身。",
      "目览千载事，心交上古人。",
      "侯门有仁义，灵台多苦辛。",
      "不学腰如磬，徒使甑生尘。"
    ]
  },
  {
    "volume": 354,
    "sequence": 38,
    "title": "秋晚题湖城驿池上亭",
    "author": "刘禹锡",
    "content": [
      "秋次池上馆，林塘照南荣。",
      "尘衣纷未解，幽思浩已盈。",
      "风莲坠故萼，露菊含晚英。",
      "恨为一夕客，愁听晨鸡鸣。"
    ]
  },
  {
    "volume": 354,
    "sequence": 39,
    "title": "贾客词",
    "author": "刘禹锡",
    "content": [
      "贾客无定游，所游唯利并。",
      "眩俗杂良苦，乘时取重轻。",
      "心计析秋毫，摇钩侔悬衡。",
      "锥刀既无弃，转化日已盈。",
      "邀福祷波神，施财游化城。",
      "妻约雕金钏，女垂贯珠缨。",
      "高赀比封君，奇货通幸卿。",
      "趋时鸷鸟思，藏镪盘龙形。",
      "大艑浮通川，高楼次旗亭。",
      "行止皆有乐，关梁自无征。",
      "农夫何为者，辛苦事寒耕。"
    ]
  },
  {
    "volume": 354,
    "sequence": 40,
    "title": "调瑟词",
    "author": "刘禹锡",
    "content": [
      "调瑟在张弦，弦平音自足。",
      "朱弦二十五，缺一不成曲。",
      "美人爱高张，瑶轸再三促。",
      "上弦虽独响，下应不相属。",
      "日暮声未和，寂寥一枯木。",
      "却顾膝上弦，流泪难相续。"
    ]
  },
  {
    "volume": 354,
    "sequence": 41,
    "title": "读张曲江集作",
    "author": "刘禹锡",
    "content": [
      "圣言贵忠恕，至道重观身。",
      "法在何所恨，色相斯为仁。",
      "良时难久恃，阴谪岂无因。",
      "寂寞韶阳庙，魂归不见人。"
    ]
  },
  {
    "volume": 354,
    "sequence": 42,
    "title": "偶作二首",
    "author": "刘禹锡",
    "content": [
      "终朝对尊酒，嗜兴非嗜甘。",
      "终日偶众人，纵言不纵谈。",
      "世情闲静见，药性病多谙。",
      "寄谢嵇中散，予无甚不堪。",
      "万卷堆床书，学者识其真。",
      "万里长江水，征夫渡要津。",
      "养生非但药，悟佛不因人。",
      "燕石何须辨，逢时即至珍。"
    ]
  },
  {
    "volume": 354,
    "sequence": 43,
    "title": "昏镜词",
    "author": "刘禹锡",
    "content": [
      "昏镜非美金，漠然丧其晶。",
      "陋容多自欺，谓若他镜明。",
      "瑕疵既不见，妍态随意生。",
      "一日四五照，自言美倾城。",
      "饰带以纹绣，装匣以琼瑛。",
      "秦宫岂不重，非适乃为轻。"
    ]
  },
  {
    "volume": 354,
    "sequence": 44,
    "title": "咏古二首有所寄",
    "author": "刘禹锡",
    "content": [
      "车音想辚辚，不见綦下尘。",
      "可怜平阳第，歌舞娇青春。",
      "金屋容色在，文园词赋新。",
      "一朝复得幸，应知失意人。",
      "寂寥照镜台，遗基古南阳。",
      "真人昔来游，翠凤相随翔。",
      "目成在桑野，志遂贮椒房。",
      "岂无三千女，初心不可忘。"
    ]
  },
  {
    "volume": 354,
    "sequence": 45,
    "title": "磨镜篇",
    "author": "刘禹锡",
    "content": [
      "流尘翳明镜，岁久看如漆。",
      "门前负局人，为我一磨拂。",
      "萍开绿池满，晕尽金波溢。",
      "白日照空心，圆光走幽室。",
      "山神妖气沮，野魅真形出。",
      "却思未磨时，瓦砾来唐突。",
      "。"
    ]
  }
]