[
  {
    "volume": 837,
    "sequence": 1,
    "title": "山居诗二十四首",
    "author": "贯休",
    "content": [
      "休话喧哗事事难，山翁只合住深山。",
      "数声清磬是非外，一个闲人天地间。",
      "绿圃空阶云冉冉，异禽灵草水潺潺。",
      "无人与向群儒说，岩桂枝高亦好扳。",
      "难是言休即便休，清吟孤坐碧溪头。",
      "三间茆屋无人到，十里松阴独自游。",
      "明月清风宗炳社，夕阳秋色庾公楼。",
      "修心未到无心地，万种千般逐水流。",
      "好鸟声长睡眼开，好茶擎乳坐莓苔。",
      "不闻荣辱成番尽，只见熊罴作队来。",
      "诗里从前欺白雪，道情终遣似婴孩。",
      "由来此事知音少，不是真风去不回。",
      "万境忘机是道华，碧芙蓉里日空斜。",
      "幽深有径通仙窟，寂寞无人落异花。",
      "掣电浮云真好喻，如龙似凤不须夸。",
      "君看江上英雄冢，只有松根与柏槎。",
      "鞭后从他素发兼，涌清奔碧冷侵帘。",
      "高奇章句无人爱，澹泊身心举世嫌。",
      "白石桥高吟不足，红霞影暖卧无厌。",
      "居山别有非山意，莫错将予比宋纤。",
      "鸟外尘中四十秋，亦曾高挹汉诸侯。",
      "如斯标致虽清拙，大丈夫儿合自由。",
      "紫术黄菁苗蕺蕺，锦囊香麝语啾啾。",
      "终须心到曹溪叟，千岁槠根雪满头。",
      "慵甚嵇康竟不回，何妨方寸似寒灰。",
      "山精日作儿童出，仙者时将玉器来。",
      "筠帚扫花惊睡鹿，地垆烧树带枯苔。",
      "不行朝市多时也，许史金张安在哉！",
      "心心心不住希夷，石屋巉岩鬓发垂。",
      "养竹不除当路笋，爱松留得碍人枝。",
      "焚香开卷霞生砌，卷箔冥心月在池。",
      "多少故人头尽白，不知今日又何之。",
      "龙藏琅函遍九垓，霜钟金鼓振琼台。",
      "堪嗟一句无人得，遂使吾师特地来。",
      "无角铁牛眠少室，生儿石女老黄梅。",
      "令人转忆庞居士，天上人间不可陪。",
      "五岳烟霞连不断，三山洞穴去应通。",
      "石窗奇支枕疏疏雨，水碓无人浩浩风。",
      "童子念经深竹里，猕猴拾虱夕阳中。",
      "因思往事抛心力，六七年来楚水东。",
      "尘埃中更有埃尘，时复双眉十为颦。",
      "赖有年光飞似箭，是何心地亦称人。",
      "回贤参孝时时说，蜂虿狼贪日日新。",
      "天意刚容此徒在，不堪惆怅不堪陈。",
      "翠窦烟岩画不成，桂华瀑沫杂芳馨。",
      "拨霞扫雪和云母，掘石移松得茯苓。",
      "好鸟傍花窥玉磬，嫩苔和水没金瓶。",
      "从他人说从他笑，地覆天翻也只宁。",
      "腾腾兀兀步迟迟，兆朕消磨只自知。",
      "龙猛金膏虽未作，孙登土窟且相宜。",
      "薜萝山帔偏能湄，橡栗年粮亦且支。",
      "已得真人好消息，人间天上更无疑。",
      "岚嫩风轻似碧纱，雪楼金像隔烟霞。",
      "葛苞玉粉生香垄，菌簇银钉满净楂。",
      "举世只知嗟逝水，无人微解悟空花。",
      "可怜扰扰尘埃里，双鬓如银事似麻。",
      "千岩万壑路倾奇支，杉桧濛濛独掩扉。",
      "劚药童穿溪罅去，采花蜂冒晓烟归。",
      "闲行放意寻流水，静坐支颐到落晖。",
      "长忆南泉好言语，如斯痴钝者还稀。",
      "一庵冥目在穹冥，菌枕松床藓阵青。",
      "乳鹿暗行柽径雪，瀑泉微溅石楼经。",
      "闲行不觉过天井，长啸深能动岳灵。",
      "应恐无人知此意，非凡非圣独醒醒。",
      "慵刻芙蓉传永漏，休夸丽藻鄙汤休。",
      "且为小囤盛红粟，别有珍禽胜白鸥。",
      "拾栗远寻深涧底，弄猿多在小峰头。",
      "不能更出尘中也，百炼刚为绕指柔。",
      "业薪心火日烧煎，浪死虚生自古然。",
      "陆氏称龙终妄矣，汉家得鹿更空焉。",
      "白衣居士深深说，青眼胡僧远远传。",
      "刚地无人知此意，不堪惆怅落花前。",
      "露滴红兰玉满畦，闲拖象屣到峰西。",
      "但令心似莲花洁，何必身将槁木齐。",
      "古堑细烟红树老，半岩残雪白猿啼。",
      "虽然不是桃源洞，春至桃花亦满蹊。",
      "自休自已自安排，常愿居山事偶谐。",
      "僧采树衣临绝壑，狖争山果落空阶。",
      "闲担茶器缘青障，静衲禅袍坐绿崖。",
      "虚作新诗反招隐，出来多与此心乖。",
      "石垆金鼎红蕖嫩，香阁茶棚绿巘齐。",
      "坞烧崩腾奔涧鼠，岩花狼藉斗山鸡。",
      "蒙庄环外知音少，阮籍途穷旨趣低。",
      "应有世人来觅我，水重山叠几层迷。",
      "自古浮华能几几，逝波终日去滔滔。",
      "汉王废苑生秋草，吴主荒宫入夜涛。",
      "满屋黄金机不息，一头白发气犹高。",
      "岂知知足金仙子，霞外天香满毳袍。",
      "如愚何止直如弦，只合深藏碧嶂前。",
      "但见山中常有雪，不知世上是何年。",
      "野人爱向庵前笑，赤玃频来袖畔眠。",
      "只有逍遥好知己，何须更问洞中天。",
      "支公放鹤情相似，范泰论交趣不同。",
      "有念尽为烦恼相，无私方称水晶宫。",
      "香焚薝卜诸峰晓，珠掐金刚万境空。",
      "若买山资言不及，恒河沙劫用无穷。"
    ]
  },
  {
    "volume": 837,
    "sequence": 2,
    "title": "再逢虚中道士三首",
    "author": "贯休",
    "content": [
      "天目西峰古坏坛，坛边相别雪漫漫。",
      "如今四十余年也，还共当时恰一般。",
      "囊里灵龟小似钱，道伊年与我同年。",
      "壶中长挈天相逐，何处升天更有天。",
      "吾道将君道且殊，君须全似老君须。",
      "寻常有语争堪信，爱说蟠桃似瓮粗。"
    ]
  },
  {
    "volume": 837,
    "sequence": 3,
    "title": "上卢使君二首",
    "author": "贯休",
    "content": [
      "一领彤弓下赤墀，惟将清净作藩篱。",
      "马卿山岳金相似，张绪风情柳不如。",
      "心染烟霞新句出，笔驱奸蠹宿根隳。",
      "鄱阳黎庶还堪羡，头有重天足在□。",
      "司马迁文亚圣人，三头九陌碾香尘。",
      "尽传棣萼麟兼凤，终作昌朝甫与申。",
      "楼耸娇歌疏雨过，风含和气满城春。",
      "因知寰海升平去，又见高宗梦里人。"
    ]
  },
  {
    "volume": 837,
    "sequence": 4,
    "title": "陪冯使君游六首·登干霄亭",
    "author": "贯休",
    "content": [
      "拥翠扪萝山屐轻，飘飖红旆在青冥。",
      "仙科朱绂言非贵，溪鸟林泉癖爱听。",
      "古桂林边棋局湿，白云堆里茗烟青。",
      "因思庐岳弥天客，手把金书倚石屏。"
    ]
  },
  {
    "volume": 837,
    "sequence": 5,
    "title": "陪冯使君游六首·游灵泉院",
    "author": "贯休",
    "content": [
      "珂珮喧喧满路岐，乱泉声里扣禅扉。",
      "对花语合希夷境，坐石苔黏黼黻衣。",
      "鸟啄古杉云冉冉，风吹清磬露霏霏。",
      "惠岩亦有孤峰在，只恋繙经未得归。"
    ]
  },
  {
    "volume": 837,
    "sequence": 6,
    "title": "陪冯使君游六首·过相思岭",
    "author": "贯休",
    "content": [
      "誉自馨香道自怡，相思岭上却无机。",
      "荒渠叶覆深霞在，片石人吟一鸟飞。",
      "何处风砧传古曲，谁家冢树挂斜晖。",
      "因思往事真堪笑，鹤背渔竿未是归。"
    ]
  },
  {
    "volume": 837,
    "sequence": 7,
    "title": "陪冯使君游六首·锦沙墩",
    "author": "贯休",
    "content": [
      "临水登山兴自奇，锦沙墩上最多时。",
      "虽云发白孤峰好，其奈名清圣主知。",
      "草媚莲塘资逸步，云生松壑有新诗。",
      "悠然别是神仙趣，岂羡东山妓乐随。"
    ]
  },
  {
    "volume": 837,
    "sequence": 8,
    "title": "陪冯使君游六首·钓罾潭",
    "author": "贯休",
    "content": [
      "境静江清无事时，红旌画鹢动渔矶。",
      "心期只是行春去，日暮还应待鹤归。",
      "风破绮霞山寺出，人歌白雪岛花飞。",
      "自怜亦在仙舟上，玉浪翻翻溅草衣。"
    ]
  },
  {
    "volume": 837,
    "sequence": 9,
    "title": "陪冯使君游六首·迎仙阁",
    "author": "贯休",
    "content": [
      "涧香霞影绕楼台，卷箔凭阑耳目开。",
      "况从旌旗近鸾凤，可怜谈笑出尘埃。",
      "火云不入长松径，露茗何须白玉杯。",
      "谁道迎仙仙不至，今朝还有谢公来。"
    ]
  },
  {
    "volume": 837,
    "sequence": 10,
    "title": "贺雨上王使君二首",
    "author": "贯休",
    "content": [
      "一片丹心合万灵，应时甘雨带龙腥。",
      "驱尘煞烧连穷□，□电冲霓满窅冥。",
      "处处已知仓廪溢，家家皆歇管弦听。",
      "应须蚤勒南山石，黄霸清风满内庭。",
      "由来天赞德唯馨，朋祷心期事尽行。",
      "玄妙久闻谈佛母，感通今日见神明。",
      "破除秋热飘萧尽，还似春时散漫倾。",
      "他日为霖亦如此，诸生无不沐经营。"
    ]
  },
  {
    "volume": 837,
    "sequence": 11,
    "title": "感怀寄卢给事二首",
    "author": "贯休",
    "content": [
      "绵绵远念近来多，喜鹊随函到绿萝。",
      "虽匪二贤曾入洛，忽惊六义减沈疴。",
      "童扳邻杏隳墙瓦，燕啄花泥落砌莎。",
      "好更因人寄消息，活州归去已蹉跎。",
      "常忆团圆绣像前，东归经乱独生全。",
      "孤峰已住六七处，万事无成三十年。",
      "每想苑墙危逼路，更思钵塔晓凌烟。",
      "如今憔悴荆枝尽，一讽来书一怆然。"
    ]
  },
  {
    "volume": 837,
    "sequence": 12,
    "title": "贺郑使君",
    "author": "贯休",
    "content": [
      "三衢蜂虿陷城池，八咏龙韬整武貔。",
      "才谕危亡书半幅，便思父母泪双垂。",
      "戈收甲束投仁境，汗浃魂飘拜虎旗。",
      "死地再生知德重，精兵连澉觉山移。",
      "人和美叶祯祥出，阵善深为典教推。",
      "仗信输诚方始是，执俘折馘欲何为。",
      "清威严令无纤壒，长路深山不拾遗。",
      "七邑恩波歌浩渺，一方云物自鲜奇。",
      "天文仰视同诸掌，剑术无前更数谁。",
      "战马闲眠汀草远，秋鼙干揭岳霞隳。",
      "义为土地精灵伏，仁作金汤铁石卑。",
      "龚遂刘宽同煦妪，张飞关羽太驱驰。",
      "笙歌席上偏怜客，刀剑林中亦念诗。",
      "縠渚美为长饮水，金山高作受降碑。",
      "时犹草草秋方尽，陈是堂堂孰敢窥。",
      "宠渥岂唯分节钺，勋庸须勒上钟彝。",
      "神资天赞谁堪比，名遂功成自不知。",
      "卷箔倚阑云欲雪，拥垆倾榼酒如饴。",
      "扶尧社稷常忧老，到郭汾阳亦未迟。",
      "释子沾恩无以报，只将葑菲贺阶墀。"
    ]
  },
  {
    "volume": 837,
    "sequence": 13,
    "title": "送郑使君",
    "author": "贯休",
    "content": [
      "刺婺廉闽动帝台，唯将清净作梯媒。",
      "绿沈枪卓妖星落，白玉壶澄苦雾开。",
      "仁爱久悬溪上月，恩光又发岭头梅。",
      "天资刘邵龚黄笔，神助韩彭卫霍才。",
      "古驿剑江分掩映，画旗花舫下喧豗。",
      "凤麟帟幕芙蓉坼，洞壑清威霹雳来。",
      "礼乐封疆添礼乐，尘埃时节勿尘埃。",
      "荔支花下驱千骑，薝卜林中礼万回。",
      "视事蛮奴磨玉砚，邀宾海月射金杯。",
      "讴歌合合千门乐，鼙角雄雄一阁雷。",
      "君父恩深头早白，子孙荣袭日难陪。",
      "东阳缁素如何好，空向生祠祝上台。"
    ]
  },
  {
    "volume": 837,
    "sequence": 14,
    "title": "赠杨公杜之舅",
    "author": "贯休",
    "content": [
      "分尽君忧一不遗，凤书征入万民悲。",
      "风云终日如相逐，雨露前程即可知。",
      "画舸还盛江革石，秋山又看谢安棋。",
      "谈谐尽是经邦术，头角由来出世姿。",
      "天地事须归橐籥，文章谁得到罘罳。",
      "扣舷傍岛清吟健，问俗看渔晚泊迟。",
      "霞影满江摇枕簟，鸟行和月下涟漪。",
      "周秦汉魏书书在，麟凤龟龙步步随。",
      "金殿恩波将浩浩，圭峰意绪谩孜孜。",
      "郡中条令春常在，境外歌谣美更奇。",
      "道者药垆留要妙，林僧禅偈寄相思。",
      "王杨卢骆真何者，房杜萧张更是谁。",
      "应念衢民千万户，家家皆置一生祠。"
    ]
  },
  {
    "volume": 837,
    "sequence": 15,
    "title": "游金华山禅院",
    "author": "贯休",
    "content": [
      "兹地曾栖菩萨僧，旃檀楼殿瀑崩腾。",
      "因知境胜终难到，问著人来悉不曾。",
      "斜谷暗藏千载雪，薄岚常翳一龛灯。",
      "多惭不及当时海，又下嵯峨一万层。"
    ]
  },
  {
    "volume": 837,
    "sequence": 16,
    "title": "寄郑道士二首",
    "author": "贯休",
    "content": [
      "常忆苏耽好羽仪，信安山观住多时。",
      "不知玉质双栖处，两个仙人是阿谁？",
      "谁带金轮髻里珠，何妨相逐去清都。",
      "旧山大有闲田地，五色香茆有子无？"
    ]
  },
  {
    "volume": 837,
    "sequence": 17,
    "title": "送少年禅师二首",
    "author": "贯休",
    "content": [
      "秀眉青目树花衣，一钵随缘智不知。",
      "佛与轮王嫌不作，世间刚有个痴儿。",
      "万水千山一鹤飞，岂愁游子暮何之。",
      "古今此著无人会，王积新输更不疑。"
    ]
  },
  {
    "volume": 837,
    "sequence": 18,
    "title": "古剑池",
    "author": "贯休",
    "content": [
      "秋水莲花三四枝，我来慷慨步迟迟。",
      "不决浮云斩邪佞，真成龙去拟何为。"
    ]
  },
  {
    "volume": 837,
    "sequence": 19,
    "title": "曹娥碑",
    "author": "贯休",
    "content": [
      "高碑说尔孝应难，弹指端思白浪间。",
      "堪叹行人不回首，前山应是苎萝山。"
    ]
  },
  {
    "volume": 837,
    "sequence": 20,
    "title": "比干传",
    "author": "贯休",
    "content": [
      "昏王亡国岂堪陈，只见明诚不见身。",
      "想得先生也知自，欲将留与后来人。"
    ]
  },
  {
    "volume": 837,
    "sequence": 21,
    "title": "送人游茆山",
    "author": "贯休",
    "content": [
      "鸟啼花笑暖纷纷，路入青云白石门。",
      "君到前头好看好，老僧或恐是茆君。"
    ]
  },
  {
    "volume": 837,
    "sequence": 22,
    "title": "闻杜宇",
    "author": "贯休",
    "content": [
      "咽雨哀风更不停，春光于尔岂无情。",
      "宜须唤得谢豹出，方始年年无此声。"
    ]
  },
  {
    "volume": 837,
    "sequence": 23,
    "title": "听晓角",
    "author": "贯休",
    "content": [
      "三会单于满阁风，五行无忒月朦胧。",
      "如何十万家休戚，只在呜呜咽咽中。"
    ]
  },
  {
    "volume": 837,
    "sequence": 24,
    "title": "宿赤松山观题道人水阁兼寄郡守",
    "author": "贯休",
    "content": [
      "珠殿香輧倚翠棱，寒栖吾道寄孙登。",
      "岂应肘后终无分，见说仙中亦有僧。",
      "云敛石泉飞险窦，月明山鼠下枯藤。",
      "还如华顶清谈夜，因有新诗寄郑弘。"
    ]
  },
  {
    "volume": 837,
    "sequence": 25,
    "title": "春游凉泉寺",
    "author": "贯休",
    "content": [
      "一到凉泉未拟归，迸珠喷玉落阶墀。",
      "几多僧只因泉在，无限松如泼墨为。",
      "云堑含香啼鸟细，茗瓯擎乳落花迟。",
      "青山看著不可上，多病多慵争奈伊。"
    ]
  },
  {
    "volume": 837,
    "sequence": 26,
    "title": "经吴宫",
    "author": "贯休",
    "content": [
      "夫差昏暗霸图倾，千古凄凉地不灵。",
      "妖艳恩作宫露浊，忠臣心苦海山青。",
      "萧条陵陇侵寒水，仿佛楼台出杳冥。",
      "此是前车况非远，六朝何更不惺惺。"
    ]
  },
  {
    "volume": 837,
    "sequence": 27,
    "title": "送薛侍郎贬峡州司马",
    "author": "贯休",
    "content": [
      "得罪唯惊恩未酬，夷陵山水称闲游。",
      "人如八凯须当国，猿到三声不用愁。",
      "花落扁舟香冉冉，草侵公署雨修修。",
      "因人好寄新诗好，不独江东有沃州。"
    ]
  },
  {
    "volume": 837,
    "sequence": 28,
    "title": "将入匡山宿韩判官宅",
    "author": "贯休",
    "content": [
      "一宿兰堂接上才，白雪归去几裴回。",
      "黛青峰朵孤吟后，雪白猿儿必寄来。",
      "帘卷茶烟萦堕叶，月明棋子落深苔。",
      "明朝江上空回首，始觉清风不可陪。"
    ]
  },
  {
    "volume": 837,
    "sequence": 29,
    "title": "送郑侍郎骞赴阙",
    "author": "贯休",
    "content": [
      "文章国器尽琅玕，朝骑駸駸岁欲残。",
      "彩笔只宜天上用，绣衣偏称雪中看。",
      "休惊断雁离三楚，渐入祥烟下七槃。",
      "翰苑旧知凭与说，紫金轮畔寄书难。"
    ]
  },
  {
    "volume": 837,
    "sequence": 30,
    "title": "上卢使君",
    "author": "贯休",
    "content": [
      "一别旌旗已一年，二林真子劝安禅。",
      "常思双戟华堂里，还似孤峰峭壁前。",
      "步出林泉多吉梦，帆侵分野入祥烟。",
      "自怜酷似随阳雁，霜打风飘到日边。"
    ]
  },
  {
    "volume": 837,
    "sequence": 31,
    "title": "寄匡山大愿和尚",
    "author": "贯休",
    "content": [
      "一听玄音下竹亭，却思窗雪与囊萤。",
      "只将清净酬恩德，敢信文章有性灵。",
      "梦历山床闻鹤语，吟思海月上沙汀。",
      "不堪回首沧江上，万仞庐峰在杳冥。"
    ]
  },
  {
    "volume": 837,
    "sequence": 32,
    "title": "别卢使君归东阳二首",
    "author": "贯休",
    "content": [
      "雨气濛濛草满庭，式微吟剧更谁听。",
      "诗逢匠化唯贪住，日觉恩深不易铭。",
      "心苦只应消鬓黑，梦游频入倚天青。",
      "从兹还似归回首，唯祝台星与福星。",
      "家在严陵钓渚旁，细涟嘉树拂窗凉。",
      "难医林薮烟霞癖，又出芝兰父母乡。",
      "孤帆好风千里暖，深花黄鸟一声长。",
      "终期金鼎调羹日，再近尼丘日月光。"
    ]
  },
  {
    "volume": 837,
    "sequence": 33,
    "title": "溪寺水阁闲眺因寄宋使君",
    "author": "贯休",
    "content": [
      "溪木萧条一凭阑，玉霜飞后浪花寒。",
      "钓鱼船上风烟暝，古木林中砧杵干。",
      "至竟道心方始是，空耽山色亦无端。",
      "谁如太守分忧外，时把西经尽日看。"
    ]
  },
  {
    "volume": 837,
    "sequence": 34,
    "title": "春送赵文观送故合州座主神榇归洛",
    "author": "贯休",
    "content": [
      "喜继于悲锦水东，还乡仙骑却寻嵩。",
      "再烧良玉尧云动，方报深恩绛帐空。",
      "远道灵輀春欲尽，乱山羸马恨无穷。",
      "他年必立吾君侧，好把书绅答至公。"
    ]
  },
  {
    "volume": 837,
    "sequence": 35,
    "title": "z6光大师草书歌",
    "author": "贯休",
    "content": [
      "雪压千峰横枕上，穷困虽多还激壮。",
      "看师逸迹两相宜，高适歌行李白诗。",
      "海上惊驱山猛烧，吹断狂烟著沙草。",
      "江楼曾见落星石，几回试发将军炮。",
      "别有寒雕掠绝壁，提上玄猿更生力。",
      "又见吴中磨角来，舞槊盘刀初触击。",
      "好文天子挥宸翰，御制本多推玉案。",
      "晨开水殿教题壁，题罢紫衣亲宠锡。",
      "僧家爱诗自拘束，僧家爱画亦局促。",
      "唯师草圣艺偏高，一掬山泉心便足。"
    ]
  },
  {
    "volume": 837,
    "sequence": 36,
    "title": "题成都玉局观孙位画龙",
    "author": "贯休",
    "content": [
      "我见苏州昆山佛殿中，金城柱上有二龙。",
      "老僧相传道是僧繇手，寻常入海共龙斗。",
      "又闻蜀国玉局观有孙遇迹，蟠屈身长八十尺。",
      "游人争看不敢近，头觑寒泉万丈碧。"
    ]
  },
  {
    "volume": 837,
    "sequence": 37,
    "title": "观地狱图",
    "author": "贯休",
    "content": [
      "峨峨非剑阁，有树不堪攀。",
      "佛手遮不得，人心似等闲。",
      "周王应未雪，白起作何颜。",
      "尽日空弹指，茫茫尘世间。"
    ]
  },
  {
    "volume": 837,
    "sequence": 38,
    "title": "赠雷卿张明府",
    "author": "贯休",
    "content": [
      "任官征战后，度日寄闲身。",
      "封卷还高客，飞书问野人。",
      "废田教种谷，生路遣寻薪。",
      "若起柴桑兴，无先漉酒巾。"
    ]
  },
  {
    "volume": 837,
    "sequence": 39,
    "title": "献钱尚父",
    "author": "贯休",
    "content": [
      "贵逼人来不自由，龙骧凤翥势难收。",
      "满堂花醉三千客，一剑霜寒十四州。",
      "鼓角揭天嘉气冷，风涛动地海山秋。",
      "东南永作金天柱，谢公篇咏绮霞羞。",
      "他年名上凌烟阁，谁羡当时万户侯。"
    ]
  },
  {
    "volume": 837,
    "sequence": 40,
    "title": "绣州张相公见访",
    "author": "贯休",
    "content": [
      "德符唐德瑞通天，曾叱谗谀玉座前。",
      "千袭彩衣宫锦薄，数床御札主恩偏。",
      "出师暂放张良箸，得罪惟撑范蠡船。",
      "未报君恩终必报，不妨金地礼青莲。"
    ]
  },
  {
    "volume": 837,
    "sequence": 41,
    "title": "题某公宅",
    "author": "贯休",
    "content": [
      "宅成天下借图看，始笑平生眼力悭。",
      "地占百湾多是水，楼无一面不当山。",
      "荷深似入苕溪路，石怪疑行雁荡间。",
      "只恐中原方鼎沸，天心未遣主人闲。"
    ]
  },
  {
    "volume": 837,
    "sequence": 42,
    "title": "海觉禅师山院",
    "author": "贯休",
    "content": [
      "人言海觉老宗师，隐绝层巅世莫知。",
      "青草不生行道迹，白云常护坐禅扉。",
      "六环金锡飞来后，一派银河泻落时。",
      "借问大心能济物，龙门风雹卷天池。"
    ]
  },
  {
    "volume": 837,
    "sequence": 43,
    "title": "悼张道古（昭宗时道古官拾遗以直谏贬蜀中死）",
    "author": "贯休",
    "content": [
      "清河逝水大匆匆，东观无人失至公。",
      "天上君恩三载隔，鉴中鸾影一时空。",
      "坟生苦雾苍茫外，门掩寒云寂寞中。",
      "惆怅斯人又如此，一声蛮笛满江风。"
    ]
  },
  {
    "volume": 837,
    "sequence": 44,
    "title": "月夕",
    "author": "贯休",
    "content": [
      "霜月夜裴回，楼中羌笛催。",
      "晓风吹不尽，江上落残梅。"
    ]
  },
  {
    "volume": 837,
    "sequence": 45,
    "title": "夜雨",
    "author": "贯休",
    "content": [
      "夜雨山草湿，爽籁杂枯木。",
      "闲吟竺仙偈，清绝过于玉。"
    ]
  },
  {
    "volume": 837,
    "sequence": 46,
    "title": "晚望",
    "author": "贯休",
    "content": [
      "落日碧江静，莲唱清且闲。",
      "更寻花发处，借月过前湾。"
    ]
  },
  {
    "volume": 837,
    "sequence": 47,
    "title": "早霜寄蔡大",
    "author": "贯休",
    "content": [
      "昨夜楚钟鸣，飞霜下楚城。",
      "定知迁客鬓，先向鉴中生。"
    ]
  },
  {
    "volume": 837,
    "sequence": 48,
    "title": "赠写经僧楚云",
    "author": "贯休",
    "content": [
      "剔皮刺血诚何苦，为写灵山九会文。",
      "十指沥干终七轴，后来求法更无君。"
    ]
  },
  {
    "volume": 837,
    "sequence": 49,
    "title": "寄题诠律师院",
    "author": "贯休",
    "content": [
      "锦溪光里耸楼台，师院高凌积翠开。",
      "深竹杪闻残磬尽，一茶中见数帆来。",
      "焚香只是看新律，幽步犹疑损绿苔。",
      "莫讶题诗又东去，石房清冷在天台。"
    ]
  },
  {
    "volume": 837,
    "sequence": 50,
    "title": "寄天台叶道士",
    "author": "贯休",
    "content": [
      "负局高风不可陪，玉霄峰北置楼台。",
      "注参同契未将出，寻楖栗僧多宿来。",
      "飕槭松风山枣落，闲关溪鸟术花开。",
      "终须肘后相传好，莫便乘鸾去不回。"
    ]
  },
  {
    "volume": 837,
    "sequence": 51,
    "title": "送道友归天台",
    "author": "贯休",
    "content": [
      "藓浓苔湿冷层层，珍重先生独去登。",
      "气养三田传未得，药非八石许还曾。",
      "云根应狎玉斧子，月径多寻银地僧。",
      "太守苦留终不住，可怜江上去腾腾。"
    ]
  },
  {
    "volume": 837,
    "sequence": 52,
    "title": "陶种柑橙，令山童买之",
    "author": "贯休",
    "content": [
      "高步南山南，高歌北山北。",
      "数载买柑橙，山资近又足。"
    ]
  },
  {
    "volume": 837,
    "sequence": 53,
    "title": "春送僧",
    "author": "贯休",
    "content": [
      "蜀魄关关花雨深，送师冲雨到江浔。",
      "不能更折江头柳，自有青青松柏心。"
    ]
  },
  {
    "volume": 837,
    "sequence": 54,
    "title": "律师",
    "author": "贯休",
    "content": [
      "薝卜花红径草青，雪肤冰骨步轻轻。",
      "今朝暂到焚香处，只恐床前有虱声。"
    ]
  },
  {
    "volume": 837,
    "sequence": 55,
    "title": "书石壁禅居屋壁",
    "author": "贯休",
    "content": [
      "赤旃檀塔六七级，白菡萏花三四枝。",
      "禅客相逢只弹指，此心能有几人知。"
    ]
  },
  {
    "volume": 837,
    "sequence": 56,
    "title": "句",
    "author": "贯休",
    "content": [
      "今日再三难更识，谶辞唯道待钱来。",
      "雁荡经行云漠漠，龙湫宴坐雨濛濛。",
      "刻成筝柱雁相挨。",
      "黄昏风雨黑如磐，别我不知何处去。",
      "郭尚父休夸塞北，裴中令莫说淮西。",
      "万计交人买，华轩保惜深。",
      "如何忠为主，至竟不封侯。",
      "但看千骑去，知有几人归。",
      "一生不蓄买田钱，华屋何心亦偶然。",
      "客至多逢僧在坐，钓归惟许鹤随船。",
      "家为买琴添旧价，厨因养鹤减晨炊。",
      "粘粉为题栖凤竹，带香因洗落花泉。"
    ]
  }
]