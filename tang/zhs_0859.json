[
  {
    "volume": 859,
    "sequence": 1,
    "title": "赠刘方处士",
    "author": "吕岩",
    "content": [
      "六国愁看沉与浮，携琴长啸出神州。",
      "拟向烟霞煮白石，偶来城市见丹丘。",
      "受得金华出世术，期于紫府驾云游。",
      "年来摘得黄岩翠，琪树参差连地肺。",
      "露飘香陇玉苗滋，月上碧峰丹鹤唳。",
      "洞天消息春正深，仙路往还俗难继。",
      "忽因乘兴下白云，与君邂逅于尘世。",
      "尘世相逢开口希，共论太古同流志。",
      "瑶琴宝瑟与君弹，琼浆玉液劝我醉。",
      "醉中亦话兴亡事，云道总无珪组累。",
      "浮世短景倏成空，石火电光看即逝。",
      "韶年淑质曾非固，花面玉颜还作土。",
      "芳樽但继晓复昏，乐事不穷今与古。",
      "何如识个玄玄道，道在杳冥须细考。",
      "壶中一粒化奇物，物外千年功力奥。",
      "但能制得水中华，水火翻成金丹灶。",
      "丹就人间不久居，自有碧霄元命诰。",
      "玄洲旸谷悉可居，地寿天龄永相保。",
      "鸾车鹤驾逐云飞，迢迢瑶池应易到。",
      "耳闻争战还倾覆，眼见妍华成枯槁。",
      "唐家旧国尽荒芜，汉室诸陵空白草。",
      "蜉蝣世界实足悲，槿花性命莫迟迟。",
      "珠玑溢屋非为福，罗绮满箱徒自危。",
      "志士戒贪昔所重，达人忘欲宁自期。",
      "刘方刘方审听我，流光迅速如飞过。",
      "阴淫果决用心除，尸鬼因循为汝祸。",
      "八琼秘诀君自识，莫待铅空车又破。",
      "破车坏铅须震惊，直遇伯阳应不可。",
      "悠悠忧家复忧国，耗尽三田元宅火。",
      "咫尺玄关若要开，凭君自解黄金锁。"
    ]
  },
  {
    "volume": 859,
    "sequence": 2,
    "title": "寄白龙洞刘道人",
    "author": "吕岩",
    "content": [
      "玉走金飞两曜忙，始闻花发又秋霜。",
      "徒夸篯寿千来岁，也是云中一电光。",
      "一电光，何太疾，百年都来三万日。",
      "其间寒暑互煎熬，不觉童颜暗中失。",
      "纵有儿孙满眼前，却成恩爱转牵缠。",
      "及乎精竭身枯朽，谁解教伊暂驻颜。",
      "延年之道既无计，不免将身归逝水。",
      "但看古往圣贤人，几个解留身在世。",
      "身在世，也有方，只为时人误度量。",
      "竞向山中寻草药，伏铅制汞点丹阳。",
      "点丹阳，事迥别，须向坎中求赤血。",
      "取来离位制阴精，配合调和有时节。",
      "时节正，用媒人，金翁姹女结亲姻。",
      "金翁偏爱骑白虎，姹女常驾赤龙身。",
      "虎来静坐秋江里，龙向潭中奋身起。",
      "两兽相逢战一场，波浪奔腾如鼎沸。",
      "黄婆丁老助威灵，撼动乾坤走神鬼。",
      "须臾战罢云气收，种个玄珠在泥底。",
      "从此根芽渐长成，随时灌溉抱真精。",
      "十月脱胎吞入口，忽觉凡身已有灵。",
      "此个事，世间稀，不是等闲人得知。",
      "宿世若无仙骨分，容易如何得遇之。",
      "金液丹，宜便炼，大都光景急如箭。",
      "要取鱼，须结筌，何不收心炼取铅。",
      "莫教烛被风吹灭，六道轮回难怨天。",
      "近来世上人多诈，尽著布衣称道者。",
      "问他金木是何般，嘌口不言如害哑。",
      "却云服气与休粮，别有门庭道路长。",
      "岂不见阴君破迷歌里，太乙含真法最强。",
      "莫怪言词太狂劣，只为时人难鉴别。",
      "惟君心与我心同，方敢倾心与君说。"
    ]
  },
  {
    "volume": 859,
    "sequence": 3,
    "title": "赠乔二郎",
    "author": "吕岩",
    "content": [
      "与君相见皇都里，陶陶动便经年醉。",
      "醉中往往爱藏真，亦不为他名与利。",
      "劝君休恋浮华荣，直须奔走烟霞程。",
      "烟霞欲去如何去，先须肘后飞金晶。",
      "金晶飞到上宫里，上宫下宫通光明。",
      "当时玉汞涓涓生，奔归元海如雷声。",
      "从此夫妻相际会，欢娱踊跃情无外。",
      "水火都来两半间，卦候翻成地天泰。",
      "一浮一沈阳炼阴，阴尽方知此理深。",
      "到底根元是何物，分明只是水中金。",
      "乔公乔公急下手，莫逐乌飞兼兔走。",
      "何如修炼作真人，尘世浮生终不久。",
      "人道长生没得来，自古至今有有有。"
    ]
  },
  {
    "volume": 859,
    "sequence": 4,
    "title": "鄂渚悟道歌",
    "author": "吕岩",
    "content": [
      "纵横天际为闲客，时遇季秋重阳节。",
      "阴云一布遍长空，膏泽连绵滋万物。",
      "因雨泥滑门不出，忽闻邻舍语丹术。",
      "试问邻公可相传，一言许肯更无难。",
      "数篇奇怪文入手，一夜挑灯读不了。",
      "晓来日早才看毕，不觉自醉如恍惚。",
      "恍惚之中见有物，状如日轮明突屼。",
      "自言便是丹砂精，宜向鼎中烹凡质。",
      "凡质本来不化真，化真须得真中物。",
      "不用铅，不用汞，还丹须向炉中种。",
      "玄中之玄号真铅，及至用铅还不用。",
      "或名龙，或名虎，或号婴儿并姹女。",
      "丹砂一粒名千般，一中有一为丹母。",
      "火莫燃，水莫冻，修之炼之须珍重。",
      "直待虎啸折颠峰，骊龙夺得玄珠弄。",
      "龙吞玄宝忽升飞，飞龙被我捉来骑。",
      "一翥上朝归碧落，碧落广阔无东西。",
      "无晓无夜无年月，无寒无暑无四时。",
      "自从修到无为地，始觉奇之又怪之。"
    ]
  },
  {
    "volume": 859,
    "sequence": 5,
    "title": "又记",
    "author": "吕岩",
    "content": [
      "数载乐幽幽，欲逃寒暑逼。",
      "不求名与利，犹恐身心役。",
      "苦志慕黄庭，殷勤求道迹。",
      "阴功暗心修，善行长日积。",
      "世路果逢师，时人皆不识。",
      "我师机行密，怀量性孤僻。",
      "解把五行移，能将四象易。",
      "传余造化门，始悟希夷则。",
      "服取两般真，从头路端的。",
      "烹煎日月壶，不离乾坤侧。",
      "至道眼前观，得之元咫尺。",
      "真空空不空，真色色非色。",
      "推倒玉葫芦，迸出黄金液。",
      "紧把赤龙头，猛将骊珠吸。",
      "吞归脏腑中，夺得神仙力。",
      "妙号一黍珠，延年千万亿。",
      "同途听我吟，与道相亲益。",
      "未晓真黄芽，徒劳游紫陌。",
      "把住赤乌魂，突出银蟾魄。",
      "未省此中玄，常流容易测。",
      "三天应有路，九地终无厄。",
      "守道且藏愚，忘机要混迹。",
      "群生莫相轻，已是蓬莱客。"
    ]
  },
  {
    "volume": 859,
    "sequence": 6,
    "title": "秘诀歌",
    "author": "吕岩",
    "content": [
      "求之不见，来即不见。",
      "不见不见，君之素面。",
      "火里曾飞，水中亦见。",
      "道路非遥，身心不恋。",
      "又不知有返阴之龟，回阳之雁。",
      "遇即遇真人，达即达其神。",
      "一万二千甲子，这一壶流霞长春。",
      "流霞流霞，本性一家。",
      "饥餐日精，渴饮月华。",
      "将甲子丁丑之岁，与君决破东门之大瓜。"
    ]
  },
  {
    "volume": 859,
    "sequence": 7,
    "title": "勉牛生、夏侯生",
    "author": "吕岩",
    "content": [
      "二秀才，二秀才兮非秀才，非秀才兮是仙才。",
      "中华国里亲遭遇，仰面观天笑眼开。",
      "鹤形兮龟骨，龙吟兮虎颜。",
      "我有至言相劝勉，愿君兮勿猜勿猜。",
      "但煦日吹月，咽雨呵雷。",
      "火寄冥宫，水济丹台。",
      "金木交而土归位，铅汞分而丹露胎。",
      "赤血换而白乳流，透九窍兮动百骸。",
      "然然卷，然然舒，哀哀咍咍。",
      "孩儿喘而不死，腹空虚兮长斋。",
      "酬名利兮狂歌醉舞，酬富贵兮麻裰莎鞋。",
      "甲子问时休记，看桑田变作黄埃。",
      "青山白云好居住，劝君归去来兮归去来。"
    ]
  },
  {
    "volume": 859,
    "sequence": 8,
    "title": "题四明金鹅寺壁",
    "author": "吕岩",
    "content": [
      "方丈有门出不钥，见个山童露双脚。",
      "问伊方丈何寂寥，道是虚空也不著。",
      "闻此语，何欣欣，主翁岂是寻常人。",
      "我来谒见不得见，谒心耿耿生埃尘。",
      "归去也，波浩渺，路入蓬莱山杳杳。",
      "相思一上石楼时，雪晴海阔千峰晓。"
    ]
  },
  {
    "volume": 859,
    "sequence": 9,
    "title": "谷神歌",
    "author": "吕岩",
    "content": [
      "我有一腹空谷虚，言之道有又还无。",
      "言之无兮不可舍，言之有兮不可居。",
      "谷兮谷兮太玄妙，神兮神兮真大道。",
      "保之守之不死名，修之炼之仙人号。",
      "神得一以灵，谷得一以盈。",
      "若人能守一，只此是长生。",
      "本不远离，身还不见。",
      "炼之功若成，自然凡骨变。",
      "谷神不死玄牝门，出入绵绵道若存。",
      "修炼还须夜半子，河车般载上昆仑。",
      "龙又吟，虎又啸，风云际会黄婆叫。",
      "火中姹女正含娇，回观水底婴儿俏。",
      "婴儿姹女见黄婆，儿女相逢两意和。",
      "金殿玉堂门十二，金翁木母正来过。",
      "重门过后牢关锁，点检斗牛先下火。",
      "进火消阴始一阳，千岁仙桃初结果。",
      "曲江东岸金乌飞，西岸清光玉兔辉。",
      "乌兔走归峰顶上，炉中姹女脱青衣。",
      "脱却青衣露素体，婴儿领入重帏里。",
      "十月情浓产一男，说道长生永不死。",
      "劝君炼，劝君修，谷神不死此中求。",
      "此中悟取玄微处，与君白日登瀛洲。"
    ]
  },
  {
    "volume": 859,
    "sequence": 10,
    "title": "修身诀",
    "author": "吕岩",
    "content": [
      "人命急如线，上下来往速如箭。",
      "认得是元神，子后午前须至炼。",
      "随意出，随意入，天地三才人得一。",
      "既得一，勿遗失，失了永求无一物。",
      "堪叹荒郊冢墓中，自古灭亡不知屈。"
    ]
  },
  {
    "volume": 859,
    "sequence": 11,
    "title": "长短句",
    "author": "吕岩",
    "content": [
      "落魄且落魄，夜宿乡村，朝游城郭。",
      "闲来无事玩青山，困来街市货丹药。",
      "卖得钱，不算度，酤美酒，自斟酌。",
      "醉后吟哦动鬼神，任意日头向西落。"
    ]
  },
  {
    "volume": 859,
    "sequence": 12,
    "title": "直指大丹歌",
    "author": "吕岩",
    "content": [
      "三清宫殿隐昆巅，日月光浮起紫烟。",
      "池沼泓泓翻玉液，楼台叠叠运灵泉。",
      "青龙乘火铅为汞，白虎腾波汞作铅。",
      "欲得坎男求匹偶，须凭离女结因缘。",
      "黄婆设尽千般计，金鼎开成一朵莲。",
      "列女擎乌当左畔，将军戴兔镇西边。",
      "黑龟却伏红炉下，朱雀还栖华阁前。",
      "然后澄神窥见影，三周功就驾云輧。"
    ]
  },
  {
    "volume": 859,
    "sequence": 13,
    "title": "渔父词一十八首·入定",
    "author": "吕岩",
    "content": [
      "闭目藏真神思凝，杳冥中里见吾宗。",
      "无边畔，迥朦胧，玄景观来觉尽空。"
    ]
  },
  {
    "volume": 859,
    "sequence": 14,
    "title": "渔父词一十八首·初九",
    "author": "吕岩",
    "content": [
      "大道从来属自然。",
      "空堂寂坐守机关。",
      "三田宝，镇长存，赤帝分明坐广寒。"
    ]
  },
  {
    "volume": 859,
    "sequence": 15,
    "title": "渔父词一十八首·玄用",
    "author": "吕岩",
    "content": [
      "日月交加晓夜奔，昆仑顶上定乾坤。",
      "真镜里，实堪论，叆叆红霞晓寂门。"
    ]
  },
  {
    "volume": 859,
    "sequence": 16,
    "title": "渔父词一十八首·神效",
    "author": "吕岩",
    "content": [
      "恍惚擒来得自然，偷他造化在其间。",
      "神鼎内，火烹煎，尽历阴阳结作丹。"
    ]
  },
  {
    "volume": 859,
    "sequence": 17,
    "title": "渔父词一十八首·沐浴",
    "author": "吕岩",
    "content": [
      "卯酉门中作用时，赤龙时蘸玉清池。",
      "云薄薄，雨微微，看取妖容露雪肌。"
    ]
  },
  {
    "volume": 859,
    "sequence": 18,
    "title": "渔父词一十八首·延寿",
    "author": "吕岩",
    "content": [
      "子午常餐日月精，玄关门户启还扃。",
      "长如此，过平生，且把阴阳子细烹。"
    ]
  },
  {
    "volume": 859,
    "sequence": 19,
    "title": "渔父词一十八首·瑞鼎",
    "author": "吕岩",
    "content": [
      "会合都从戊巳家，金铅水汞莫须夸。",
      "只此物，结丹砂，反覆阴阳色转华。"
    ]
  },
  {
    "volume": 859,
    "sequence": 20,
    "title": "渔父词一十八首·活得",
    "author": "吕岩",
    "content": [
      "位立三才属五行，阴阳合处便相生。",
      "龙飞踊，虎狌狞，吐个神珠各战争。"
    ]
  },
  {
    "volume": 859,
    "sequence": 21,
    "title": "渔父词一十八首·灿烂",
    "author": "吕岩",
    "content": [
      "四象分明八卦周，乾坤男女论绸缪。",
      "交会处，更娇羞，转觉情深玉体柔。"
    ]
  },
  {
    "volume": 859,
    "sequence": 22,
    "title": "渔父词一十八首·炼质",
    "author": "吕岩",
    "content": [
      "运本还元于此寻，周流金鼎虎龙吟。",
      "身不老，俗难侵，貌返童颜骨变金。"
    ]
  },
  {
    "volume": 859,
    "sequence": 23,
    "title": "渔父词一十八首·神异",
    "author": "吕岩",
    "content": [
      "还返初成立变童，瑞莲开处色辉红。",
      "金鼎内，迥朦胧，换骨添筋处处通。"
    ]
  },
  {
    "volume": 859,
    "sequence": 24,
    "title": "渔父词一十八首·知路",
    "author": "吕岩",
    "content": [
      "那个仙经述此方，参同大易显阴阳。",
      "须穷取，莫颠狂，会者名高道自昌。"
    ]
  },
  {
    "volume": 859,
    "sequence": 25,
    "title": "渔父词一十八首·朝帝",
    "author": "吕岩",
    "content": [
      "九转功成数尽乾，开炉拨鼎见金丹。",
      "餐饵了，别尘寰，足蹑青云突上天。"
    ]
  },
  {
    "volume": 859,
    "sequence": 26,
    "title": "渔父词一十八首·方契理",
    "author": "吕岩",
    "content": [
      "举世人生何所依，不求自己更求谁。",
      "绝嗜欲，断贪痴，莫把神明暗里欺。"
    ]
  },
  {
    "volume": 859,
    "sequence": 27,
    "title": "渔父词一十八首·自无忧",
    "author": "吕岩",
    "content": [
      "学道初从此处修，断除贪爱别娇柔。",
      "长守静，处深幽，服气餐霞饱即休。"
    ]
  },
  {
    "volume": 859,
    "sequence": 28,
    "title": "渔父词一十八首·作甚物",
    "author": "吕岩",
    "content": [
      "贪贵贪荣逐利名，追游醉后恋欢情。",
      "年不永，代君惊，一报身终那里生。"
    ]
  },
  {
    "volume": 859,
    "sequence": 29,
    "title": "渔父词一十八首·疾瞥地",
    "author": "吕岩",
    "content": [
      "万劫千生得个人，须知先世种来因。",
      "速觉悟。",
      "出迷津，莫使轮回受苦辛。"
    ]
  },
  {
    "volume": 859,
    "sequence": 30,
    "title": "渔父词一十八首·常自在",
    "author": "吕岩",
    "content": [
      "闭目寻真真自归，玄珠一颗出辉辉。",
      "终日玩，莫抛离，免使阎王遣使追。"
    ]
  },
  {
    "volume": 859,
    "sequence": 31,
    "title": "口占",
    "author": "吕岩",
    "content": [
      "非神亦非仙，非术亦非幻。",
      "天地有终穷，桑田几迁变。",
      "身固非我有，财亦何足恋。",
      "曷不从吾游，骑鲸腾汗漫。"
    ]
  },
  {
    "volume": 859,
    "sequence": 32,
    "title": "敲爻歌",
    "author": "吕岩",
    "content": [
      "汉终唐国飘蓬客，所以敲爻不可测。",
      "纵横逆顺没遮栏，静则无为动是色。",
      "也饮酒，也食肉，守定胭花断淫欲。",
      "行歌唱咏胭粉词，持戒酒肉常充腹。",
      "色是药，酒是禄，酒色之中无拘束。",
      "只因花酒误长生，饮酒带花神鬼哭。",
      "不破戒，不犯淫，破戒真如性即沈。",
      "犯淫坏失长生宝，得者须由道力人。",
      "道力人，真散汉，酒是良朋花是伴。",
      "花街柳巷觅真人，真人只在花街玩。",
      "摘花戴饮长生酒，景里无为道自昌。",
      "一任群迷多笑怪，仙花仙酒是仙乡。",
      "到此乡，非常客，姹女婴儿生喜乐。",
      "洞中常采四时花，时花结就长生药。",
      "长生药，采花心，花蕊层层艳丽春。",
      "时人不达花中理，一诀天机直万金。",
      "谢天地，感虚空，得遇仙师是祖宗。",
      "附耳低言玄妙旨，提上蓬莱第一峰。",
      "第一峰，是仙物，惟产金花生恍惚。",
      "口口相传不记文，须得灵根骨髓坚。",
      "□骨髓，炼灵根，片片桃花洞里春。",
      "七七白虎双双养，八八青龙总一斤。",
      "真父母，送元宫，木母金公性本温。",
      "十二宫中蟾魄现，时时地魄降天魂。",
      "铅初就，汞初生，玉炉金鼎未经烹。",
      "一夫一妇同天地，一男一女合乾坤。",
      "庚要生，甲要生，生甲生庚道始萌。",
      "拔取天根并地髓，白雪黄芽自长成。",
      "铅亦生，汞亦生，生汞生铅一处烹。",
      "烹炼不是精和液，天地乾坤日月精。",
      "黄婆匹配得团圆，时刻无差口付传。",
      "八卦三元全藉汞，五行四象岂离铅。",
      "铅生汞，汞生铅，夺得乾坤造化权。",
      "杳杳冥冥生恍惚，恍恍惚惚结成团。",
      "性须空，意要专，莫遣猿猴取次攀。",
      "花露初开切忌触，锁居上釜勿抽添。",
      "玉炉中，文火烁，十二时中惟守一。",
      "此时黄道会阴阳，三性元宫无漏泄。",
      "气若行，真火炼，莫使玄珠离宝殿。",
      "加添火候切防危，初九潜龙不可炼。",
      "消息火，刀圭变，大地黄芽都长遍。",
      "五行数内一阳生，二十四气排珠宴。",
      "火足数，药方成，便有龙吟虎啸声。",
      "三铅只得一铅就，金果仙芽未现形。",
      "再安炉，重立鼎，跨虎乘龙离凡境。",
      "日精才现月华凝，二八相交在壬丙。",
      "龙汞结，虎铅成，咫尺蓬莱只一程。",
      "坤铅乾汞金丹祖，龙铅虎汞最通灵。",
      "达此理，道方成，三万神龙护水晶。",
      "守时定日明符刻，专心惟在意虔诚。",
      "黑铅过，采清真，一阵交锋定太平。",
      "三车搬运珍珠宝，送归宝藏自通灵。",
      "天神佑，地祇迎，混合乾坤日月精。",
      "虎啸一声龙出窟，鸾飞凤舞出金城。",
      "朱砂配，水银停，一派红霞列太清。",
      "铅池迸出金光现，汞火流珠入帝京。",
      "龙虎媾，外持盈，走圣飞灵在宝瓶。",
      "一时辰内金丹就，上朝金阙紫云生。",
      "仙桃熟。",
      "摘取饵，万化来朝天地喜。",
      "斋戒等候一阳生，便进周天参同理。",
      "参同理，炼金丹，水火薰蒸透百关。",
      "养胎十月神丹结，男子怀胎岂等闲。",
      "内丹成，外丹就，内外相接和谐偶。",
      "结成一块紫金丸，变化飞腾天地久。",
      "丹入腹，非寻常，阴阳剥尽化纯阳。",
      "飞升羽化三清客，各遂功成达上苍。",
      "三清客，驾琼舆，跨凤腾霄入太虚。",
      "似此逍遥多快乐，遨游三界最清奇。",
      "太虚之上修真士，朗朗圆成一物无。",
      "一物无，唯显道，五方透出真人貌。",
      "仙童仙女彩云迎，五明宫内传真诰。",
      "传真诰，话幽情，只是真铅炼汞精。",
      "声闻缘觉冰消散，外道修罗缩项惊。",
      "点枯骨，立成形，信道天梯似掌平。",
      "九祖先灵得超脱，谁羡繁华贵与荣。",
      "寻烈士，觅贤才，同安炉鼎化凡胎。",
      "若是悭财并惜宝，千万神仙不肯来。",
      "修真士，不妄说，妄说一句天公折。",
      "万劫尘沙道不成，七窍眼睛皆迸血。",
      "贫穷子，发誓切，待把凡流尽提接。",
      "同越蓬莱仙会中，凡景煎熬无了歇。",
      "尘世短，更思量，洞里乾坤日月长。",
      "坚志苦心三二载，百千万劫寿弥疆。",
      "达圣道，显真常，虎兕刀兵更不伤。",
      "水火蛟龙无损害，拍手天宫笑一场。",
      "这些功，真奇妙，分付与人谁肯要。",
      "愚徒死恋色和财，所以神仙不肯召。",
      "真至道，不择人，岂论高低富与贫。",
      "且饶帝子共王孙，须去繁华锉锐分。",
      "嗔不除，憨不改，堕入轮回生死海。",
      "堆金积玉满山川，神仙冷笑应不采。",
      "名非贵，道极尊，圣圣贤贤显子孙。",
      "腰间跨玉骑骄马，瞥见如同隙里尘。",
      "隙里尘，石中火，何在留心为久计。",
      "苦苦煎熬唤不回，夺利争名如鼎沸。",
      "如鼎沸，永沈沦，失道迷真业所根。",
      "有人平却心头棘，便把天机说与君。",
      "命要传，性要悟，入圣超凡由汝做。",
      "三清路上少人行，畜类门前争入去。",
      "报贤良，休慕顾，性命机关须守护。",
      "若还缺一不芳菲，执著波查应失路。",
      "只修性，不修命，此是修行第一病。",
      "只修祖性不修丹，万劫阴灵难入圣。",
      "达命宗，迷祖性，恰似鉴容无宝镜。",
      "寿同天地一愚夫，权物家财无主柄。",
      "性命双修玄又玄，海底洪波驾法船。",
      "生擒活捉蛟龙首，始知匠手不虚传。"
    ]
  },
  {
    "volume": 859,
    "sequence": 33,
    "title": "三字诀",
    "author": "吕岩",
    "content": [
      "这个道，非常道。",
      "性命根，生死窍。",
      "说著丑，行着妙。",
      "人人憎，个个笑。",
      "大关键，在颠倒。",
      "莫厌秽，莫计较。",
      "得他来，立见效。",
      "地天泰，为朕兆。",
      "口对口，窍对窍。",
      "吞入腹，自知道。",
      "药苗新，先天兆。",
      "审眉间，行逆道。",
      "滓质物，自继绍。",
      "二者余，方绝妙。",
      "要行持，令人叫。",
      "气要坚，神莫耗。",
      "若不行，空老耄。",
      "认得真，老还少。",
      "不知音，莫语要。",
      "些儿法，合大道。",
      "精气神，不老药。",
      "静里全，明中报。",
      "乘凤鸾，听天诏。"
    ]
  },
  {
    "volume": 859,
    "sequence": 34,
    "title": "百字碑",
    "author": "吕岩",
    "content": [
      "养气忘言守，降心为不为。",
      "动静知宗祖，无事更寻谁。",
      "真常须应物，应物要不迷。",
      "不迷性自住，性住气自回。",
      "气回丹自结，壶中配坎离。",
      "阴阳生返复，普化一声雷。",
      "白云朝顶上，甘露洒须弥。",
      "自饮长生酒，逍遥谁得知。",
      "坐听无弦曲，明通造化机。",
      "都来二十句，端的上天梯。"
    ]
  },
  {
    "volume": 859,
    "sequence": 35,
    "title": "句",
    "author": "吕岩",
    "content": [
      "莫道神仙无学处，古今多少上升人。"
    ]
  }
]