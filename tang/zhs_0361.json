[
  {
    "volume": 361,
    "sequence": 1,
    "title": "和思黯忆南庄见示",
    "author": "刘禹锡",
    "content": [
      "丞相新家伊水头，智囊心匠日增修。",
      "化成池沼无痕迹，奔走清波不自由。",
      "台上看山徐举酒，潭中见月慢回舟。",
      "从来天下推尤物，合属人间第一流。"
    ]
  },
  {
    "volume": 361,
    "sequence": 2,
    "title": "酬思黯见示小饮四韵",
    "author": "刘禹锡",
    "content": [
      "抛却人间第一官，俗情惊怪我方安。",
      "兵符相印无心恋，洛水嵩云恣意看。",
      "三足鼎中知味久，百寻竿上掷身难。",
      "追呼故旧连宵饮，直到天明兴未阑。"
    ]
  },
  {
    "volume": 361,
    "sequence": 3,
    "title": "和仆射牛相公春日闲坐见怀",
    "author": "刘禹锡",
    "content": [
      "官曹崇重难频入，第宅清闲且独行。",
      "阶蚁相逢如偶语，园蜂速去恐违程。",
      "人于红药惟看色，莺到垂杨不惜声。",
      "东洛池台怨抛掷，移文非久会应成。"
    ]
  },
  {
    "volume": 361,
    "sequence": 4,
    "title": "酬元九侍御赠璧竹鞭长句",
    "author": "刘禹锡",
    "content": [
      "碧玉孤根生在林，美人相赠比双金。",
      "初开郢客缄封后，想见巴山冰雪深。",
      "多节本怀端直性，露青犹有岁寒心。",
      "何时策马同归去，关树扶疏敲镫吟。"
    ]
  },
  {
    "volume": 361,
    "sequence": 5,
    "title": "酬窦员外使君，寒食日途次松滋渡，先寄示四韵",
    "author": "刘禹锡",
    "content": [
      "楚乡寒食橘花时，野渡临风驻彩旗。",
      "草色连云去人住，水纹如縠燕差池。",
      "朱轮尚忆群飞雉，青绶初县左顾龟。",
      "非是湓城旧司马，水曹何事与新诗。"
    ]
  },
  {
    "volume": 361,
    "sequence": 6,
    "title": "寄杨八拾遗",
    "author": "刘禹锡",
    "content": [
      "闻君前日独庭争，汉帝偏知白马生。",
      "忽领簿书游太学，宁劳侍从厌承明。",
      "洛阳本自宜才子，海内而今有直声。",
      "为谢同僚老博士，范云来岁即公卿。"
    ]
  },
  {
    "volume": 361,
    "sequence": 7,
    "title": "酬窦员外郡斋宴客偶命柘枝…兼呈张十一院长元九侍御",
    "author": "刘禹锡",
    "content": [
      "分忧余刃又从公，白羽胡床啸咏中。",
      "彩笔谕戎矜倚马，华堂留客看惊鸿。",
      "渚宫油幕方高步，澧浦甘棠有几丛。",
      "若问骚人何处所，门临寒水落江枫。"
    ]
  },
  {
    "volume": 361,
    "sequence": 8,
    "title": "谢窦员外旬休早凉见示诗（奉书报诘朝有宴）",
    "author": "刘禹锡",
    "content": [
      "新秋十日浣朱衣，铃阁无声公吏归。",
      "风韵渐高梧叶动，露光初重槿花稀。",
      "四时苒苒催容鬓，三爵油油忘是非。",
      "更报明朝池上酌，人知太守字玄晖。"
    ]
  },
  {
    "volume": 361,
    "sequence": 9,
    "title": "南海马大夫远示著述兼酬拙诗…时蔡戎未弭故见于篇末",
    "author": "刘禹锡",
    "content": [
      "汉家旄节付雄才，百越南溟统外台。",
      "身在绛纱传六艺，腰悬青绶亚三台。",
      "连天浪静长鲸息，映日帆多宝舶来。",
      "闻道楚氛犹未灭，终须旌旆扫云雷。"
    ]
  },
  {
    "volume": 361,
    "sequence": 10,
    "title": "和南海马大夫闻杨侍郎出守郴州因有寄上之作",
    "author": "刘禹锡",
    "content": [
      "忽惊金印驾朱轓，遂别鸣珂听晓猿。",
      "碧落仙来虽暂谪，赤泉侯在是深恩。",
      "玉环庆远瞻台坐，铜柱勋高压海门。",
      "一咏琼瑶百忧散，何劳更树北堂萱。"
    ]
  },
  {
    "volume": 361,
    "sequence": 11,
    "title": "马大夫见示浙西王侍御赠答诗因命同作",
    "author": "刘禹锡",
    "content": [
      "忆逐羊车凡几时，今来旧府统戎师。",
      "象筵照室会词客，铜鼓临轩舞海夷，百越酋豪称故吏，十洲风景助新诗。",
      "秣陵从事何年别，一见琼章如素期。"
    ]
  },
  {
    "volume": 361,
    "sequence": 12,
    "title": "寄唐州杨八归厚",
    "author": "刘禹锡",
    "content": [
      "淮安古地拥州师，画角金饶旦夕吹。",
      "浅草遥迎鹔鹴马，春风乱飐辟邪旗。",
      "谪仙年月今应满，戆谏声名众所知。",
      "何况迁乔旧同伴，一双先入凤凰池。"
    ]
  },
  {
    "volume": 361,
    "sequence": 13,
    "title": "寄朗州温右史曹长",
    "author": "刘禹锡",
    "content": [
      "暂别瑶墀鸳鹭行，彩旗双引到沅湘。",
      "城边流水桃花过，帘外春风杜若香。",
      "史笔枉将书纸尾，朝缨不称濯沧浪。",
      "云台公业家声在，征诏何时出建章。"
    ]
  },
  {
    "volume": 361,
    "sequence": 14,
    "title": "酬杨司业巨源见寄",
    "author": "刘禹锡",
    "content": [
      "辟雍流水近灵台，中有诗篇绝世才。",
      "渤海归人将集去，梨园弟子请词来。",
      "琼枝未识魂空断，宝匣初临手自开。",
      "莫道专城管云雨，其如心似不然灰。"
    ]
  },
  {
    "volume": 361,
    "sequence": 15,
    "title": "酬国子崔博士立之见寄",
    "author": "刘禹锡",
    "content": [
      "健笔高科早绝伦，后来无不揖芳尘。",
      "遍看今日乘轩客，多是昔年呈卷人。",
      "胄子执经瞻讲坐，郎官共食接华茵。",
      "烦君远寄相思曲，慰问天南一逐臣。"
    ]
  },
  {
    "volume": 361,
    "sequence": 16,
    "title": "张郎中籍远寄长句开缄之日已及新秋因举目前仰酬高韵",
    "author": "刘禹锡",
    "content": [
      "南宫词客寄新篇，清似湘灵促柱弦。",
      "京邑旧游劳梦想，历阳秋色正澄鲜。",
      "云衔日脚成山雨，风驾潮头入渚田。",
      "对此独吟还独酌，知音不见思怆然。"
    ]
  },
  {
    "volume": 361,
    "sequence": 17,
    "title": "浙东元相公书叹梅雨郁蒸之候，因寄七言",
    "author": "刘禹锡",
    "content": [
      "稽山自与岐山别，何事连年鸑鷟飞。",
      "百辟商量旧相入，九天祗候老臣归。",
      "平湖晚泛窥清镜，高阁晨开扫翠微。",
      "今日看书最惆怅，为闻梅雨损朝衣。"
    ]
  },
  {
    "volume": 361,
    "sequence": 18,
    "title": "酬严给事贺加五品兼简同制水部李郎中",
    "author": "刘禹锡",
    "content": [
      "九天雨露传青诏，八舍郎官换绿衣。",
      "初佩银鱼随仗入，宜乘白马退朝归。",
      "雕盘贺喜开瑶席，彩笔题诗出锁闱。",
      "闻道水曹偏得意，霞朝雾夕有光辉。"
    ]
  },
  {
    "volume": 361,
    "sequence": 19,
    "title": "裴相公大学士见示答张秘书谢马诗并群公属和因命追作",
    "author": "刘禹锡",
    "content": [
      "草玄门户少尘埃，丞相并州寄马来。",
      "初自塞垣衔苜蓿，忽行幽径破莓苔。",
      "寻花缓辔威迟去，带酒垂鞭躞蹀回。",
      "不与王侯与词客，知轻富贵重清才。"
    ]
  },
  {
    "volume": 361,
    "sequence": 20,
    "title": "奉和裴侍中将赴汉南留别座上诸公",
    "author": "刘禹锡",
    "content": [
      "金貂晓出凤池头，玉节前临南雍州。",
      "暂辍洪炉观剑戟，还将大笔注春秋。",
      "管弦席上留高韵，山水途中入胜游。",
      "岘首风烟看未足，便应重拜富民侯。"
    ]
  },
  {
    "volume": 361,
    "sequence": 21,
    "title": "和苏郎中寻丰安里旧居寄主客张郎中",
    "author": "刘禹锡",
    "content": [
      "漳滨卧起恣闲游，宣室征还未白头。",
      "旧隐来寻通德里，新篇写出畔牢愁。",
      "池看科斗成文字，鸟听提壶忆献酬。",
      "同学同年又同舍，许君云路并华輈。"
    ]
  },
  {
    "volume": 361,
    "sequence": 22,
    "title": "酬浙东李侍郎越州春晚即事长句",
    "author": "刘禹锡",
    "content": [
      "越中蔼蔼繁华地，秦望峰前禹穴西。",
      "湖草初生边雁去，山花半谢杜鹃啼。",
      "青油昼卷临高阁，红旆晴翻绕古堤。",
      "明日汉庭征旧德，老人争出若耶溪。"
    ]
  },
  {
    "volume": 361,
    "sequence": 23,
    "title": "酬淮南牛相公述旧见贻",
    "author": "刘禹锡",
    "content": [
      "少年曾忝汉庭臣，晚岁空馀老病身。",
      "初见相如成赋日，寻为丞相扫门人。",
      "追思往事咨嗟久，喜奉清光笑语频。",
      "犹有登朝旧冠冕，待公三入拂埃尘。"
    ]
  },
  {
    "volume": 361,
    "sequence": 24,
    "title": "和仆射牛相公追感韦裴六相登庸皆四十馀…并见寄之作",
    "author": "刘禹锡",
    "content": [
      "坐镇清朝独殷然，闲征故事数前贤。",
      "用才同践钧衡地，禀气终分大小年。",
      "威凤本池思泛泳，仙查旧路望回旋。",
      "犹怜绮季深山里，唯有松风与石田。"
    ]
  },
  {
    "volume": 361,
    "sequence": 25,
    "title": "和仆射牛相公以离阙庭七年班行亲故亡殁…所和",
    "author": "刘禹锡",
    "content": [
      "久辞龙阙拥红旗，喜见天颜拜赤墀。",
      "三省英寮非旧侣，万年芳树长新枝。",
      "交朋接武居仙院，幕客追风入凤池。",
      "云母屏风即施设，可怜荣耀冠当时。"
    ]
  },
  {
    "volume": 361,
    "sequence": 26,
    "title": "和仆射牛相公见示长句",
    "author": "刘禹锡",
    "content": [
      "静得天和兴自浓，不缘宦达性灵慵。",
      "大鹏六月有闲意，仙鹤千年无躁容。",
      "流辈尽来多叹息，官班高后少过从。",
      "唯应加筑露台上，賸见终南云外峰。"
    ]
  },
  {
    "volume": 361,
    "sequence": 27,
    "title": "和牛相公雨后寓怀见示",
    "author": "刘禹锡",
    "content": [
      "金火交争正抑扬，萧萧飞雨助清商，晓看纨扇恩情薄，夜觉纱灯刻数长。",
      "树上早蝉才发响，庭中百草已无光。",
      "当年富贵亦惆怅，何况悲翁发似霜。"
    ]
  },
  {
    "volume": 361,
    "sequence": 28,
    "title": "和陈许王尚书酬白少傅侍郎长句因通简汝洛旧游之什",
    "author": "刘禹锡",
    "content": [
      "寥廓高翔不可追，风云失路暂相随。",
      "方同洛下书生咏，又见军前大将旗。",
      "雪里命宾开玉帐，饮中请号驻金卮。",
      "竹林一自王戎去，嵇阮虽贫兴未衰。"
    ]
  },
  {
    "volume": 361,
    "sequence": 29,
    "title": "和仆射牛相公寓言二首",
    "author": "刘禹锡",
    "content": [
      "两度竿头立定夸，回眸举袖拂青霞。",
      "尽抛今日贵人样，复振前朝名相家。",
      "御史定来休直宿，尚书依旧趁参衙。",
      "具瞻尊重诚无敌，犹忆洛阳千树花。",
      "心如止水鉴常明，见尽人间万物情。",
      "雕鹗腾空犹逞俊，骅骝啮足自无惊。",
      "时来未觉权为祟，贵了方知退是荣。",
      "只恐重重世缘在，事须三度副苍生。"
    ]
  },
  {
    "volume": 361,
    "sequence": 30,
    "title": "酬太原狄尚书见寄",
    "author": "刘禹锡",
    "content": [
      "家声烜赫冠前贤，时望穹崇镇北边。",
      "身上官衔如座主，幕中谭笑取同年。",
      "幽并侠少趋鞭弭，燕赵佳人奉管弦。",
      "仍把天兵书号笔，远题长句寄山川。"
    ]
  },
  {
    "volume": 361,
    "sequence": 31,
    "title": "酬宣州崔大夫见寄",
    "author": "刘禹锡",
    "content": [
      "白衣曾拜汉尚书，今日恩光到敝庐。",
      "再入龙楼称绮季，应缘狗监说相如。",
      "中郎南镇权方重，内史高斋兴有馀。",
      "遥想敬亭春欲暮，百花飞尽柳花初。"
    ]
  },
  {
    "volume": 361,
    "sequence": 32,
    "title": "酬皇甫十少尹暮秋久雨喜晴有怀见示",
    "author": "刘禹锡",
    "content": [
      "雨馀独坐卷帘帷，便得诗人喜霁诗。",
      "摇落从来长年感，惨舒偏是病身知。",
      "扫开云雾呈光景，流尽潢污见路岐。",
      "何况菊香新酒熟，神州司马好狂时。"
    ]
  },
  {
    "volume": 361,
    "sequence": 33,
    "title": "再授连州至衡阳酬柳柳州赠别",
    "author": "刘禹锡",
    "content": [
      "去国十年同赴召，渡湘千里又分岐。",
      "重临事异黄丞相，三黜名惭柳士师。",
      "归目并随回雁尽，愁肠正遇断猿时。",
      "桂江东过连山下，相望长吟有所思。"
    ]
  },
  {
    "volume": 361,
    "sequence": 34,
    "title": "望夫山",
    "author": "刘禹锡",
    "content": [
      "何代提戈去不还，独留形影白云间。",
      "肌肤销尽雪霜色，罗绮点成苔藓斑。",
      "江燕不能传远信，野花空解妒愁颜。",
      "近来岂少征人妇，笑采蘼芜上北山。"
    ]
  },
  {
    "volume": 361,
    "sequence": 35,
    "title": "怀妓（前三首一作刘损诗，题作愤惋）",
    "author": "刘禹锡",
    "content": [
      "玉钗重合两无缘，鱼在深潭鹤在天。",
      "得意紫鸾休舞镜，能言青鸟罢衔笺。",
      "金盆已覆难收水，玉轸长抛不续弦。",
      "若向蘼芜山下过，遥将红泪洒穷泉。",
      "鸾飞远树栖何处，凤得新巢想称心。",
      "红壁尚留香漠漠，碧云初断信沉沉。",
      "情知点污投泥玉，犹自经营买笑金。",
      "从此山头似人石，丈夫形状泪痕深。",
      "但曾行处遍寻看，虽是生离死一般。",
      "买笑树边花已老，画眉窗下月犹残。",
      "云藏巫峡音容断，路隔星桥过往难。",
      "莫怪诗成无泪滴，尽倾东海也须干。",
      "三山不见海沉沉，岂有仙踪更可寻。",
      "青鸟去时云路断，姮娥归处月宫深。",
      "纱窗遥想春相忆，书幌谁怜夜独吟。",
      "料得夜来天上镜，只应偏照两人心。"
    ]
  },
  {
    "volume": 361,
    "sequence": 36,
    "title": "答东阳于令寒碧图诗",
    "author": "刘禹锡",
    "content": [
      "东阳本是佳山水，何况曾经沉隐侯。",
      "化得邦人解吟咏，如今县令亦风流。",
      "新开潭洞疑仙境，远写丹青到雍州。",
      "落在寻常画师手，犹能三伏凛生秋。"
    ]
  },
  {
    "volume": 361,
    "sequence": 37,
    "title": "麻姑山",
    "author": "刘禹锡",
    "content": [
      "曾游仙迹见丰碑，除却麻姑更有谁。",
      "云盖青山龙卧处，日临丹洞鹤归时。",
      "霜凝上界花开晚，月冷中天果熟迟。",
      "人到便须抛世事，稻田还拟种灵芝。"
    ]
  },
  {
    "volume": 361,
    "sequence": 38,
    "title": "自江陵沿流道中",
    "author": "刘禹锡",
    "content": [
      "三千三百西江水，自古如今要路津。",
      "月夜歌谣有渔父，风天气色属商人。",
      "沙村好处多逢寺，山叶红时觉胜春。",
      "行到南朝征战地，古来名将尽为神。"
    ]
  },
  {
    "volume": 361,
    "sequence": 39,
    "title": "别夔州官吏",
    "author": "刘禹锡",
    "content": [
      "三年楚国巴城守，一去扬州扬子津。",
      "青帐联延喧驿步，白头俯伛到江滨。",
      "巫山暮色常含雨，峡水秋来不恐人。",
      "惟有九歌词数首，里中留与赛蛮神。"
    ]
  },
  {
    "volume": 361,
    "sequence": 40,
    "title": "鱼复江中",
    "author": "刘禹锡",
    "content": [
      "扁舟尽室贫相逐，白发藏冠镊更加。",
      "远水自澄终日绿，晴林长落过春花。",
      "客情浩荡逢乡语，诗意留连重物华。",
      "风樯好住贪程去，斜日青帘背酒家。"
    ]
  },
  {
    "volume": 361,
    "sequence": 41,
    "title": "巫山神女庙",
    "author": "刘禹锡",
    "content": [
      "巫山十二郁苍苍，片石亭亭号女郎。",
      "晓雾乍开疑卷幔，山花欲谢似残妆。",
      "星河好夜闻清佩，云雨归时带异香。",
      "何事神仙九天上，人间来就楚襄王。"
    ]
  },
  {
    "volume": 361,
    "sequence": 42,
    "title": "柳絮",
    "author": "刘禹锡",
    "content": [
      "飘飏南陌起东邻，漠漠濛濛暗度春。",
      "花巷暖随轻舞蝶，玉楼晴拂艳妆人。",
      "萦回谢女题诗笔，点缀陶公漉酒巾。",
      "何处好风偏似雪，隋河堤上古江津。"
    ]
  },
  {
    "volume": 361,
    "sequence": 43,
    "title": "赠同年陈长史员外",
    "author": "刘禹锡",
    "content": [
      "明州长史外台郎，忆昔同年翰墨场。",
      "一自分襟多岁月，相逢满眼是凄凉。",
      "推贤有愧韩安国，论旧唯存盛孝章。",
      "所叹谬游东阁下，看君无计出恓惶。"
    ]
  },
  {
    "volume": 361,
    "sequence": 44,
    "title": "送周鲁儒赴举诗",
    "author": "刘禹锡",
    "content": [
      "宋日营阳内史孙，因家占得九疑村。",
      "童心便有爱书癖，手指今馀把笔痕。",
      "自握蛇珠辞白屋，欲凭鸡卜谒金门。",
      "若逢广坐问羊酪，从此知名在一言。"
    ]
  },
  {
    "volume": 361,
    "sequence": 45,
    "title": "送曹璩归越中旧隐诗",
    "author": "刘禹锡",
    "content": [
      "行尽潇湘万里馀，少逢知己忆吾庐。",
      "数间茅屋闲临水，一盏秋灯夜读书。",
      "地远何当随计吏，策成终自诣公车。",
      "剡中若问连州事，唯有千山画不如。"
    ]
  },
  {
    "volume": 361,
    "sequence": 46,
    "title": "白鹰",
    "author": "刘禹锡",
    "content": [
      "毛羽斒斓白纻裁，马前擎出不惊猜。",
      "轻抛一点入云去，喝杀三声掠地来。",
      "绿玉觜攒鸡脑破，玄金爪擘兔心开。",
      "都缘解搦生灵物，所以人人道俊哉。"
    ]
  }
]