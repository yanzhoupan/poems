[
  {
    "volume": 570,
    "sequence": 1,
    "title": "静夜相思",
    "author": "李群玉",
    "content": [
      "山空天籁寂，水榭延轻凉。",
      "浪定一浦月，藕花闲自香。"
    ]
  },
  {
    "volume": 570,
    "sequence": 2,
    "title": "桂州经佳人故居",
    "author": "李群玉",
    "content": [
      "桂水依旧绿，佳人本不还。",
      "只应随暮雨，飞入九疑山。"
    ]
  },
  {
    "volume": 570,
    "sequence": 3,
    "title": "放鱼",
    "author": "李群玉",
    "content": [
      "早觅为龙去，江湖莫漫游。",
      "须知香饵下，触口是铦钩。"
    ]
  },
  {
    "volume": 570,
    "sequence": 4,
    "title": "莲叶",
    "author": "李群玉",
    "content": [
      "根是泥中玉，心承露下珠。",
      "在君塘下种，埋没任春浦。"
    ]
  },
  {
    "volume": 570,
    "sequence": 5,
    "title": "客愁二首",
    "author": "李群玉",
    "content": [
      "客愁看柳色，日日逐春深。",
      "荡漾春风起，谁知历乱心。",
      "客愁看柳色，日日逐春长。",
      "凭送湘流水，绵绵入帝乡。"
    ]
  },
  {
    "volume": 570,
    "sequence": 6,
    "title": "洞庭干二首",
    "author": "李群玉",
    "content": [
      "借问蓬莱水，谁逢清浅年。",
      "伤心云梦泽，岁岁作桑田。",
      "朱宫紫贝阙，一旦作沙洲。",
      "八月还平在，鱼虾不用愁。"
    ]
  },
  {
    "volume": 570,
    "sequence": 7,
    "title": "病起别主人",
    "author": "李群玉",
    "content": [
      "益愧千金少，情将一饭殊。",
      "恨无泉客泪，尽泣感恩珠。"
    ]
  },
  {
    "volume": 570,
    "sequence": 8,
    "title": "火炉前坐",
    "author": "李群玉",
    "content": [
      "孤灯照不寐，风雨满西林。",
      "多少关心事，书灰到夜深。"
    ]
  },
  {
    "volume": 570,
    "sequence": 9,
    "title": "古词",
    "author": "李群玉",
    "content": [
      "一合相思泪，临江洒素秋。",
      "碧波如会意，却与向西流。"
    ]
  },
  {
    "volume": 570,
    "sequence": 10,
    "title": "嘲卖药翁",
    "author": "李群玉",
    "content": [
      "劚尽春山土，辛勤卖药翁。",
      "莫抛破笠子，留作败天公。"
    ]
  },
  {
    "volume": 570,
    "sequence": 11,
    "title": "伤小女痴儿",
    "author": "李群玉",
    "content": [
      "哭尔春日短，支颐长叹嗟。",
      "不如半死树，犹吐一枝花。"
    ]
  },
  {
    "volume": 570,
    "sequence": 12,
    "title": "青鹢",
    "author": "李群玉",
    "content": [
      "独立蒹葭雨，低飞浦屿风。",
      "须知毛色下，莫入鹭鸶丛。"
    ]
  },
  {
    "volume": 570,
    "sequence": 13,
    "title": "池塘晚景",
    "author": "李群玉",
    "content": [
      "风荷珠露倾，惊起睡䴔䴖。",
      "月落池塘静，金刀剪一声。"
    ]
  },
  {
    "volume": 570,
    "sequence": 14,
    "title": "役从叔",
    "author": "李群玉",
    "content": [
      "可惜出群蹄，毛焦久卧泥。",
      "孙阳如不顾，骐骥向谁嘶。"
    ]
  },
  {
    "volume": 570,
    "sequence": 15,
    "title": "恼自澄",
    "author": "李群玉",
    "content": [
      "常闻天女会，玉指散天花。",
      "莫遣春风里，红芳点袈裟。"
    ]
  },
  {
    "volume": 570,
    "sequence": 16,
    "title": "读贾谊传",
    "author": "李群玉",
    "content": [
      "卑湿长沙地，空抛出世才。",
      "已齐生死理，鵩鸟莫为灾。"
    ]
  },
  {
    "volume": 570,
    "sequence": 17,
    "title": "寄人",
    "author": "李群玉",
    "content": [
      "寄语双莲子，须知用意深。",
      "莫嫌一点苦，便拟弃莲心。"
    ]
  },
  {
    "volume": 570,
    "sequence": 18,
    "title": "寄韦秀才",
    "author": "李群玉",
    "content": [
      "荆台兰渚客，寥落共含情。",
      "空馆相思夜，孤灯照雨声。"
    ]
  },
  {
    "volume": 570,
    "sequence": 19,
    "title": "春日寄友（一作春日南台初晴望寄友）",
    "author": "李群玉",
    "content": [
      "晴气熏樱蕊，丰蒙雪满林。",
      "请君三斗酒，醉卧白罗岑。"
    ]
  },
  {
    "volume": 570,
    "sequence": 20,
    "title": "题竹",
    "author": "李群玉",
    "content": [
      "一顷含秋绿，森风十万竿。",
      "气吹朱夏转，声扫碧霄寒。"
    ]
  },
  {
    "volume": 570,
    "sequence": 21,
    "title": "怀初公",
    "author": "李群玉",
    "content": [
      "不见休上人，空伤碧云思。",
      "何处开宝书，秋风海光寺。"
    ]
  },
  {
    "volume": 570,
    "sequence": 22,
    "title": "龙安寺佳人阿最歌八首",
    "author": "李群玉",
    "content": [
      "团团明月面，冉冉柳枝腰。",
      "未入鸳鸯被，心长似火烧。",
      "见面知何益，闻名忆转深。",
      "拳挛荷叶子，未得展莲心。",
      "欲摘不得摘，如看波上花。",
      "若教亲玉树，情愿作蒹葭。",
      "门路穿茶焙，房门映竹烟。",
      "会须随鹿女，乞火到窗前。",
      "不是求心印，都缘爱绿珠。",
      "何须同泰寺，然后始为奴。",
      "既为金界客，任改净人名。",
      "愿扫琉璃地，烧香过一生。",
      "素腕撩金索，轻红约翠纱。",
      "不如栏下水，终日见桃花。",
      "第一龙宫女，相怜是阿谁。",
      "好鱼输獭尽，白鹭镇长饥。"
    ]
  },
  {
    "volume": 570,
    "sequence": 23,
    "title": "野鸭",
    "author": "李群玉",
    "content": [
      "鸂鶒借毛衣，喧呼鹰隼稀。",
      "云披菱藻地，任汝作群飞。"
    ]
  },
  {
    "volume": 570,
    "sequence": 24,
    "title": "题二妃庙",
    "author": "李群玉",
    "content": [
      "黄陵庙前春已空，子规啼血滴松风。",
      "不知精爽归何处，疑是行云秋色中。"
    ]
  },
  {
    "volume": 570,
    "sequence": 25,
    "title": "寄友二首",
    "author": "李群玉",
    "content": [
      "野水晴山雪后时，独行村落更相思。",
      "无因一向溪头醉，处处寒梅映酒旗。",
      "花落轻寒酒熟迟，醉眠不及落花期。",
      "愁人相忆春山暮，烟树苍苍播谷时。"
    ]
  },
  {
    "volume": 570,
    "sequence": 26,
    "title": "桃源",
    "author": "李群玉",
    "content": [
      "我到瞿真上升处，山川四望使人愁。",
      "紫雪白鹤去不返，唯有桃花溪水流。"
    ]
  },
  {
    "volume": 570,
    "sequence": 27,
    "title": "题王侍御宅",
    "author": "李群玉",
    "content": [
      "门向沧江碧岫开，地多鸥鹭少尘埃。",
      "绿阴十里滩声里，闲自王家看竹来。"
    ]
  },
  {
    "volume": 570,
    "sequence": 28,
    "title": "闻湘南从叔朝觐",
    "author": "李群玉",
    "content": [
      "长沙地窄却回时，舟楫駸駸向凤池。",
      "为报湘川神女道，莫教云雨湿旌旗。"
    ]
  },
  {
    "volume": 570,
    "sequence": 29,
    "title": "汉阳太白楼",
    "author": "李群玉",
    "content": [
      "江上层楼翠霭间，满帘春水满窗山。",
      "青枫绿草将愁去，远入吴云暝不还。"
    ]
  },
  {
    "volume": 570,
    "sequence": 30,
    "title": "送客",
    "author": "李群玉",
    "content": [
      "沅水罗文海燕回，柳条牵恨到荆台。",
      "定知行路春愁里，故郢城边见落梅。"
    ]
  },
  {
    "volume": 570,
    "sequence": 31,
    "title": "醴陵道中",
    "author": "李群玉",
    "content": [
      "别酒离亭十里强，半醒半醉引愁长。",
      "无端寂寂春山路，雪打溪梅狼藉香。"
    ]
  },
  {
    "volume": 570,
    "sequence": 32,
    "title": "校书叔遗暑服",
    "author": "李群玉",
    "content": [
      "翠云箱里叠樬栊，楚葛湘纱净似空。",
      "便著清江明月夜，轻凉与挂一身风。"
    ]
  },
  {
    "volume": 570,
    "sequence": 33,
    "title": "赠魏三十七",
    "author": "李群玉",
    "content": [
      "名珪字玉净无瑕，美誉芳声有数车。",
      "莫放焰光高二丈，来年烧杀杏园花。"
    ]
  },
  {
    "volume": 570,
    "sequence": 34,
    "title": "酬崔表仁",
    "author": "李群玉",
    "content": [
      "昨日朱门一见君，忽惊野鹤在鸡群。",
      "不应长啄潢污水，早晚归飞碧落云。"
    ]
  },
  {
    "volume": 570,
    "sequence": 35,
    "title": "旅游番禺献凉公",
    "author": "李群玉",
    "content": [
      "帝乡群侣杳难寻，独立沧洲岁暮心。",
      "野鹤栖飞无远近，稻粱多处是恩深。"
    ]
  },
  {
    "volume": 570,
    "sequence": 36,
    "title": "长沙元门寺张璪员外壁画",
    "author": "李群玉",
    "content": [
      "片石长松倚素楹，翛然云壑见高情。",
      "世人只爱凡花鸟，无处不知梁广名。"
    ]
  },
  {
    "volume": 570,
    "sequence": 37,
    "title": "请告出春明门",
    "author": "李群玉",
    "content": [
      "本不将心挂名利，亦无情意在樊笼。",
      "鹿裘藜杖且归去，富贵荣华春梦中。"
    ]
  },
  {
    "volume": 570,
    "sequence": 38,
    "title": "引水行",
    "author": "李群玉",
    "content": [
      "一条寒玉走秋泉，引出深萝洞口烟。",
      "十里暗流声不断，行人头上过潺湲。"
    ]
  },
  {
    "volume": 570,
    "sequence": 39,
    "title": "移松竹",
    "author": "李群玉",
    "content": [
      "龙髯凤尾乱飕飕，带雾停风一亩秋。",
      "待取满庭苍翠合，酒尊书案闭门休。"
    ]
  },
  {
    "volume": 570,
    "sequence": 40,
    "title": "叹灵鹫寺山榴",
    "author": "李群玉",
    "content": [
      "水蝶岩蜂俱不知，露红凝艳数千枝。",
      "山深春晚无人赏，即是杜鹃催落时。"
    ]
  },
  {
    "volume": 570,
    "sequence": 41,
    "title": "黄陵庙（一作李远诗）",
    "author": "李群玉",
    "content": [
      "黄陵庙前莎草春，黄陵女儿茜裙新。",
      "轻舟短棹唱歌去，水远山长愁杀人。"
    ]
  },
  {
    "volume": 570,
    "sequence": 42,
    "title": "北亭",
    "author": "李群玉",
    "content": [
      "斜雨飞丝织晓空，疏帘半卷野亭风。",
      "荷花向尽秋光晚，零落残红绿沼中。"
    ]
  },
  {
    "volume": 570,
    "sequence": 43,
    "title": "送客往涔阳",
    "author": "李群玉",
    "content": [
      "春与春愁逐日长，远人天畔远思乡。",
      "蘋生水绿不归去，孤负东溪七里庄。"
    ]
  },
  {
    "volume": 570,
    "sequence": 44,
    "title": "寄友人鹿胎冠子",
    "author": "李群玉",
    "content": [
      "数点疏星紫锦斑，仙家新样剪三山。",
      "宜与谢公松下戴，净簪云发翠微间。"
    ]
  },
  {
    "volume": 570,
    "sequence": 45,
    "title": "江南",
    "author": "李群玉",
    "content": [
      "鳞鳞别浦起微波，泛泛轻舟桃叶歌。",
      "斜雪北风何处宿，江南一路酒旗多。"
    ]
  },
  {
    "volume": 570,
    "sequence": 46,
    "title": "答友人寄新茗",
    "author": "李群玉",
    "content": [
      "满火芳香碾麹尘，吴瓯湘水绿花新。",
      "愧君千里分滋味，寄与春风酒渴人。"
    ]
  },
  {
    "volume": 570,
    "sequence": 47,
    "title": "峡山寺上方",
    "author": "李群玉",
    "content": [
      "满院泉声水殿凉，疏帘微雨野松香。",
      "东峰下视南溟月，笑踏金波看海光。"
    ]
  },
  {
    "volume": 570,
    "sequence": 48,
    "title": "秋登涔阳城二首",
    "author": "李群玉",
    "content": [
      "万户砧声水国秋，凉风吹起故乡愁。",
      "行人望远偏伤思，白浪青枫满北楼。",
      "穿针楼上闭秋烟，织女佳期又隔年。",
      "斜笛夜深吹不落，一条银汉挂秋天。"
    ]
  },
  {
    "volume": 570,
    "sequence": 49,
    "title": "钓鱼",
    "author": "李群玉",
    "content": [
      "七尺青竿一丈丝，菰浦叶里逐风吹。",
      "几回举手抛芳饵，惊起沙滩水鸭儿。"
    ]
  },
  {
    "volume": 570,
    "sequence": 50,
    "title": "酬魏三十七",
    "author": "李群玉",
    "content": [
      "静里寒香触思初，开缄忽见二琼琚。",
      "一吟丽可风流极，没得弘文李校书。"
    ]
  },
  {
    "volume": 570,
    "sequence": 51,
    "title": "赠琵琶妓",
    "author": "李群玉",
    "content": [
      "我见鸳鸯飞水上，君还望月苦相思。",
      "一双裙带同心结，早寄黄鹂孤雁儿。"
    ]
  },
  {
    "volume": 570,
    "sequence": 52,
    "title": "落帆后赋得二绝",
    "author": "李群玉",
    "content": [
      "平湖茫茫春日落，危樯独映沙洲泊。",
      "上岸闲寻细草行，古查飞起黄金鹗。",
      "水浮秋烟沙晓雪，皎洁无风灯影彻。",
      "海客云帆未挂时，相与缘江拾明月。"
    ]
  },
  {
    "volume": 570,
    "sequence": 53,
    "title": "赠人",
    "author": "李群玉",
    "content": [
      "曾留宋玉旧衣裳，惹得巫山梦里香。",
      "云雨无情难管领，任他别嫁楚襄王。"
    ]
  },
  {
    "volume": 570,
    "sequence": 54,
    "title": "赠妓人",
    "author": "李群玉",
    "content": [
      "谁家少女字千金，省向人间逐处寻。",
      "今日分明花里见，一双红脸动春心。"
    ]
  },
  {
    "volume": 570,
    "sequence": 55,
    "title": "山榴",
    "author": "李群玉",
    "content": [
      "洞中春气蒙笼暄，尚有红英千树繁。",
      "可怜夹水锦步障，羞数石家金谷园。"
    ]
  },
  {
    "volume": 570,
    "sequence": 56,
    "title": "鸂鶒",
    "author": "李群玉",
    "content": [
      "锦羽相呼暮沙曲，波上双声戛哀玉。",
      "霞明川静极望中，一时飞灭青山绿。"
    ]
  },
  {
    "volume": 570,
    "sequence": 57,
    "title": "沅江渔者",
    "author": "李群玉",
    "content": [
      "倚棹汀洲沙日晚，江鲜野菜桃花饭。",
      "长歌一曲烟霭深，归去沧江绿波远。"
    ]
  },
  {
    "volume": 570,
    "sequence": 58,
    "title": "题金山寺石堂",
    "author": "李群玉",
    "content": [
      "白波四面照楼台，日夜潮声绕寺回。",
      "千叶红莲高会处，几曾龙女献珠来。"
    ]
  },
  {
    "volume": 570,
    "sequence": 59,
    "title": "戏赠魏十四",
    "author": "李群玉",
    "content": [
      "兰浦秋来烟雨深，几多情思在琴心。",
      "知君调得东家子，早晚和鸣入锦衾。"
    ]
  },
  {
    "volume": 570,
    "sequence": 60,
    "title": "和人赠别",
    "author": "李群玉",
    "content": [
      "嚬黛低红别怨多，深亭芳恨满横波。",
      "声中唱出缠绵意，泪落灯前一曲歌。"
    ]
  },
  {
    "volume": 570,
    "sequence": 61,
    "title": "宿巫山庙二首",
    "author": "李群玉",
    "content": [
      "寂寞高堂别楚君，玉人天上逐行云。",
      "停舟十二峰峦下，幽佩仙香半夜闻。",
      "庙闭春山晓月光，波声回合树苍苍。",
      "自从一别襄王梦，云雨空飞巫峡长。"
    ]
  },
  {
    "volume": 570,
    "sequence": 62,
    "title": "伤柘枝妓",
    "author": "李群玉",
    "content": [
      "曾见双鸾舞镜中，联飞接影对春风。",
      "今来独在花筵散，月满秋天一半空。"
    ]
  },
  {
    "volume": 570,
    "sequence": 63,
    "title": "题樱桃",
    "author": "李群玉",
    "content": [
      "春初携酒此花间，几度临风倒玉山。",
      "今日叶深黄满树，再来惆怅不能攀。"
    ]
  },
  {
    "volume": 570,
    "sequence": 64,
    "title": "恼从兄",
    "author": "李群玉",
    "content": [
      "芳草萋萋新燕飞，芷汀南望雁书稀。",
      "武陵洞里寻春客，已被桃花迷不归。"
    ]
  },
  {
    "volume": 570,
    "sequence": 65,
    "title": "紫极宫斋后",
    "author": "李群玉",
    "content": [
      "紫府空歌碧落寒，晓星寥亮月光残。",
      "一群白鹤高飞上，唯有松风吹石坛。"
    ]
  },
  {
    "volume": 570,
    "sequence": 66,
    "title": "春晚",
    "author": "李群玉",
    "content": [
      "思乡之客空凝嚬，天边欲尽未尽春。",
      "独攀江树深不语，芳草落花愁杀人。"
    ]
  },
  {
    "volume": 570,
    "sequence": 67,
    "title": "喜浑吉见访",
    "author": "李群玉",
    "content": [
      "公子春衫桂水香，远冲飞雪过书堂。",
      "贫家冷落难消日，唯有松筠满院凉。"
    ]
  },
  {
    "volume": 570,
    "sequence": 68,
    "title": "索曲送酒",
    "author": "李群玉",
    "content": [
      "帘外春风正落梅，须求狂药解愁回。",
      "烦君玉指轻拢撚，慢拨鸳鸯送一杯。"
    ]
  },
  {
    "volume": 570,
    "sequence": 69,
    "title": "山驿梅花",
    "author": "李群玉",
    "content": [
      "生在幽崖独无主，溪萝涧鸟为俦侣。",
      "行人陌上不留情，愁香空谢深山雨。"
    ]
  },
  {
    "volume": 570,
    "sequence": 70,
    "title": "重阳日上渚宫杨尚书",
    "author": "李群玉",
    "content": [
      "落帽台边菊半黄，行人惆怅对重阳。",
      "荆州一见桓宣武，为趁悲秋入帝乡。"
    ]
  },
  {
    "volume": 570,
    "sequence": 71,
    "title": "书院二小松",
    "author": "李群玉",
    "content": [
      "一双幽色出凡尘，数粒秋烟二尺鳞。",
      "从此静窗闻细韵，琴声长伴读书人。"
    ]
  },
  {
    "volume": 570,
    "sequence": 72,
    "title": "劝人庐山读书",
    "author": "李群玉",
    "content": [
      "怜君少隽利如锋，气爽神清刻骨聪。",
      "片玉若磨唯转莹，莫辞云水入庐峰。"
    ]
  },
  {
    "volume": 570,
    "sequence": 73,
    "title": "言怀",
    "author": "李群玉",
    "content": [
      "白鹤高飞不逐群，嵇康琴酒鲍昭文。",
      "此身未有栖归处，天下人间一片云。"
    ]
  },
  {
    "volume": 570,
    "sequence": 74,
    "title": "闻笛",
    "author": "李群玉",
    "content": [
      "冉冉生山草何异，截而吹之动天地。",
      "望乡台上望乡时，不独落梅兼落泪。"
    ]
  },
  {
    "volume": 570,
    "sequence": 75,
    "title": "晓宴",
    "author": "李群玉",
    "content": [
      "金波西倾银汉落，绿树含烟倚朱阁。",
      "晓华胧日忽闻调笙，一点残灯隔罗幕。"
    ]
  },
  {
    "volume": 570,
    "sequence": 76,
    "title": "将游荆州投魏中丞",
    "author": "李群玉",
    "content": [
      "贫埋病压老巑岏，拂拭菱花不喜看。",
      "又恐无人肯青眼，事须凭仗小还丹。"
    ]
  },
  {
    "volume": 570,
    "sequence": 77,
    "title": "二辛夷",
    "author": "李群玉",
    "content": [
      "狂吟辞舞双白鹤，霜翎玉羽纷纷落。",
      "空庭向晚春雨微，却敛寒香抱瑶萼。"
    ]
  },
  {
    "volume": 570,
    "sequence": 78,
    "title": "题龙潭西斋",
    "author": "李群玉",
    "content": [
      "寂寞幽斋暝烟起，满径西风落松子。",
      "远公一去兜率宫，唯有面前虎溪水。"
    ]
  },
  {
    "volume": 570,
    "sequence": 79,
    "title": "中秋寄南海梁侍御",
    "author": "李群玉",
    "content": [
      "海静天高景气殊，鲸睛失彩蚌潜珠。",
      "不知今夜越台上，望见瀛洲方丈无。"
    ]
  },
  {
    "volume": 570,
    "sequence": 80,
    "title": "戏赠姬人（一作张祜与杜牧联句诗）",
    "author": "李群玉",
    "content": [
      "骰子巡抛裹手拈，无因得见玉纤纤。",
      "但知谑道金钗落，图向人前露指尖。"
    ]
  },
  {
    "volume": 570,
    "sequence": 81,
    "title": "大庾山岭别友人",
    "author": "李群玉",
    "content": [
      "筼筜无子鸳雏饥，毛彩凋摧不得归。",
      "谁念火云千嶂里，低身犹傍鹧鸪飞。"
    ]
  },
  {
    "volume": 570,
    "sequence": 82,
    "title": "石门戍",
    "author": "李群玉",
    "content": [
      "到此空思吴隐之，潮痕草蔓上幽碑。",
      "人来皆望珠玑去，谁咏贪泉四句诗。"
    ]
  },
  {
    "volume": 570,
    "sequence": 83,
    "title": "文殊院避暑",
    "author": "李群玉",
    "content": [
      "赤日黄埃满世间，松声入耳即心闲。",
      "愿寻五百仙人去，一世清凉住雪山。"
    ]
  },
  {
    "volume": 570,
    "sequence": 84,
    "title": "南庄春晚二首",
    "author": "李群玉",
    "content": [
      "连云草映一条陂，鸂鶒双双带水飞。",
      "南村小路桃花落，细雨斜风独自归。",
      "草暖沙长望去舟，微茫烟浪向巴丘。",
      "沅江寂寂春归尽，水绿蘋香人自愁。"
    ]
  },
  {
    "volume": 570,
    "sequence": 85,
    "title": "湘妃庙",
    "author": "李群玉",
    "content": [
      "少将风月怨平湖，见尽扶桑水到枯。",
      "相约杏花坛上去，画栏红紫斗樗蒲。"
    ]
  }
]