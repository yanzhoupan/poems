[
  {
    "volume": 176,
    "sequence": 1,
    "title": "送鲁郡刘长史迁弘农长史",
    "author": "李白",
    "content": [
      "鲁国一杯水，难容横海鳞。",
      "仲尼且不敬，况乃寻常人。",
      "白玉换斗粟，黄金买尺薪。",
      "闭门木叶下，始觉秋非春。",
      "闻君向西迁，地即鼎湖邻。",
      "宝镜匣苍藓，丹经埋素尘。",
      "轩后上天时，攀龙遗小臣。",
      "及此留惠爱，庶几风化淳。",
      "鲁缟如白烟，五缣不成束。",
      "临行赠贫交，一尺重山岳。",
      "相国齐晏子，赠行不及言。",
      "托阴当树李，忘忧当树萱。",
      "他日见张禄，绨袍怀旧恩。"
    ]
  },
  {
    "volume": 176,
    "sequence": 2,
    "title": "送族弟单父主簿凝摄宋城主簿至郭南月桥却回…留饮赠之",
    "author": "李白",
    "content": [
      "吾家青萍剑，操割有馀闲。",
      "往来纠二邑，此去何时还。",
      "鞍马月桥南，光辉歧路间。",
      "贤豪相追饯，却到栖霞山。",
      "群花散芳园，斗酒开离颜。",
      "乐酣相顾起，征马无由攀。"
    ]
  },
  {
    "volume": 176,
    "sequence": 3,
    "title": "鲁郡东石门送杜二甫",
    "author": "李白",
    "content": [
      "醉别复几日，登临遍池台。",
      "何时石门路，重有金樽开。",
      "秋波落泗水，海色明徂徕。",
      "飞蓬各自远，且尽手中杯。"
    ]
  },
  {
    "volume": 176,
    "sequence": 4,
    "title": "鲁郡尧祠送张十四游河北",
    "author": "李白",
    "content": [
      "猛虎伏尺草，虽藏难蔽身。",
      "有如张公子，肮脏在风尘。",
      "岂无横腰剑，屈彼淮阴人。",
      "击筑向北燕，燕歌易水滨。",
      "归来泰山上，当与尔为邻。"
    ]
  },
  {
    "volume": 176,
    "sequence": 5,
    "title": "杭州送裴大泽赴庐州长史",
    "author": "李白",
    "content": [
      "西江天柱远，东越海门深。",
      "去割慈亲恋，行忧报国心。",
      "好风吹落日，流水引长吟。",
      "五月披裘者，应知不取金。"
    ]
  },
  {
    "volume": 176,
    "sequence": 6,
    "title": "灞陵行送别",
    "author": "李白",
    "content": [
      "送君灞陵亭，灞水流浩浩。",
      "上有无花之古树，下有伤心之春草。",
      "我向秦人问路歧，云是王粲南登之古道。",
      "古道连绵走西京，紫阙落日浮云生。",
      "正当今夕断肠处，黄鹂愁绝不忍听。"
    ]
  },
  {
    "volume": 176,
    "sequence": 7,
    "title": "送贺监归四明应制",
    "author": "李白",
    "content": [
      "久辞荣禄遂初衣，曾向长生说息机。",
      "真诀自从茅氏得，恩波宁阻洞庭归。",
      "瑶台含雾星辰满，仙峤浮空岛屿微。",
      "借问欲栖珠树鹤，何年却向帝城飞。"
    ]
  },
  {
    "volume": 176,
    "sequence": 8,
    "title": "送窦司马贬宜春",
    "author": "李白",
    "content": [
      "天马白银鞍，亲承明主欢。",
      "斗鸡金宫里，射雁碧云端。",
      "堂上罗中贵，歌钟清夜阑。",
      "何言谪南国，拂剑坐长叹。",
      "赵璧为谁点，隋珠枉被弹。",
      "圣朝多雨露，莫厌此行难。"
    ]
  },
  {
    "volume": 176,
    "sequence": 9,
    "title": "送羽林陶将军",
    "author": "李白",
    "content": [
      "将军出使拥楼船，江上旌旗拂紫烟。",
      "万里横戈探虎穴，三杯拔剑舞龙泉。",
      "莫道词人无胆气，临行将赠绕朝鞭。"
    ]
  },
  {
    "volume": 176,
    "sequence": 10,
    "title": "送程、刘二侍郎兼独孤判官赴安西幕府",
    "author": "李白",
    "content": [
      "安西幕府多材雄，喧喧惟道三数公。",
      "绣衣貂裘明积雪，飞书走檄如飘风。",
      "朝辞明主出紫宫，银鞍送别金城空。",
      "天外飞霜下葱海，火旗云马生光彩。",
      "胡塞清尘几日归，汉家草绿遥相待。"
    ]
  },
  {
    "volume": 176,
    "sequence": 11,
    "title": "送侄良携二妓赴会稽，戏有此赠",
    "author": "李白",
    "content": [
      "携妓东山去，春光半道催。",
      "遥看若桃李，双入镜中开。"
    ]
  },
  {
    "volume": 176,
    "sequence": 12,
    "title": "送贺宾客归越",
    "author": "李白",
    "content": [
      "镜湖流水漾清波，狂客归舟逸兴多。",
      "山阴道士如相见，应写黄庭换白鹅。"
    ]
  },
  {
    "volume": 176,
    "sequence": 13,
    "title": "送张遥之寿阳幕府",
    "author": "李白",
    "content": [
      "寿阳信天险，天险横荆关。",
      "苻坚百万众，遥阻八公山。",
      "不假筑长城，大贤在其间。",
      "战夫若熊虎，破敌有馀闲。",
      "张子勇且英，少轻卫霍孱。",
      "投躯紫髯将，千里望风颜。",
      "勖尔效才略，功成衣锦还。"
    ]
  },
  {
    "volume": 176,
    "sequence": 14,
    "title": "送裴十八图南归嵩山二首",
    "author": "李白",
    "content": [
      "何处可为别，长安青绮门。",
      "胡姬招素手，延客醉金樽。",
      "临当上马时，我独与君言。",
      "风吹芳兰折，日没鸟雀喧。",
      "举手指飞鸿，此情难具论。",
      "同归无早晚，颍水有清源。",
      "君思颍水绿，忽复归嵩岑。",
      "归时莫洗耳，为我洗其心。",
      "洗心得真情，洗耳徒买名。",
      "谢公终一起，相与济苍生。"
    ]
  },
  {
    "volume": 176,
    "sequence": 15,
    "title": "同王昌龄送族弟襄归桂阳二首",
    "author": "李白",
    "content": [
      "秦地见碧草，楚谣对清樽。",
      "把酒尔何思，鹧鸪啼南园。",
      "余欲罗浮隐，犹怀明主恩。",
      "踌躇紫宫恋，孤负沧洲言。",
      "终然无心云，海上同飞翻。",
      "相期乃不浅，幽桂有芳根。",
      "尔家何在潇湘川，青莎白石长沙边。",
      "昨梦江花照江日，几枝正发东窗前。",
      "觉来欲往心悠然，魂随越鸟飞南天。",
      "秦云连山海相接，桂水横烟不可涉。",
      "送君此去令人愁，风帆茫茫隔河洲。",
      "春潭琼草绿可折，西寄长安明月楼。"
    ]
  },
  {
    "volume": 176,
    "sequence": 16,
    "title": "送外甥郑灌从军三首",
    "author": "李白",
    "content": [
      "六博争雄好彩来，金盘一掷万人开。",
      "丈夫赌命报天子，当斩胡头衣锦回。",
      "丈八蛇予出陇西，弯弧拂箭白猿啼。",
      "破胡必用龙韬策，积甲应将熊耳齐。",
      "月蚀西方破敌时，及瓜归日未应迟。",
      "斩胡血变黄河水，枭首当悬白鹊旗。"
    ]
  },
  {
    "volume": 176,
    "sequence": 17,
    "title": "送于十八应四子举落第还嵩山",
    "author": "李白",
    "content": [
      "吾祖吹橐籥，天人信森罗。",
      "归根复太素，群动熙元和。",
      "炎炎四真人，摛辩若涛波。",
      "交流无时寂，杨墨日成科。",
      "夫子闻洛诵，夸才才固多。",
      "为金好踊跃，久客方蹉跎。",
      "道可束卖之，五宝溢山河。",
      "劝君还嵩丘，开酌盼庭柯。",
      "三花如未落，乘兴一来过。"
    ]
  },
  {
    "volume": 176,
    "sequence": 18,
    "title": "送别",
    "author": "李白",
    "content": [
      "寻阳五溪水，沿洄直入巫山里。",
      "胜境由来人共传，君到南中自称美。",
      "送君别有八月秋，飒飒芦花复益愁。",
      "云帆望远不相见，日暮长江空自流。"
    ]
  },
  {
    "volume": 176,
    "sequence": 19,
    "title": "送族弟绾从军安西",
    "author": "李白",
    "content": [
      "汉家兵马乘北风，鼓行而西破犬戎。",
      "尔随汉将出门去，剪虏若草收奇功。",
      "君王按剑望边色，旄头已落胡天空。",
      "匈奴系颈数应尽，明年应入蒲萄宫。"
    ]
  },
  {
    "volume": 176,
    "sequence": 20,
    "title": "送梁公昌从信安北征",
    "author": "李白",
    "content": [
      "入幕推英选，捐书事远戎。",
      "高谈百战术，郁作万夫雄。",
      "起舞莲花剑，行歌明月弓。",
      "将飞天地阵，兵出塞垣通。",
      "祖席留丹景，征麾拂彩虹。",
      "旋应献凯入，麟阁伫深功。"
    ]
  },
  {
    "volume": 176,
    "sequence": 21,
    "title": "送白利从金吾董将军西征",
    "author": "李白",
    "content": [
      "西羌延国讨，白起佐军威。",
      "剑决浮云气，弓弯明月辉。",
      "马行边草绿，旌卷曙霜飞。",
      "抗手凛相顾，寒风生铁衣。"
    ]
  },
  {
    "volume": 176,
    "sequence": 22,
    "title": "送张秀才从军",
    "author": "李白",
    "content": [
      "六驳食猛虎，耻从驽马群。",
      "一朝长鸣去，矫若龙行云。",
      "壮士怀远略，志存解世纷。",
      "周粟犹不顾，齐圭安肯分。",
      "抱剑辞高堂，将投崔冠军。",
      "长策扫河洛，宁亲归汝坟。",
      "当令千古后，麟阁著奇勋。"
    ]
  },
  {
    "volume": 176,
    "sequence": 23,
    "title": "送崔度还吴（度，故人礼部员外国辅之子）",
    "author": "李白",
    "content": [
      "幽燕沙雪地，万里尽黄云。",
      "朝吹归秋雁，南飞日几群。",
      "中有孤凤雏，哀鸣九天闻。",
      "我乃重此鸟，彩章五色分。",
      "胡为杂凡禽，雏鹜轻贱君。",
      "举手捧尔足，疾心若火焚。",
      "拂羽泪满面，送之吴江濆。",
      "去影忽不见，踌躇日将曛。"
    ]
  },
  {
    "volume": 176,
    "sequence": 24,
    "title": "送祝八之江东，赋得浣纱石",
    "author": "李白",
    "content": [
      "西施越溪女，明艳光云海。",
      "未入吴王宫殿时，浣纱古石今犹在。",
      "桃李新开映古查，菖蒲犹短出平沙。",
      "昔时红粉照流水，今日青苔覆落花。",
      "君去西秦适东越，碧山青江几超忽。",
      "若到天涯思故人，浣纱石上窥明月。"
    ]
  },
  {
    "volume": 176,
    "sequence": 25,
    "title": "送侯十一",
    "author": "李白",
    "content": [
      "朱亥已击晋，侯嬴尚隐身。",
      "时无魏公子，岂贵抱关人。",
      "余亦不火食，游梁同在陈。",
      "空馀湛卢剑，赠尔托交亲。"
    ]
  },
  {
    "volume": 176,
    "sequence": 26,
    "title": "鲁中送二从弟赴举之西京（一作送族弟锽）",
    "author": "李白",
    "content": [
      "鲁客向西笑，君门若梦中。",
      "霜凋逐臣发，日忆明光宫。",
      "复羡二龙去，才华冠世雄。",
      "平衢骋高足，逸翰凌长风。",
      "舞袖拂秋月，歌筵闻早鸿。",
      "送君日千里，良会何由同。"
    ]
  },
  {
    "volume": 176,
    "sequence": 27,
    "title": "奉饯高尊师如贵道士传道箓毕归北海",
    "author": "李白",
    "content": [
      "道隐不可见，灵书藏洞天。",
      "吾师四万劫，历世递相传。",
      "别杖留青竹，行歌蹑紫烟。",
      "离心无远近，长在玉京悬。"
    ]
  },
  {
    "volume": 176,
    "sequence": 28,
    "title": "金陵送张十一再游东吴",
    "author": "李白",
    "content": [
      "张翰黄花句，风流五百年。",
      "谁人今继作，夫子世称贤。",
      "再动游吴棹，还浮入海船。",
      "春光白门柳，霞色赤城天。",
      "去国难为别，思归各未旋。",
      "空馀贾生泪，相顾共凄然。"
    ]
  },
  {
    "volume": 176,
    "sequence": 29,
    "title": "送纪秀才游越",
    "author": "李白",
    "content": [
      "海水不满眼，观涛难称心。",
      "即知蓬莱石，却是巨鳌簪。",
      "送尔游华顶，令余发舄吟。",
      "仙人居射的，道士住山阴。",
      "禹穴寻溪入，云门隔岭深。",
      "绿萝秋月夜，相忆在鸣琴。"
    ]
  },
  {
    "volume": 176,
    "sequence": 30,
    "title": "送长沙陈太守二首",
    "author": "李白",
    "content": [
      "长沙陈太守，逸气凌青松。",
      "英主赐五马，本是天池龙。",
      "湘水回九曲，衡山望五峰。",
      "荣君按节去，不及远相从。",
      "七郡长沙国，南连湘水滨。",
      "定王垂舞袖，地窄不回身。",
      "莫小二千石，当安远俗人。",
      "洞庭乡路远，遥羡锦衣春。"
    ]
  },
  {
    "volume": 176,
    "sequence": 31,
    "title": "送杨燕之东鲁",
    "author": "李白",
    "content": [
      "关西杨伯起，汉日旧称贤。",
      "四代三公族，清风播人天。",
      "夫子华阴居，开门对玉莲。",
      "何事历衡霍，云帆今始还。",
      "君坐稍解颜，为君歌此篇。",
      "我固侯门士，谬登圣主筵。",
      "一辞金华殿，蹭蹬长江边。",
      "二子鲁门东，别来已经年。",
      "因君此中去，不觉泪如泉。"
    ]
  },
  {
    "volume": 176,
    "sequence": 32,
    "title": "送蔡山人",
    "author": "李白",
    "content": [
      "我本不弃世，世人自弃我。",
      "一乘无倪舟，八极纵远舵。",
      "燕客期跃马，唐生安敢讥。",
      "采珠勿惊龙，大道可暗归。",
      "故山有松月，迟尔玩清晖。"
    ]
  },
  {
    "volume": 176,
    "sequence": 33,
    "title": "送萧三十一之鲁中，兼问稚子伯禽",
    "author": "李白",
    "content": [
      "六月南风吹白沙，吴牛喘月气成霞。",
      "水国郁蒸不可处，时炎道远无行车。",
      "夫子如何涉江路，云帆袅袅金陵去。",
      "高堂倚门望伯鱼，鲁中正是趋庭处。",
      "我家寄在沙丘傍，三年不归空断肠。",
      "君行既识伯禽子，应驾小车骑白羊。"
    ]
  },
  {
    "volume": 176,
    "sequence": 34,
    "title": "送杨山人归嵩山",
    "author": "李白",
    "content": [
      "我有万古宅，嵩阳玉女峰。",
      "长留一片月，挂在东溪松。",
      "尔去掇仙草，菖蒲花紫茸。",
      "岁晚或相访，青天骑白龙。"
    ]
  },
  {
    "volume": 176,
    "sequence": 35,
    "title": "送殷淑三首",
    "author": "李白",
    "content": [
      "海水不可解，连江夜为潮。",
      "俄然浦屿阔，岸去酒船遥。",
      "惜别耐取醉，鸣榔且长谣。",
      "天明尔当去，应便有风飘。",
      "白鹭洲前月，天明送客回。",
      "青龙山后日，早出海云来。",
      "流水无情去，征帆逐吹开。",
      "相看不忍别，更进手中杯。",
      "痛饮龙邻下，灯青月复寒。",
      "醉歌惊白鹭，半夜起沙滩。"
    ]
  },
  {
    "volume": 176,
    "sequence": 36,
    "title": "送岑征君归鸣皋山",
    "author": "李白",
    "content": [
      "岑公相门子，雅望归安石。",
      "奕世皆夔龙，中台竟三拆。",
      "至人达机兆，高揖九州伯。",
      "奈何天地间，而作隐沦客。",
      "贵道能全真，潜辉卧幽邻。",
      "探元入窅默，观化游无垠。",
      "光武有天下，严陵为故人。",
      "虽登洛阳殿，不屈巢由身。",
      "余亦谢明主，今称偃蹇臣。",
      "登高览万古，思与广成邻。",
      "蹈海宁受赏，还山非问津。",
      "西来一摇扇，共拂元规尘。"
    ]
  },
  {
    "volume": 176,
    "sequence": 37,
    "title": "送范山人归泰山",
    "author": "李白",
    "content": [
      "鲁客抱白鹤，别余往泰山。",
      "初行若片云，杳在青崖间。",
      "高高至天门，日观近可攀。",
      "云山望不及，此去何时还。"
    ]
  }
]