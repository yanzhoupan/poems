[
  {
    "volume": 698,
    "sequence": 1,
    "title": "不出院楚公（自三衢至江西作）",
    "author": "韦庄",
    "content": [
      "一自禅关闭，心猿日渐驯。",
      "不知城郭路，稀识市朝人。",
      "履带阶前雪，衣无寺外尘。",
      "却嫌山翠好，诗客往来频。"
    ]
  },
  {
    "volume": 698,
    "sequence": 2,
    "title": "江边吟",
    "author": "韦庄",
    "content": [
      "江边烽燧几时休，江上行人雪满头。",
      "谁信乱离花不见，只应惆怅水东流。",
      "陶潜政事千杯酒，张翰生涯一叶舟。",
      "若有片帆归去好，可堪重倚仲宣楼。"
    ]
  },
  {
    "volume": 698,
    "sequence": 3,
    "title": "江南送李明府入关",
    "author": "韦庄",
    "content": [
      "雨花烟柳傍江村，流落天涯酒一樽。",
      "分首不辞多下泪，回头唯恐更消魂。",
      "我为孟馆三千客，君继宁王五代孙。",
      "正是中兴磐石重，莫将憔悴入都门。"
    ]
  },
  {
    "volume": 698,
    "sequence": 4,
    "title": "送福州王先辈南归",
    "author": "韦庄",
    "content": [
      "豫章城下偶相逢，自说今方遇至公。",
      "八韵赋吟梁苑雪，六铢衣惹杏园风。",
      "名标玉籍仙坛上，家寄闽山画障中。",
      "明日一杯何处别，绿杨烟岸雨蒙蒙。"
    ]
  },
  {
    "volume": 698,
    "sequence": 5,
    "title": "夜雪泛舟游南溪",
    "author": "韦庄",
    "content": [
      "大江西面小溪斜，入竹穿松似若耶。",
      "两岸严风吹玉树，一滩明月晒银砂。",
      "因寻野渡逢渔舍，更泊前湾上酒家。",
      "去去不知归路远，棹声烟里独呕哑。"
    ]
  },
  {
    "volume": 698,
    "sequence": 6,
    "title": "江行西望",
    "author": "韦庄",
    "content": [
      "西望长安白日遥，半年无事驻兰桡。",
      "欲将张翰秋江雨，画作屏风寄鲍昭。"
    ]
  },
  {
    "volume": 698,
    "sequence": 7,
    "title": "铜仪",
    "author": "韦庄",
    "content": [
      "铜仪一夜变葭灰，暖律还吹岭上梅。",
      "已喜汉官今再睹，更惊尧历又重开。",
      "窗中远岫青如黛，门外长江绿似苔。",
      "谁念闭关张仲蔚，满庭春雨长蒿莱。"
    ]
  },
  {
    "volume": 698,
    "sequence": 8,
    "title": "含香",
    "author": "韦庄",
    "content": [
      "含香高步已难陪，鹤到清霄势未回。",
      "遇物旋添芳草句，逢春宁滞碧云才。",
      "微红几处花心吐，嫩绿谁家柳眼开。",
      "却去金銮为近侍，便辞鸥鸟不归来。"
    ]
  },
  {
    "volume": 698,
    "sequence": 9,
    "title": "春云",
    "author": "韦庄",
    "content": [
      "春云春水两溶溶，倚郭楼台晚翠浓。",
      "山好只因人化石，地灵曾有剑为龙。",
      "官辞凤阙频经岁，家住峨嵋第几峰。",
      "王粲不知多少恨，夕阳吟断一声钟。"
    ]
  },
  {
    "volume": 698,
    "sequence": 10,
    "title": "云散",
    "author": "韦庄",
    "content": [
      "云散天边落照和，关关春树鸟声多。",
      "刘伶避世唯沈醉，甯戚伤时亦浩歌。",
      "已恨岁华添皎镜，更悲人事逐颓波。",
      "青云自有鹓鸿待，莫说他山好薜萝。"
    ]
  },
  {
    "volume": 698,
    "sequence": 11,
    "title": "袁州作",
    "author": "韦庄",
    "content": [
      "家家生计只琴书，一郡清风似鲁儒。",
      "山色东南连紫府，水声西北属洪都。",
      "烟霞尽入新诗卷，郭邑闲开古画图。",
      "正是江村春酒熟，更闻春鸟劝提壶。"
    ]
  },
  {
    "volume": 698,
    "sequence": 12,
    "title": "题袁州谢秀才所居",
    "author": "韦庄",
    "content": [
      "主人年少已能诗，更有松轩挂夕晖。",
      "芳草似袍连径合，白云如鸟傍檐飞。",
      "但将竹叶消春恨，莫遣杨花上客衣。",
      "若有前山好烟雨，与君吟到暝钟归。"
    ]
  },
  {
    "volume": 698,
    "sequence": 13,
    "title": "谒巫山庙",
    "author": "韦庄",
    "content": [
      "乱猿啼处访高唐，路入烟霞草木香。",
      "山色未能忘宋玉，水声犹似哭襄王。",
      "朝朝暮暮阳台下，为雨为云楚国亡。",
      "惆怅庙前无限柳，春来空斗画眉长。"
    ]
  },
  {
    "volume": 698,
    "sequence": 14,
    "title": "鹧鸪",
    "author": "韦庄",
    "content": [
      "南禽无侣似相依，锦翅双双傍马飞。",
      "孤竹庙前啼暮雨，汨罗祠畔吊残晖。",
      "秦人只解歌为曲，越女空能画作衣。",
      "懊恼泽家非有恨，年年长忆凤城归。"
    ]
  },
  {
    "volume": 698,
    "sequence": 15,
    "title": "宿蓬船",
    "author": "韦庄",
    "content": [
      "夜来江雨宿蓬船，卧听淋铃不忍眠。",
      "却忆紫微情调逸，阻风中酒过年年。"
    ]
  },
  {
    "volume": 698,
    "sequence": 16,
    "title": "送李秀才归荆溪",
    "author": "韦庄",
    "content": [
      "八月中秋月正圆，送君吟上木兰船。",
      "人言格调胜玄度，我爱篇章敌浪仙。",
      "晚渡去时冲细雨，夜滩何处宿寒烟。",
      "楚王宫去阳台近，莫倚风流滞少年。"
    ]
  },
  {
    "volume": 698,
    "sequence": 17,
    "title": "洪州送西明寺省上人游福建",
    "author": "韦庄",
    "content": [
      "记得初骑竹马年，送师来往御沟边。",
      "荆榛已失当时路，槐柳全无旧日烟。",
      "远自嵇山游楚泽，又从庐岳去闽川。",
      "新春阙下应相见，红杏花中觅酒仙。"
    ]
  },
  {
    "volume": 698,
    "sequence": 18,
    "title": "建昌渡暝吟",
    "author": "韦庄",
    "content": [
      "月照临官渡，乡情独浩然。",
      "鸟栖彭蠡树，月上建昌船。",
      "市散渔翁醉，楼深贾客眠。",
      "隔江何处笛，吹断绿杨烟。"
    ]
  },
  {
    "volume": 698,
    "sequence": 19,
    "title": "岁除对王秀才作",
    "author": "韦庄",
    "content": [
      "我惜今宵促，君愁玉漏频。",
      "岂知新岁酒，犹作异乡身。",
      "雪向寅前冻，花从子后春。",
      "到明追此会，俱是隔年人。"
    ]
  },
  {
    "volume": 698,
    "sequence": 20,
    "title": "酒渴爱江清",
    "author": "韦庄",
    "content": [
      "酒渴何方疗，江波一掬清。",
      "泻瓯如练色，漱齿作泉声。",
      "味带他山雪，光含白露精。",
      "只应千古后，长称伯伦情。"
    ]
  },
  {
    "volume": 698,
    "sequence": 21,
    "title": "和李秀才郊墅早春吟兴十韵",
    "author": "韦庄",
    "content": [
      "暖律变寒光，东君景渐长。",
      "我悲游海峤，君说住柴桑。",
      "雪色随高岳，冰声陷古塘。",
      "草根微吐翠，梅朵半含霜。",
      "酒市多逋客，渔家足夜航。",
      "匡庐云傍屋，彭蠡浪冲床。",
      "绿摆杨枝嫩，红挑菜甲香。",
      "凤凰城已尽，鹦鹉赋应狂。",
      "伫见龙辞沼，宁忧雁失行。",
      "不应双剑气，长在斗牛傍。"
    ]
  },
  {
    "volume": 698,
    "sequence": 22,
    "title": "泛鄱阳湖",
    "author": "韦庄",
    "content": [
      "四顾无边鸟不飞，大波惊隔楚山微。",
      "纷纷雨外灵均过，瑟瑟云中帝子归。",
      "迸鲤似棱投远浪，小舟如叶傍斜晖。",
      "鸱夷去后何人到，爱者虽多见者稀。"
    ]
  },
  {
    "volume": 698,
    "sequence": 23,
    "title": "黄藤山下闻猿",
    "author": "韦庄",
    "content": [
      "黄藤山下驻归程，一夜号猿吊旅情。",
      "入耳便能生百恨，断肠何必待三声。",
      "穿云宿处人难见，望月啼时兔正明。",
      "好笑五陵年少客，壮心无事也沾缨。"
    ]
  },
  {
    "volume": 698,
    "sequence": 24,
    "title": "章江作",
    "author": "韦庄",
    "content": [
      "杜陵归客正裴回，玉笛谁家叫落梅。",
      "之子棹从天外去，故人书自日边来。",
      "杨花慢惹霏霏雨，竹叶闲倾满满杯。",
      "欲问维扬旧风月，一江红树乱猿哀。"
    ]
  },
  {
    "volume": 698,
    "sequence": 25,
    "title": "南游富阳江中作",
    "author": "韦庄",
    "content": [
      "南去又南去，此行非自期。",
      "一帆云作伴，千里月相随。",
      "浪迹花应笑，衰容镜每知。",
      "乡园不可问，禾黍正离离。"
    ]
  },
  {
    "volume": 698,
    "sequence": 26,
    "title": "饶州馀干县琵琶洲有故韩宾客宣城裴尚书修行…因以和吟",
    "author": "韦庄",
    "content": [
      "琵琶洲近斗牛星，鸾凤曾于此放情。",
      "已觉地灵因昴降，更闻川媚有珠生。",
      "一滩红树留佳气，万古清弦续政声。",
      "戟户尽移天上去，里人空说旧簪缨。"
    ]
  },
  {
    "volume": 698,
    "sequence": 27,
    "title": "九江逢卢员外",
    "author": "韦庄",
    "content": [
      "前年风月宿琴堂，大媚仙山近帝乡。",
      "别后几沾新雨露，乱来犹记旧篇章。",
      "陶潜岂是铜符吏，田凤终为锦帐郎。",
      "莫怪相逢倍惆怅，九江烟月似潇湘。"
    ]
  },
  {
    "volume": 698,
    "sequence": 28,
    "title": "南昌晚眺",
    "author": "韦庄",
    "content": [
      "南昌城郭枕江烟，章水悠悠浪拍天。",
      "芳草绿遮仙尉宅，落霞红衬贾人船。",
      "霏霏阁上千山雨，嘒嘒云中万树蝉。",
      "怪得地多章句客，庾家楼在斗牛边。"
    ]
  },
  {
    "volume": 698,
    "sequence": 29,
    "title": "衢州江上别李秀才",
    "author": "韦庄",
    "content": [
      "千山红树万山云，把酒相看日又曛。",
      "一曲离歌两行泪，更知何地再逢君。"
    ]
  },
  {
    "volume": 698,
    "sequence": 30,
    "title": "湘中作",
    "author": "韦庄",
    "content": [
      "千重烟树万重波，因便何妨吊汨罗。",
      "楚地不知秦地乱，南人空怪北人多。",
      "臣心未肯教迁鼎，天道还应欲止戈。",
      "否去泰来终可待，夜寒休唱饭牛歌。"
    ]
  },
  {
    "volume": 698,
    "sequence": 31,
    "title": "桐庐县作",
    "author": "韦庄",
    "content": [
      "钱塘江尽到桐庐，水碧山青画不如。",
      "白羽鸟飞严子濑，绿蓑人钓季鹰鱼。",
      "潭心倒影时开合，谷口闲云自卷舒。",
      "此境只应词客爱，投文空吊木玄虚。"
    ]
  },
  {
    "volume": 698,
    "sequence": 32,
    "title": "东阳赠别",
    "author": "韦庄",
    "content": [
      "绣袍公子出旌旗，送我摇鞭入翠微。",
      "大抵行人难诉酒，就中辞客易沾衣。",
      "去时此地题桥去，归日何年佩印归。",
      "无限别情言不得，回看溪柳恨依依。"
    ]
  },
  {
    "volume": 698,
    "sequence": 33,
    "title": "寄湖州舍弟",
    "author": "韦庄",
    "content": [
      "半年江上怆离襟，把得新诗喜又吟。",
      "多病似逢秦氏药，久贫如得顾家金。",
      "云烟但有穿杨志，尘土多无作吏心。",
      "何况别来词转丽，不愁明代少知音。"
    ]
  },
  {
    "volume": 698,
    "sequence": 34,
    "title": "信州西三十里山名仙人城下有月岩山其状秀拔…赋是诗",
    "author": "韦庄",
    "content": [
      "驱车过闽越，路出饶阳西。",
      "仙山翠如画，簇簇生虹蜺。",
      "群峰若侍从，众阜如婴提。",
      "岩峦互吞吐，岭岫相追携。",
      "中有月轮满，皎洁如圆珪。",
      "玉皇恣游览，到此神应迷。",
      "常娥曳霞帔，引我同攀跻。",
      "腾腾上天半，玉镜悬飞梯。",
      "瑶池何悄悄，鸾鹤烟中栖。",
      "回头望尘世，露下寒凄凄。"
    ]
  },
  {
    "volume": 698,
    "sequence": 35,
    "title": "婺州水馆重阳日作",
    "author": "韦庄",
    "content": [
      "异国逢佳节，凭高独若吟。",
      "一杯今日醉，万里故园心。",
      "水馆红兰合，山城紫菊深。",
      "白衣虽不至，鸥鸟自相寻。"
    ]
  },
  {
    "volume": 698,
    "sequence": 36,
    "title": "避地越中作",
    "author": "韦庄",
    "content": [
      "避世移家远，天涯岁已周。",
      "岂知今夜月，还是去年愁。",
      "露果珠沈水，风萤烛上楼。",
      "伤心潘骑省，华发不禁秋。"
    ]
  },
  {
    "volume": 698,
    "sequence": 37,
    "title": "抚州江口雨中作",
    "author": "韦庄",
    "content": [
      "江上闲冲细雨行，满衣风洒绿荷声。",
      "金骝掉尾横鞭望，犹指庐陵半日程。"
    ]
  },
  {
    "volume": 698,
    "sequence": 38,
    "title": "信州溪岸夜吟作",
    "author": "韦庄",
    "content": [
      "夜倚临溪店，怀乡独苦吟。",
      "月当山顶出，星倚水湄沈。",
      "雾气渔灯冷，钟声谷寺深。",
      "一城人悄悄，琪树宿仙禽。"
    ]
  },
  {
    "volume": 698,
    "sequence": 39,
    "title": "访浔阳友人不遇",
    "author": "韦庄",
    "content": [
      "不见安期悔上楼，寂寥人对鹭鸶愁。",
      "芦花雨急江烟暝，何处潺潺独棹舟？"
    ]
  },
  {
    "volume": 698,
    "sequence": 40,
    "title": "东林寺再遇僧益大德",
    "author": "韦庄",
    "content": [
      "见师初事懿皇朝，三殿归来白马骄。",
      "上讲每教倾国听，承恩偏得内官饶。",
      "当时可爱人如画，今日相逢鬓已凋。",
      "若向君门逢旧友，为传音信到云霄。"
    ]
  },
  {
    "volume": 698,
    "sequence": 41,
    "title": "西塞山下作",
    "author": "韦庄",
    "content": [
      "西塞山前水似蓝，乱云如絮满澄潭。",
      "孤峰渐映湓城北，片月斜生梦泽南。",
      "爨动晓烟烹紫蕨，露和香蒂摘黄柑。",
      "他年却棹扁舟去，终傍芦花结一庵。"
    ]
  },
  {
    "volume": 698,
    "sequence": 42,
    "title": "齐安郡",
    "author": "韦庄",
    "content": [
      "弥棹齐安郡，孤城百战残。",
      "傍村林有虎，带郭县无官。",
      "暮角梅花怨，清江桂影寒。",
      "黍离缘底事，撩我起长叹。"
    ]
  },
  {
    "volume": 698,
    "sequence": 43,
    "title": "夏口行寄婺州诸弟",
    "author": "韦庄",
    "content": [
      "回头烟树各天涯，婺女星边远寄家。",
      "尽眼楚波连梦泽，满衣春雪落江花。",
      "双双得伴争如雁，一一归巢却羡鸦。",
      "谁道我随张博望，悠悠空外泛仙槎。"
    ]
  },
  {
    "volume": 698,
    "sequence": 44,
    "title": "南省伴直（甲寅年自江南到京后作）",
    "author": "韦庄",
    "content": [
      "文昌二十四仙曹，尽倚红檐种露桃。",
      "一洞烟霞人迹少，六行槐柳鸟声高。",
      "星分夜彩寒侵帐，兰惹春香绿映袍。",
      "何事爱留诗客宿，满庭风雨竹萧骚。"
    ]
  },
  {
    "volume": 698,
    "sequence": 45,
    "title": "鄠杜旧居二首",
    "author": "韦庄",
    "content": [
      "却到山阳事事非，谷云谿鸟尚相依。",
      "阮咸贫去田园尽，向秀归来父老稀。",
      "秋雨几家红稻熟，野塘何处锦鳞肥。",
      "年年为献东堂策，长是芦花别钓矶。",
      "一径寻村渡碧溪，稻花香泽水千畦。",
      "云中寺远磬难识，竹里巢深鸟易迷。",
      "紫菊乱开连井合，红榴初绽拂檐低。",
      "归来满把如渑酒，何用伤时叹凤兮。"
    ]
  },
  {
    "volume": 698,
    "sequence": 46,
    "title": "寄江南诸弟",
    "author": "韦庄",
    "content": [
      "万里逢归雁，乡书忍泪封。",
      "吾身不自保，尔道各何从。",
      "性拙唯多蹇，家贫半为慵。",
      "只思溪影上，卧看玉华峰。"
    ]
  },
  {
    "volume": 698,
    "sequence": 47,
    "title": "投寄旧知",
    "author": "韦庄",
    "content": [
      "却将憔悴入都门，自喜青霄足故人。",
      "万里有家留百越，十年无路到三秦。",
      "摧残不是当时貌，流落空余旧日贫。",
      "多谢青云好知己，莫教归去重沾巾。"
    ]
  },
  {
    "volume": 698,
    "sequence": 48,
    "title": "癸丑年下第献新先辈",
    "author": "韦庄",
    "content": [
      "五更残月省墙边，绛旆蜺旌卓晓烟。",
      "千炬火中莺出谷，一声钟后鹤冲天。",
      "皆乘骏马先归去，独被羸童笑晚眠。",
      "对酒暂时情豁尔，见花依旧涕潸然。",
      "未酬阚泽佣书债，犹欠君平卖卜钱。",
      "何事欲休休不得，来年公道似今年。"
    ]
  },
  {
    "volume": 698,
    "sequence": 49,
    "title": "题汧阳县马跑泉李学士别业",
    "author": "韦庄",
    "content": [
      "水满寒塘菊满篱，篱边无限彩禽飞。",
      "西园夜雨红樱熟，南亩清风白稻肥。",
      "草色自留闲客住，泉声如待主人归。",
      "九霄岐路忙于火，肯恋斜阳守钓矶。"
    ]
  },
  {
    "volume": 698,
    "sequence": 50,
    "title": "绛州过夏留献郑尚书",
    "author": "韦庄",
    "content": [
      "朝朝沈醉引金船，不觉西风满树蝉。",
      "光景暗消银烛下，梦魂长寄玉轮边。",
      "因循每被时流诮，奋发须由国士怜。",
      "明月客肠何处断，绿槐风里独扬鞭。"
    ]
  },
  {
    "volume": 698,
    "sequence": 51,
    "title": "绥州作",
    "author": "韦庄",
    "content": [
      "雕阴无树水难流，雉堞连云古帝州。",
      "带雨晚驼鸣远戍，望乡孤客倚高楼。",
      "明妃去日花应笑，蔡琰归时鬓已秋。",
      "一曲单于暮烽起，扶苏城上月如钩。"
    ]
  }
]