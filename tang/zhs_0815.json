[
  {
    "volume": 815,
    "sequence": 1,
    "title": "奉酬于中丞使君郡斋卧病见示一首",
    "author": "皎然",
    "content": [
      "宿昔祖师教，了空无不可。",
      "枯槁未死身，理心寄行坐。",
      "仁公施春令，和风来泽我。",
      "生成一草木，大道无负荷。",
      "论入空王室，明月开心胸。",
      "性起妙不染，心行寂无踪。",
      "若非禅中侣，君为雷次宗。",
      "比闻朝端名，今贻郡斋作。",
      "真思凝瑶瑟，高情属云鹤。",
      "抉得骊龙珠，光彩曜掌握。",
      "若作诗中友，君为谢康乐。",
      "盘薄西山气，贮在君子衿。",
      "澄澹秋水影，用为字人心。",
      "群物如凫鹥，游翱爱清深。",
      "格居第一品，高步凌前躅。",
      "精义究天人，四坐听不足。",
      "伊昔柳太守，曾赏汀洲蘋。",
      "如何五百年，重见江南春。",
      "公每省往事，咏歌怀昔辰。",
      "以兹得高卧，任物化自淳。",
      "还因访禅隐，知有雪山人。"
    ]
  },
  {
    "volume": 815,
    "sequence": 2,
    "title": "赠李中丞洪一首",
    "author": "皎然",
    "content": [
      "深沈阃外略，奕世当荣寄。",
      "地裂大将封，家传介珪瑞。",
      "至今漳河俗，犹受仁人赐。",
      "公初镇惟邢，决胜无精兵。",
      "重围逼大敌，六月守孤城。",
      "政用仁恕立，恩由赏罚明。",
      "遂令麾下士，感德不顾生。",
      "于时闻王师，诸将兵颇黩。",
      "天子狩南汉，烟尘满函谷。",
      "纯臣独耿介，下士多反覆。",
      "明公仗忠节，一言感万夫。",
      "物性如蒺藜，化作春兰敷。",
      "见说金被烁，终期玉有瑜。",
      "移官万里道，君子情何如。",
      "伊昔避事心，乃是方袍客。",
      "顿了空王旨，仍高致君策。",
      "安知七十年，一朝值宗伯。",
      "言如及清风，醒然开我怀。",
      "宴息与游乐，不将衣褐乖。",
      "海底取明月，鲸波不可度。",
      "上有巨蟒吞，下有毒龙护。",
      "一与吾师言，乃于中心悟。",
      "咄哉冥冥子，胡为自尘污。"
    ]
  },
  {
    "volume": 815,
    "sequence": 3,
    "title": "杼山禅居寄赠东溪吴处士冯一首",
    "author": "皎然",
    "content": [
      "青云何润泽，下有贤人隐。",
      "路入菱湖深，迹与黄鹤近。",
      "野风吹白芷，山月摇清轸。",
      "诗祖吴叔庠，致君名不尽。",
      "身当青山秀，文体多郢声。",
      "澄澈湘水碧，泬寥楚山青。",
      "时人格不同，至今罕知名。",
      "昔贤敦师友，此道君独行。",
      "既得庐霍趣，乃高雷远情。",
      "别时春风多，扫尽雪山雪。",
      "为君中夜起，孤坐石上月。",
      "悠然遗尘想，邈矣达性说。",
      "故人不在兹，幽桂惜未结。"
    ]
  },
  {
    "volume": 815,
    "sequence": 4,
    "title": "妙喜寺高房期灵澈上人不至，重招之一首",
    "author": "皎然",
    "content": [
      "晨起峰顶心，怀人望空碧。",
      "扫雪开寺门，洒水净僧席。",
      "言笑形外阻，风仪想中觌。",
      "驰心惊叶动，倾耳闻泉滴。",
      "岂虑咆虎逢，乍疑崩湍隔。",
      "前期或不顾，知尔隳常格。",
      "如今谁山下，秋霖步淅沥。",
      "吾亦聊自得，行禅荷轻策。",
      "松声畅幽情，山意导遐迹。",
      "举目无世人，题诗足奇石。",
      "贫山何所有，特此邀来客。"
    ]
  },
  {
    "volume": 815,
    "sequence": 5,
    "title": "奉和薛员外谊赠汤评事衡反招隐之迹兼见寄十二韵",
    "author": "皎然",
    "content": [
      "喜友称高儒，旷怀美无度。",
      "近为东田诱，遂耽西山趣。",
      "庭有介隐心，得无云泉误。",
      "府公中司贵，频贻咫尺素。",
      "郡佐仙省高，亦赠琼瑶句。",
      "诮兹长往志，纡彼独游步。",
      "禅子方外期，梦想山中路。",
      "艰难亲稼穑，晨夕苦烟雾。",
      "曷若孟尝门，日荣国士遇。",
      "铿锵聆绮瑟，攀折迩琼树。",
      "幽践随鹿麋，久期怨蟾兔。",
      "情同不系舟，有迹道所恶。"
    ]
  },
  {
    "volume": 815,
    "sequence": 6,
    "title": "答黎士曹黎生前适越后之楚",
    "author": "皎然",
    "content": [
      "楚木纷如麻，高松自孤直。",
      "愿得苦寒枝，与君比颜色。",
      "故乡眇天末，羁旅沧江隅。",
      "委质在忠信，苦心无变渝。",
      "何繇表名义，赠君金辘轳。",
      "何以美知才，投我悬黎珠。",
      "遽为千里别，南风思越绝。",
      "爱君随海鸥，倚棹宿沙月。",
      "不栖恶木上，肯蹈巴蛇穴。",
      "一上萧然峰，拟踪幽人辙。",
      "晨兴独西望，郢水期溯沿。",
      "夜到洞庭月，秋经云梦天。",
      "黎生知吾道，此地不潸然。",
      "欲寄楚人住，学拏渔子船。",
      "奈何北风至，搅我窗中弦。",
      "游子动归思，江蓠亦绵绵。",
      "箧中封禅书，欲献无由缘。",
      "岂乏晨风翼，翻飞到日边。"
    ]
  },
  {
    "volume": 815,
    "sequence": 7,
    "title": "答豆卢次方",
    "author": "皎然",
    "content": [
      "吾爱道交论，为高贵世名。",
      "昔称柴桑令，今闻豆卢生。",
      "彼生清淮气，独钟文中彩。",
      "近作公宴诗，如逢何柳在。",
      "吾用古人耳，采君四坐珍。",
      "贤士胜朝晖，温温无冬春。",
      "朝晖烁我肌，贤士清我神。",
      "微尔与云鹄，幽怀何由申。",
      "别来秋风至，独坐楚山碧。",
      "高月当清冥，禅心正寂历。",
      "增波徒相骇，人远情不隔。",
      "有书遗琼什，以代貂襜褕。",
      "风教凌越绝，声名掩吴趋。",
      "悬璧安可酬，徙倚还踟蹰。"
    ]
  },
  {
    "volume": 815,
    "sequence": 8,
    "title": "答苏州韦应物郎中",
    "author": "皎然",
    "content": [
      "诗教殆沦缺，庸音互相倾。",
      "忽观风骚韵，会我夙昔情。",
      "荡漾学海资，郁为诗人英。",
      "格将寒松高，气与秋江清。",
      "何必邺中作，可为千载程。",
      "受辞分虎竹，万里临江城。",
      "到日扫烦政，况今休黩兵。",
      "应怜禅家子，林下寂无营。",
      "迹隳世上华，心得道中精。",
      "脱略文字累，免为外物撄。",
      "书衣流埃积，砚石驳藓生。",
      "恨未识君子，空传手中琼。",
      "安可诱我性，始愿愆素诚。",
      "为无鸑鷟音，继公云和笙。",
      "吟之向禅薮，反愧幽松声。"
    ]
  },
  {
    "volume": 815,
    "sequence": 9,
    "title": "答郑方回",
    "author": "皎然",
    "content": [
      "独禅外念入，中夜不成定。",
      "顾我憔悴容，泽君阳春咏。",
      "词贞思且逸，琼彩何晖映。",
      "如聆云和音，况睹声名盛。",
      "琴语掩为闻，山心声宜听。",
      "是时寒光澈，万境澄以净。",
      "高秋日月清，中气天地正。",
      "远情偶兹夕，道用增寥夐。",
      "思君处虚空，一操不可更。",
      "时美城北徐，家承谷口郑。",
      "轩车未有辙，蒿兰且同径。",
      "庄生诫近名，夫子罕言命。",
      "是以耕楚田，旷然殊独行。",
      "萎蕤鸾凤彩，特达珪璋性。",
      "通隐嘉黄绮，高儒重荀孟。",
      "世污我未起，道蹇吾犹病。",
      "逸翮思冥冥，潜鳞乐游泳。",
      "宗师许学外，恨不逢孔圣。",
      "说诗迷颓靡，偶俗伤趋竞。",
      "此道谁共诠，因君情欲罄。"
    ]
  },
  {
    "volume": 815,
    "sequence": 10,
    "title": "答俞校书冬夜",
    "author": "皎然",
    "content": [
      "夜闲禅用精，空界亦清迥。",
      "子真仙曹吏，好我如宗炳。",
      "一宿觌幽胜，形清烦虑屏。",
      "新声殊激楚，丽句同歌郢。",
      "遗此感予怀，沈吟忘夕永。",
      "月彩散瑶碧，示君禅中境。",
      "真思在杳冥，浮念寄形影。",
      "遥得四明心，何须蹈岑岭。",
      "诗情聊作用，空性惟寂静。",
      "若许林下期，看君辞簿领。"
    ]
  },
  {
    "volume": 815,
    "sequence": 11,
    "title": "妙喜寺达公禅斋寄李司直公孙、房都曹德裕…四十二韵",
    "author": "皎然",
    "content": [
      "我祖传六经，精义思朝彻。",
      "方舟颇周览，逸书亦备阅。",
      "墨家伤刻薄，儒氏知优劣。",
      "弱植庶可凋，苦心未尝辍。",
      "中年慕仙术，永愿传其诀。",
      "岁驻若木景，日餐琼禾屑。",
      "婵娟羡门子，斯语岂徒设。",
      "天上生白榆，葳蕤信好折。",
      "实可反柔颜，花堪养玄发。",
      "求之性分外，业弃金亦竭。",
      "药化成白云，形凋辞素穴。",
      "一闻西天旨，初禅已无热。",
      "涓子非我宗，然公有真诀。",
      "却寻丘壑趣，始与缨绂别。",
      "野饭敌膏粱，山楹代藻棁。",
      "与君北岩侣，游寓日常昳。",
      "静对春谷泉，晴披阳林雪。",
      "境清觉神王，道胜知机灭。",
      "诣寂长杳冥，忘归暂采撷。",
      "物生岂有心，丽容俟予别。",
      "桂子何蓂苓，琪葩亦皎洁。",
      "此木生意高，亦与众芳列。",
      "赏墨识屡换，省躬悟弥切。",
      "微尚若不亏，足以全吾节。",
      "北风吹蕙带，萧寥闻蜻蛚。",
      "宿昔庐峰期，流芳已再歇。",
      "不有清屏鉴，使我商弦绝。",
      "愿寄千里心，月高不可掇。",
      "优游邦之直，远矣踵前烈。",
      "立俗忘毁誉，遇物遗巧拙。",
      "真气独翛然，轩裳讵能绁。",
      "都曹风韵整，纲纪信明决。",
      "于交必倾写，立行岂矜伐。",
      "政与清渭同，分流自澄澈。",
      "裴侯资亮直，中诚岂徒说。",
      "古人比明义，清士愿交结。",
      "温温躬珪彩，终始声不缺。",
      "颜生炯介士，有志不可越。",
      "仗义冒险难，持操去淄涅。",
      "世论高二贤，贤贤继前哲。",
      "四子遭明盛，裒然皆秀杰。",
      "理名虽殊迹，悟道宁异辙。",
      "爱尔竹柏姿，为予寒不折。"
    ]
  },
  {
    "volume": 815,
    "sequence": 12,
    "title": "遥酬袁使君高春暮行县，过报德寺见怀",
    "author": "皎然",
    "content": [
      "江春行求瘼，偶与真境期。",
      "见说三陵下，前朝开佛祠。",
      "停舟仰丽刹，绣组发香墀。",
      "咫尺空界色，天人花落时。",
      "盛游限羸疾，悚踊瞻旌旗。",
      "峰翠羡闲步，松声入遥思。",
      "素高淮阳理，况负东山姿。",
      "迨此一登览，深情见新诗。"
    ]
  },
  {
    "volume": 815,
    "sequence": 13,
    "title": "冬日遥和卢使君幼平、綦毋居士游法华寺高顶临湖亭",
    "author": "皎然",
    "content": [
      "仁坊标绝境，廉守蹑高踪。",
      "天晓才分刹，风传欲尽钟。",
      "城中归路远，湖上碧山重。",
      "水照千花界，云开七叶峰。",
      "寒芳艾绶满，空翠白纶浓。",
      "逸韵知难继，佳游恨不逢。",
      "仍闻抚禅石，为我久从容。"
    ]
  },
  {
    "volume": 815,
    "sequence": 14,
    "title": "秋日遥和卢使君游何山寺宿敡上人房论涅槃经义",
    "author": "皎然",
    "content": [
      "江郡当秋景，期将道者同。",
      "迹高怜竹寺，夜静赏莲宫。",
      "古磬清霜下，寒山晓月中。",
      "诗情缘境发，法性寄筌空。",
      "翻译推南本，何人继谢公。"
    ]
  },
  {
    "volume": 815,
    "sequence": 15,
    "title": "酬秦山人系题赠",
    "author": "皎然",
    "content": [
      "出斋步杉影，手自开禅扉。",
      "花满不污地，云多从触衣。",
      "思山石藓净，款客露葵肥。",
      "果得宗居士，论心到极微。"
    ]
  },
  {
    "volume": 815,
    "sequence": 16,
    "title": "奉酬袁使君高寺院新亭对雨（其亭即使君所创）",
    "author": "皎然",
    "content": [
      "兹亭迹素浅，胜事并随公。",
      "法界飘香雨，禅窗洒竹风。",
      "浮烟披夕景，高鹤下秋空。",
      "冥寂四山久，宁期此会同。"
    ]
  },
  {
    "volume": 815,
    "sequence": 17,
    "title": "奉酬颜使君真卿见过郭中寺寺无山水之赏…以答焉",
    "author": "皎然",
    "content": [
      "州西柳家寺，禅舍隐人间。",
      "证性轻观水，栖心不买山。",
      "履声知客贵，云影悟身闲。",
      "彦会前贤事，方今可得攀。"
    ]
  },
  {
    "volume": 815,
    "sequence": 18,
    "title": "酬乌程杨明府华雨后小亭对月见呈",
    "author": "皎然",
    "content": [
      "夜凉喜无讼，霁色摇闲情。",
      "暑退不因雨，陶家风自清。",
      "凝弦停片景，发咏静秋声。",
      "何事禅中隐，诗题忽记名。"
    ]
  },
  {
    "volume": 815,
    "sequence": 19,
    "title": "自苏州访医回酬卢士关判官见赠",
    "author": "皎然",
    "content": [
      "寻医初疾理，忽忆故山云。",
      "远访桑公子，还依柳使君。",
      "周旋承惠爱，佩服比兰薰。",
      "从事因高唱，秋风起处闻。"
    ]
  },
  {
    "volume": 815,
    "sequence": 20,
    "title": "题沈道士新亭",
    "author": "皎然",
    "content": [
      "何处好攀跻，新亭俯旧溪。",
      "坐中千里近，檐下四山低。",
      "小浦依林曲，回塘绕郭西。",
      "桃花春满地，归路莫相迷。"
    ]
  },
  {
    "volume": 815,
    "sequence": 21,
    "title": "送卢仲舒移家海陵",
    "author": "皎然",
    "content": [
      "世故多离散，东西不可嗟。",
      "小秦非本国，楚塞复移家。",
      "海岛无邻里，盐居少物华。",
      "山中吟夜月，相送在天涯。"
    ]
  },
  {
    "volume": 815,
    "sequence": 22,
    "title": "陪卢使君登楼送方巨之还京",
    "author": "皎然",
    "content": [
      "万里汀洲上，东楼欲别离。",
      "春风潮水漫，正月柳条寒。",
      "旅逸逢渔浦，清高爱鸟冠。",
      "云山宁不起，今日向长安。"
    ]
  },
  {
    "volume": 815,
    "sequence": 23,
    "title": "同裴录事楼上望",
    "author": "皎然",
    "content": [
      "退食高楼上，湖山向晚晴。",
      "桐花落万井，月影出重城。",
      "水竹凉风起，帘帏暑气清。",
      "萧萧独无事，因见莅人情。"
    ]
  },
  {
    "volume": 815,
    "sequence": 24,
    "title": "寓兴",
    "author": "皎然",
    "content": [
      "天下生白榆，白榆直上连天根。",
      "高枝不知几万丈，世人仰望徒攀援。",
      "谁能上天采其子，种向人间笑桃李。",
      "因问老仙求种法，老仙咍我愚不答。",
      "始知此道无所成，还如瞽夫学长生。"
    ]
  },
  {
    "volume": 815,
    "sequence": 25,
    "title": "寄常一上人",
    "author": "皎然",
    "content": [
      "雁塞五山临汗漫，云州一路出青冥。",
      "何因请住嘉祥寺，内史新修湖上亭。"
    ]
  },
  {
    "volume": 815,
    "sequence": 26,
    "title": "送秘上人游京",
    "author": "皎然",
    "content": [
      "共君方异路，山伴与谁同。",
      "日冷行人少，时清古镇空。",
      "暖瓶和雪水，鸣锡带江风。",
      "撩乱终南色，遥应入梦中。"
    ]
  },
  {
    "volume": 815,
    "sequence": 27,
    "title": "赋得啼猿送客",
    "author": "皎然",
    "content": [
      "万里巴江外，三声月峡深。",
      "何年有此路，几客共沾襟。",
      "断壁分垂影，流泉入苦吟。",
      "凄凉离别后，闻此更伤心。"
    ]
  },
  {
    "volume": 815,
    "sequence": 28,
    "title": "南楼望月",
    "author": "皎然",
    "content": [
      "夜月家家望，亭亭爱此楼。",
      "纤云溪上断，疏柳影中秋。",
      "渐映千峰出，遥分万派流。",
      "关山谁复见，应独起边愁。"
    ]
  },
  {
    "volume": 815,
    "sequence": 29,
    "title": "寻陆鸿渐不遇",
    "author": "皎然",
    "content": [
      "移家虽带郭，野径入桑麻。",
      "近种篱边菊，秋来未著花。",
      "扣门无犬吠，欲去问西家。",
      "报道山中去，归时每日斜。"
    ]
  },
  {
    "volume": 815,
    "sequence": 30,
    "title": "怀旧山（一作沧浩诗，题云留别嘉兴知己）",
    "author": "皎然",
    "content": [
      "一坐西林寺，从来未下山。",
      "不因寻长者，无事到人间。",
      "宿雨愁为客，寒花笑未还。",
      "空怀旧山月，童子念经闲。"
    ]
  },
  {
    "volume": 815,
    "sequence": 31,
    "title": "宿吴匡山破寺",
    "author": "皎然",
    "content": [
      "双峰百战后，真界满尘埃。",
      "蔓草缘空壁，悲风起故台。",
      "野花寒更发，山月暝还来。",
      "何事池中水，东流独不回。"
    ]
  },
  {
    "volume": 815,
    "sequence": 32,
    "title": "九月十日",
    "author": "皎然",
    "content": [
      "爱杀柴桑隐，名溪近讼庭。",
      "扫沙开野步，摇舸出闲汀。",
      "宿简邀诗伴，余花在酒瓶。",
      "悠然南望意，自有岘山情。"
    ]
  },
  {
    "volume": 815,
    "sequence": 33,
    "title": "秋晚宿破山寺",
    "author": "皎然",
    "content": [
      "秋风落叶满空山，古寺残灯石壁间。",
      "昔日经行人去尽，寒云夜夜自飞还。"
    ]
  },
  {
    "volume": 815,
    "sequence": 34,
    "title": "青阳上人院说金陵故事",
    "author": "皎然",
    "content": [
      "君说南朝全盛日，秣陵才子更多人。",
      "千年秋色古池馆，谁见齐王西邸春。"
    ]
  },
  {
    "volume": 815,
    "sequence": 35,
    "title": "送僧之京师",
    "author": "皎然",
    "content": [
      "绵绵渺渺楚云繁，万里西归望国门。",
      "禅子初心易凄断，秋风莫上少陵原。"
    ]
  },
  {
    "volume": 815,
    "sequence": 36,
    "title": "送许丞还洛阳",
    "author": "皎然",
    "content": [
      "剡茗情来亦好斟，空门一别肯沾襟。",
      "悲风不动罢瑶轸，忘却洛阳归客心。"
    ]
  },
  {
    "volume": 815,
    "sequence": 37,
    "title": "题湖上草堂",
    "author": "皎然",
    "content": [
      "山居不买剡中山，湖上千峰处处闲。",
      "芳草白云留我住，世人何事得相关。"
    ]
  },
  {
    "volume": 815,
    "sequence": 38,
    "title": "酬李司直纵诸公冬日游妙喜寺题照、昱二上人房…述",
    "author": "皎然",
    "content": [
      "达贤贵贞隐，常惧迹不灭。",
      "遂与永公期，遗身坐林樾。",
      "华轩何辚辚，为我到幽绝。",
      "心境寒草花，空门青山月。",
      "潘生独不见，清景屡盈缺。",
      "林下常寂寥，人间自离别。",
      "何时解轻佩，来税丘中辙。"
    ]
  },
  {
    "volume": 815,
    "sequence": 39,
    "title": "赠乌程李明府伯宜、沈兵曹仲昌",
    "author": "皎然",
    "content": [
      "水国苦凋瘵，东皋岂遗黍。",
      "云阴无尽时，日出常带雨。",
      "昨夜西溪涨，扁舟入檐庑。",
      "野人同鸟巢，暴客若蜂聚。",
      "岁晏无斗粟，寄身欲何所。",
      "空羡鸾鹤姿，翩翩自轻举。"
    ]
  },
  {
    "volume": 815,
    "sequence": 40,
    "title": "奉酬颜使君真卿、王员外圆宿寺兼送员外使回",
    "author": "皎然",
    "content": [
      "鲁公邀省客，贫寺人过少。",
      "锦帐惟野花，竹屏有窗筱。",
      "朝行石色净，夜听泉声小。",
      "释事情已高，依禅境无扰。",
      "超遥长路首，怅望空林杪。",
      "离思从此生，还将此心了。"
    ]
  },
  {
    "volume": 815,
    "sequence": 41,
    "title": "杼山上峰和颜使君真卿、袁侍御五韵赋得印字…之会",
    "author": "皎然",
    "content": [
      "道情寄远岳，放旷临千仞。",
      "香路延绛驺，华泉写金印。",
      "日攲诸天近，雨过三华润。",
      "留客云外心，忘机松中韵。",
      "灵嘉早晚期，为布东山信。"
    ]
  },
  {
    "volume": 815,
    "sequence": 42,
    "title": "同薛员外谊喜雨诗兼上杨使君",
    "author": "皎然",
    "content": [
      "积旱忽飞澍，烝民心亦倾。",
      "郊云不待族，雨色飞江城。",
      "燋稼濯又发，败荷滋更荣。",
      "时随雾縠重，乍集柳丝轻。",
      "一宿恐鱼飞，数朝征鹳鸣。",
      "毒暑澄为冷，高尘涤还清。",
      "乃知阴骘数，制在造化情。",
      "及此接欢贺，临风闻颂声。"
    ]
  },
  {
    "volume": 815,
    "sequence": 43,
    "title": "南湖春泛有客自北至说友人岑元…叙相思之志以寄焉",
    "author": "皎然",
    "content": [
      "故人隔楚水，日夕望芳洲。",
      "春草思眇眇，征云暮悠悠。",
      "心期无形影，迹旷成阻修。",
      "有客江上至，知君佐雄州。",
      "铿锵佩苍玉，躞蹀驱绛驺。",
      "伊昔中峰心，从来非此流。",
      "资予长生诀，希彼高山俦。",
      "此情今如何，宿昔师吾谋。",
      "别年谒禅老，更添石室筹。",
      "深见人间世，飘如水上沤。",
      "蝉号齐王邸，月苦隋帝楼。",
      "声华尽冥寞，麋鹿徒呦呦。",
      "我有一字教，坐然遗此忧。",
      "何烦脱珪组，不用辞王侯。",
      "只在名位中，空门兼可游。"
    ]
  },
  {
    "volume": 815,
    "sequence": 44,
    "title": "同薛员外谊久旱感怀寄兼呈上杨使君",
    "author": "皎然",
    "content": [
      "皇天鉴不昧，愐想何亢极。",
      "丝雨久愆期，绮霞徒相惑。",
      "阴云舒又卷，濯枝安可得。",
      "涸井不累瓶，干溪一凭轼。",
      "赤地芳草死，飙尘惊四塞。",
      "戎冠夜刺闺，民荒岁伤国。",
      "赖以王猷盛，中原无凶慝。",
      "杨公当此晨，省灾常旰食。",
      "独感下堂雨，偏嘉越境域。",
      "秋郊天根见，我疆看稼穑。",
      "请回云汉诗，为君歌乐职。"
    ]
  },
  {
    "volume": 815,
    "sequence": 45,
    "title": "兵后早春登故鄣南楼望昆山寺白鹤观示清道人并沈道士",
    "author": "皎然",
    "content": [
      "新阳故楼上，眇眇伤遐眷。",
      "违世情易忘，羇时得无倦。",
      "春归华柳发，世故陵谷变。",
      "扰扰陌上心，悠悠梦中见。",
      "苍林有灵境，杳映遥可羡。",
      "春日倚东峰，华泉落西甸。",
      "钟声在空碧，幡影摇葱蒨。",
      "缅想山中人，神期如会面。",
      "别离芳月积，岐路浮云偏。",
      "正□入空门，仙君依苦县。",
      "隳形舍簪绂，烹玉思精炼。",
      "事外宜我心，人间岂予恋。",
      "身遗世自薄，道胜名必贱。",
      "耳目何所娱，白云与黄卷。"
    ]
  },
  {
    "volume": 815,
    "sequence": 46,
    "title": "酬乌程杨明府华将赴渭北对月见怀",
    "author": "皎然",
    "content": [
      "释印及秋夜，身闲境亦清。",
      "风襟自潇洒，月意何高明。",
      "闻说武安君，万里驱妖精。",
      "开府集秀士，先招士林英。",
      "晋家用元凯，亦是鲁诸生。",
      "北望抚长剑，感君知已行。",
      "边尘昏玉帐，杀气凝金镫。",
      "大敌折齐俎，一书下聊城。",
      "翻飞青云路，宿昔沧洲情。"
    ]
  },
  {
    "volume": 815,
    "sequence": 47,
    "title": "酬邢端公济春日苏台有呈袁州李使君…辛阳王三侍御",
    "author": "皎然",
    "content": [
      "大贤当佐世，尧时难退身。",
      "如何丹霄侣，却在沧江滨。",
      "柳色变又遍，莺声闻亦频。",
      "赖逢宜春守，共赏南湖春。",
      "营道知止足，饰躬无缁磷。",
      "家将诗流近，迹与禅僧亲。",
      "放旷临海门，翱翔望云津。",
      "虽高空王说，不久山中人。"
    ]
  },
  {
    "volume": 815,
    "sequence": 48,
    "title": "奉和裴使君清春夜南堂听陈山人弹白雪",
    "author": "皎然",
    "content": [
      "春宵凝丽思，闲坐开南围。",
      "郢客弹白雪，纷纶发金徽。",
      "散从天上至，集向琼台飞。",
      "弦上凝飒飒，虚中想霏霏。",
      "通幽鬼神骇，合道精鉴稀。",
      "变态风更入，含情月初归。",
      "方知阮太守，一听识其微。"
    ]
  },
  {
    "volume": 815,
    "sequence": 49,
    "title": "答孟秀才",
    "author": "皎然",
    "content": [
      "羸疾依小院，空闲趣自深。",
      "蹑苔怜静色，扫树共芳阴。",
      "物外好风至，意中佳客寻。",
      "虚名谁欲累，世事我无心。",
      "投赠荷君芷，馨香满幽襟。"
    ]
  },
  {
    "volume": 815,
    "sequence": 50,
    "title": "酬崔侍御见赠",
    "author": "皎然",
    "content": [
      "买得东山后，逢君小隐时。",
      "五湖游不厌，柏署迹如遗。",
      "市隐何妨道，禅栖不废诗。",
      "与君为此说，长破小乘疑。"
    ]
  },
  {
    "volume": 815,
    "sequence": 51,
    "title": "赠柳喜得嵩山法门自号嵩山老（一作赠柳先生）",
    "author": "皎然",
    "content": [
      "一见嵩山老，吾生恨太迟。",
      "问君年几许，曾出上皇时。"
    ]
  },
  {
    "volume": 815,
    "sequence": 52,
    "title": "酬李补阙纾",
    "author": "皎然",
    "content": [
      "不住东林寺，云泉处处行。",
      "近臣那得识，禅客本无名。"
    ]
  },
  {
    "volume": 815,
    "sequence": 53,
    "title": "湖南兰若示大乘诸公",
    "author": "皎然",
    "content": [
      "未到无为岸，空怜不系舟。",
      "东山白云意，岁晚尚悠悠。"
    ]
  },
  {
    "volume": 815,
    "sequence": 54,
    "title": "兵后经永安法空寺寄悟禅师（其寺贼所焚）",
    "author": "皎然",
    "content": [
      "常说人间法自空，何言出世法还同。",
      "微踪旧是香林下，余烬今成火宅中。",
      "后夜池心生素月，春天树色起悲风。",
      "吾知世代相看尽，谁悟浮生似影公。"
    ]
  },
  {
    "volume": 815,
    "sequence": 55,
    "title": "春日杼山寄赠李员外纵",
    "author": "皎然",
    "content": [
      "南山唯与北山邻，古树连拳伴我身。",
      "黄鹤有心多不住，白云无事独相亲。",
      "闲持竹锡深看水，懒系麻衣出见人。",
      "欲掇幽芳聊赠远，郎官那赏石门春。"
    ]
  },
  {
    "volume": 815,
    "sequence": 56,
    "title": "酬秦山人赠别二首",
    "author": "皎然",
    "content": [
      "知君高隐占贤星，卷叶时时注佛经。",
      "姓被名公题旧里，诗将丽句号新亭。",
      "来观新月依清室，欲漱香泉护触瓶。",
      "我有主人江太守，如何相伴住禅灵。",
      "谁知卧病不妨禅，迹寄诗流性似偏。",
      "叶示黄金童子爱，书题青字古人传。",
      "时高独鹤来云外，每羡闲花在眼前。",
      "对此留君还欲别，应思石瀃访春泉。"
    ]
  },
  {
    "volume": 815,
    "sequence": 57,
    "title": "山居示灵澈上人",
    "author": "皎然",
    "content": [
      "晴明路出山初暖，行踏春芜看茗归。",
      "乍削柳枝聊代札，时窥云影学裁衣。",
      "身闲始觉隳名是，心了方知苦行非。",
      "外物寂中谁似我，松声草色共无机。"
    ]
  },
  {
    "volume": 815,
    "sequence": 58,
    "title": "遥和康录事李侍御萼小寒食夜重集康氏园林",
    "author": "皎然",
    "content": [
      "习家寒食会何频，应恐流芳不待人。",
      "已爱治书诗句逸，更闻从事酒名新。",
      "庭芜暗积承双履，林花雷飞洒幅巾。",
      "谁见柰园时节共，还持绿茗赏残春。"
    ]
  },
  {
    "volume": 815,
    "sequence": 59,
    "title": "释裴循春愁",
    "author": "皎然",
    "content": [
      "蝶舞莺歌喜岁芳，柳丝袅袅蕙带长。",
      "江南春色共君有，何事君心独自伤。"
    ]
  },
  {
    "volume": 815,
    "sequence": 60,
    "title": "西白溪期裴方舟不至",
    "author": "皎然",
    "content": [
      "望君不见复何情，野草闲云处处生。",
      "应向秦时武陵路，花间寂历一人行。"
    ]
  },
  {
    "volume": 815,
    "sequence": 61,
    "title": "劳山忆栖霞寺道素上人久期不至",
    "author": "皎然",
    "content": [
      "远寺萧萧独坐心，山情自得趣何深。",
      "泉声稍滴芙蓉漏，月影才分鹦鹉林。",
      "满地云轻长碍屣，绕松风近每吹襟。",
      "贪闲不记前心偈，念别聊为出世吟。",
      "更待花开遍山雪，山山相似若为寻。"
    ]
  },
  {
    "volume": 815,
    "sequence": 62,
    "title": "酬秦山人出山见呈",
    "author": "皎然",
    "content": [
      "手携酒榼共书帏，回语长松我即归。",
      "若是出山机已息，岭云何事背君飞。"
    ]
  },
  {
    "volume": 815,
    "sequence": 63,
    "title": "酬秦山人见寻",
    "author": "皎然",
    "content": [
      "左右香童不识君，担簦访我领鸥群。",
      "山僧待客无俗物，唯有窗前片碧云。"
    ]
  },
  {
    "volume": 815,
    "sequence": 64,
    "title": "宿法华寺简灵澈上人",
    "author": "皎然",
    "content": [
      "至道无机但杳冥，孤灯寒竹自青荧。",
      "不知何处小乘客，一夜风来闻诵经。"
    ]
  },
  {
    "volume": 815,
    "sequence": 65,
    "title": "潜别离",
    "author": "皎然",
    "content": [
      "乌头虽黑白有时，唯有潜离与暗别，彼此甘心无后期。"
    ]
  }
]