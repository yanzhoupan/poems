[
  {
    "volume": 575,
    "sequence": 1,
    "title": "鸡鸣埭曲",
    "author": "温庭筠",
    "content": [
      "南朝天子射雉时，银河耿耿星参差。",
      "铜壶漏断梦初觉，宝马尘高人未知。",
      "鱼跃莲东荡宫沼，濛濛御柳悬栖鸟。",
      "红妆万户镜中春，碧树一声天下晓。",
      "盘踞势穷三百年，朱方杀气成愁烟。",
      "彗星拂地浪连海，战鼓渡江尘涨天。",
      "绣龙画雉填宫井，野火风驱烧九鼎。",
      "殿巢江燕砌生蒿，十二金人霜炯炯。",
      "芊绵平绿台城基，暖色春容荒古陂。",
      "宁知玉树后庭曲，留待野棠如雪枝。"
    ]
  },
  {
    "volume": 575,
    "sequence": 2,
    "title": "织锦词",
    "author": "温庭筠",
    "content": [
      "丁东细漏侵琼瑟，影转高梧月初出。",
      "簇簌金梭万缕红，鸳鸯艳锦初成匹。",
      "锦中百结皆同心，蕊乱云盘相间深。",
      "此意欲传传不得，玫瑰作柱朱弦琴。",
      "为君裁破合欢被，星斗迢迢共千里。",
      "象尺熏炉未觉秋，碧池已有新莲子。"
    ]
  },
  {
    "volume": 575,
    "sequence": 3,
    "title": "夜宴谣",
    "author": "温庭筠",
    "content": [
      "长钗坠发双蜻蜓，碧尽山斜开画屏。",
      "虬须公子五侯客，一饮千钟如建瓴。",
      "鸾咽姹唱圆无节，眉敛湘烟袖回雪。",
      "清夜恩情四座同，莫令沟水东西别。",
      "亭亭蜡泪香珠残，暗露晓风罗幕寒。",
      "飘飖戟带俨相次，二十四枝龙画竿。",
      "裂管萦弦共繁曲，芳樽细浪倾春醁。",
      "高楼客散杏花多，脉脉新蟾如瞪目。"
    ]
  },
  {
    "volume": 575,
    "sequence": 4,
    "title": "莲浦谣",
    "author": "温庭筠",
    "content": [
      "鸣桡轧轧溪溶溶，废绿平烟吴苑东。",
      "水清莲媚两相向，镜里见愁愁更红。",
      "白马金鞭大堤上，西江日夕多风浪。",
      "荷心有露似骊珠，不是真圆亦摇荡。"
    ]
  },
  {
    "volume": 575,
    "sequence": 5,
    "title": "郭处士击瓯歌",
    "author": "温庭筠",
    "content": [
      "佶栗金虬石潭古，勺陂潋滟幽修语。",
      "湘君宝马上神云，碎佩丛铃满烟雨。",
      "吾闻三十六宫花离离，软风吹春星斗稀。",
      "玉晨冷磬破昏梦，天露未干香著衣。",
      "兰钗委坠垂云发，小响丁当逐回雪。",
      "晴碧烟滋重叠山，罗屏半掩桃花月。",
      "太平天子驻云车，龙炉勃郁双蟠拏。",
      "宫中近臣抱扇立，侍女低鬟落翠花。",
      "乱珠触续正跳荡，倾头不觉金乌斜。",
      "我亦为君长叹息，缄情远寄愁无色。",
      "莫沾香梦绿杨丝。",
      "千里春风正无力。"
    ]
  },
  {
    "volume": 575,
    "sequence": 6,
    "title": "遐水谣",
    "author": "温庭筠",
    "content": [
      "天兵九月渡遐水，马踏沙鸣惊雁起。",
      "杀气空高万里情，塞寒如箭伤眸子。",
      "狼烟堡上霜漫漫，枯叶号风天地干。",
      "犀带鼠裘无暖色，清光炯冷黄金鞍。",
      "虏尘如雾昏亭障，陇首年年汉飞将。",
      "麟阁无名期未归，楼中思妇徒相望。"
    ]
  },
  {
    "volume": 575,
    "sequence": 7,
    "title": "晓仙谣",
    "author": "温庭筠",
    "content": [
      "玉妃唤月归海宫，月色澹白涵春空。",
      "银河欲转星靥靥，碧浪叠山埋早红。",
      "宫花有露如新泪，小苑丛丛入寒翠。",
      "绮阁空传唱漏声，网轩未辨凌云字。",
      "遥遥珠帐连湘烟，鹤扇如霜金骨仙。",
      "碧箫曲尽彩霞动，下视九州皆悄然。",
      "秦王女骑红尾凤，半空回首晨鸡弄。",
      "雾盖狂尘亿兆家，世人犹作牵情梦。"
    ]
  },
  {
    "volume": 575,
    "sequence": 8,
    "title": "锦城曲",
    "author": "温庭筠",
    "content": [
      "蜀山攒黛留晴雪，簝笋蕨芽萦九折。",
      "江风吹巧剪霞绡，花上千枝杜鹃血。",
      "杜鹃飞入岩下丛，夜叫思归山月中。",
      "巴水漾情情不尽，文君织得春机红。",
      "怨魄未归芳草死，江头学种相思子。",
      "树成寄与望乡人，白帝荒城五千里。"
    ]
  },
  {
    "volume": 575,
    "sequence": 9,
    "title": "生禖屏风歌",
    "author": "温庭筠",
    "content": [
      "玉墀暗接昆仑井，井上无人金索冷。",
      "画壁阴森九子堂，阶前细月铺花影。",
      "绣屏银鸭香蓊蒙，天上梦归花绕丛。",
      "宜男漫作后庭草，不似樱桃千子红。"
    ]
  },
  {
    "volume": 575,
    "sequence": 10,
    "title": "嘲春风",
    "author": "温庭筠",
    "content": [
      "春风何处好，别殿饶芳草。",
      "苒袅转鸾旗，萎蕤吹雉葆。",
      "扬芳历九门，澹荡入兰荪。",
      "争奈白团扇，时时偷主恩。"
    ]
  },
  {
    "volume": 575,
    "sequence": 11,
    "title": "舞衣曲",
    "author": "温庭筠",
    "content": [
      "藕肠纤缕抽轻春，烟机漠漠娇娥嚬。",
      "金梭淅沥透空薄，剪落交刀吹断云。",
      "张家公子夜闻雨，夜向兰堂思楚舞。",
      "蝉衫麟带压愁香，偷得莺簧锁金缕。",
      "管含兰气娇语悲，胡槽雪腕鸳鸯丝。",
      "芙蓉力弱应难定，杨柳风多不自持，回嚬笑语西窗客，星斗寥寥波脉脉。",
      "不逐秦王卷象床，满楼明月梨花白。"
    ]
  },
  {
    "volume": 575,
    "sequence": 12,
    "title": "张静婉采莲歌",
    "author": "温庭筠",
    "content": [
      "兰膏坠发红玉春，燕钗拖颈抛盘云。",
      "城边杨柳向娇晚，门前沟水波粼粼。",
      "麒麟公子朝天客，珂马珰珰度春陌。",
      "掌中无力舞衣轻，剪断鲛绡破春碧。",
      "抱月飘烟一尺腰，麝脐龙髓怜娇娆，秋罗拂水碎光动，露重花多香不销。",
      "鸂鶒交交塘水满，绿芒如粟莲茎短。",
      "一夜西风送雨来，粉痕零落愁红浅。",
      "船头折藕丝暗牵，藕根莲子相留连。",
      "郎心似月月未缺，十五十六清光圆。"
    ]
  },
  {
    "volume": 575,
    "sequence": 13,
    "title": "湘宫人歌",
    "author": "温庭筠",
    "content": [
      "池塘芳草湿，夜半东风起。",
      "生绿画罗屏，金壶贮春水。",
      "黄粉楚宫人，芳花玉刻鳞。",
      "娟娟照棋烛，不语两含嚬。"
    ]
  },
  {
    "volume": 575,
    "sequence": 14,
    "title": "黄昙子歌",
    "author": "温庭筠",
    "content": [
      "参差绿蒲短，摇艳云塘满。",
      "红潋荡融融，莺翁鸂鶒暖。",
      "萋芊小成路，马上修蛾懒。",
      "罗衫袅回风，点粉金鹂卵。"
    ]
  },
  {
    "volume": 575,
    "sequence": 15,
    "title": "觱篥歌（李相妓人吹）",
    "author": "温庭筠",
    "content": [
      "蜡烟如纛新蟾满，门外平沙草芽短。",
      "黑头丞相九天归。",
      "夜听飞琼吹朔管。",
      "情远气调兰蕙薰，天香瑞彩含絪缊。",
      "皓然纤指都揭血，日暖碧霄无片云。",
      "含商咀徵双幽咽，软縠疏罗共萧屑。",
      "不尽长圆叠翠愁，柳风吹破澄潭月。",
      "鸣梭淅沥金丝蕊，恨语殷勤陇头水。",
      "汉将营前万里沙，更深一一霜鸿起。",
      "十二楼前花正繁，交枝簇蒂连壁门。",
      "景阳宫女正愁绝，莫使此声催断魂。"
    ]
  },
  {
    "volume": 575,
    "sequence": 16,
    "title": "照影曲",
    "author": "温庭筠",
    "content": [
      "景阳妆罢琼窗暖，欲照澄明香步懒。",
      "桥上衣多抱彩云，金鳞不动春塘满。",
      "黄印额山轻为尘，翠鳞红稚俱含嚬。",
      "桃花百媚如欲语，曾为无双今两身。"
    ]
  },
  {
    "volume": 575,
    "sequence": 17,
    "title": "拂舞词（一作公无渡河）",
    "author": "温庭筠",
    "content": [
      "黄河怒浪连天来，大响谹谹如殷雷。",
      "龙伯驱风不敢上，百川喷雪高崔嵬。",
      "二十三弦何太哀，请公勿渡立徘徊。",
      "下有狂蛟锯为尾，裂帆截棹磨霜齿。",
      "神椎凿石塞神潭，白马走参走覃赤尘起。",
      "公乎跃马扬玉鞭，灭没高蹄日千里。"
    ]
  },
  {
    "volume": 575,
    "sequence": 18,
    "title": "雉场歌",
    "author": "温庭筠",
    "content": [
      "腥鲜龙气连清防，花风漾漾吹细光。",
      "叠澜不定照天井，倒影荡摇晴翠长。",
      "平碧浅春生绿塘，云容雨态连青苍。",
      "夜深银汉通柏梁，二十八宿朝玉堂。"
    ]
  },
  {
    "volume": 575,
    "sequence": 19,
    "title": "雍台歌",
    "author": "温庭筠",
    "content": [
      "茭叶萋萋接烟曙，鸡鸣埭上梨花露。",
      "彩仗锵锵已合围，绣翎白颈遥相妒。",
      "雕尾扇张金缕高，碎铃素拂骊驹豪。",
      "绿场红迹未相接，箭发铜牙伤彩毛。",
      "麦陇桑阴小山晚，六虬归去凝笳远。",
      "城头却望几含情，青亩春芜连石苑。"
    ]
  },
  {
    "volume": 575,
    "sequence": 20,
    "title": "吴苑行",
    "author": "温庭筠",
    "content": [
      "太子池南楼百尺，入窗新树疏帘隔。",
      "黄金铺首画钩陈，羽葆停幢拂交戟。",
      "盘纡阑楯临高台，帐殿临流鸾扇开。",
      "早雁惊鸣细波起，映花卤簿龙飞回。"
    ]
  },
  {
    "volume": 575,
    "sequence": 21,
    "title": "常林欢歌",
    "author": "温庭筠",
    "content": [
      "锦雉双飞梅结子，平春远绿窗中起。",
      "吴江澹画水连空，三尺屏风隔千里。",
      "小苑有门红扇开，天丝舞蝶共徘徊。",
      "绮户雕楹长若此，韶光岁岁如归来。"
    ]
  },
  {
    "volume": 575,
    "sequence": 22,
    "title": "塞寒行",
    "author": "温庭筠",
    "content": [
      "宜城酒熟花覆桥，沙晴绿鸭鸣咬咬。",
      "秾桑绕舍麦如尾，幽轧鸣机双燕巢。",
      "马声特特荆门道，蛮水扬光色如草。",
      "锦荐金炉梦正长，东家咿喔鸡鸣早。"
    ]
  },
  {
    "volume": 575,
    "sequence": 23,
    "title": "湖阴词",
    "author": "温庭筠",
    "content": [
      "燕弓弦劲霜封瓦，朴簌寒雕睇平野，一点黄尘起雁喧，白龙堆下千蹄马。",
      "河源怒浊风如刀，剪断朔云天更高。",
      "晚出榆关逐征北，惊沙飞迸冲貂袍。",
      "心许凌烟名不灭，年年锦字伤离别。",
      "彩毫一画竟何荣，空使青楼泪成血。"
    ]
  },
  {
    "volume": 575,
    "sequence": 24,
    "title": "蒋侯神歌",
    "author": "温庭筠",
    "content": [
      "祖龙黄须珊瑚鞭，铁骢金面青连钱。",
      "虎髯拔剑欲成梦，日压贼营如血鲜。",
      "海旗风急惊眠起，甲重光摇照湖水。",
      "苍黄追骑尘外归，森索妖星阵前死。",
      "五陵愁碧春萋萋，霸川玉马空中嘶。",
      "羽书如电入青琐，雪腕如槌催画鞞。",
      "白虬天子金煌铓，高临帝座回龙章。",
      "吴波不动楚山晚，花压阑干春昼长。"
    ]
  },
  {
    "volume": 575,
    "sequence": 25,
    "title": "汉皇迎春词",
    "author": "温庭筠",
    "content": [
      "楚神铁马金鸣珂，夜动蛟潭生素波。",
      "商风刮水报西帝，庙前古树蟠白蛇。",
      "吴王赤斧斫云阵，画堂列壁丛霜刃。",
      "巫娥传意托悲丝，铎语琅琅理双鬓。",
      "湘烟刷翠湘山斜，东方日出飞神鸦。",
      "青云自有黑龙子，潘妃莫结丁香花。"
    ]
  },
  {
    "volume": 575,
    "sequence": 26,
    "title": "太液池歌",
    "author": "温庭筠",
    "content": [
      "春草芊芊晴扫烟，宫城大锦红殷鲜。",
      "海日初融照仙掌，淮王小队缨铃响。",
      "猎猎东风焰赤旗，画神金甲葱龙网。",
      "钜公步辇迎句芒，复道扫尘燕彗长。",
      "豹尾竿前赵飞燕，柳风吹尽眉间黄。",
      "碧草含情杏花喜，上林莺啭游丝起。",
      "宝马摇环万骑归，恩光暗入帘栊里。"
    ]
  }
]