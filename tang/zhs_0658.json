[
  {
    "volume": 658,
    "sequence": 1,
    "title": "咏月",
    "author": "罗隐",
    "content": [
      "湖上风高动白蘋，暂延清景此逡巡。",
      "隔年违别成何事，半夜相看似故人。",
      "蟾向静中矜爪距，兔隈明处弄精神。",
      "嫦娥老大应惆怅，倚泣苍苍桂一轮。"
    ]
  },
  {
    "volume": 658,
    "sequence": 2,
    "title": "宿荆州江陵驿",
    "author": "罗隐",
    "content": [
      "西游象阙愧知音，东下荆溪称越吟。",
      "风动芰荷香四散，月明楼阁影相侵。",
      "闲欹别枕千般梦，醉送征帆万里心。",
      "薜荔衣裳木兰楫，异时烟雨好追寻。"
    ]
  },
  {
    "volume": 658,
    "sequence": 3,
    "title": "抚州别阮兵曹",
    "author": "罗隐",
    "content": [
      "雪晴天外见诸峰，幽轧行轮有去踪。",
      "内史宅边今独恨，步兵厨畔旧相容。",
      "十年别鬓疑朝镜，千里归心著晚钟。",
      "若不他时更青眼，未知谁肯荐临邛。"
    ]
  },
  {
    "volume": 658,
    "sequence": 4,
    "title": "新安投所知",
    "author": "罗隐",
    "content": [
      "少年容易舍樵渔，曾辱明公荐子虚。",
      "汉殿夜寒时不食，宋都风急命何疏。",
      "云埋野艇吟归去，草没山田赋遂初。",
      "长剑一寻歌一奏，此心争肯为鲈鱼。"
    ]
  },
  {
    "volume": 658,
    "sequence": 5,
    "title": "江边有寄",
    "author": "罗隐",
    "content": [
      "江边旧业半雕残，每轸归心即万端。",
      "狂折野梅山店暖，醉吹村笛酒楼寒。",
      "只言圣代谋身易，争奈贫儒得路难。",
      "同病同忧更何事，为君提笔画渔竿。"
    ]
  },
  {
    "volume": 658,
    "sequence": 6,
    "title": "送友人归夷门",
    "author": "罗隐",
    "content": [
      "二年流落大梁城，每送君归即有情。",
      "别路算来成底事，旧游言著似前生。",
      "苑荒懒认词人会，门在空怜烈士名。",
      "至竟男儿分应定，不须惆怅谷中莺。"
    ]
  },
  {
    "volume": 658,
    "sequence": 7,
    "title": "湘中见进士乔诩",
    "author": "罗隐",
    "content": [
      "吴公台下别经秋，破虏城边暂驻留。",
      "一笑有情堪解梦，数年无故不同游。",
      "云牵楚思横鱼艇，柳送乡心入酒楼。",
      "且酌松醪依旧醉，谁能相见向春愁。"
    ]
  },
  {
    "volume": 658,
    "sequence": 8,
    "title": "上霅川裴郎中",
    "author": "罗隐",
    "content": [
      "贵提金印出咸秦，潇洒江城两度春。",
      "一派水清疑见胆，数重山翠欲留人。",
      "望崇早合归黄阁，诗好何妨恋白蘋。",
      "自是受恩心未足，却垂双翅羡吴均。"
    ]
  },
  {
    "volume": 658,
    "sequence": 9,
    "title": "钱塘江潮",
    "author": "罗隐",
    "content": [
      "怒声汹汹势悠悠，罗刹江边地欲浮。",
      "漫道往来存大信，也知反覆向平流。",
      "任抛巨浸疑无底，猛过西陵只有头。",
      "至竟朝昏谁主掌，好骑赪鲤问阳侯。"
    ]
  },
  {
    "volume": 658,
    "sequence": 10,
    "title": "送人赴职任褒中",
    "author": "罗隐",
    "content": [
      "物态时情难重陈，夫君此去莫伤春。",
      "男儿只要有知己，才子何堪更问津。",
      "万转江山通蜀国，两行珠翠见褒人。",
      "海棠花谢东风老，应念京都共苦辛。"
    ]
  },
  {
    "volume": 658,
    "sequence": 11,
    "title": "临川投穆中丞",
    "author": "罗隐",
    "content": [
      "试将生计问蓬根，心委寒灰首戴盆。",
      "翅弱未知三岛路，舌顽虚掉五侯门。",
      "啸烟白狖沈高木，捣月清砧触旅魂。",
      "家在碧江归不得，十年鱼艇长苔痕。"
    ]
  },
  {
    "volume": 658,
    "sequence": 12,
    "title": "早春送张坤归大梁（一题作早春送大梁卢从事）",
    "author": "罗隐",
    "content": [
      "萧萧羸马正尘埃，又送輶轩向吹台。",
      "别酒莫辞今夜醉，故人知是几时回。",
      "泉经华岳犹应冻，花到梁园始合开。",
      "为谢东门抱关吏，不堪惆怅满离杯。"
    ]
  },
  {
    "volume": 658,
    "sequence": 13,
    "title": "东归途中作",
    "author": "罗隐",
    "content": [
      "松橘苍黄覆钓矶，早年生计近年违。",
      "老知风月终堪恨，贫觉家山不易归。",
      "别岸客帆和雁落，晚程霜叶向人飞。",
      "买臣严助精灵在，应笑无成一布衣。"
    ]
  },
  {
    "volume": 658,
    "sequence": 14,
    "title": "送进士臧濆下第后归池州",
    "author": "罗隐",
    "content": [
      "赋成无处换黄金，却向春风动越吟。",
      "天子爱才虽仄席，诸生多病又沾襟。",
      "柳攀灞岸狂遮袂，水忆池阳渌满心。",
      "珍重彩衣归正好，莫将闲事系升沈。"
    ]
  },
  {
    "volume": 658,
    "sequence": 15,
    "title": "湘中赠范郧",
    "author": "罗隐",
    "content": [
      "丹桂无心彼此谙，二年疏懒共江潭。",
      "愁知酒醆终难舍，老觉人情转不堪。",
      "云外鸳鸯非故旧，眼前胶漆似烟岚。",
      "劳歌一曲霜风暮，击折湘妃白玉簪。"
    ]
  },
  {
    "volume": 658,
    "sequence": 16,
    "title": "寄张侍郎",
    "author": "罗隐",
    "content": [
      "衰羸岂合话荆州，争奈思多不自由。",
      "无路重趋桓典马，有诗曾上仲宣楼。",
      "尘销别迹堪垂泪，树拂他门懒举头。",
      "一种人间太平日，独教零落忆沧洲。"
    ]
  },
  {
    "volume": 658,
    "sequence": 17,
    "title": "渚宫秋思",
    "author": "罗隐",
    "content": [
      "楚城日暮烟霭深，楚人驻马还登临。",
      "襄王台下水无赖，神女庙前云有心。",
      "千载是非难重问，一江风雨好闲吟。",
      "欲招屈宋当时魄，兰败荷枯不可寻。"
    ]
  },
  {
    "volume": 658,
    "sequence": 18,
    "title": "闲居早秋",
    "author": "罗隐",
    "content": [
      "槐杪清蝉烟雨馀，萧萧凉叶堕衣裾。",
      "噪槎乌散沈苍岭，弄杵风高上碧虚。",
      "百岁梦生悲蛱蝶，一朝香死泣芙蕖。",
      "六宫谁买相如赋，团扇恩情日日疏。"
    ]
  },
  {
    "volume": 658,
    "sequence": 19,
    "title": "建康",
    "author": "罗隐",
    "content": [
      "潮平远岸草侵沙，东晋衰来最可嗟。",
      "庾舅已能窥帝室，王都还是预人家。",
      "山寒老树啼风曲，泉暖枯骸动芷牙。",
      "欲起九原看一遍，秦淮声急日西斜。"
    ]
  },
  {
    "volume": 658,
    "sequence": 20,
    "title": "送舒州宿松县傅少府（一题作送宿松傅少府）",
    "author": "罗隐",
    "content": [
      "江蓠漠漠树重重，东过清淮到宿松。",
      "县好也知临浣水，官闲应得看灊峰。",
      "春生绿野吴歌怨，雪霁平郊楚酒浓。",
      "留取馀杯待张翰，明年归棹一从容。"
    ]
  },
  {
    "volume": 658,
    "sequence": 21,
    "title": "经故洛阳城",
    "author": "罗隐",
    "content": [
      "败垣危堞迹依稀，试驻羸骖吊落晖。",
      "跋扈以成梁冀在，简书难问杜乔归。",
      "由来世事须翻覆，未必馀才解是非。",
      "千载昆阳好功业，与君门下作恩威。"
    ]
  },
  {
    "volume": 658,
    "sequence": 22,
    "title": "夏州胡常侍",
    "author": "罗隐",
    "content": [
      "百尺高台勃勃州，大刀长戟汉诸侯。",
      "征鸿过尽边云阔，战马闲来塞草秋。",
      "国计已推肝胆许，家财不为子孙谋。",
      "仍闻陇蜀由多事，深喜将军未白头。"
    ]
  },
  {
    "volume": 658,
    "sequence": 23,
    "title": "寄进士卢休",
    "author": "罗隐",
    "content": [
      "半年池口恨萍蓬，今日思量已梦中。",
      "游子马蹄难重到，故人尊酒与谁同。",
      "山横翠后千重绿，蜡想歌时一烬红。",
      "从此客程君不见，麦秋梅雨遍江东。"
    ]
  },
  {
    "volume": 658,
    "sequence": 24,
    "title": "赠先辈令狐补阙",
    "author": "罗隐",
    "content": [
      "中间声迹早薰然，阻避钧衡过十年。",
      "碧海浪高终济物，苍梧云好已归天。",
      "花迎彩服离莺谷，柳傍东风触马鞭。",
      "应念凄凉洞庭客，夜深双泪忆渔船。"
    ]
  },
  {
    "volume": 658,
    "sequence": 25,
    "title": "送秦州从事",
    "author": "罗隐",
    "content": [
      "一枝何足解人愁，抛却还随定远侯。",
      "紫陌红尘今别恨，九衢双阙夜同游。",
      "芳时易失劳行止，良会难期且驻留。",
      "若到边庭有来使，试批书尾话梁州。"
    ]
  },
  {
    "volume": 658,
    "sequence": 26,
    "title": "湖州裴郎中赴阙后投简寄友生",
    "author": "罗隐",
    "content": [
      "锦帐郎官塞诏年，汀洲曾驻木兰船。",
      "祢衡酒醒春瓶倒，柳恽诗成海月圆。",
      "歌蹙远山珠滴滴，漏催香烛泪涟涟。",
      "使君入拜吾徒在，宣室他时岂偶然。"
    ]
  },
  {
    "volume": 658,
    "sequence": 27,
    "title": "秋日泊平望驿寄太常裴郎中",
    "author": "罗隐",
    "content": [
      "蘋洲重到杳难期，西倚邮亭忆往时。",
      "北海尊中常有酒，东阳楼上岂无诗。",
      "地清每负生灵望，官重方升礼乐司。",
      "闻说江南旧歌曲，至今犹自唱吴姬。"
    ]
  },
  {
    "volume": 658,
    "sequence": 28,
    "title": "西塞山（在武昌界，孙吴以之为西塞）",
    "author": "罗隐",
    "content": [
      "吴塞当时指此山，吴都亡后绿孱颜。",
      "岭梅乍暖残妆恨，沙鸟初晴小队闲。",
      "波阔鱼龙应混杂，壁危猿狖奈奸顽。",
      "会将一副寒蓑笠，来与渔翁作往还。"
    ]
  },
  {
    "volume": 658,
    "sequence": 29,
    "title": "秋日汴河客舍酬友人（一作汴州客舍有酬）",
    "author": "罗隐",
    "content": [
      "梁宋追游早岁同，偶然违别事皆空。",
      "年如流水催何急，道似危途动即穷。",
      "醉舞且欣连夜月，狂吟还聚上楼风。",
      "烦君更枉骚人句，白凤灵蛇满袖中。"
    ]
  },
  {
    "volume": 658,
    "sequence": 30,
    "title": "东归",
    "author": "罗隐",
    "content": [
      "仙桂高高似有神，貂裘敝尽取无因。",
      "难将白发期公道，不觉丹枝属别人。",
      "双阙往来惭请谒，五湖归后耻交亲。",
      "盈盘紫蟹千卮酒，添得临岐泪满巾。"
    ]
  },
  {
    "volume": 658,
    "sequence": 31,
    "title": "广陵李仆射借示近诗因投献",
    "author": "罗隐",
    "content": [
      "朝论国计暮论兵，馀力犹随凤藻生。",
      "语继盘盂抛俗格，气兼河岳带商声。",
      "闲寻绮思千花丽，静想高吟六义清。",
      "天柄已持尧典在，更堪回首问缘情。"
    ]
  },
  {
    "volume": 658,
    "sequence": 32,
    "title": "三衢哭孙员外",
    "author": "罗隐",
    "content": [
      "燕恋雕梁马恋轩，此心从此更何言。",
      "直将尘外三生命，未敌君侯一日恩。",
      "红蜡有时还入梦，片帆何处独销魂。",
      "忍看明发衣襟上，珠泪痕中见酒痕。"
    ]
  },
  {
    "volume": 658,
    "sequence": 33,
    "title": "箧中得故王郎中书",
    "author": "罗隐",
    "content": [
      "凤里前年别望郎，丁宁唯恐滞吴乡。",
      "劝疏杯酒知妨事，乞与书题作裹粮。",
      "苹鹿未能移海曲，县花寻已落河阳。",
      "九原自此无因见，反覆遗踪泪万行。"
    ]
  },
  {
    "volume": 658,
    "sequence": 34,
    "title": "泪",
    "author": "罗隐",
    "content": [
      "逼脸横颐咽复匀，也曾谗毁也伤神。",
      "自从鲁国潸然后，不是奸人即妇人。"
    ]
  },
  {
    "volume": 658,
    "sequence": 35,
    "title": "子规",
    "author": "罗隐",
    "content": [
      "铜梁路远草青青，此恨那堪枕上听。",
      "一种有冤犹可报，不如衔石叠沧溟。"
    ]
  },
  {
    "volume": 658,
    "sequence": 36,
    "title": "姑苏台",
    "author": "罗隐",
    "content": [
      "让高泰伯开基日，贤见延陵复命时。",
      "未会子孙因底事，解崇台榭为西施。"
    ]
  },
  {
    "volume": 658,
    "sequence": 37,
    "title": "王濬墓",
    "author": "罗隐",
    "content": [
      "男儿未必尽英雄，但到时来即命通。",
      "若使吴都犹王气，将军何处立殊功。"
    ]
  },
  {
    "volume": 658,
    "sequence": 38,
    "title": "京中晚望",
    "author": "罗隐",
    "content": [
      "心如野鹿迹如萍，谩向人间性一灵。",
      "往事不知多少梦，夜来和酒一时醒。"
    ]
  },
  {
    "volume": 658,
    "sequence": 39,
    "title": "寄窦泽处士二首",
    "author": "罗隐",
    "content": [
      "兰亭醉客旧知闻，欲问平安隔海云。",
      "不是金陵钱太尉，世间谁肯更容身。",
      "鳌背楼台拂白榆，此中槎客亦踟踌。",
      "牢山道士无仙骨，却向人间作酒徒。",
      "卷六百五十九"
    ]
  }
]