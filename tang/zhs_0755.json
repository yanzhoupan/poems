[
  {
    "volume": 755,
    "sequence": 1,
    "title": "送陈先生之洪井寄萧少卿",
    "author": "徐铉",
    "content": [
      "闻君仙袂指洪厓，我忆情人别路赊。",
      "知有欢娱游楚泽，更无书札到京华。",
      "云开驿阁连江静，春满西山倚汉斜。",
      "此处相逢应见问，为言搔首望龙沙。"
    ]
  },
  {
    "volume": 755,
    "sequence": 2,
    "title": "送龚明府九江归宁",
    "author": "徐铉",
    "content": [
      "茂宰隳官去，扁舟著彩衣。",
      "湓城春酒熟，匡阜野花稀。",
      "解缆垂杨绿，开帆宿鹭飞。",
      "一朝吾道泰，还逐落潮归。"
    ]
  },
  {
    "volume": 755,
    "sequence": 3,
    "title": "和江西萧少卿见寄二首",
    "author": "徐铉",
    "content": [
      "亡羊岐路愧司南，二纪穷通聚散三。",
      "老去何妨从笑傲，病来看欲懒朝参。",
      "离肠似线常忧断，世态如汤不可探。",
      "珍重加餐省思虑，时时斟酒压山岚。",
      "身遥上国三千里，名在朝中二十春。",
      "金印不须辞入幕，麻衣曾此叹迷津。",
      "卷舒由我真齐物，忧喜忘心即养神。",
      "世路风波自翻覆，虚舟无计得沉沦。"
    ]
  },
  {
    "volume": 755,
    "sequence": 4,
    "title": "送薛少卿赴青阳",
    "author": "徐铉",
    "content": [
      "我爱陶靖节，吏隐从弦歌。",
      "我爱费征君，高卧归九华。",
      "清风激颓波，来者无以加。",
      "我志两不遂，漂沦浩无涯。",
      "数奇时且乱，此图今愈赊。",
      "贤哉薛夫子，高举凌晨霞。",
      "安民即是道，投足皆为家。",
      "功名与权位，悠悠何用夸。",
      "携朋出远郊，酌酒藉平沙。",
      "云收远天静，江阔片帆斜。",
      "离怀与企羡，南望长咨嗟。"
    ]
  },
  {
    "volume": 755,
    "sequence": 5,
    "title": "送高起居之泾县",
    "author": "徐铉",
    "content": [
      "右史罢朝归，之官句水湄。",
      "别我行千里，送君倾一卮。",
      "酒罢长叹息，此叹君应悲。",
      "乱中吾道薄，卿族旧人稀。",
      "胡为佩铜墨，去此白玉墀。",
      "吏事岂所堪，民病何可医。",
      "藏用清其心，此外慎勿为。",
      "县郭有佳境，千峰溪水西。",
      "云树杳回合，岩峦互蔽亏。",
      "弹琴坐其中，世事吾不知。",
      "时时寄书札，以慰长相思。"
    ]
  },
  {
    "volume": 755,
    "sequence": 6,
    "title": "宿茅山寄舍弟",
    "author": "徐铉",
    "content": [
      "茅许禀灵气，一家同上宾。",
      "仙山空有庙，举世更无人。",
      "独往诚违俗，浮名亦累真。",
      "当年各自勉，云洞镇长春。"
    ]
  },
  {
    "volume": 755,
    "sequence": 7,
    "title": "晚憩白鹤庙寄句容张少府",
    "author": "徐铉",
    "content": [
      "日入林初静，山空暑更寒。",
      "泉鸣细岩窦，鹤唳眇云端。",
      "拂榻安棋局，焚香戴道冠。",
      "望君殊不见，终夕凭栏干。"
    ]
  },
  {
    "volume": 755,
    "sequence": 8,
    "title": "题紫阳观",
    "author": "徐铉",
    "content": [
      "南朝名士富仙才，追步东卿遂不回。",
      "丹井自深桐暗老，祠宫长在鹤频来。",
      "岩边桂树攀仍倚，洞口桃花落复开。",
      "惆怅霓裳太平事，一函真迹锁昭台。"
    ]
  },
  {
    "volume": 755,
    "sequence": 9,
    "title": "赠奚道士（含象）",
    "author": "徐铉",
    "content": [
      "先生曾有洞天期，犹傍天坛摘紫芝。",
      "处世自能心混沌，全真谁见德支离。",
      "玉霄尘闭人长在，全鼎功成俗未知。",
      "他日飙轮谒茅许，愿同鸡犬去相随。"
    ]
  },
  {
    "volume": 755,
    "sequence": 10,
    "title": "题碧岩亭赠孙尊师",
    "author": "徐铉",
    "content": [
      "绝境何人识，高亭万象含。",
      "凭轩临树杪，送目极天南。",
      "积霭生泉洞，归云锁石龛。",
      "丹霞披翠献，白鸟带晴岚。",
      "仙去留虚室，龙归涨碧潭。",
      "幽岩君独爱，玄味我曾耽。",
      "世上愁何限，人间事久谙。",
      "终须脱羁鞅，来此会空谈。"
    ]
  },
  {
    "volume": 755,
    "sequence": 11,
    "title": "题白鹤庙",
    "author": "徐铉",
    "content": [
      "平生心事向玄关，一入仙乡似旧山。",
      "白鹤唳空晴眇眇，丹沙流涧暮潺潺。",
      "尝嗟多病嫌中药，拟问真经乞小还。",
      "满洞烟霞互陵乱，何峰台榭是萧闲。"
    ]
  },
  {
    "volume": 755,
    "sequence": 12,
    "title": "步虚词五首",
    "author": "徐铉",
    "content": [
      "气为还元正，心由抱一灵。",
      "凝神归罔象，飞步入青冥。",
      "整服乘三素，旋纲蹑九星。",
      "琼章开后学，稽首奉真经。",
      "天帝黄金阙，真人紫锦书。",
      "霓裳纷蔽景，羽服迥凌虚。",
      "白鹤能为使，班麟解驾车。",
      "灵符终愿借，转共世情疏。",
      "圣主过幽谷，虚皇在蕊宫。",
      "五千宗物母，七字秘神童。",
      "世上金壶远，人间玉龠空。",
      "唯余养身法，修此与天通。",
      "何处求玄解，人间有洞天。",
      "勤行皆是道，谪下尚为仙。",
      "蔽景乘朱凤，排虚驾紫烟。",
      "不嫌园吏傲，愿在玉宸前。",
      "三素霏霏远，盟威凛凛寒。",
      "火铃空灭没，星斗晓阑干。",
      "佩响流虚殿，炉烟在醮坛。",
      "萧寥不可极，骖驾上云端。"
    ]
  },
  {
    "volume": 755,
    "sequence": 13,
    "title": "留题仙观",
    "author": "徐铉",
    "content": [
      "瑶坛醮罢晚云开，羽客分飞俗士回。",
      "为报移文不须勒，未曾游处待重来。"
    ]
  },
  {
    "volume": 755,
    "sequence": 14,
    "title": "和陈洗马山庄新泉",
    "author": "徐铉",
    "content": [
      "已开山馆待抽簪，更要岩泉欲洗心。",
      "常被松声迷细韵，忽流花片落高岑。",
      "便疏浅濑穿莎径，始有清光映竹林。",
      "何日煎茶酝香酒，沙边同听暝猿吟。"
    ]
  },
  {
    "volume": 755,
    "sequence": 15,
    "title": "奉和七夕应令",
    "author": "徐铉",
    "content": [
      "今宵星汉共晶光，应笑罗敷嫁侍郎。",
      "斗柄易倾离恨促，河流不尽后期长。",
      "静闻天籁疑鸣佩，醉折荷花想艳妆。",
      "谁见宣猷堂上宴，一篇清韵振金铛。"
    ]
  },
  {
    "volume": 755,
    "sequence": 16,
    "title": "又和八日",
    "author": "徐铉",
    "content": [
      "微云疏雨淡新秋，晓梦依稀十二楼。",
      "故作别离应有以，拟延更漏共无由。",
      "那教人世长多恨，未必天仙不解愁。",
      "博望苑中残酒醒，香风佳气独迟留。"
    ]
  },
  {
    "volume": 755,
    "sequence": 17,
    "title": "和印先辈及第后献座主朱舍人郊居之作",
    "author": "徐铉",
    "content": [
      "成名郊外掩柴扉，树影蝉声共息机。",
      "积雨暗封青藓径，好风轻透白綀衣。",
      "嘉鱼始赋人争诵，荆玉频收国自肥。",
      "独坐公厅正烦暑，喜吟新咏见玄微。"
    ]
  },
  {
    "volume": 755,
    "sequence": 18,
    "title": "和致仕张尚书新创道院",
    "author": "徐铉",
    "content": [
      "梓泽成新致，金丹有旧情。",
      "挂冠朝睡足，隐几暮江清。",
      "药圃分轻绿，松窗起细声。",
      "养高宁厌病，默坐对诸生。"
    ]
  },
  {
    "volume": 755,
    "sequence": 19,
    "title": "和尉迟赞善秋暮僻居",
    "author": "徐铉",
    "content": [
      "登高节物最堪怜，小岭疏林对槛前。",
      "轻吹断时云缥缈，夕阳明处水澄鲜。",
      "江城秋早催寒事，望苑朝稀足晏眠。",
      "庭有菊花尊有酒，若方陶令愧前贤。"
    ]
  },
  {
    "volume": 755,
    "sequence": 20,
    "title": "和陈赞善致仕还京口",
    "author": "徐铉",
    "content": [
      "海门山下一渔舟，中有高人未白头。",
      "已驾安车归故里，尚通闺籍在龙楼。",
      "泉声漱玉窗前落，江色和烟槛外流。",
      "今日君臣厚终始，不须辛苦画双牛。"
    ]
  },
  {
    "volume": 755,
    "sequence": 21,
    "title": "京使回自临川，得从兄书寄诗，依韵和",
    "author": "徐铉",
    "content": [
      "珍重还京使，殷勤话故人。",
      "别离长挂梦，宠禄不关身。",
      "趣向今成道，声华旧绝尘。",
      "莫嗟客鬓老，诗句逐时新。"
    ]
  },
  {
    "volume": 755,
    "sequence": 22,
    "title": "陪郑王相公赋筵前垂冰，应教依韵",
    "author": "徐铉",
    "content": [
      "窗外虚明雪乍晴，檐前垂霤尽成冰。",
      "长廊瓦叠行行密，晚院风高寸寸增。",
      "玉指乍拈簪尚愧，金阶时坠磬难胜。",
      "晨餐堪醒曹参酒，自恨空肠病不能。"
    ]
  },
  {
    "volume": 755,
    "sequence": 23,
    "title": "送礼部潘尚书致仕还建安",
    "author": "徐铉",
    "content": [
      "名遂功成累复轻，鲈鱼因起旧乡情。",
      "履声初下金华省，帆影看离石首城。",
      "化剑津头寻故老，同亭会上问仙卿。",
      "冥鸿高举真难事，相送何须泪满缨。"
    ]
  },
  {
    "volume": 755,
    "sequence": 24,
    "title": "和尉迟赞善病中见寄",
    "author": "徐铉",
    "content": [
      "仙郎移病暑天过，却似冥鸿避罻罗。",
      "昼梦乍惊风动竹，夜吟时觉露沾莎。",
      "情亲稍喜贫居近，性懒犹嫌上直多。",
      "望苑恩深期勿药，青云岐路未蹉跎。"
    ]
  },
  {
    "volume": 755,
    "sequence": 25,
    "title": "池州陈使君见示游齐山诗因寄",
    "author": "徐铉",
    "content": [
      "往岁曾游弄水亭，齐峰浓翠暮轩横。",
      "哀猿出槛心虽喜，伤鸟闻弦势易惊。",
      "病后簪缨殊寡兴，老来泉石倍关情。",
      "今朝池口风波静，遥贺山前有颂声。"
    ]
  },
  {
    "volume": 755,
    "sequence": 26,
    "title": "再领制诰和王明府见贺",
    "author": "徐铉",
    "content": [
      "蹇步还依列宿边，拱辰重认旧云天。",
      "自嗟多难飘零困，不似当年胆气全。",
      "鸡树晚花疏向日，龙池轻浪细含烟。",
      "从来不解为身计，一叶悠悠任大川。"
    ]
  },
  {
    "volume": 755,
    "sequence": 27,
    "title": "送高舍人使岭南",
    "author": "徐铉",
    "content": [
      "西掖官曹近，南溟道路遥。",
      "使星将渡汉，仙棹乍乘潮。",
      "柳映灵和折，梅依大庾飘。",
      "江帆风淅淅，山馆雨萧萧。",
      "陆贾真迂阔，终童久寂寥。",
      "送君何限意，把酒一长谣。"
    ]
  },
  {
    "volume": 755,
    "sequence": 28,
    "title": "和王明府见寄",
    "author": "徐铉",
    "content": [
      "时情世难消吾道，薄宦流年危此身。",
      "莫叹京华同寂寞，曾经兵革共漂沦。",
      "对山开户唯求静，贳酒留宾不道贫。",
      "善政空多尚淹屈，不知谁是解忧民。"
    ]
  },
  {
    "volume": 755,
    "sequence": 29,
    "title": "和方泰州见寄",
    "author": "徐铉",
    "content": [
      "逐客凄凄重入京，旧愁新恨两难胜。",
      "云收楚塞千山雪，风结秦淮一尺冰。",
      "置醴筵空情岂尽，投湘文就思如凝。",
      "更残月落知孤坐，遥望船窗一点星。"
    ]
  },
  {
    "volume": 755,
    "sequence": 30,
    "title": "文献太子挽歌词五首",
    "author": "徐铉",
    "content": [
      "国有承祧重，人知秉哲尊。",
      "清风来望苑，遗烈在东藩。",
      "此日升缑岭，何因到寝门。",
      "天高不可问，烟霭共昏昏。",
      "夏启吾君子，周储上帝宾。",
      "音容一飘忽，功业自纷纶。",
      "露泣承华月，风惊丽正尘。",
      "空余商岭客，行泪下宜春。",
      "出处成交让，经纶有大功。",
      "泪碑瓜步北，棠树蒜山东。",
      "百揆方时叙，重离遂不融。",
      "故臣偏感咽，曾是叹三穷。",
      "甲观光阴促，园陵天地长。",
      "箫笳咽无韵，宾御哭相将。",
      "盛烈传彝鼎，遗文被乐章。",
      "君臣知己分，零泪乱无行。",
      "彩仗清晨出，非同齿胄时。",
      "愁烟锁平甸，朔吹绕寒枝。",
      "楚客来何补，缑山去莫追。",
      "回瞻飞盖处，掩袂不胜悲。"
    ]
  },
  {
    "volume": 755,
    "sequence": 31,
    "title": "送王员外宰德安",
    "author": "徐铉",
    "content": [
      "家世朱门贵，官资粉署优。",
      "今为百里长，应好五峰游。",
      "柳影连彭泽，湖光接庾楼。",
      "承明须再入，官满莫淹留。"
    ]
  },
  {
    "volume": 755,
    "sequence": 32,
    "title": "以端溪砚酬张员外水精珠兼和来篇",
    "author": "徐铉",
    "content": [
      "请以端溪润，酬君水玉明。",
      "方圆虽异器，功用信俱呈。",
      "自得山川秀，能分日月精。",
      "巾箱各珍重，所贵在交情。"
    ]
  },
  {
    "volume": 755,
    "sequence": 33,
    "title": "奉使九华山，中途遇青阳薛郎中",
    "author": "徐铉",
    "content": [
      "故人相别动相思，此地相逢岂素期。",
      "九子峰前闲未得，五溪桥上坐多时。",
      "甘泉从幸余知忝，宣室征还子未迟。",
      "且饮一杯消别恨，野花风起渐离披。"
    ]
  },
  {
    "volume": 755,
    "sequence": 34,
    "title": "奉命南使经彭泽（值王明府不在，留此）",
    "author": "徐铉",
    "content": [
      "远使程途未一分，离心常要醉醺醺。",
      "那堪彭泽门前立，黄菊萧疏不见君。"
    ]
  },
  {
    "volume": 755,
    "sequence": 35,
    "title": "南都遇前嘉鱼刘令，言游闽岭，作此与之",
    "author": "徐铉",
    "content": [
      "我持使节经韶石，君作闲游过武夷。",
      "两地山光成独赏，隔年乡思暗相知。",
      "洪厓坛上长岑寂，孺子亭前自别离。",
      "珍重分岐一杯酒，强加餐饭数吟诗。"
    ]
  },
  {
    "volume": 755,
    "sequence": 36,
    "title": "阁皂山",
    "author": "徐铉",
    "content": [
      "殿影高低云掩映，松阴缭绕步徘徊。",
      "从今莫厌簪裾累，不是乘轺不得来。"
    ]
  },
  {
    "volume": 755,
    "sequence": 37,
    "title": "玉笥山留题",
    "author": "徐铉",
    "content": [
      "仙乡会应远，王事知何极。",
      "征传莫辞劳，玉峰聊一息。",
      "形骸已销散，心想都凝寂。",
      "真气自清虚，非关好松石。",
      "九仙皆积学，洞壑多遗迹。",
      "游子归去来，胡为但征役。"
    ]
  },
  {
    "volume": 755,
    "sequence": 38,
    "title": "庐陵别朱观先辈",
    "author": "徐铉",
    "content": [
      "桂籍知名有几人，翻飞相续上青云。",
      "解怜才子宁唯我，远作卑官尚见君。",
      "岭外独持严助节，宫中谁荐长卿文。",
      "新诗试为重高咏，朝汉台前不可闻。"
    ]
  },
  {
    "volume": 755,
    "sequence": 39,
    "title": "文彧少卿文山郎中交好深至二纪已馀暌别…留题此诗",
    "author": "徐铉",
    "content": [
      "孙家虚座吊诸孤，张叟僧房见手书。",
      "二纪欢游今若此，满衣零泪欲何如。",
      "腰间金印从如斗，镜里霜华已满梳。",
      "珍重远公应笑我，尘心唯此未能除。"
    ]
  },
  {
    "volume": 755,
    "sequence": 40,
    "title": "朱处士相与有山水之愿见送至南康作此以别之",
    "author": "徐铉",
    "content": [
      "怜君送我至南康，更忆梅花庾岭芳。",
      "多少仙山共游在，愿君百岁尚康强。"
    ]
  },
  {
    "volume": 755,
    "sequence": 41,
    "title": "清明日清远峡作",
    "author": "徐铉",
    "content": [
      "岭外春过半，途中火又新。",
      "殷勤清远峡，留恋北归人。"
    ]
  },
  {
    "volume": 755,
    "sequence": 42,
    "title": "回至南康题紫极宫里道士房",
    "author": "徐铉",
    "content": [
      "王事信靡监，饮冰安足辞。",
      "胡为拥征传，乃至天南陲。",
      "天南非我乡，留滞忽逾时。",
      "还经羽人家，豁若云雾披。",
      "何以宽吾怀，老庄有微词。",
      "达士无不可，至人岂偏为。",
      "客愁勿复道，为君吟此诗。"
    ]
  },
  {
    "volume": 755,
    "sequence": 43,
    "title": "和歙州陈使君见寄",
    "author": "徐铉",
    "content": [
      "新安风景好，时令肃辕门。",
      "身贵心弥下，功多口不言。",
      "韬钤家法在，儒雅素风存。",
      "簪履陪游盛，乡闾俗化敦。",
      "临窗山色秀，绕郭水声喧。",
      "织络文章丽，矜严道义尊。",
      "楼台秋月静，京庾晚云屯。",
      "晓吹传衙鼓，晴阳展信幡。",
      "一篇贻友好，千里倍心论。",
      "未见归骖动，空能役梦魂。"
    ]
  },
  {
    "volume": 755,
    "sequence": 44,
    "title": "和贾员外戬见赠玉蕊花栽",
    "author": "徐铉",
    "content": [
      "琼瑶一簇带花来，便断苍苔手自栽。",
      "喜见唐昌旧颜色，为君判病酌金罍。"
    ]
  },
  {
    "volume": 755,
    "sequence": 45,
    "title": "光穆皇后挽歌三首",
    "author": "徐铉",
    "content": [
      "仙驭期难改，坤仪道自光。",
      "閟宫新表德，沙麓旧膺祥。",
      "素帟尧门掩，凝笳毕陌长。",
      "东风惨陵树，无复见亲桑。",
      "永乐留虚位，长陵启夕扉。",
      "返虞严吉仗，复土掩空衣。",
      "功业投三母，光灵极四妃。",
      "唯应彤史在，不与露花晞。",
      "隐隐阊门路，烟云晓更愁。",
      "空瞻金辂出，非是濯龙游。",
      "德感人伦正，风行内职修。",
      "还随偶物化，同此思轩丘。"
    ]
  },
  {
    "volume": 755,
    "sequence": 46,
    "title": "严相公宅牡丹",
    "author": "徐铉",
    "content": [
      "但是豪家重牡丹，争如丞相阁前看。",
      "凤楼日暖开偏早，鸡树阴浓谢更难。",
      "数朵已应迷国艳，一枝何幸上尘冠。",
      "不知更许凭栏否，烂熳春光未肯残。"
    ]
  },
  {
    "volume": 755,
    "sequence": 47,
    "title": "侍宴赋得归雁",
    "author": "徐铉",
    "content": [
      "夜静群动息，翩翩一雁归。",
      "清音天际远，寒影月中微。",
      "何处云同宿，长空雪共飞。",
      "阳和常借便，免与素心违。"
    ]
  },
  {
    "volume": 755,
    "sequence": 48,
    "title": "又赋早春书事",
    "author": "徐铉",
    "content": [
      "苑里芳华早，皇家胜事多。",
      "弓声达春气，弈思养天和。",
      "暖酒红炉火，浮舟绿水波。",
      "雪晴农事起，击壤听赓歌。"
    ]
  },
  {
    "volume": 755,
    "sequence": 49,
    "title": "依韵和令公大王蔷薇诗",
    "author": "徐铉",
    "content": [
      "绿树成阴后，群芳稍歇时。",
      "谁将新濯锦，挂向最长枝。",
      "卷箔香先入，凭栏影任移。",
      "赏频嫌酒渴，吟苦怕霜髭。",
      "架迥笼云幄，庭虚展绣帷。",
      "有情萦舞袖，无力罥游丝。",
      "嫩蕊莺偷采，柔条柳伴垂。",
      "荀池波自照，梁苑客尝窥。",
      "玉李寻皆谢，金桃亦暗衰。",
      "花中应独贵，庭下故开迟。",
      "委艳妆苔砌，分华借槿篱。",
      "低昂匀灼烁，浓淡叠参差。",
      "幸植王宫里，仍逢宰府知。",
      "芳心向谁许，醉态不能支。",
      "芍药天教避，玫瑰众共嗤。",
      "光明烘昼景，润腻袅轻斯。",
      "丽似期神女，珍如重卫姬。",
      "君王偏属咏，七子尽搜奇。"
    ]
  },
  {
    "volume": 755,
    "sequence": 50,
    "title": "和门下殷侍郎新茶二十韵",
    "author": "徐铉",
    "content": [
      "暖吹入春园，新芽竞粲然。",
      "才教鹰觜拆，未放雪花妍。",
      "荷杖青林下，携筐旭景前。",
      "孕灵资雨露，钟秀自山川。",
      "碾后香弥远，烹来色更鲜。",
      "名随土地贵，味逐水泉迁。",
      "力藉流黄暖，形模紫笋圆。",
      "正当钻柳火，遥想涌金泉。",
      "任道时新物，须依古法煎。",
      "轻瓯浮绿乳，孤灶散余烟。",
      "甘荠非予匹，宫槐让我先。",
      "竹孤空冉冉，荷弱谩田田。",
      "解渴消残酒，清神感夜眠。",
      "十浆何足馈，百榼尽堪捐。",
      "采撷唯忧晚，营求不计钱。",
      "任公因焙显，陆氏有经传。",
      "爱甚真成癖，尝多合得仙。",
      "亭台虚静处，风月艳阳天。",
      "自可临泉石，何妨杂管弦。",
      "东山似蒙顶，愿得从诸贤。"
    ]
  },
  {
    "volume": 755,
    "sequence": 51,
    "title": "春雪应制",
    "author": "徐铉",
    "content": [
      "繁阴连曙景，瑞雪洒芳辰。",
      "势密犹疑腊，风和始觉春。",
      "萦林开玉蕊，飘座袅香尘。",
      "欲识宸心悦，云谣慰兆人。"
    ]
  },
  {
    "volume": 755,
    "sequence": 52,
    "title": "进雪诗",
    "author": "徐铉",
    "content": [
      "欲使新正识有年，故飘轻絮伴春还。",
      "近看琼树笼银阙，远想瑶池带玉关。",
      "润逐麳麰铺绿野，暖随杯酒上朱颜。",
      "朝来花萼楼中宴，数曲赓歌雅颂间。"
    ]
  },
  {
    "volume": 755,
    "sequence": 53,
    "title": "自题山亭三首",
    "author": "徐铉",
    "content": [
      "簪组非无累，园林未是归。",
      "世喧长不到，何必故山薇。",
      "小舫行乘月，高斋卧看山。",
      "退公聊自足，争敢望长闲。",
      "跂石仍临水，披襟复挂冠。",
      "机心忘未得，棋局与鱼竿。"
    ]
  },
  {
    "volume": 755,
    "sequence": 54,
    "title": "和陈表用员外求酒",
    "author": "徐铉",
    "content": [
      "暑天频雨亦频晴，帘外闲云重复轻。",
      "珍重一壶酬绝唱，向风遥想醉吟声。"
    ]
  },
  {
    "volume": 755,
    "sequence": 55,
    "title": "奉和右省仆射西亭高卧作",
    "author": "徐铉",
    "content": [
      "院静苍苔积，庭幽怪石奇支。",
      "蝉声当槛急，虹影向檐垂。",
      "昼漏犹怜永，丛兰未觉衰。",
      "疏篁巢翡翠，折苇覆鸬鹚。",
      "对酒襟怀旷，围棋旨趣迟。",
      "景皆随所尚，物各遂其宜。",
      "道与时相会，才非世所羁。",
      "赋诗贻座客，秋事尔何悲。"
    ]
  },
  {
    "volume": 755,
    "sequence": 56,
    "title": "忆新淦觞池寄孟宾于员外",
    "author": "徐铉",
    "content": [
      "往年淦水驻行轩，引得清流似月圆。",
      "自有谿光还碧甃，不劳人力递金船。",
      "润滋苔藓欺茵席，声入杉松当管弦。",
      "珍重诗人频管领，莫教尘土咽潺潺。"
    ]
  },
  {
    "volume": 755,
    "sequence": 57,
    "title": "右省仆射后湖亭闲宴，铉以宿直先归，赋诗留献",
    "author": "徐铉",
    "content": [
      "湖上一阳生，虚亭启高宴。",
      "枫林烟际出，白鸟波心见。",
      "主人忘贵达，座客容疵贱。",
      "独惭残照催，归宿明光殿。"
    ]
  }
]