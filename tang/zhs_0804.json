[
  {
    "volume": 804,
    "sequence": 1,
    "title": "赋得江边柳（一作临江树）",
    "author": "鱼玄机",
    "content": [
      "翠色连荒岸，烟姿入远楼。",
      "影铺秋水面，花落钓人头。",
      "根老藏鱼窟，枝低系客舟。",
      "萧萧风雨夜，惊梦复添愁。"
    ]
  },
  {
    "volume": 804,
    "sequence": 2,
    "title": "赠邻女（一作寄李亿员外）",
    "author": "鱼玄机",
    "content": [
      "羞日遮罗袖，愁春懒起妆。",
      "易求无价宝，难得有心郎。",
      "枕上潜垂泪，花间暗断肠。",
      "自能窥宋玉，何必恨王昌。"
    ]
  },
  {
    "volume": 804,
    "sequence": 3,
    "title": "寄国香",
    "author": "鱼玄机",
    "content": [
      "旦夕醉吟身，相思又此春。",
      "雨中寄书使，窗下断肠人。",
      "山卷珠帘看，愁随芳草新。",
      "别来清宴上，几度落梁尘。"
    ]
  },
  {
    "volume": 804,
    "sequence": 4,
    "title": "寄题炼师",
    "author": "鱼玄机",
    "content": [
      "霞彩剪为衣，添香出绣帏。",
      "芙蓉花叶□，山水帔□稀。",
      "驻履闻莺语，开笼放鹤飞。",
      "高堂春睡觉，暮雨正霏霏。"
    ]
  },
  {
    "volume": 804,
    "sequence": 5,
    "title": "寄刘尚书",
    "author": "鱼玄机",
    "content": [
      "八座镇雄军，歌谣满路新。",
      "汾川三月雨，晋水百花春。",
      "囹圄长空锁，干戈久覆尘。",
      "儒僧观子夜，羁客醉红茵。",
      "笔砚行随手，诗书坐绕身。",
      "小材多顾盼，得作食鱼人。"
    ]
  },
  {
    "volume": 804,
    "sequence": 6,
    "title": "浣纱庙",
    "author": "鱼玄机",
    "content": [
      "吴越相谋计策多，浣纱神女已相和。",
      "一双笑靥才回面，十万精兵尽倒戈。",
      "范蠡功成身隐遁，伍胥谏死国消磨。",
      "只今诸暨长江畔，空有青山号苎萝。"
    ]
  },
  {
    "volume": 804,
    "sequence": 7,
    "title": "卖残牡丹",
    "author": "鱼玄机",
    "content": [
      "临风兴叹落花频，芳意潜消又一春。",
      "应为价高人不问，却缘香甚蝶难亲。",
      "红英只称生宫里，翠叶那堪染路尘。",
      "及至移根上林苑，王孙方恨买无因。"
    ]
  },
  {
    "volume": 804,
    "sequence": 8,
    "title": "酬李学士寄簟",
    "author": "鱼玄机",
    "content": [
      "珍簟新铺翡翠楼，泓澄玉水记方流。",
      "唯应云扇情相似，同向银床恨早秋。"
    ]
  },
  {
    "volume": 804,
    "sequence": 9,
    "title": "情书（一作书情寄李子安）",
    "author": "鱼玄机",
    "content": [
      "饮冰食檗志无功，晋水壶关在梦中。",
      "秦镜欲分愁堕鹊，舜琴将弄怨飞鸿。",
      "井边桐叶鸣秋雨，窗下银灯暗晓风。",
      "书信茫茫何处问，持竿尽日碧江空。"
    ]
  },
  {
    "volume": 804,
    "sequence": 10,
    "title": "闺怨",
    "author": "鱼玄机",
    "content": [
      "蘼芜盈手泣斜晖，闻道邻家夫婿归。",
      "别日南鸿才北去，今朝北雁又南飞。",
      "春来秋去相思在，秋去春来信息稀。",
      "扃闭朱门人不到，砧声何事透罗帏。"
    ]
  },
  {
    "volume": 804,
    "sequence": 11,
    "title": "春情寄子安",
    "author": "鱼玄机",
    "content": [
      "山路奇支斜石磴危，不愁行苦苦相思。",
      "冰销远涧怜清韵，雪远寒峰想玉姿。",
      "莫听凡歌春病酒，休招闲客夜贪棋。",
      "如松匪石盟长在，比翼连襟会肯迟。",
      "虽恨独行冬尽日，终期相见月圆时。",
      "别君何物堪持赠，泪落晴光一首诗。"
    ]
  },
  {
    "volume": 804,
    "sequence": 12,
    "title": "打球作",
    "author": "鱼玄机",
    "content": [
      "坚圆净滑一星流，月杖争敲未拟休。",
      "无滞碍时从拨弄，有遮栏处任钩留。",
      "不辞宛转长随手，却恐相将不到头。",
      "毕竟入门应始了，愿君争取最前筹。"
    ]
  },
  {
    "volume": 804,
    "sequence": 13,
    "title": "暮春有感寄友人",
    "author": "鱼玄机",
    "content": [
      "莺语惊残梦，轻妆改泪容。",
      "竹阴初月薄，江静晚烟浓。",
      "湿觜衔泥燕，香须采蕊蜂。",
      "独怜无限思，吟罢亚枝松。"
    ]
  },
  {
    "volume": 804,
    "sequence": 14,
    "title": "冬夜寄温飞卿",
    "author": "鱼玄机",
    "content": [
      "苦思搜诗灯下吟，不眠长夜怕寒衾。",
      "满庭木叶愁风起，透幌纱窗惜月沈。",
      "疏散未闲终遂愿，盛衰空见本来心。",
      "幽栖莫定梧桐处，暮雀啾啾空绕林。"
    ]
  },
  {
    "volume": 804,
    "sequence": 15,
    "title": "酬李郢夏日钓鱼回见示",
    "author": "鱼玄机",
    "content": [
      "住处虽同巷，经年不一过。",
      "清词劝旧女，香桂折新柯。",
      "道性欺冰雪，禅心笑绮罗。",
      "迹登霄汉上，无路接烟波。"
    ]
  },
  {
    "volume": 804,
    "sequence": 16,
    "title": "次韵西邻新居兼乞酒",
    "author": "鱼玄机",
    "content": [
      "一首诗来百度吟，新情字字又声金。",
      "西看已有登垣意，远望能无化石心。",
      "河汉期赊空极目，潇湘梦断罢调琴。",
      "况逢寒节添乡思，叔夜佳醪莫独斟。"
    ]
  },
  {
    "volume": 804,
    "sequence": 17,
    "title": "和友人次韵",
    "author": "鱼玄机",
    "content": [
      "何事能销旅馆愁，红笺开处见银钩。",
      "蓬山雨洒千峰小，嶰谷风吹万叶秋。",
      "字字朝看轻碧玉，篇篇夜诵在衾裯。",
      "欲将香匣收藏却，且惜时吟在手头。"
    ]
  },
  {
    "volume": 804,
    "sequence": 18,
    "title": "和新及第悼亡诗二首",
    "author": "鱼玄机",
    "content": [
      "仙籍人间不久留，片时已过十经秋。",
      "鸳鸯帐下香犹暖，鹦鹉笼中语未休。",
      "朝露缀花如脸恨，晚风奇支柳似眉愁。",
      "彩云一去无消息，潘岳多情欲白头。",
      "一枝月桂和烟秀，万树江桃带雨红。",
      "且醉尊前休怅望，古来悲乐与今同。"
    ]
  },
  {
    "volume": 804,
    "sequence": 19,
    "title": "游崇真观南楼，睹新及第题名处",
    "author": "鱼玄机",
    "content": [
      "云峰满目放春晴，历历银钩指下生。",
      "自恨罗衣掩诗句，举头空羡榜中名。"
    ]
  },
  {
    "volume": 804,
    "sequence": 20,
    "title": "愁思",
    "author": "鱼玄机",
    "content": [
      "落叶纷纷暮雨和，朱丝独抚自清歌。",
      "放情休恨无心友，养性空抛苦海波。",
      "长者车音门外有，道家书卷枕前多。",
      "布衣终作云霄客，绿水青山时一过。"
    ]
  },
  {
    "volume": 804,
    "sequence": 21,
    "title": "秋怨",
    "author": "鱼玄机",
    "content": [
      "自叹多情是足愁，况当风月满庭秋。",
      "洞房偏与更声近，夜夜灯前欲白头。"
    ]
  },
  {
    "volume": 804,
    "sequence": 22,
    "title": "江行",
    "author": "鱼玄机",
    "content": [
      "大江横抱武昌斜，鹦鹉洲前户万家。",
      "画舸春眠朝未足，梦为蝴蝶也寻花。",
      "烟花已入鸬鹚港，画舸犹沿鹦鹉洲。",
      "醉卧醒吟都不觉，今朝惊在汉江头。"
    ]
  },
  {
    "volume": 804,
    "sequence": 23,
    "title": "闻李端公垂钓回寄赠",
    "author": "鱼玄机",
    "content": [
      "无限荷香染暑衣，阮郎何处弄船归。",
      "自惭不及鸳鸯侣，犹得双双近钓矶。"
    ]
  },
  {
    "volume": 804,
    "sequence": 24,
    "title": "题任处士创资福寺",
    "author": "鱼玄机",
    "content": [
      "幽人创奇境，游客驻行程。",
      "粉壁空留字，莲宫未有名。",
      "凿池泉自出，开径草重生。",
      "百尺金轮阁，当川豁眼明。"
    ]
  },
  {
    "volume": 804,
    "sequence": 25,
    "title": "题隐雾亭",
    "author": "鱼玄机",
    "content": [
      "春花秋月入诗篇，白日清宵是散仙。",
      "空卷珠帘不曾下，长移一榻对山眠。"
    ]
  },
  {
    "volume": 804,
    "sequence": 26,
    "title": "重阳阻雨",
    "author": "鱼玄机",
    "content": [
      "满庭黄菊篱边拆，两朵芙蓉镜里开。",
      "落帽台前风雨阻，不知何处醉金杯。"
    ]
  },
  {
    "volume": 804,
    "sequence": 27,
    "title": "早秋",
    "author": "鱼玄机",
    "content": [
      "嫩菊含新彩，远山闲夕烟。",
      "凉风惊绿树，清韵入朱弦。",
      "思妇机中锦，征人塞外天。",
      "雁飞鱼在水，书信若为传。"
    ]
  },
  {
    "volume": 804,
    "sequence": 28,
    "title": "感怀寄人",
    "author": "鱼玄机",
    "content": [
      "恨寄朱弦上，含情意不任。",
      "早知云雨会，未起蕙兰心。",
      "灼灼桃兼李，无妨国士寻。",
      "苍苍松与桂，仍羡世人钦。",
      "月色苔阶净，歌声竹院深。",
      "门前红叶地，不扫待知音。"
    ]
  },
  {
    "volume": 804,
    "sequence": 29,
    "title": "期友人阻雨不至",
    "author": "鱼玄机",
    "content": [
      "雁鱼空有信，鸡黍恨无期。",
      "闭户方笼月，褰帘已散丝。",
      "近泉鸣砌畔，远浪涨江湄。",
      "乡思悲秋客，愁吟五字诗。"
    ]
  },
  {
    "volume": 804,
    "sequence": 30,
    "title": "访赵炼师不遇",
    "author": "鱼玄机",
    "content": [
      "何处同仙侣，青衣独在家。",
      "暖炉留煮药，邻院为煎茶。",
      "画壁灯光暗，幡竿日影斜。",
      "殷勤重回首，墙外数枝花。"
    ]
  },
  {
    "volume": 804,
    "sequence": 31,
    "title": "遣怀",
    "author": "鱼玄机",
    "content": [
      "闲散身无事，风光独自游。",
      "断云江上月，解缆海中舟。",
      "琴弄萧梁寺，诗吟庾亮楼。",
      "丛篁堪作伴，片石好为俦。",
      "燕雀徒为贵，金银志不求。",
      "满杯春酒绿，对月夜窗幽。",
      "绕砌澄清沼，抽簪映细流。",
      "卧床书册遍，半醉起梳头。"
    ]
  },
  {
    "volume": 804,
    "sequence": 32,
    "title": "寄飞卿",
    "author": "鱼玄机",
    "content": [
      "阶砌乱蛩鸣，庭柯烟露清。",
      "月中邻乐响，楼上远山明。",
      "珍簟凉风著，瑶琴寄恨生。",
      "嵇君懒书札，底物慰秋情。"
    ]
  },
  {
    "volume": 804,
    "sequence": 33,
    "title": "过鄂州",
    "author": "鱼玄机",
    "content": [
      "柳拂兰桡花满枝，石城城下暮帆迟。",
      "折牌峰上三闾墓，远火山头五马旗。",
      "白雪调高题旧寺，阳春歌在换新词。",
      "莫愁魂逐清江去，空使行人万首诗。"
    ]
  },
  {
    "volume": 804,
    "sequence": 34,
    "title": "夏日山居",
    "author": "鱼玄机",
    "content": [
      "移得仙居此地来，花丛自遍不曾栽。",
      "庭前亚树张衣桁，坐上新泉泛酒杯。",
      "轩槛暗传深竹径，绮罗长拥乱书堆。",
      "闲乘画舫吟明月，信任轻风吹却回。"
    ]
  },
  {
    "volume": 804,
    "sequence": 35,
    "title": "暮春即事",
    "author": "鱼玄机",
    "content": [
      "深巷穷门少侣俦，阮郎唯有梦中留。",
      "香飘罗绮谁家席，风送歌声何处楼。",
      "街近鼓鼙喧晓睡，庭闲鹊语乱春愁。",
      "安能追逐人间事，万里身同不系舟。"
    ]
  },
  {
    "volume": 804,
    "sequence": 36,
    "title": "代人悼亡",
    "author": "鱼玄机",
    "content": [
      "曾睹夭桃想玉姿，带风杨柳认蛾眉。",
      "珠归龙窟知谁见，镜在鸾台话向谁。",
      "从此梦悲烟雨夜，不堪吟苦寂寥时。",
      "西山日落东山月，恨想无因有了期。"
    ]
  },
  {
    "volume": 804,
    "sequence": 37,
    "title": "和人",
    "author": "鱼玄机",
    "content": [
      "茫茫九陌无知己，暮去朝来典绣衣。",
      "宝匣镜昏蝉鬓乱，博山炉暖麝烟微。",
      "多情公子春留句，少思文君昼掩扉。",
      "莫惜羊车频列载，柳丝梅绽正芳菲。"
    ]
  },
  {
    "volume": 804,
    "sequence": 38,
    "title": "隔汉江寄子安",
    "author": "鱼玄机",
    "content": [
      "江南江北愁望，相思相忆空吟。",
      "鸳鸯暖卧沙浦，鸂鶒闲飞橘林。",
      "烟里歌声隐隐，渡头月色沈沈。",
      "含情咫尺千里，况听家家远砧。"
    ]
  },
  {
    "volume": 804,
    "sequence": 39,
    "title": "寓言",
    "author": "鱼玄机",
    "content": [
      "红桃处处春色，碧柳家家月明。",
      "楼上新妆待夜，闺中独坐含情。",
      "芙蓉月下鱼戏，螮蝀天边雀声。",
      "人世悲欢一梦，如何得作双成。"
    ]
  },
  {
    "volume": 804,
    "sequence": 40,
    "title": "江陵愁望寄子安",
    "author": "鱼玄机",
    "content": [
      "枫叶千枝复万枝，江桥掩映暮帆迟。",
      "忆君心似西江水，日夜东流无歇时。"
    ]
  },
  {
    "volume": 804,
    "sequence": 41,
    "title": "寄子安",
    "author": "鱼玄机",
    "content": [
      "醉别千卮不浣愁，离肠百结解无由。",
      "蕙兰销歇归春圃，杨柳东西绊客舟。",
      "聚散已悲云不定，恩情须学水长流。",
      "有花时节知难遇，未肯厌厌醉玉楼。"
    ]
  },
  {
    "volume": 804,
    "sequence": 42,
    "title": "送别",
    "author": "鱼玄机",
    "content": [
      "秦楼几夜惬心期，不料仙郎有别离。",
      "睡觉莫言云去处，残灯一盏野蛾飞。"
    ]
  },
  {
    "volume": 804,
    "sequence": 43,
    "title": "迎李近仁员外",
    "author": "鱼玄机",
    "content": [
      "今日喜时闻喜鹊，昨宵灯下拜灯花。",
      "焚香出户迎潘岳，不羡牵牛织女家。"
    ]
  },
  {
    "volume": 804,
    "sequence": 44,
    "title": "送别",
    "author": "鱼玄机",
    "content": [
      "水柔逐器知难定，云出无心肯再归。",
      "惆怅春风楚江暮，鸳鸯一只失群飞。"
    ]
  },
  {
    "volume": 804,
    "sequence": 45,
    "title": "左名场自泽州至京，使人传语",
    "author": "鱼玄机",
    "content": [
      "闲居作赋几年愁，王屋山前是旧游。",
      "诗咏东西千嶂乱，马随南北一泉流。",
      "曾陪雨夜同欢席，别后花时独上楼。",
      "忽喜扣门传语至，为怜邻巷小房幽。",
      "相如琴罢朱弦断，双燕巢分白露秋。",
      "莫倦蓬门时一访，每春忙在曲江头。"
    ]
  },
  {
    "volume": 804,
    "sequence": 46,
    "title": "和人次韵",
    "author": "鱼玄机",
    "content": [
      "喧喧朱紫杂人寰，独自清吟日色间。",
      "何事玉郎搜藻思，忽将琼韵扣柴关。",
      "白花发咏惭称谢，僻巷深居谬学颜。",
      "不用多情欲相见，松萝高处是前山。"
    ]
  },
  {
    "volume": 804,
    "sequence": 47,
    "title": "光、威、裒姊妹三人少孤而始妍乃有是作…因次其韵",
    "author": "鱼玄机",
    "content": [
      "昔闻南国容华少，今日东邻姊妹三。",
      "妆阁相看鹦鹉赋，碧窗应绣凤凰衫。",
      "红芳满院参差折，绿醑盈杯次第衔。",
      "恐向瑶池曾作女，谪来尘世未为男。",
      "文姬有貌终堪比，西子无言我更惭。",
      "一曲艳歌琴杳杳，四弦轻拨语喃喃。",
      "当台竞斗青丝发，对月争夸白玉簪。",
      "小有洞中松露滴，大罗天上柳烟含。",
      "但能为雨心长在，不怕吹箫事未谙。",
      "阿母几嗔花下语，潘郎曾向梦中参。",
      "暂持清句魂犹断，若睹红颜死亦甘。",
      "怅望佳人何处在，行云归北又归南。"
    ]
  },
  {
    "volume": 804,
    "sequence": 48,
    "title": "折杨柳",
    "author": "鱼玄机",
    "content": [
      "朝朝送别泣花钿，折尽春风杨柳烟。",
      "愿得西山无树木，免教人作泪悬悬。"
    ]
  },
  {
    "volume": 804,
    "sequence": 49,
    "title": "句",
    "author": "鱼玄机",
    "content": [
      "焚香登玉坛，端简礼金阙。",
      "明月照幽隙，清风开短襟。",
      "绮陌春望远，瑶徽春兴多。",
      "殷勤不得语，红泪一双流。",
      "云情自郁争同梦，仙貌长芳又胜花。"
    ]
  }
]