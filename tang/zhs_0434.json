[
  {
    "volume": 434,
    "sequence": 1,
    "title": "初入峡有感",
    "author": "白居易",
    "content": [
      "上有万仞山，下有千丈水。",
      "苍苍两岸间，阔狭容一苇。",
      "瞿唐呀直泻，滟滪屹中峙。",
      "未夜黑岩昏，无风白浪起。",
      "大石如刀剑，小石如牙齿。",
      "一步不可行，况千三百里。",
      "苒箬竹篾□，欹危楫师趾。",
      "一跌无完舟，吾生系于此。",
      "常闻仗忠信，蛮貊可行矣。",
      "自古漂沉人，岂尽非君子。",
      "况吾时与命，蹇舛不足恃。",
      "常恐不才身，复作无名死。"
    ]
  },
  {
    "volume": 434,
    "sequence": 2,
    "title": "过昭君村（村在归州东北四十里）",
    "author": "白居易",
    "content": [
      "灵珠产无种，彩云出无根。",
      "亦如彼姝子，生此遐陋村。",
      "至丽物难掩，遽选入君门。",
      "独美众所嫉，终弃出塞垣。",
      "唯此希代色，岂无一顾恩。",
      "事排势须去，不得由至尊。",
      "白黑既可变，丹青何足论。",
      "竟埋代北骨，不返巴东魂。",
      "惨澹晚云水，依稀旧乡园。",
      "妍姿化已久，但有村名存。",
      "村中有遗老，指点为我言。",
      "不取往者戒，恐贻来者冤。",
      "至今村女面，烧灼成瘢痕。"
    ]
  },
  {
    "volume": 434,
    "sequence": 3,
    "title": "自江州至忠州",
    "author": "白居易",
    "content": [
      "前在浔阳日，已叹宾朋寡。",
      "忽忽抱忧怀，出门无处写。",
      "今来转深僻，穷峡巅山下。",
      "五月断行舟，滟堆正如马。",
      "巴人类猿狖，矍铄满山野。",
      "敢望见交亲，喜逢似人者。"
    ]
  },
  {
    "volume": 434,
    "sequence": 4,
    "title": "初到忠州登东楼，寄万州杨八使君",
    "author": "白居易",
    "content": [
      "山束邑居窄，峡牵气候偏。",
      "林峦少平地，雾雨多阴天。",
      "隐隐煮盐火，漠漠烧畬烟。",
      "赖此东楼夕，风月时翛然。",
      "凭轩望所思，目断心涓涓。",
      "背春有去雁，上水无来船。",
      "我怀巴东守，本是关西贤。",
      "平生已不浅，流落重相怜。",
      "水梗漂万里，笼禽囚五年。",
      "新恩同雨露，远郡邻山川。",
      "书信虽往复，封疆徒接连。",
      "其如美人面，欲见杳无缘。"
    ]
  },
  {
    "volume": 434,
    "sequence": 5,
    "title": "郡中",
    "author": "白居易",
    "content": [
      "乡路音信断，山城日月迟。",
      "欲知州近远，阶前摘荔枝。"
    ]
  },
  {
    "volume": 434,
    "sequence": 6,
    "title": "西楼夜",
    "author": "白居易",
    "content": [
      "悄悄复悄悄，城隅隐林杪。",
      "山郭灯火稀，峡天星汉少。",
      "年光东流水，生计南枝鸟。",
      "月没江沈沈，西楼殊未晓。"
    ]
  },
  {
    "volume": 434,
    "sequence": 7,
    "title": "东楼晓",
    "author": "白居易",
    "content": [
      "脉脉复脉脉，东楼无宿客。",
      "城暗云雾多，峡深田地窄。",
      "宵灯尚留焰，晨禽初展翮。",
      "欲知山高低，不见东方白。"
    ]
  },
  {
    "volume": 434,
    "sequence": 8,
    "title": "寄王质夫",
    "author": "白居易",
    "content": [
      "忆始识君时，爱君世缘薄。",
      "我亦吏王畿，不为名利著。",
      "春寻仙游洞，秋上云居阁。",
      "楼观水潺潺，龙潭花漠漠。",
      "吟诗石上坐，引酒泉边酌。",
      "因话出处心，心期老岩壑。",
      "忽从风雨别，遂被簪缨缚。",
      "君作出山云，我为入笼鹤。",
      "笼深鹤残悴，山远云飘泊。",
      "去处虽不同，同负平生约。",
      "今来各何在，老去随所托。",
      "我守巴南城，君佐征西幕。",
      "年颜渐衰飒，生计仍萧索。",
      "方含去国愁，且羡从军乐。",
      "旧游疑是梦，往事思如昨。",
      "相忆春又深，故山花正落。"
    ]
  },
  {
    "volume": 434,
    "sequence": 9,
    "title": "南宾郡斋即事，寄杨万州",
    "author": "白居易",
    "content": [
      "山上巴子城，山下巴江水。",
      "中有穷独人，强名为刺史。",
      "时时窃自哂，刺史岂如是。",
      "仓粟喂家人，黄缣裹妻子。",
      "莓苔翳冠带，雾雨霾楼雉。",
      "衙鼓暮复朝，郡斋卧还起。",
      "回头望南浦，亦在烟波里。",
      "而我复何嗟，夫君犹滞此。"
    ]
  },
  {
    "volume": 434,
    "sequence": 10,
    "title": "招萧处士",
    "author": "白居易",
    "content": [
      "峡内岂无人，所逢非所思。",
      "门前亦有客，相对不相知。",
      "仰望但云树，俯顾惟妻儿。",
      "寝食起居外，端然无所为。",
      "东郊萧处士，聊可与开眉。",
      "能饮满杯酒，善吟长句诗。",
      "庭前吏散后，江畔路乾时。",
      "请君携竹杖，一赴郡斋期。"
    ]
  },
  {
    "volume": 434,
    "sequence": 11,
    "title": "庭槐",
    "author": "白居易",
    "content": [
      "南方饶竹树，唯有青槐稀。",
      "十种七八死，纵活亦支离。",
      "何此郡庭下，一株独华滋。",
      "蒙蒙碧烟叶，袅袅黄花枝。",
      "我家渭水上，此树荫前墀。",
      "忽向天涯见，忆在故园时。",
      "人生有情感，遇物牵所思。",
      "树木犹复尔，况见旧亲知。"
    ]
  },
  {
    "volume": 434,
    "sequence": 12,
    "title": "送客回晚兴",
    "author": "白居易",
    "content": [
      "城上云雾开，沙头风浪定。",
      "参差乱山出，澹泞平江净。",
      "行客舟已远，居人酒初醒。",
      "袅袅秋竹梢，巴蝉声似磬。"
    ]
  },
  {
    "volume": 434,
    "sequence": 13,
    "title": "东楼竹",
    "author": "白居易",
    "content": [
      "潇洒城东楼，绕楼多修竹。",
      "森然一万竿，白粉封青玉。",
      "卷帘睡初觉，欹枕看未足。",
      "影转色入楼，床席生浮绿。",
      "空城绝宾客，向夕弥幽独。",
      "楼上夜不归，此君留我宿。"
    ]
  },
  {
    "volume": 434,
    "sequence": 14,
    "title": "九日登巴台",
    "author": "白居易",
    "content": [
      "黍香酒初熟，菊暖花未开。",
      "闲听竹枝曲，浅酌茱萸杯。",
      "去年重阳日，漂泊湓城隈。",
      "今岁重阳日，萧条巴子台。",
      "旅鬓寻已白，乡书久不来。",
      "临觞一搔首，座客亦裴回。"
    ]
  },
  {
    "volume": 434,
    "sequence": 15,
    "title": "东城寻春",
    "author": "白居易",
    "content": [
      "老色日上面，欢情日去心。",
      "今既不如昔，后当不如今。",
      "今犹未甚衰，每事力可任。",
      "花时仍爱出，酒后尚能吟。",
      "但恐如此兴，亦随日销沉。",
      "东城春欲老，勉强一来寻。"
    ]
  },
  {
    "volume": 434,
    "sequence": 16,
    "title": "江上送客",
    "author": "白居易",
    "content": [
      "江花已萎绝，江草已消歇。",
      "远客何处归，孤舟今日发。",
      "杜鹃声似哭，湘竹斑如血。",
      "共是多感人，仍为此中别。"
    ]
  },
  {
    "volume": 434,
    "sequence": 17,
    "title": "桐花",
    "author": "白居易",
    "content": [
      "春令有常候，清明桐始发。",
      "何此巴峡中，桐花开十月。",
      "岂伊物理变，信是土宜别。",
      "地气反寒暄，天时倒生杀。",
      "草木坚强物，所禀固难夺。",
      "风候一参差，荣枯遂乖剌。",
      "况吾北人性，不耐南方热。",
      "强羸寿夭间，安得依时节。"
    ]
  },
  {
    "volume": 434,
    "sequence": 18,
    "title": "早祭风伯，因怀李十一舍人",
    "author": "白居易",
    "content": [
      "远郡虽褊陋，时祀奉朝经。",
      "夙兴祭风伯，天气晓冥冥。",
      "导骑与从吏，引我出东坰。",
      "水雾重如雨，山火高于星。",
      "忽忆早朝日，与君趋紫庭。",
      "步登龙尾道，却望终南青。",
      "一别身向老，所思心未宁。",
      "至今想在耳，玉音尚玲玲。"
    ]
  },
  {
    "volume": 434,
    "sequence": 19,
    "title": "花下对酒二首",
    "author": "白居易",
    "content": [
      "蔼蔼江气春，南宾闰正月。",
      "梅樱与桃杏，次第城上发。",
      "红房烂簇火，素艳纷团雪。",
      "香惜委风飘，愁牵压枝折。",
      "楼中老太守，头上新白发。",
      "冷澹病心情，暄和好时节。",
      "故园音信断，远郡亲宾绝。",
      "欲问花前尊，依然为谁设。",
      "引手攀红樱，红樱落似霰。",
      "仰首看白日，白日走如箭。",
      "年芳与时景，顷刻犹衰变。",
      "况是血肉身，安能长强健。",
      "人心苦迷执，慕贵忧贫贱。",
      "愁色常在眉，欢容不上面。",
      "况吾头半白，把镜非不见。",
      "何必花下杯，更待他人劝。"
    ]
  },
  {
    "volume": 434,
    "sequence": 20,
    "title": "不二门",
    "author": "白居易",
    "content": [
      "两眼日将暗，四肢渐衰瘦。",
      "束带剩昔围，穿衣妨宽袖。",
      "流年似江水，奔注无昏昼。",
      "志气与形骸，安得长依旧。",
      "亦曾登玉陛，举措多纰缪。",
      "至今金阙籍，名姓独遗漏。",
      "亦曾烧大药，消息乖火候。",
      "至今残丹砂，烧乾不成就。",
      "行藏事两失，忧恼心交斗。",
      "化作憔悴翁，抛身在荒陋。",
      "坐看老病逼，须得医王救。",
      "唯有不二门，其间无夭寿。"
    ]
  },
  {
    "volume": 434,
    "sequence": 21,
    "title": "我身",
    "author": "白居易",
    "content": [
      "我身何所似，似彼孤生蓬。",
      "秋霜剪根断，浩浩随长风。",
      "昔游秦雍间，今落巴蛮中。",
      "昔为意气郎，今作寂寥翁。",
      "外貌虽寂寞，中怀颇冲融。",
      "赋命有厚薄，委心任穷通。",
      "通当为大鹏，举翅摩苍穹。",
      "穷则为鹪鹩，一枝足自容。",
      "苟知此道者，身穷心不穷。"
    ]
  },
  {
    "volume": 434,
    "sequence": 22,
    "title": "哭王质夫",
    "author": "白居易",
    "content": [
      "仙游寺前别，别来十年余。",
      "生别犹怏怏，死别复何如。",
      "客从梓潼来，道君死不虚。",
      "惊疑心未信，欲哭复踟蹰。",
      "踟蹰寝门侧，声发涕亦俱。",
      "衣上今日泪，箧中前月书。",
      "怜君古人风，重有君子儒。",
      "篇咏陶谢辈，风流嵇阮徒。",
      "出身既蹇屯，生世仍须臾。",
      "诚知天至高，安得不一呼。",
      "江南有毒蟒，江北有妖狐。",
      "皆享千年寿，多于王质夫。",
      "不知彼何德，不识此何辜。"
    ]
  },
  {
    "volume": 434,
    "sequence": 23,
    "title": "东坡种花二首",
    "author": "白居易",
    "content": [
      "持钱买花树，城东坡上栽。",
      "但购有花者，不限桃杏梅。",
      "百果参杂种，千枝次第开。",
      "天时有早晚，地力无高低。",
      "红者霞艳艳，白者雪皑皑。",
      "游蜂逐不去，好鸟亦来栖。",
      "前有长流水，下有小平台。",
      "时拂台上石，一举风前杯。",
      "花枝荫我头，花蕊落我怀。",
      "独酌复独咏，不觉月平西。",
      "巴俗不爱花，竟春无人来。",
      "唯此醉太守，尽日不能回。",
      "东坡春向暮，树木今何如。",
      "漠漠花落尽，翳翳叶生初。",
      "每日领童仆，荷锄仍决渠。",
      "刬土壅其本，引泉溉其枯。",
      "小树低数尺，大树长丈余。",
      "封植来几时，高下随扶疏。",
      "养树既如此，养民亦何殊。",
      "将欲茂枝叶，必先救根株。",
      "云何救根株，劝农均赋租。",
      "云何茂枝叶，省事宽刑书。",
      "移此为郡政，庶几甿俗苏。"
    ]
  },
  {
    "volume": 434,
    "sequence": 24,
    "title": "登城东古台",
    "author": "白居易",
    "content": [
      "迢迢东郊上，有土青崔嵬。",
      "不知何代物，疑是巴王台。",
      "巴歌久无声，巴宫没黄埃。",
      "靡靡春草合，牛羊缘四隈。",
      "我来一登眺，目极心悠哉。",
      "始见江山势，峰叠水环回。",
      "凭高视听旷，向远胸襟开。",
      "唯有故园念，时时东北来。"
    ]
  },
  {
    "volume": 434,
    "sequence": 25,
    "title": "哭诸故人，因寄元八",
    "author": "白居易",
    "content": [
      "昨日哭寝门，今日哭寝门。",
      "借问所哭谁，无非故交亲。",
      "伟卿既长往，质夫亦幽沦。",
      "屈指数年世，收涕自思身。",
      "彼皆少于我，先为泉下人。",
      "我今头半白，焉得身久存。",
      "好狂元郎中，相识二十春。",
      "昔见君生子，今闻君抱孙。",
      "存者尽老大，逝者已成尘。",
      "早晚升平宅，开眉一见君。"
    ]
  },
  {
    "volume": 434,
    "sequence": 26,
    "title": "郡中春宴，因赠诸客",
    "author": "白居易",
    "content": [
      "仆本儒家子，待诏金马门。",
      "尘忝亲近地，孤负圣明恩。",
      "一旦奉优诏，万里牧远人。",
      "可怜岛夷帅，自称为使君。",
      "身骑牂牁马，口食涂江鳞。",
      "暗澹绯衫故，斓斑白发新。",
      "是时岁二月，玉历布春分。",
      "颁条示皇泽，命宴及良辰。",
      "冉冉趋府吏，蚩蚩聚州民。",
      "有如蛰虫鸟，亦应天地春。",
      "薰草席铺坐，藤枝酒注樽。",
      "中庭无平地，高下随所陈。",
      "蛮鼓声坎坎，巴女舞蹲蹲。",
      "使君居上头，掩口语众宾。",
      "勿笑风俗陋，勿欺官府贫。",
      "蜂巢与蚁穴，随分有君臣。"
    ]
  },
  {
    "volume": 434,
    "sequence": 27,
    "title": "开元寺东池早春",
    "author": "白居易",
    "content": [
      "池水暖温暾，水清波潋滟。",
      "簇簇青泥中，新蒲叶如剑。",
      "梅房小白裹，柳彩轻黄染。",
      "顺气草熏熏，适情鸥泛泛。",
      "旧游成梦寐，往事随阳焱。",
      "芳物感幽怀，一动平生念。"
    ]
  },
  {
    "volume": 434,
    "sequence": 28,
    "title": "东溪种柳",
    "author": "白居易",
    "content": [
      "野性爱栽植，植柳水中坻。",
      "乘春持斧斫，裁截而树之。",
      "长短既不一，高下随所宜。",
      "倚岸埋大干，临流插小枝。",
      "松柏不可待，楩楠固难移。",
      "不如种此树，此树易荣滋。",
      "无根亦可活，成阴况非迟。",
      "三年未离郡，可以见依依。",
      "种罢水边憩，仰头闲自思。",
      "富贵本非望，功名须待时。",
      "不种东溪柳，端坐欲何为。"
    ]
  },
  {
    "volume": 434,
    "sequence": 29,
    "title": "卧小斋",
    "author": "白居易",
    "content": [
      "朝起视事毕，晏坐饱食终。",
      "散步长廊下，卧退小斋中。",
      "拙政自多暇，幽情谁与同。",
      "孰云二千石，心如田野翁。"
    ]
  },
  {
    "volume": 434,
    "sequence": 30,
    "title": "步东坡",
    "author": "白居易",
    "content": [
      "朝上东坡步，夕上东坡步。",
      "东坡何所爱，爱此新成树。",
      "种植当岁初，滋荣及春暮。",
      "信意取次栽，无行亦无数。",
      "绿阴斜景转，芳气微风度。",
      "新叶鸟下来，萎花蝶飞去。",
      "闲携斑竹杖，徐曳黄麻屦。",
      "欲识往来频，青芜成白路。"
    ]
  },
  {
    "volume": 434,
    "sequence": 31,
    "title": "征秋税毕，题郡南亭",
    "author": "白居易",
    "content": [
      "高城直下视，蠢蠢见巴蛮。",
      "安可施政教，尚不通语言。",
      "且喜赋敛毕，幸闻闾井安。",
      "岂伊循良化，赖此丰登年。",
      "案牍既简少，池馆亦清闲。",
      "秋雨檐果落，夕钟林鸟还。",
      "南亭日潇洒，偃卧恣疏顽。"
    ]
  },
  {
    "volume": 434,
    "sequence": 32,
    "title": "蚊蟆",
    "author": "白居易",
    "content": [
      "巴徼炎毒早，二月蚊蟆生。",
      "咂肤拂不去，绕耳薨薨声。",
      "斯物颇微细，中人初甚轻。",
      "如有肤受谮，久则疮痏成。",
      "痏成无奈何，所要防其萌。",
      "幺虫何足道，潜喻儆人情。"
    ]
  },
  {
    "volume": 434,
    "sequence": 33,
    "title": "登龙昌上寺望江南山，怀钱舍人",
    "author": "白居易",
    "content": [
      "骑马出西郭，悠悠欲何之。",
      "独上高寺去，一与白云期。",
      "虚槛晚潇洒，前山碧参差。",
      "忽似青龙阁，同望玉峰时。",
      "因咏松雪句，永怀鸾鹤姿。",
      "六年不相见，况乃隔荣衰。"
    ]
  },
  {
    "volume": 434,
    "sequence": 34,
    "title": "郊下",
    "author": "白居易",
    "content": [
      "西日照高树，树头子规鸣。",
      "东风吹野水，水畔江蓠生。",
      "尽日看山立，有时寻涧行。",
      "兀兀长如此，何许似专城。"
    ]
  },
  {
    "volume": 434,
    "sequence": 35,
    "title": "遣怀",
    "author": "白居易",
    "content": [
      "乐往必悲生，泰来由否极。",
      "谁言此数然，吾道何终塞。",
      "尝求詹尹卜，拂龟竟默默。",
      "亦曾仰问天，天但苍苍色。",
      "自兹唯委命，名利心双息。",
      "近日转安闲，乡园亦休忆。",
      "回看世间苦，苦在求不得。",
      "我今无所求，庶离忧悲域。"
    ]
  },
  {
    "volume": 434,
    "sequence": 36,
    "title": "岁晚",
    "author": "白居易",
    "content": [
      "霜降水返壑，风落木归山。",
      "冉冉岁将宴，物皆复本源。",
      "何此南迁客，五年独未还。",
      "命屯分已定，日久心弥安。",
      "亦尝心与口，静念私自言。",
      "去国固非乐，归乡未必欢。",
      "何须自生苦，舍易求其难。"
    ]
  },
  {
    "volume": 434,
    "sequence": 37,
    "title": "负冬日",
    "author": "白居易",
    "content": [
      "杲杲冬日出，照我屋南隅。",
      "负暄闭目坐，和气生肌肤。",
      "初似饮醇醪，又如蛰者苏。",
      "外融百骸畅，中适一念无。",
      "旷然忘所在，心与虚空俱。"
    ]
  },
  {
    "volume": 434,
    "sequence": 38,
    "title": "委顺",
    "author": "白居易",
    "content": [
      "山城虽荒芜，竹树有嘉色。",
      "郡俸诚不多，亦足充衣食。",
      "外累由心起，心宁累自息。",
      "尚欲忘家乡，谁能算官职。",
      "宜怀齐远近，委顺随南北。",
      "归去诚可怜，天涯住亦得。"
    ]
  },
  {
    "volume": 434,
    "sequence": 39,
    "title": "宿溪翁（时初除郎官赴朝）",
    "author": "白居易",
    "content": [
      "众心爱金玉，众口贪酒肉。",
      "何如此溪翁，饮瓢亦自足。",
      "溪南刈薪草，溪北修墙屋。",
      "岁种一顷田，春驱两黄犊。",
      "于中甚安适，此外无营欲。",
      "溪畔偶相逢，庵中遂同宿。",
      "醉翁向朝市，问我何官禄。",
      "虚言笑杀翁，郎官应列宿。"
    ]
  },
  {
    "volume": 434,
    "sequence": 40,
    "title": "重过寿泉，忆与杨九别时，因题店壁",
    "author": "白居易",
    "content": [
      "商州南十里，有水名寿泉。",
      "涌出石崖下，流经山店前。",
      "忆昔相送日，我去君言还。",
      "寒波与老泪，此地共潺湲。",
      "一去历万里，再来经六年。",
      "形容已变改，处所犹依然。",
      "他日君过此，殷勤吟此篇。"
    ]
  },
  {
    "volume": 434,
    "sequence": 41,
    "title": "西掖早秋直夜书意（自此后中书舍人时作）",
    "author": "白居易",
    "content": [
      "凉风起禁掖，新月生宫沼。",
      "夜半秋暗来，万年枝袅袅。",
      "炎凉递时节，钟鼓交昏晓。",
      "遇圣惜年衰，报恩愁力小。",
      "素餐无补益，朱绶虚缠绕。",
      "冠盖栖野云，稻粱养山鸟。",
      "量能私自省，所得已非少。",
      "五品不为贱，五十不为夭。",
      "若无知足心，贪求何日了。"
    ]
  },
  {
    "volume": 434,
    "sequence": 42,
    "title": "庭松",
    "author": "白居易",
    "content": [
      "堂下何所有，十松当我阶。",
      "乱立无行次，高下亦不齐。",
      "高者三丈长，下者十尺低。",
      "有如野生物，不知何人栽。",
      "接以青瓦屋，承之白沙台。",
      "朝昏有风月，燥湿无尘泥。",
      "疏韵秋槭槭，凉阴夏凄凄。",
      "春深微雨夕，满叶珠蓑蓑。",
      "岁暮大雪天，压枝玉皑皑。",
      "四时各有趣，万木非其侪。",
      "去年买此宅，多为人所咍。",
      "一家二十口，移转就松来。",
      "移来有何得，但得烦襟开。",
      "即此是益友，岂必交贤才。",
      "顾我犹俗士，冠带走尘埃。",
      "未称为松主，时时一愧怀。"
    ]
  },
  {
    "volume": 434,
    "sequence": 43,
    "title": "竹窗",
    "author": "白居易",
    "content": [
      "常爱辋川寺，竹窗东北廊。",
      "一别十余载，见竹未曾忘。",
      "今春二月初，卜居在新昌。",
      "未暇作厩库，且先营一堂。",
      "开窗不糊纸，种竹不依行。",
      "意取北檐下，窗与竹相当。",
      "绕屋声淅淅，逼人色苍苍。",
      "烟通杳霭气，月透玲珑光。",
      "是时三伏天，天气热如汤。",
      "独此竹窗下，朝回解衣裳。",
      "轻纱一幅巾，小簟六尺床。",
      "无客尽日静，有风终夜凉。",
      "乃知前古人，言事颇谙详。",
      "清风北窗卧，可以傲羲皇。"
    ]
  },
  {
    "volume": 434,
    "sequence": 44,
    "title": "同韩侍郎游郑家池吟诗小饮",
    "author": "白居易",
    "content": [
      "野艇容三人，晚池流浼浼。",
      "悠然依棹坐，水思如江海。",
      "宿雨洗沙尘，晴风荡烟霭。",
      "残阳上竹树，枝叶生光彩。",
      "我本偶然来，景物如相待。",
      "白鸥惊不起，绿芡行堪采。",
      "齿发虽已衰，性灵未云改。",
      "逢诗遇杯酒，尚有心情在。"
    ]
  },
  {
    "volume": 434,
    "sequence": 45,
    "title": "晚归有感",
    "author": "白居易",
    "content": [
      "朝吊李家孤，暮问崔家疾。",
      "回马独归来，低眉心郁郁。",
      "平生所善者，多不过六七。",
      "如何十年间，零落三无一。",
      "刘曾梦中见，元向花前失。",
      "渐老与谁游，春城好风日。"
    ]
  },
  {
    "volume": 434,
    "sequence": 46,
    "title": "曲江感秋二首",
    "author": "白居易",
    "content": [
      "元和二年秋，我年三十七。",
      "长庆二年秋，我年五十一。",
      "中间十四年，六年居谴黜。",
      "穷通与荣悴，委运随外物。",
      "遂师庐山远，重吊湘江屈。",
      "夜听竹枝愁，秋看滟堆没。",
      "近辞巴郡印，又秉纶闱笔。",
      "晚遇何足言，白发映朱绂。",
      "销沉昔意气，改换旧容质。",
      "独有曲江秋，风烟如往日。",
      "疏芜南岸草，萧飒西风树。",
      "秋到未几时，蝉声又无数。",
      "莎平绿茸合，莲落青房露。",
      "今日临望时，往年感秋处。",
      "池中水依旧，城上山如故。",
      "独我鬓间毛，昔黑今垂素。",
      "荣名与壮齿，相避如朝暮。",
      "时命始欲来，年颜已先去。",
      "当春不欢乐，临老徒惊误。",
      "故作咏怀诗，题于曲江路。"
    ]
  },
  {
    "volume": 434,
    "sequence": 47,
    "title": "玩松竹二首",
    "author": "白居易",
    "content": [
      "龙蛇隐大泽，麋鹿游丰草。",
      "栖凤安于梧，潜鱼乐于藻。",
      "吾亦爱吾庐，庐中乐吾道。",
      "前松后修竹，偃卧可终老。",
      "各附其所安，不知他物好。",
      "坐爱前檐前，卧爱北窗北。",
      "窗竹多好风，檐松有嘉色。",
      "幽怀一以合，俗含随缘息。",
      "在尔虽无情，于予即有得。",
      "乃知性相近，不必动与植。"
    ]
  },
  {
    "volume": 434,
    "sequence": 48,
    "title": "衰病无趣，因吟所怀",
    "author": "白居易",
    "content": [
      "朝餐多不饱，夜卧常少睡。",
      "自觉寝食间，多无少年味。",
      "平生好诗酒，今亦将舍弃。",
      "酒唯下药饮，无复曾欢醉。",
      "诗多听人吟，自不题一字。",
      "病姿与衰相，日夜相继至。",
      "况当尚少朝，弥惭居近侍。",
      "终当求一郡，聚少渔樵费。",
      "合口便归山，不问人间事。"
    ]
  },
  {
    "volume": 434,
    "sequence": 49,
    "title": "逍遥咏",
    "author": "白居易",
    "content": [
      "亦莫恋此身，亦莫厌此身。",
      "此身何足恋，万劫烦恼根。",
      "此身何足厌，一聚虚空尘。",
      "无恋亦无厌，始是逍遥人。"
    ]
  }
]