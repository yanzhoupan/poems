[
  {
    "volume": 409,
    "sequence": 1,
    "title": "牡丹二首（此后并是校书郎以前作）",
    "author": "元稹",
    "content": [
      "簇蕊风频坏，裁红雨更新。",
      "眼看吹落地，便别一年春。",
      "繁绿阴全合，衰红展渐难。",
      "风光一抬举，犹得暂时看。"
    ]
  },
  {
    "volume": 409,
    "sequence": 2,
    "title": "象人",
    "author": "元稹",
    "content": [
      "被色空成象，观空色异真。",
      "自悲人是假，那复假为人。"
    ]
  },
  {
    "volume": 409,
    "sequence": 3,
    "title": "与杨十二巨源、卢十九经济同游大安亭各赋…探得松石",
    "author": "元稹",
    "content": [
      "片石与孤松，曾经物外逢。",
      "月临栖鹤影，云抱老人峰。",
      "蜀客君当问，秦官我旧封。",
      "积膏当琥珀，新劫长芙蓉。",
      "待补苍苍去，樛柯早变龙。"
    ]
  },
  {
    "volume": 409,
    "sequence": 4,
    "title": "赋得春雪映早梅",
    "author": "元稹",
    "content": [
      "飞舞先春雪，因依上番梅。",
      "一枝方渐秀，六出已同开。",
      "积素光逾密，真花节暗催。",
      "抟风飘不散，见晛忽偏摧。",
      "郢曲琴空奏，羌音笛自哀。",
      "今朝两成咏，翻挟昔人才。"
    ]
  },
  {
    "volume": 409,
    "sequence": 5,
    "title": "赋得玉卮无当（韵取卮字）",
    "author": "元稹",
    "content": [
      "共惜连城宝，翻成无当卮。",
      "讵惭君子贵，深讶巧工隳。",
      "泛蚁功全小，如虹色不移。",
      "可怜殊砾石，何计辨糟醨。",
      "江海诚难满，盘筵莫忘施。",
      "纵乖斟酌意，犹得对光仪。"
    ]
  },
  {
    "volume": 409,
    "sequence": 6,
    "title": "赋得数蓂（元和中作）",
    "author": "元稹",
    "content": [
      "将课司天历，先观近砌蓂。",
      "一旬开应月，五日数从星。",
      "桂满丛初合，蟾亏影渐零。",
      "辨时长有素，数闰或馀青。",
      "坠叶推前事，新芽察未形。",
      "尧年始今岁，方欲瑞千龄。"
    ]
  },
  {
    "volume": 409,
    "sequence": 7,
    "title": "赋得九月尽（秋字）",
    "author": "元稹",
    "content": [
      "霜降三旬后，蓂馀一叶秋。",
      "玄阴迎落日，凉魄尽残钩。",
      "半夜灰移琯，明朝帝御裘。",
      "潘安过今夕，休咏赋中愁。"
    ]
  },
  {
    "volume": 409,
    "sequence": 8,
    "title": "赋得雨后花",
    "author": "元稹",
    "content": [
      "红芳怜静色，深与雨相宜。",
      "馀滴下纤蕊，残珠堕细枝。",
      "浣花江上思，啼粉镜中窥。",
      "念此低回久，风光幸一吹。"
    ]
  },
  {
    "volume": 409,
    "sequence": 9,
    "title": "早归",
    "author": "元稹",
    "content": [
      "春静晓风微，凌晨带酒归。",
      "远山笼宿雾，高树影朝晖。",
      "饮马鱼惊水，穿花露滴衣。",
      "娇莺似相恼，含啭傍人飞。"
    ]
  },
  {
    "volume": 409,
    "sequence": 10,
    "title": "晚秋",
    "author": "元稹",
    "content": [
      "竹露滴寒声，离人晓思惊。",
      "酒醒秋簟冷，风急夏衣轻。",
      "寝倦解幽梦，虑闲添远情。",
      "谁怜独欹枕，斜月透窗明。"
    ]
  },
  {
    "volume": 409,
    "sequence": 11,
    "title": "送林复梦赴韦令辟",
    "author": "元稹",
    "content": [
      "蜀路危于剑，怜君自坦途。",
      "几回曾啖炙，千里远衔珠。",
      "野性便荒饮，时风忌酒徒。",
      "相门多礼让，前后莫相逾。"
    ]
  },
  {
    "volume": 409,
    "sequence": 12,
    "title": "忆杨十二",
    "author": "元稹",
    "content": [
      "杨子爱言诗，春天好咏时。",
      "恋花从马滞，联句放杯迟。",
      "日映含烟竹，风牵卧柳丝。",
      "南山更多兴，须作白云期。"
    ]
  },
  {
    "volume": 409,
    "sequence": 13,
    "title": "夜合",
    "author": "元稹",
    "content": [
      "绮树满朝阳，融融有露光。",
      "雨多疑濯锦，风散似分妆。",
      "叶密烟蒙火，枝低绣拂墙。",
      "更怜当暑见，留咏日偏长。"
    ]
  },
  {
    "volume": 409,
    "sequence": 14,
    "title": "新竹",
    "author": "元稹",
    "content": [
      "新篁才解箨，寒色已青葱。",
      "冉冉偏凝粉，萧萧渐引风。",
      "扶疏多透日，寥落未成丛。",
      "惟有团团节，坚贞大小同。"
    ]
  },
  {
    "volume": 409,
    "sequence": 15,
    "title": "秋相望",
    "author": "元稹",
    "content": [
      "檐月惊残梦，浮凉满夏衾。",
      "蟏蛸低户网，萤火度墙阴。",
      "炉暗灯光短，床空帐影深。",
      "此时相望久，高树忆横岑。"
    ]
  },
  {
    "volume": 409,
    "sequence": 16,
    "title": "春病",
    "author": "元稹",
    "content": [
      "病来闲卧久，因见静时心。",
      "残月晓窗迥，落花幽院深。",
      "望山移坐榻，行药步墙阴。",
      "车马门前度，遥闻哀苦吟。"
    ]
  },
  {
    "volume": 409,
    "sequence": 17,
    "title": "山竹枝（自化感寺携来，至清源，投之辋川耳）",
    "author": "元稹",
    "content": [
      "深院虎溪竹，远公身自栽。",
      "多惭折君节，扶我出山来。",
      "贵宅安危步，难将混俗材。",
      "还投辋川水，从作老龙回。"
    ]
  },
  {
    "volume": 409,
    "sequence": 18,
    "title": "悟禅三首寄胡果",
    "author": "元稹",
    "content": [
      "近闻胡隐士，潜认得心王。",
      "不恨百年促，翻悲万劫长。",
      "有修终有限，无事亦无殃。",
      "慎莫通方便，应机不顿忘。",
      "百年都几日，何事苦嚣然。",
      "晚岁倦为学，闲心易到禅。",
      "病宜多宴坐，贫似少攀缘。",
      "自笑无名字，因名自在天。",
      "近见新章句，因知见在心。",
      "春游晋祠水，晴上霍山岑。",
      "问法僧当偈，还丹客赠金。",
      "莫惊头欲白，禅观老弥深。"
    ]
  },
  {
    "volume": 409,
    "sequence": 19,
    "title": "东台去",
    "author": "元稹",
    "content": [
      "陶君喜不遇，予每为君言。",
      "今日东台去，澄心在陆浑。",
      "旋抽随日俸，并买近山园。",
      "千万崔兼白，殷勤承主恩。"
    ]
  },
  {
    "volume": 409,
    "sequence": 20,
    "title": "戴光弓（韦评事见赠也）",
    "author": "元稹",
    "content": [
      "潞府筋角劲，戴光因合成。",
      "因君怀胆气，赠我定交情。",
      "不拟闲穿叶，那能枉始生。",
      "唯调一只箭，飞入破聊城。"
    ]
  },
  {
    "volume": 409,
    "sequence": 21,
    "title": "刘颇诗",
    "author": "元稹",
    "content": [
      "一言感激士，三世义忠臣。",
      "破瓮嫌妨路，烧庄耻属人。",
      "迥分辽海气，闲踏洛阳尘。",
      "傥使权由我，还君白马津。"
    ]
  },
  {
    "volume": 409,
    "sequence": 22,
    "title": "夜饮",
    "author": "元稹",
    "content": [
      "灯火隔帘明，竹梢风雨声。",
      "诗篇随意赠，杯酒越巡行。",
      "漫唱江朝曲，闲征药草名。",
      "莫辞终夜饮，朝起又营营。"
    ]
  },
  {
    "volume": 409,
    "sequence": 23,
    "title": "褒城驿（军大夫严秦修）",
    "author": "元稹",
    "content": [
      "严秦修此驿，兼涨驿前池。",
      "已种千竿竹，又栽千树梨。",
      "四年三月半，新笋晚花时。",
      "怅望东川去，等闲题作诗。"
    ]
  },
  {
    "volume": 409,
    "sequence": 24,
    "title": "闲二首",
    "author": "元稹",
    "content": [
      "晻澹洲烟白，篱筛日脚红。",
      "江喧过云雨，船泊打头风。",
      "艇子收鱼市，鸦儿噪荻丛。",
      "不堪堤上立，满眼是蚊虫。",
      "青衫经夏黕，白发望乡稠。",
      "雨冷新秋簟，星稀欲曙楼。",
      "连鸿尽南去，双鲤本东流。",
      "北信无人寄，蝉声满树头。"
    ]
  },
  {
    "volume": 409,
    "sequence": 25,
    "title": "欲曙",
    "author": "元稹",
    "content": [
      "江堤阅暗流，漏鼓急残筹。",
      "片月低城堞，稀星转角楼。",
      "鹤媒华表上，鵾鵊柳枝头。",
      "不为来趋府，何因欲曙游。"
    ]
  },
  {
    "volume": 409,
    "sequence": 26,
    "title": "寄胡灵之",
    "author": "元稹",
    "content": [
      "早岁颠狂伴，城中共几年。",
      "有时潜步出，连夜小亭眠。",
      "月影侵床上，花丛在眼前。",
      "今宵正风雨，空宅楚江边。"
    ]
  },
  {
    "volume": 409,
    "sequence": 27,
    "title": "夜雨",
    "author": "元稹",
    "content": [
      "水怪潜幽草，江云拥废居。",
      "雷惊空屋柱，电照满床书。",
      "竹瓦风频裂，茅檐雨渐疏。",
      "平生沧海意，此去怯为鱼。"
    ]
  },
  {
    "volume": 409,
    "sequence": 28,
    "title": "酬李六醉后见寄口号（用本韵）",
    "author": "元稹",
    "content": [
      "顿愈关风疾，因吟口号诗。",
      "文章纷似绣，珠玉布如棋。",
      "健羡觥飞酒，苍黄日映篱。",
      "命童寒色倦，抚稚晚啼饥。",
      "潦倒惭相识，平生颇自奇。",
      "明公将有问，林下是灵龟。"
    ]
  },
  {
    "volume": 409,
    "sequence": 29,
    "title": "归田（时三十七）",
    "author": "元稹",
    "content": [
      "陶君三十七，挂绶出都门。",
      "我亦今年去，商山淅岸村。",
      "冬修方丈室，春种桔槔园。",
      "千万人间事，从兹不复言。"
    ]
  },
  {
    "volume": 409,
    "sequence": 30,
    "title": "缘路",
    "author": "元稹",
    "content": [
      "总是玲珑竹，兼藏浅漫溪。",
      "沙平深见底，石乱不成泥。",
      "烟火遥村落，桑麻隔稻畦。",
      "此中如有问，甘被到头迷。"
    ]
  },
  {
    "volume": 409,
    "sequence": 31,
    "title": "诮卢戡与予数约游三寺，戡独沉醉而不行",
    "author": "元稹",
    "content": [
      "乘兴无羁束，闲行信马蹄。",
      "路幽穿竹远，野迥望云低。",
      "素帚茅花乱，圆珠稻实齐。",
      "如何卢进士，空恋醉如泥。"
    ]
  },
  {
    "volume": 409,
    "sequence": 32,
    "title": "遣春三首",
    "author": "元稹",
    "content": [
      "杨公三不惑，我惑两般全。",
      "逢酒判身病，拈花尽意怜。",
      "水生低岸没，梅蹙小珠连。",
      "千万红颜辈，须惊又一年。",
      "柳眼开浑尽，梅心动已阑。",
      "风光好时少，杯酒病中难。",
      "学问慵都废，声名老更判。",
      "唯馀看花伴，未免忆长安。",
      "失却游花伴，因风浪引将。",
      "柳堤遥认马，梅径误寻香。",
      "晚景行看谢，春心渐欲狂。",
      "园林都不到，何处枉风光。"
    ]
  },
  {
    "volume": 409,
    "sequence": 33,
    "title": "岁日",
    "author": "元稹",
    "content": [
      "一日今年始，一年前事空。",
      "凄凉百年事，应与一年同。"
    ]
  },
  {
    "volume": 409,
    "sequence": 34,
    "title": "湘南登临湘楼",
    "author": "元稹",
    "content": [
      "高处望潇湘，花时万井香。",
      "雨馀怜日嫩，岁闺觉春长。",
      "霞刹分危榜，烟波透远光。",
      "情知楼上好，不是仲宣乡。"
    ]
  },
  {
    "volume": 409,
    "sequence": 35,
    "title": "晚宴湘亭",
    "author": "元稹",
    "content": [
      "晚日宴清湘，晴空走艳阳。",
      "花低愁露醉，絮起觉春狂。",
      "舞旋红裙急，歌垂碧袖长。",
      "甘心出童羖，须一尽时荒。"
    ]
  },
  {
    "volume": 409,
    "sequence": 36,
    "title": "酒醒",
    "author": "元稹",
    "content": [
      "饮醉日将尽，醒时夜已阑。",
      "暗灯风焰晓，春席水窗寒。",
      "未解萦身带，犹倾坠枕冠。",
      "呼儿问狼藉，疑是梦中欢。"
    ]
  }
]