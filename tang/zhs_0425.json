[
  {
    "volume": 425,
    "sequence": 1,
    "title": "续古诗十首",
    "author": "白居易",
    "content": [
      "戚戚复戚戚，送君远行役。",
      "行役非中原，海外黄沙碛。",
      "伶俜独居妾，迢递长征客。",
      "君望功名归，妾忧生死隔。",
      "谁家无夫妇，何人不离坼。",
      "所恨薄命身，嫁迟别日迫。",
      "妾身有存殁，妾心无改易。",
      "生作闺中妇，死作山头石。",
      "掩泪别乡里，飘飖将远行。",
      "茫茫绿野中，春尽孤客情。",
      "驱马上丘陇，高低路不平。",
      "风吹棠梨花，啼鸟时一声。",
      "古墓何代人，不知姓与名。",
      "化作路傍土，年年春草生。",
      "感彼忽自悟，今我何营营。",
      "朝采山上薇，暮采山上薇。",
      "岁晏薇亦尽，饥来何所为。",
      "坐饮白石水，手把青松枝。",
      "击节独长歌，其声清且悲。",
      "枥马非不肥，所苦常絷维。",
      "豢豕非不饱，所忧竟为牺。",
      "行行歌此曲，以慰常苦饥。",
      "雨露长纤草，山苗高入云。",
      "风雪折劲木，涧松摧为薪。",
      "风摧此何意，雨长彼何因。",
      "百丈涧底死，寸茎山上春。",
      "可怜苦节士，感此涕盈巾。",
      "窈窕双鬟女，容德俱如玉。",
      "昼居不逾阈，夜行常秉烛。",
      "气如含露兰，心如贯霜竹。",
      "宜当备嫔御，胡为守幽独。",
      "无媒不得选，年忽过三六。",
      "岁暮望汉宫，谁在黄金屋。",
      "邯郸进倡女，能唱黄花曲。",
      "一曲称君心，恩荣连九族。",
      "栖栖远方士，读书三十年。",
      "业成无知己，徒步来入关。",
      "长安多王侯，英俊竞攀援。",
      "幸随众宾末，得厕门馆间。",
      "东阁有旨酒，中堂有管弦。",
      "何为向隅客，对此不开颜。",
      "富贵无是非，主人终日欢。",
      "贫贱多悔尤，客子中夜叹。",
      "归去复归去，故乡贫亦安。",
      "凉风飘嘉树，日夜减芳华。",
      "下有感秋妇，攀条苦悲嗟。",
      "我本幽闲女，结发事豪家。",
      "豪家多婢仆，门内颇骄奢。",
      "良人近封侯，出入鸣玉珂。",
      "自从富贵来，恩薄谗言多。",
      "冢妇独守礼，群妾互奇邪。",
      "但信言有玷，不察心无瑕。",
      "容光未销歇，欢爱忽蹉跎。",
      "何意掌上玉，化为眼中砂。",
      "盈盈一尺水，浩浩千丈河。",
      "勿言小大异，随分有风波。",
      "闺房犹复尔，邦国当如何。",
      "心亦无所迫，身亦无所拘。",
      "何为肠中气，郁郁不得舒。",
      "不舒良有以，同心久离居。",
      "五年不见面，三年不得书。",
      "念此令人老，抱膝坐长吁。",
      "岂无盈尊酒，非君谁与娱。",
      "揽衣出门行，游观绕林渠。",
      "澹澹春水暖，东风生绿蒲。",
      "上有和鸣雁，下有掉尾鱼。",
      "飞沉一何乐，鳞羽各有徒。",
      "而我方独处，不与之子俱。",
      "顾彼自伤己，禽鱼之不如。",
      "出游欲遣忧，孰知忧有余。",
      "春旦日初出，曈曈耀晨辉。",
      "草木照未远，浮云已蔽之。",
      "天地黯以晦，当午如昏时。",
      "虽有东南风，力微不能吹。",
      "中园何所有，满地青青葵。",
      "阳光委云上，倾心欲何依。"
    ]
  },
  {
    "volume": 425,
    "sequence": 2,
    "title": "秦中吟十首·议婚（一作贫家女）",
    "author": "白居易",
    "content": [
      "天下无正声，悦耳即为娱。",
      "人间无正色，悦目即为姝。",
      "颜色非相远，贫富则有殊。",
      "贫为时所弃，富为时所趋。",
      "红楼富家女，金缕绣罗襦。",
      "见人不敛手，娇痴二八初。",
      "母兄未开口，已嫁不须臾。",
      "绿窗贫家女，寂寞二十余。",
      "荆钗不直钱，衣上无真珠。",
      "几回人欲聘，临日又踟蹰。",
      "主人会良媒，置酒满玉壶。",
      "四座且勿饮，听我歌两途。",
      "富家女易嫁，嫁早轻其夫。",
      "贫家女难嫁，嫁晚孝于姑。",
      "闻君欲娶妇，娶妇意何如。"
    ]
  },
  {
    "volume": 425,
    "sequence": 3,
    "title": "秦中吟十首·重赋（一作无名税）",
    "author": "白居易",
    "content": [
      "厚地植桑麻，所要济生民。",
      "生民理布帛，所求活一身。",
      "身外充征赋，上以奉君亲。",
      "国家定两税，本意在爱人。",
      "厥初防其淫，明敕内外臣。",
      "税外加一物，皆以枉法论。",
      "奈何岁月久，贪吏得因循。",
      "浚我以求宠，敛索无冬春。",
      "织绢未成匹，缲丝未盈斤。",
      "里胥迫我纳，不许暂逡巡。",
      "岁暮天地闭，阴风生破村。",
      "夜深烟火尽，霰雪白纷纷。",
      "幼者形不蔽，老者体无温。",
      "悲喘与寒气，并入鼻中辛。",
      "昨日输残税，因窥官库门。",
      "缯帛如山积，丝絮如云屯。",
      "号为羡馀物，随月献至尊。",
      "夺我身上暖，买尔眼前恩。",
      "进入琼林库，岁久化为尘。"
    ]
  },
  {
    "volume": 425,
    "sequence": 4,
    "title": "秦中吟十首·伤宅（一作伤大宅）",
    "author": "白居易",
    "content": [
      "谁家起甲第，朱门大道边。",
      "丰屋中栉比，高墙外回环。",
      "累累六七堂，栋宇相连延。",
      "一堂费百万，郁郁起青烟。",
      "洞房温且清，寒暑不能干。",
      "高堂虚且迥，坐卧见南山。",
      "绕廊紫藤架，夹砌红药栏。",
      "攀枝摘樱桃，带花移牡丹。",
      "主人此中坐，十载为大官。",
      "厨有臭败肉，库有贯朽钱。",
      "谁能将我语，问尔骨肉间。",
      "岂无穷贱者，忍不救饥寒。",
      "如何奉一身，直欲保千年。",
      "不见马家宅，今作奉诚园。"
    ]
  },
  {
    "volume": 425,
    "sequence": 5,
    "title": "秦中吟十首·伤友（又云伤苦节士·一作胶漆契）",
    "author": "白居易",
    "content": [
      "陋巷孤寒士，出门苦恓恓。",
      "虽云志气高，岂免颜色低。",
      "平生同门友，通籍在金闺。",
      "曩者胶漆契，迩来云雨睽。",
      "正逢下朝归，轩骑五门西。",
      "是时天久阴，三日雨凄凄。",
      "蹇驴避路立，肥马当风嘶。",
      "回头忘相识，占道上沙堤。",
      "昔年洛阳社，贫贱相提携。",
      "今日长安道，对面隔云泥。",
      "近日多如此，非君独惨凄。",
      "死生不变者，唯闻任与黎。"
    ]
  },
  {
    "volume": 425,
    "sequence": 6,
    "title": "秦中吟十首·不致仕（一作合致仕）",
    "author": "白居易",
    "content": [
      "七十而致仕，礼法有明文。",
      "何乃贪荣者，斯言如不闻。",
      "可怜八九十，齿堕双眸昏。",
      "朝露贪名利，夕阳忧子孙。",
      "挂冠顾翠緌，悬车惜朱轮。",
      "金章腰不胜，伛偻入君门。",
      "谁不爱富贵，谁不恋君恩。",
      "年高须告老，名遂合退身。",
      "少时共嗤诮，晚岁多因循。",
      "贤哉汉二疏，彼独是何人。",
      "寂寞东门路，无人继去尘。"
    ]
  },
  {
    "volume": 425,
    "sequence": 7,
    "title": "秦中吟十首·立碑",
    "author": "白居易",
    "content": [
      "勋德既下衰，文章亦陵夷。",
      "但见山中石，立作路旁碑。",
      "铭勋悉太公，叙德皆仲尼。",
      "复以多为贵，千言直万赀。",
      "为文彼何人，想见下笔时。",
      "但欲愚者悦，不思贤者嗤。",
      "岂独贤者嗤，仍传后代疑。",
      "古石苍苔字，安知是愧词。",
      "我闻望江县，麹令抚茕嫠。",
      "在官有仁政，名不闻京师。",
      "身殁欲归葬，百姓遮路岐。",
      "攀辕不得归，留葬此江湄。",
      "至今道其名，男女涕皆垂。",
      "无人立碑碣，唯有邑人知。"
    ]
  },
  {
    "volume": 425,
    "sequence": 8,
    "title": "秦中吟十首·轻肥（一作江南旱）",
    "author": "白居易",
    "content": [
      "意气骄满路，鞍马光照尘。",
      "借问何为者，人称是内臣。",
      "朱绂皆大夫，紫绶或将军。",
      "夸赴军中宴，走马去如云。",
      "尊罍溢九酝，水陆罗八珍。",
      "果擘洞庭橘，脍切天池鳞。",
      "食饱心自若，酒酣气益振。",
      "是岁江南旱，衢州人食人。"
    ]
  },
  {
    "volume": 425,
    "sequence": 9,
    "title": "秦中吟十首·五弦（一作五弦琴）",
    "author": "白居易",
    "content": [
      "清歌且罢唱，红袂亦停舞。",
      "赵叟抱五弦，宛转当胸抚。",
      "大声粗若散，飒飒风和雨。",
      "小声细欲绝，切切鬼神语。",
      "又如鹊报喜，转作猿啼苦。",
      "十指无定音，颠倒宫徵羽。",
      "坐客闻此声，形神若无主。",
      "行客闻此声，驻足不能举。",
      "嗟嗟俗人耳，好今不好古。",
      "所以绿窗琴，日日生尘土。"
    ]
  },
  {
    "volume": 425,
    "sequence": 10,
    "title": "秦中吟十首·歌舞（一作伤阌乡县囚）",
    "author": "白居易",
    "content": [
      "秦中岁云暮，大雪满皇州。",
      "雪中退朝者，朱紫尽公侯。",
      "贵有风雪兴，富无饥寒忧。",
      "所营唯第宅，所务在追游。",
      "朱门车马客，红烛歌舞楼。",
      "欢酣促密坐，醉暖脱重裘。",
      "秋官为主人，廷尉居上头。",
      "日中为一乐，夜半不能休。",
      "岂知阌乡狱，中有冻死囚。"
    ]
  },
  {
    "volume": 425,
    "sequence": 11,
    "title": "秦中吟十首·买花（一作牡丹）",
    "author": "白居易",
    "content": [
      "帝城春欲暮，喧喧车马度。",
      "共道牡丹时，相随买花去。",
      "贵贱无常价，酬直看花数。",
      "灼灼百朵红，戋戋五束素。",
      "上张幄幕庇，旁织巴篱护。",
      "水洒复泥封，移来色如故。",
      "家家习为俗，人人迷不悟。",
      "有一田舍翁，偶来买花处。",
      "低头独长叹，此叹无人喻。",
      "一丛深色花，十户中人赋。"
    ]
  },
  {
    "volume": 425,
    "sequence": 12,
    "title": "赠友五首",
    "author": "白居易",
    "content": [
      "一年十二月，每月有常令。",
      "君出臣奉行，谓之握金镜。",
      "由兹六气顺，以遂万物性。",
      "时令一反常，生灵受其病。",
      "周汉德下衰，王风始不竞。",
      "又从斩晁错，诸侯益强盛。",
      "百里不同禁，四时自为政。",
      "盛夏兴土功，方春剿人命。",
      "谁能救其失，待君佐邦柄。",
      "峨峨象魏门，悬法彝伦正。",
      "银生楚山曲，金生鄱溪滨。",
      "南人弃农业，求之多苦辛。",
      "披砂复凿石，矻矻无冬春。",
      "手足尽皴胝，爱利不爱身。",
      "畬田既慵斫，稻田亦懒耘。",
      "相携作游手，皆道求金银。",
      "毕竟金与银，何殊泥与尘。",
      "且非衣食物，不济饥寒人。",
      "弃本以趋末，日富而岁贫。",
      "所以先圣王，弃藏不为珍。",
      "谁能反古风，待君秉国钧。",
      "捐金复抵璧，勿使劳生民。",
      "私家无钱炉，平地无铜山。",
      "胡为秋夏税，岁岁输铜钱。",
      "钱力日已重，农力日已殚。",
      "贱粜粟与麦，贱贸丝与绵。",
      "岁暮衣食尽，焉得无饥寒。",
      "吾闻国之初，有制垂不刊。",
      "庸必算丁口，租必计桑田。",
      "不求土所无，不强人所难。",
      "量入以为出，上足下亦安。",
      "兵兴一变法，兵息遂不还。",
      "使我农桑人，憔悴畎亩间。",
      "谁能革此弊，待君秉利权。",
      "复彼租庸法，令如贞观年。",
      "京师四方则，王化之本根。",
      "长吏久于政，然后风教敦。",
      "如何尹京者，迁次不逡巡。",
      "请君屈指数，十年十五人。",
      "科条日相矫，吏力亦已勤。",
      "宽猛政不一，民心安得淳。",
      "九州雍为首，群牧之所遵。",
      "天下率如此，何以安吾民。",
      "谁能变此法，待君赞弥纶。",
      "慎择循良吏，令其长子孙。",
      "三十男有室，二十女有归。",
      "近代多离乱，婚姻多过期。",
      "嫁娶既不早，生育常苦迟。",
      "儿女未成人，父母已衰羸。",
      "凡人贵达日，多在长大时。",
      "欲报亲不待，孝心无所施。",
      "哀哉三牲养，少得及庭闱。",
      "惜哉万钟粟，多用饱妻儿。",
      "谁能正婚礼，待君张国维。",
      "庶使孝子心，皆无风树悲。"
    ]
  },
  {
    "volume": 425,
    "sequence": 13,
    "title": "寓意诗五首",
    "author": "白居易",
    "content": [
      "豫樟生深山，七年而后知。",
      "挺高二百尺，本末皆十围。",
      "天子建明堂，此材独中规。",
      "匠人执斤墨，采度将有期。",
      "孟冬草木枯，烈火燎山陂。",
      "疾风吹猛焰，从根烧到枝。",
      "养材三十年，方成栋梁姿。",
      "一朝为灰烬，柯叶无孑遗。",
      "地虽生尔材，天不与尔时。",
      "不如粪土英，犹有人掇之。",
      "已矣勿重陈，重陈令人悲。",
      "不悲焚烧苦，但悲采用迟。",
      "赫赫京内史，炎炎中书郎。",
      "昨传征拜日，恩赐颇殊常。",
      "貂冠水苍玉，紫绶黄金章。",
      "佩服身未暖，已闻窜遐荒。",
      "亲戚不得别，吞声泣路旁。",
      "宾客亦已散，门前雀罗张。",
      "富贵来不久，倏如瓦沟霜。",
      "权势去尤速，瞥若石火光。",
      "不如守贫贱，贫贱可久长。",
      "传语宦游子，且来归故乡。",
      "促织不成章，提壶但闻声。",
      "嗟哉虫与鸟，无实有虚名。",
      "与君定交日，久要如弟兄。",
      "何以示诚信，白水指为盟。",
      "云雨一为别，飞沉两难并。",
      "君为得风鹏，我为失水鲸。",
      "音信日已疏，恩分日已轻。",
      "穷通尚如此，何况死与生。",
      "乃知择交难，须有知人明。",
      "莫将山上松，结托水上萍。",
      "翩翩两玄鸟，本是同巢燕。",
      "分飞来几时，秋夏炎凉变。",
      "一宿蓬荜庐，一栖明光殿。",
      "偶因衔泥处，复得重相见。",
      "彼矜杏梁贵，此嗟茅栋贱。",
      "眼看秋社至，两处俱难恋。",
      "所托各暂时，胡为相叹羡。",
      "婆娑园中树，根株大合围。",
      "蠢尔树间虫，形质一何微。",
      "孰谓虫之微，虫蠹已无期。",
      "孰谓树之大，花叶有衰时。",
      "花衰夏未实，叶病秋先萎。",
      "树心半为土，观者安得知。",
      "借问虫何在，在身不在枝。",
      "借问虫何食，食心不食皮。",
      "岂无啄木鸟，觜长将何为。"
    ]
  },
  {
    "volume": 425,
    "sequence": 14,
    "title": "读史五首",
    "author": "白居易",
    "content": [
      "楚怀放灵均，国政亦荒淫。",
      "彷徨未忍决，绕泽行悲吟。",
      "汉文疑贾生，谪置湘之阴。",
      "是时刑方措，此去难为心。",
      "士生一代间，谁不有浮沉。",
      "良时真可惜，乱世何足钦。",
      "乃知汨罗恨，未抵长沙深。",
      "祸患如棼丝，其来无端绪。",
      "马迁下蚕室，嵇康就囹圄。",
      "抱冤志气屈，忍耻形神沮。",
      "当彼戮辱时，奋飞无翅羽。",
      "商山有黄绮，颍川有巢许。",
      "何不从之游，超然离网罟。",
      "山林少羁鞅，世路多艰阻。",
      "寄谢伐檀人，慎勿嗟穷处。",
      "汉日大将军，少为乞食子。",
      "秦时故列侯，老作锄瓜士。",
      "春华何暐晔，园中发桃李。",
      "秋风忽萧条，堂上生荆杞。",
      "深谷变为岸，桑田成海水。",
      "势去未须悲，时来何足喜。",
      "寄言荣枯者，反复殊未已。",
      "含沙射人影，虽病人不知。",
      "巧言构人罪，至死人不疑。",
      "掇蜂杀爱子，掩鼻戮宠姬。",
      "弘恭陷萧望，赵高谋李斯。",
      "阴德既必报，阴祸岂虚施。",
      "人事虽可罔，天道终难欺。",
      "明则有刑辟，幽则有神祇。",
      "苟免勿私喜，鬼得而诛之。",
      "季子憔悴时，妇见不下机。",
      "买臣负薪日，妻亦弃如遗。",
      "一朝黄金多，佩印衣锦归。",
      "去妻不敢视，妇嫂强依依。",
      "富贵家人重，贫贱妻子欺。",
      "奈何贫富间，可移亲爱志。",
      "遂使中人心，汲汲求富贵。",
      "又令下人力，各竞锥刀利。",
      "随分归舍来，一取妻孥意。"
    ]
  },
  {
    "volume": 425,
    "sequence": 15,
    "title": "和答诗十首·和思归乐",
    "author": "白居易",
    "content": [
      "山中不栖鸟，夜半声嘤嘤。",
      "似道思归乐，行人掩泣听。",
      "皆疑此山路，迁客多南征。",
      "忧愤气不散，结化为精灵。",
      "我谓此山鸟，本不因人生。",
      "人心自怀土，想作思归鸣。",
      "孟尝平居时，娱耳琴泠泠。",
      "雍门一言感，未奏泪沾缨。",
      "魏武铜雀妓，日与欢乐并。",
      "一旦西陵望，欲歌先涕零。",
      "峡猿亦何意，陇水复何情。",
      "为入愁人耳，皆为肠断声。",
      "请看元侍御，亦宿此邮亭。",
      "因听思归鸟，神气独安宁。",
      "问君何以然，道胜心自平。",
      "虽为南迁客，如在长安城。",
      "云得此道来，何虑复何营。",
      "穷达有前定，忧喜无交争。",
      "所以事君日，持宪立大庭。",
      "虽有回天力，挠之终不倾。",
      "况始三十馀，年少有直名。",
      "心中志气大，眼前爵禄轻。",
      "君恩若雨露，君威若雷霆。",
      "退不苟免难，进不曲求荣。",
      "在火辨玉性，经霜识松贞。",
      "展禽任三黜，灵均长独醒。",
      "获戾自东洛，贬官向南荆。",
      "再拜辞阙下，长揖别公卿。",
      "荆州又非远，驿路半月程。",
      "汉水照天碧，楚山插云青。",
      "江陵橘似珠，宜城酒如饧。",
      "谁谓谴谪去，未妨游赏行。",
      "人生百岁内，天地暂寓形。",
      "太仓一稊米，大海一浮萍。",
      "身委逍遥篇，心付头陀经。",
      "尚达死生观，宁为宠辱惊。",
      "中怀苟有主，外物安能萦。",
      "任意思归乐，声声啼到明。"
    ]
  },
  {
    "volume": 425,
    "sequence": 16,
    "title": "和答诗十首·和阳城驿",
    "author": "白居易",
    "content": [
      "商山阳城驿，中有叹者谁。",
      "云是元监察，江陵谪去时。",
      "忽见此驿名，良久涕欲垂。",
      "何故阳道州，名姓同于斯。",
      "怜君一寸心，宠辱誓不移。",
      "疾恶若巷伯，好贤如缁衣。",
      "沉吟不能去，意者欲改为。",
      "改为避贤驿，大署于门楣。",
      "荆人爱羊祜，户曹改为辞。",
      "一字不忍道，况兼姓呼之。",
      "因题八百言，言直文甚奇。",
      "诗成寄与我，锵若金和丝。",
      "上言阳公行，友悌无等夷。",
      "骨肉同衾裯，至死不相离。",
      "次言阳公迹，夏邑始栖迟。",
      "乡人化其风，少长皆孝慈。",
      "次言阳公道，终日对酒卮。",
      "兄弟笑相顾，醉貌红怡怡。",
      "次言阳公节，謇謇居谏司。",
      "誓心除国蠹，决死犯天威。",
      "终言阳公命，左迁天一涯。",
      "道州炎瘴地，身不得生归。",
      "一一皆实录，事事无孑遗。",
      "凡是为善者，闻之恻然悲。",
      "道州既已矣，往者不可追。",
      "何世无其人，来者亦可思。",
      "愿以君子文，告彼大乐师。",
      "附于雅歌末，奏之白玉墀。",
      "天子闻此章，教化如法施。",
      "直谏从如流，佞臣恶如疵。",
      "宰相闻此章，政柄端正持。",
      "进贤不知倦，去邪勿复疑。",
      "宪臣闻此章，不敢怀依违。",
      "谏官闻此章，不忍纵诡随。",
      "然后告史氏，旧史有前规。",
      "若作阳公传，欲令后世知。",
      "不劳叙世家，不用费文辞。",
      "但于国史上，全录元稹诗。"
    ]
  },
  {
    "volume": 425,
    "sequence": 17,
    "title": "和答诗十首·答桐花",
    "author": "白居易",
    "content": [
      "山木多蓊郁，兹桐独亭亭。",
      "叶重碧云片，花簇紫霞英。",
      "是时三月天，春暖山雨晴。",
      "夜色向月浅，暗香随风轻。",
      "行者多商贾，居者悉黎氓。",
      "无人解赏爱，有客独屏营。",
      "手攀花枝立，足蹋花影行。",
      "生怜不得所，死欲扬其声。",
      "截为天子琴，刻作古人形。",
      "云待我成器，荐之于穆清。",
      "诚是君子心，恐非草木情。",
      "胡为爱其华，而反伤其生。",
      "老龟被刳肠，不如无神灵。",
      "雄鸡自断尾，不愿为牺牲。",
      "况此好颜色，花紫叶青青。",
      "宜遂天地性，忍加刀斧刑。",
      "我思五丁力，拔入九重城。",
      "当君正殿栽，花叶生光晶。",
      "上对月中桂，下覆阶前蓂。",
      "泛拂香炉烟，隐映斧藻屏。",
      "为君布绿阴，当暑荫轩楹。",
      "沉沉绿满地，桃李不敢争。",
      "为君发清韵，风来如叩琼。",
      "泠泠声满耳，郑卫不足听。",
      "受君封植力，不独吐芬馨。",
      "助君行春令，开花应晴明。",
      "受君雨露恩，不独含芳荣。",
      "戒君无戏言，翦叶封弟兄。",
      "受君岁月功，不独资生成。",
      "为君长高枝，凤凰上头鸣。",
      "一鸣君万岁，寿如山不倾。",
      "再鸣万人泰，泰阶为之平。",
      "如何有此用，幽滞在岩坰。",
      "岁月不尔驻，孤芳坐凋零。",
      "请向桐枝上，为余题姓名。",
      "待余有势力，移尔献丹庭。"
    ]
  },
  {
    "volume": 425,
    "sequence": 18,
    "title": "和答诗十首·和大觜乌",
    "author": "白居易",
    "content": [
      "乌者种有二，名同性不同。",
      "觜小者慈孝，觜大者贪庸。",
      "觜大命又长，生来十余冬。",
      "物老颜色变，头毛白茸茸。",
      "飞来庭树上，初但惊儿童。",
      "老巫生奸计，与乌意潜通。",
      "云此非凡鸟，遥见起敬恭。",
      "千岁乃一出，喜贺主人翁。",
      "祥瑞来白日，神圣占知风。",
      "阴作北斗使，能为人吉凶。",
      "此乌所止家，家产日夜丰。",
      "上以致寿考，下可宜田农。",
      "主人富家子，身老心童蒙。",
      "随巫拜复祝，妇姑亦相从。",
      "杀鸡荐其肉，敬若禋六宗。",
      "乌喜张大觜，飞接在虚空。",
      "乌既饱膻腥，巫亦飨甘浓。",
      "乌巫互相利，不复两西东。",
      "日日营巢窟，稍稍近房栊。",
      "虽生八九子，谁辨其雌雄。",
      "群雏又成长，众觜逞残凶。",
      "探巢吞燕卵，入蔟啄蚕虫。",
      "岂无乘秋隼，羁绊委高墉。",
      "但食乌残肉，无施搏击功。",
      "亦有能言鹦，翅碧觜距红。",
      "暂曾说乌罪，囚闭在深笼。",
      "青青窗前柳，郁郁井上桐。",
      "贪乌占栖息，慈乌独不容。",
      "慈乌尔奚为，来往何憧憧。",
      "晓去先晨鼓，暮归后昏钟。",
      "辛苦尘土间，飞啄禾黍丛。",
      "得食将哺母，饥肠不自充。",
      "主人憎慈乌，命子削弹弓。",
      "弦续会稽竹，丸铸荆山铜。",
      "慈乌求母食，飞下尔庭中。",
      "数粒未入口，一丸已中胸。",
      "仰天号一声，似欲诉苍穹。",
      "反哺日未足，非是惜微躬。",
      "谁能持此冤，一为问化工。",
      "胡然大觜乌，竟得天年终。"
    ]
  },
  {
    "volume": 425,
    "sequence": 19,
    "title": "和答诗十首·答四皓庙",
    "author": "白居易",
    "content": [
      "天下有道见，无道卷怀之。",
      "此乃圣人语，吾闻诸仲尼。",
      "矫矫四先生，同禀希世资。",
      "随时有显晦，秉道无磷缁。",
      "秦皇肆暴虐，二世遘乱离。",
      "先生相随去，商岭采紫芝。",
      "君看秦狱中，戮辱者李斯。",
      "刘项争天下，谋臣竟悦随。",
      "先生如鸾鹤，去入冥冥飞。",
      "君看齐鼎中，焦烂者郦其。",
      "子房得沛公，自谓相遇迟。",
      "八难掉舌枢，三略役心机。",
      "辛苦十数年，昼夜形神疲。",
      "竟杂霸者道，徒称帝者师。",
      "子房尔则能，此非吾所宜。",
      "汉高之季年，嬖宠钟所私。",
      "冢嫡欲废夺，骨肉相忧疑。",
      "岂无子房口，口舌无所施。",
      "亦有陈平心，心计将何为。",
      "皤皤四先生，高冠危映眉。",
      "从容下南山，顾盼入东闱。",
      "前瞻惠太子，左右生羽仪。",
      "却顾戚夫人，楚舞无光辉。",
      "心不画一计，口不吐一词。",
      "闇定天下本，遂安刘氏危。",
      "子房吾则能，此非尔所知。",
      "先生道既光，太子礼甚卑。",
      "安车留不住，功成弃如遗。",
      "如彼旱天云，一雨百谷滋。",
      "泽则在天下，云复归希夷。",
      "勿高巢与由，勿尚吕与伊。",
      "巢由往不返，伊吕去不归。",
      "岂如四先生，出处两逶迤。",
      "何必长隐逸，何必长济时。",
      "由来圣人道，无朕不可窥。",
      "卷之不盈握，舒之亘八陲。",
      "先生道甚明，夫子犹或非。",
      "愿子辨其惑，为予吟此诗。"
    ]
  },
  {
    "volume": 425,
    "sequence": 20,
    "title": "和答诗十首·和雉媒",
    "author": "白居易",
    "content": [
      "吟君雉媒什，一哂复一叹。",
      "和之一何晚，今日乃成篇。",
      "岂唯鸟有之，抑亦人复然。",
      "张陈刎颈交，竟以势不完。",
      "至今不平气，塞绝泜水源。",
      "赵襄骨肉亲，亦以利相残。",
      "至今不善名，高于磨笄山。",
      "况此笼中雉，志在饮啄间。",
      "稻粱暂入口，性已随人迁。",
      "身苦亦自忘，同族何足言。",
      "但恨为媒拙，不足以自全。",
      "劝君今日后，养鸟养青鸾。",
      "青鸾一失侣，至死守孤单。",
      "劝君今日后，结客结任安。",
      "主人宾客去，独住在门阑。"
    ]
  },
  {
    "volume": 425,
    "sequence": 21,
    "title": "和答诗十首·和松树",
    "author": "白居易",
    "content": [
      "亭亭山上松，一一生朝阳。",
      "森耸上参天，柯条百尺长。",
      "漠漠尘中槐，两两夹康庄。",
      "婆娑低覆地，枝干亦寻常。",
      "八月白露降，槐叶次第黄。",
      "岁暮满山雪，松色郁青苍。",
      "彼如君子心，秉操贯冰霜。",
      "此如小人面，变态随炎凉。",
      "共知松胜槐，诚欲栽道傍。",
      "粪土种瑶草，瑶草终不芳。",
      "尚可以斧斤，伐之为栋梁。",
      "杀身获其所，为君构明堂。",
      "不然终天年，老死在南冈。",
      "不愿亚枝叶，低随槐树行。"
    ]
  },
  {
    "volume": 425,
    "sequence": 22,
    "title": "和答诗十首·答箭镞",
    "author": "白居易",
    "content": [
      "矢人职司忧，为箭恐不精。",
      "精在利其镞，错磨锋镝成。",
      "插以青竹簳，羽之赤雁翎。",
      "勿言分寸铁，为用乃长兵。",
      "闻有狗盗者，昼伏夜潜行。",
      "摩弓拭箭镞，夜射不待明。",
      "一盗既流血，百犬同吠声。",
      "狺狺嗥不已，主人为之惊。",
      "盗心憎主人，主人不知情。",
      "反责镞太利，矢人获罪名。",
      "寄言控弦者，愿君少留听。",
      "何不向西射，西天有狼星。",
      "何不向东射，东海有长鲸。",
      "不然学仁贵，三矢平虏庭。",
      "不然学仲连，一发下燕城。",
      "胡为射小盗，此用无乃轻。",
      "徒沾一点血，虚污箭头腥。"
    ]
  },
  {
    "volume": 425,
    "sequence": 23,
    "title": "和答诗十首·和古社",
    "author": "白居易",
    "content": [
      "废村多年树，生在古社隈。",
      "为作妖狐窟，心空身未摧。",
      "妖狐变美女，社树成楼台。",
      "黄昏行人过，见者心裴回。",
      "饥雕竟不捉，老犬反为媒。",
      "岁媚少年客，十去九不回。",
      "昨夜云雨合，烈风驱迅雷。",
      "风拔树根出，雷劈社坛开。",
      "飞电化为火，妖狐烧作灰。",
      "天明至其所，清旷无氛埃。",
      "旧地葺村落，新田辟荒莱。",
      "始知天降火，不必常为灾。",
      "勿谓神默默，勿谓天恢恢。",
      "勿喜犬不捕，勿夸雕不猜。",
      "寄言狐媚者，天火有时来。"
    ]
  },
  {
    "volume": 425,
    "sequence": 24,
    "title": "和答诗十首·和分水岭",
    "author": "白居易",
    "content": [
      "高岭峻棱棱，细泉流亹亹。",
      "势分合不得，东西随所委。",
      "悠悠草蔓底，溅溅石罅里。",
      "分流来几年，昼夜两如此。",
      "朝宗远不及，去海三千里。",
      "浸润小无功，山苗长旱死。",
      "萦纡用无所，奔迫流不已。",
      "唯作呜咽声，夜入行人耳。",
      "有源殊不竭，无坎终难止。",
      "同出而异流，君看何所似。",
      "有似骨肉亲，派别从兹始。",
      "又似势利交，波澜相背起。",
      "所以赠君诗，将君何所比。",
      "不比山上泉，比君井中水。"
    ]
  },
  {
    "volume": 425,
    "sequence": 25,
    "title": "有木诗八首",
    "author": "白居易",
    "content": [
      "有木名弱柳，结根近清池。",
      "风烟借颜色，雨露助华滋。",
      "峨峨白雪花，袅袅青丝枝。",
      "渐密阴自庇，转高梢四垂。",
      "截枝扶为杖，软弱不自持。",
      "折条用樊圃，柔脆非其宜。",
      "为树信可玩，论材何所施。",
      "可惜金堤地，栽之徒尔为。",
      "有木名樱桃，得地早滋茂。",
      "叶密独承日，花繁偏受露。",
      "迎风闇摇动，引鸟潜来去。",
      "鸟啄子难成，风来枝莫住。",
      "低软易攀玩，佳人屡回顾。",
      "色求桃李饶，心向松筠妒。",
      "好是映墙花，本非当轩树。",
      "所以姓萧人，曾为伐樱赋。",
      "有木秋不凋，青青在江北。",
      "谓为洞庭橘，美人自移植。",
      "上受顾盼恩，下勤浇溉力。",
      "实成乃是枳，臭苦不堪食。",
      "物有似是者，真伪何由识。",
      "美人默无言，对之长叹息。",
      "中含害物意，外矫凌霜色。",
      "仍向枝叶间，潜生刺如棘。",
      "有木名杜梨，阴森覆丘壑。",
      "心蠹已空朽，根深尚盘薄。",
      "狐媚言语巧，鸟妖声音恶。",
      "凭此为巢穴，往来互栖托。",
      "四傍五六本，叶枝相交错。",
      "借问因何生，秋风吹子落。",
      "为长社坛下，无人敢芟斫。",
      "几度野火来，风回烧不著。",
      "有木香苒苒，山头生一蕟。",
      "主人不知名，移种近轩闼。",
      "爱其有芳味，因以调麹糵。",
      "前后曾饮者，十人无一活。",
      "岂徒悔封植，兼亦误采掇。",
      "试问识药人，始知名野葛。",
      "年深已滋蔓，刀斧不可伐。",
      "何时猛风来，为我连根拔。",
      "有木名水柽，远望青童童。",
      "根株非劲挺，柯叶多蒙笼。",
      "彩翠色如柏，鳞皴皮似松。",
      "为同松柏类，得列嘉树中。",
      "枝弱不胜雪，势高常惧风。",
      "雪压低还举，风吹西复东。",
      "柔芳甚杨柳，早落先梧桐。",
      "惟有一堪赏，中心无蠹虫。",
      "有木名凌霄，擢秀非孤标。",
      "偶依一株树，遂抽百尺条。",
      "托根附树身，开花寄树梢。",
      "自谓得其势，无因有动摇。",
      "一旦树摧倒，独立暂飘飖。",
      "疾风从东起，吹折不终朝。",
      "朝为拂云花，暮为委地樵。",
      "寄言立身者，勿学柔弱苗。",
      "有木名丹桂，四时香馥馥。",
      "花团夜雪明，叶翦春云绿。",
      "风影清似水，霜枝冷如玉。",
      "独占小山幽，不容凡鸟宿。",
      "匠人爱芳直，裁截为厦屋。",
      "干细力未成，用之君自速。",
      "重任虽大过，直心终不曲。",
      "纵非梁栋材，犹胜寻常木。"
    ]
  },
  {
    "volume": 425,
    "sequence": 26,
    "title": "叹鲁二首",
    "author": "白居易",
    "content": [
      "季桓心岂忠，其富过周公。",
      "阳货道岂正，其权执国命。",
      "由来富与权，不系才与贤。",
      "所托得其地，虽愚亦获安。",
      "彘肥因粪壤，鼠稳依社坛。",
      "虫兽尚如是，岂谓无因缘。",
      "展禽胡为者，直道竟三黜。",
      "颜子何如人，屡空聊过日。",
      "皆怀王佐道，不践陪臣秩。",
      "自古无奈何，命为时所屈。",
      "有如草木分，天各与其一。",
      "荔枝非名花，牡丹无甘实。"
    ]
  },
  {
    "volume": 425,
    "sequence": 27,
    "title": "反鲍明远白头吟",
    "author": "白居易",
    "content": [
      "炎炎者烈火，营营者小蝇。",
      "火不热贞玉，蝇不点清冰。",
      "此苟无所受，彼莫能相仍。",
      "乃知物性中，各有能不能。",
      "古称怨恨死，则人有所惩。",
      "惩淫或应可，在道未为弘。",
      "譬如蜩鷃徒，啾啾啅龙鹏。",
      "宜当委之去，寥廓高飞腾。",
      "岂能泥尘下，区区酬怨憎。",
      "胡为坐自苦，吞悲仍抚膺。"
    ]
  },
  {
    "volume": 425,
    "sequence": 28,
    "title": "青冢",
    "author": "白居易",
    "content": [
      "上有饥鹰号，下有枯蓬走。",
      "茫茫边雪里，一掬沙培塿。",
      "传是昭君墓，埋闭蛾眉久。",
      "凝脂化为泥，铅黛复何有。",
      "唯有阴怨气，时生坟左右。",
      "郁郁如苦雾，不随骨销朽。",
      "妇人无他才，荣枯系妍否。",
      "何乃明妃命，独悬画工手。",
      "丹青一诖误，白黑相纷纠。",
      "遂使君眼中，西施作嫫母。",
      "同侪倾宠幸，异类为配偶。",
      "祸福安可知，美颜不如丑。",
      "何言一时事，可戒千年后。",
      "特报后来姝，不须倚眉首。",
      "无辞插荆钗，嫁作贫家妇。",
      "不见青冢上，行人为浇酒。"
    ]
  },
  {
    "volume": 425,
    "sequence": 29,
    "title": "杂感",
    "author": "白居易",
    "content": [
      "君子防悔尤，贤人戒行藏。",
      "嫌疑远瓜李，言动慎毫芒。",
      "立教固如此，抚事有非常。",
      "为君持所感，仰面问苍苍。",
      "犬啮桃树根，李树反见伤。",
      "老龟烹不烂，延祸及枯桑。",
      "城门自焚爇，池鱼罹其殃。",
      "阳货肆凶暴，仲尼畏于匡。",
      "鲁酒薄如水，邯郸开战场。",
      "伯禽鞭见血，过失由成王。",
      "都尉身降虏，宫刑加子长。",
      "吕安兄不道，都市杀嵇康。",
      "斯人死已久，其事甚昭彰。",
      "是非不由己，祸患安可防。",
      "使我千载后，涕泗满衣裳。"
    ]
  }
]