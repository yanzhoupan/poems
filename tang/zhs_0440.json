[
  {
    "volume": 440,
    "sequence": 1,
    "title": "江南谪居十韵",
    "author": "白居易",
    "content": [
      "自哂沉冥客，曾为献纳臣。",
      "壮心徒许国，薄命不如人。",
      "才展凌云翅，俄成失水鳞。",
      "葵枯犹向日，蓬断即辞春。",
      "泽畔长愁地，天边欲老身。",
      "萧条残活计，冷落旧交亲。",
      "草合门无径，烟消甑有尘。",
      "忧方知酒圣，贫始觉钱神。",
      "虎尾难容足，羊肠易覆轮。",
      "行藏与通塞，一切任陶钧。"
    ]
  },
  {
    "volume": 440,
    "sequence": 2,
    "title": "江楼夜吟元九律诗，成三十韵",
    "author": "白居易",
    "content": [
      "昨夜江楼上，吟君数十篇。",
      "词飘朱槛底，韵堕渌江前。",
      "清楚音谐律，精微思入玄。",
      "收将白雪丽，夺尽碧云妍。",
      "寸截金为句，双雕玉作联。",
      "八风凄间发，五彩烂相宣。",
      "冰扣声声冷，珠排字字圆。",
      "文头交比绣，筋骨软于绵。",
      "澒涌同波浪，铮鏦过管弦。",
      "醴泉流出地，钧乐下从天。",
      "神鬼闻如泣，鱼龙听似禅。",
      "星回疑聚集，月落为留连。",
      "雁感无鸣者，猿愁亦悄然。",
      "交流迁客泪，停住贾人船。",
      "暗被歌姬乞，潜闻思妇传。",
      "斜行题粉壁，短卷写红笺。",
      "肉味经时忘，头风当日痊。",
      "老张知定伏，短李爱应颠。",
      "道屈才方振，身闲业始专。",
      "天教声烜赫，理合命迍邅。",
      "顾我文章劣，知他气力全。",
      "工夫虽共到，巧拙尚相悬。",
      "各有诗千首，俱抛海一边。",
      "白头吟处变，青眼望中穿。",
      "酬答朝妨食，披寻夜废眠。",
      "老偿文债负，宿结字因缘。",
      "每叹陈夫子，常嗟李谪仙。",
      "名高折人爵，思苦减天年。",
      "不得当时遇，空令后代怜。",
      "相悲今若此，湓浦与通川。"
    ]
  },
  {
    "volume": 440,
    "sequence": 3,
    "title": "浔阳岁晚，寄元八郎中、庾三十二员外",
    "author": "白居易",
    "content": [
      "阅水年将暮，烧金道未成。",
      "丹砂不肯死，白发自须生。",
      "病肺惭杯满，衰颜忌镜明。",
      "春深旧乡梦，岁晚故交情。",
      "一别浮云散，双瞻列宿荣。",
      "螭头阶下立，龙尾道前行。",
      "封事频闻奏，除书数见名。",
      "虚怀事僚友，平步取公卿。",
      "漏尽鸡人报，朝回幼女迎。",
      "可怜白司马，老大在湓城。"
    ]
  },
  {
    "volume": 440,
    "sequence": 4,
    "title": "元九以绿丝布白轻褣见寄制成衣服以诗报知",
    "author": "白居易",
    "content": [
      "绿丝文布素轻褣，珍重京华手自封。",
      "贫友远劳君寄附，病妻亲为我裁缝。",
      "袴花白似秋去薄，衫色青于春草浓。",
      "欲著却休知不称，折腰无复旧形容。"
    ]
  },
  {
    "volume": 440,
    "sequence": 5,
    "title": "清明日送韦侍御贬虔州",
    "author": "白居易",
    "content": [
      "寂寞清明日，萧条司马家。",
      "留饧和冷粥，出火煮新茶。",
      "欲别能无酒，相留亦有花。",
      "南迁更何处，此地已天涯。"
    ]
  },
  {
    "volume": 440,
    "sequence": 6,
    "title": "九江春望",
    "author": "白居易",
    "content": [
      "淼茫积水非吾土，飘泊浮萍自我身。",
      "身外信缘为活计，眼前随事觅交亲。",
      "炉烟岂异终南色，湓草宁殊渭北春。",
      "此地何妨便终老，譬如元是九江人。"
    ]
  },
  {
    "volume": 440,
    "sequence": 7,
    "title": "晚题东林寺双池",
    "author": "白居易",
    "content": [
      "向晚双池好，初晴百物新。",
      "袅枝翻翠羽，溅水跃红鳞。",
      "萍泛同游子，莲开当丽人。",
      "临流一惆怅，还忆曲江春。"
    ]
  },
  {
    "volume": 440,
    "sequence": 8,
    "title": "赠内子",
    "author": "白居易",
    "content": [
      "白发长兴叹，青娥亦伴愁。",
      "寒衣补灯下，小女戏床头。",
      "暗淡屏帏故，凄凉枕席秋。",
      "贫中有等级，犹胜嫁黔娄。"
    ]
  },
  {
    "volume": 440,
    "sequence": 9,
    "title": "送客春游岭南二十韵",
    "author": "白居易",
    "content": [
      "已讶游何远，仍嗟别太频。",
      "离容君蹙促，赠语我殷勤。",
      "迢递天南面，苍茫海北漘。",
      "诃陵国分界，交趾郡为邻。",
      "蓊郁三光晦，温暾四气匀。",
      "阴晴变寒暑，昏晓错星辰。",
      "瘴地难为老，蛮陬不易驯。",
      "土民稀白首，洞主尽黄巾。",
      "战舰犹惊浪，戎车未息尘。",
      "红旗围卉服，紫绶裹文身。",
      "面苦桄榔裛，浆酸橄榄新。",
      "牙樯迎海舶，铜鼓赛江神。",
      "不冻贪泉暖，无霜毒草春。",
      "云烟蟒蛇气，刀剑鳄鱼鳞。",
      "路足羁栖客，官多谪逐臣。",
      "天黄生飓母，雨黑长枫人。",
      "回使先传语，征轩早返轮。",
      "须防杯里蛊，莫爱橐中珍。",
      "北与南殊俗，身将货孰亲。",
      "尝闻君子诫，忧道不忧贫。"
    ]
  },
  {
    "volume": 440,
    "sequence": 10,
    "title": "自题",
    "author": "白居易",
    "content": [
      "功名宿昔人多许，宠辱斯须自不知。",
      "一旦失恩先左降，三年随例未量移。",
      "马头觅角生何日，石火敲光住几时。",
      "前事是身俱若此，空门不去欲何之。"
    ]
  },
  {
    "volume": 440,
    "sequence": 11,
    "title": "自悲",
    "author": "白居易",
    "content": [
      "火宅煎熬地，霜松摧折身。",
      "因知群动内，易死不过人。"
    ]
  },
  {
    "volume": 440,
    "sequence": 12,
    "title": "寻郭道士不遇",
    "author": "白居易",
    "content": [
      "郡中乞假来相访，洞里朝元去不逢。",
      "看院只留双白鹤，入门惟见一青松。",
      "药炉有火丹应伏，云碓无人水自舂。",
      "欲问参同契中事，更期何日得从容。"
    ]
  },
  {
    "volume": 440,
    "sequence": 13,
    "title": "浔阳春三首（元和十二年作）·春生",
    "author": "白居易",
    "content": [
      "春生何处暗周游，海角天涯遍始休。",
      "先遣和风报消息，续教啼鸟说来由。",
      "展张草色长河畔，点缀花房小树头。",
      "若到故园应觅我，为传沦落在江州。"
    ]
  },
  {
    "volume": 440,
    "sequence": 14,
    "title": "浔阳春三首·春来",
    "author": "白居易",
    "content": [
      "春来触地故乡情，忽见风光忆两京。",
      "金谷踏花香骑入，曲江碾草钿车行。",
      "谁家绿酒欢连夜，何处红楼睡失明。",
      "独有不眠不醉客，经春冷坐古湓城。"
    ]
  },
  {
    "volume": 440,
    "sequence": 15,
    "title": "浔阳春三首·春去",
    "author": "白居易",
    "content": [
      "一从泽畔为迁客，两度江头送暮春。",
      "白发更添今日鬓，青衫不改去年身。",
      "百川未有回流水，一老终无却少人。",
      "四十六时三月尽，送春争得不殷勤。"
    ]
  },
  {
    "volume": 440,
    "sequence": 16,
    "title": "梦微之（十二年八月二十日夜）",
    "author": "白居易",
    "content": [
      "晨起临风一惆怅，通川湓水断相闻。",
      "不知忆我因何事，昨夜三回梦见君。"
    ]
  },
  {
    "volume": 440,
    "sequence": 17,
    "title": "赠韦炼师",
    "author": "白居易",
    "content": [
      "浔阳迁客为居士，身似浮云心似灰。",
      "上界女仙无嗜欲，何因相顾两裴回。",
      "共疑过去人间世，曾作谁家夫妇来。"
    ]
  },
  {
    "volume": 440,
    "sequence": 18,
    "title": "问刘十九",
    "author": "白居易",
    "content": [
      "绿蚁新醅酒，红泥小火垆。",
      "晚来天欲雪，能饮一杯无。"
    ]
  },
  {
    "volume": 440,
    "sequence": 19,
    "title": "得行简书，闻欲下峡，先以诗寄",
    "author": "白居易",
    "content": [
      "朝来又得东川信，欲取春初发梓州。",
      "书报九江闻暂喜，路经三峡想还愁。",
      "潇湘瘴雾加餐饭，滟滪惊波稳泊舟。",
      "欲寄两行迎尔泪，长江不肯向西流。"
    ]
  },
  {
    "volume": 440,
    "sequence": 20,
    "title": "南湖早春",
    "author": "白居易",
    "content": [
      "风回云断雨初晴，返照湖边暖复明。",
      "乱点碎红山杏发，平铺新绿水蘋生。",
      "翅低白雁飞仍重，舌涩黄鹂语未成。",
      "不道江南春不好，年年衰病减心情。"
    ]
  },
  {
    "volume": 440,
    "sequence": 21,
    "title": "元十八从事南海欲出庐山临别旧居有恋泉声之什…伸别情",
    "author": "白居易",
    "content": [
      "贤侯辟士礼从容，莫恋泉声问所从。",
      "雨露初承黄纸诏，烟霞欲别紫霄峰。",
      "伤弓未息新惊鸟，得水难留久卧龙。",
      "我正退藏君变化，一杯可易得相逢。"
    ]
  },
  {
    "volume": 440,
    "sequence": 22,
    "title": "题韦家泉池",
    "author": "白居易",
    "content": [
      "泉落青山出白云，萦村绕郭几家分。",
      "自从引作池中水，深浅方圆一任君。"
    ]
  },
  {
    "volume": 440,
    "sequence": 23,
    "title": "醉中对红叶",
    "author": "白居易",
    "content": [
      "临风杪秋树，对酒长年人。",
      "醉貌如霜叶，虽红不是春。"
    ]
  },
  {
    "volume": 440,
    "sequence": 24,
    "title": "遣怀",
    "author": "白居易",
    "content": [
      "羲和走驭趁年光，不许人间日月长。",
      "遂使四时都似电，争教两鬓不成霜。",
      "荣销枯去无非命，壮尽衰来亦是常。",
      "已共身心要约定，穷通生死不惊忙。"
    ]
  },
  {
    "volume": 440,
    "sequence": 25,
    "title": "点额鱼",
    "author": "白居易",
    "content": [
      "龙门点额意何如，红尾青鬐却返初。",
      "见说在天行雨苦，为龙未必胜为鱼。"
    ]
  },
  {
    "volume": 440,
    "sequence": 26,
    "title": "闻龟儿咏诗",
    "author": "白居易",
    "content": [
      "怜渠已解咏诗章，摇膝支颐学二郎。",
      "莫学二郎吟太苦，才年四十鬓如霜。"
    ]
  },
  {
    "volume": 440,
    "sequence": 27,
    "title": "对酒",
    "author": "白居易",
    "content": [
      "未济卦中休卜命，参同契里莫劳心。",
      "无如饮此销愁物，一饷愁消直万金。"
    ]
  },
  {
    "volume": 440,
    "sequence": 28,
    "title": "东墙夜合树去秋为风雨所摧，今年花时，怅然有感",
    "author": "白居易",
    "content": [
      "碧荑红缕今何在，风雨飘将去不回。",
      "惆怅去年墙下地，今春唯有荠花开。"
    ]
  },
  {
    "volume": 440,
    "sequence": 29,
    "title": "病起",
    "author": "白居易",
    "content": [
      "病不出门无限时，今朝强出与谁期。",
      "经年不上江楼醉，劳动春风飏酒旗。"
    ]
  },
  {
    "volume": 440,
    "sequence": 30,
    "title": "梦亡友刘太白同游彰敬寺",
    "author": "白居易",
    "content": [
      "三千里外卧江州，十五年前哭老刘。",
      "昨夜梦中彰敬寺，死生魂魄暂同游。"
    ]
  },
  {
    "volume": 440,
    "sequence": 31,
    "title": "与果上人殁时题此诀别，兼简二林僧社",
    "author": "白居易",
    "content": [
      "本结菩提香火社，为嫌烦恼电泡身。",
      "不须惆怅从师去，先请西方作主人。"
    ]
  },
  {
    "volume": 440,
    "sequence": 32,
    "title": "赠写真者",
    "author": "白居易",
    "content": [
      "子骋丹青日，予当丑老时。",
      "无劳役神思，更画病容仪。",
      "迢递麒麟阁，图功未有期。",
      "区区尺素上，焉用写真为。"
    ]
  },
  {
    "volume": 440,
    "sequence": 33,
    "title": "刘十九同宿（时淮寇初破）",
    "author": "白居易",
    "content": [
      "红旗破贼非吾事，黄纸除书无我名。",
      "唯共嵩阳刘处士，围棋赌酒到天明。"
    ]
  },
  {
    "volume": 440,
    "sequence": 34,
    "title": "十二年冬江西温暖，喜元八寄金石棱到，因题此诗",
    "author": "白居易",
    "content": [
      "今冬腊候不严凝，暖雾温风气上腾。",
      "山脚崦中才有雪，江流慢处亦无冰。",
      "欲将何药防春瘴，只有元家金石棱。"
    ]
  },
  {
    "volume": 440,
    "sequence": 35,
    "title": "闲意",
    "author": "白居易",
    "content": [
      "不争荣耀任沉沦，日与时疏共道亲。",
      "北省朋僚音信断，东林长老往还频。",
      "病停夜食闲如社，慵拥朝裘暖似春。",
      "渐老渐谙闲气味，终身不拟作忙人。"
    ]
  },
  {
    "volume": 440,
    "sequence": 36,
    "title": "送友人上峡赴东川辟命",
    "author": "白居易",
    "content": [
      "见说瞿塘峡，斜衔滟滪根。",
      "难于寻鸟路，险过上龙门。",
      "羊角风头急，桃花水色浑。",
      "山回若鳌转，舟入似鲸吞。",
      "岸合愁天断，波跳恐地翻。",
      "怜君经此去，为感主人恩。"
    ]
  },
  {
    "volume": 440,
    "sequence": 37,
    "title": "夜送孟司功",
    "author": "白居易",
    "content": [
      "浔阳白司马，夜送孟功曹。",
      "江暗管弦急，楼明灯火高。",
      "湖波翻似箭，霜草杀如刀。",
      "且莫开征棹，阴风正怒号。"
    ]
  },
  {
    "volume": 440,
    "sequence": 38,
    "title": "衰病",
    "author": "白居易",
    "content": [
      "老辞游冶寻花伴，病别荒狂旧酒徒。",
      "更恐五年三岁后，些些谭笑亦应无。"
    ]
  },
  {
    "volume": 440,
    "sequence": 39,
    "title": "题诗屏风绝句",
    "author": "白居易",
    "content": [
      "相忆采君诗作障，自书自勘不辞劳。",
      "障成定被人争写，从此南中纸价高。"
    ]
  },
  {
    "volume": 440,
    "sequence": 40,
    "title": "答微之",
    "author": "白居易",
    "content": [
      "君写我诗盈寺壁，我题君句满屏风。",
      "与君相遇知何处，两叶浮萍大海中。"
    ]
  },
  {
    "volume": 440,
    "sequence": 41,
    "title": "偶宴有怀",
    "author": "白居易",
    "content": [
      "遇兴寻文客，因欢命酒徒。",
      "春游忆亲故，夜会似京都。",
      "诗思闲仍在，乡愁醉暂无。",
      "狂来欲起舞，惭见白髭须。"
    ]
  },
  {
    "volume": 440,
    "sequence": 42,
    "title": "山中酬江州崔使君见寄",
    "author": "白居易",
    "content": [
      "眷眄情无恨，优容礼有余。",
      "三年为郡吏，一半许山居。",
      "酒熟心相待，诗来手自书。",
      "庾楼春好醉，明月且回车。"
    ]
  },
  {
    "volume": 440,
    "sequence": 43,
    "title": "山枇杷",
    "author": "白居易",
    "content": [
      "深山老去惜年华，况对东溪野枇杷。",
      "火树风来翻绛焰，琼枝日出晒红纱。",
      "回看桃李都无色，映得芙蓉不是花。",
      "争奈结根深石底，无因移得到人家。"
    ]
  },
  {
    "volume": 440,
    "sequence": 44,
    "title": "闻李尚书拜相，因以长句寄贺微之",
    "author": "白居易",
    "content": [
      "怜君不久在通川，知已新提造化权。",
      "夔契定求才济世，张雷应辨气冲天。",
      "那知沦落天涯日，正是陶钧海内年。",
      "肯向泥中抛折剑，不收重铸作龙泉。"
    ]
  },
  {
    "volume": 440,
    "sequence": 45,
    "title": "岁暮",
    "author": "白居易",
    "content": [
      "穷阴急景坐相催，壮齿韶颜去不回。",
      "旧病重因年老发，新愁多是夜长来。",
      "膏明自爇缘多事，雁默先烹为不才。",
      "祸福细寻无会处，不如且进手中杯。"
    ]
  },
  {
    "volume": 440,
    "sequence": 46,
    "title": "雨中赴刘十九二林之期及到寺刘已先去因以四韵寄之",
    "author": "白居易",
    "content": [
      "云中台殿泥中路，既阻同游懒却还。",
      "将谓独愁犹对雨，不知多兴已寻山。",
      "才应行到千峰里，只校来迟半日间。",
      "最惜杜鹃花烂漫，春风吹尽不同攀。"
    ]
  },
  {
    "volume": 440,
    "sequence": 47,
    "title": "蔷薇正开春酒初熟因招刘十九张大夫崔二十四同饮",
    "author": "白居易",
    "content": [
      "瓮头竹叶经春熟，阶底蔷薇入夏开。",
      "似火浅深红压架，如饧气味绿粘台。",
      "试将诗句相招去，倘有风情或可来。",
      "明日早花应更好，心期同醉卯时杯。"
    ]
  },
  {
    "volume": 440,
    "sequence": 48,
    "title": "李白墓",
    "author": "白居易",
    "content": [
      "采石江边李白坟，绕田无限草连云。",
      "可怜荒垄穷泉骨，曾有惊天动地文。",
      "但是诗人多薄命，就中沦落不过君。"
    ]
  },
  {
    "volume": 440,
    "sequence": 49,
    "title": "对酒",
    "author": "白居易",
    "content": [
      "漫把参同契，难烧伏火砂。",
      "有时成白首，无处问黄芽。",
      "幻世如泡影，浮生抵眼花。",
      "唯将绿醅酒，且替紫河车。"
    ]
  },
  {
    "volume": 440,
    "sequence": 50,
    "title": "戏答诸少年",
    "author": "白居易",
    "content": [
      "顾我长年头似雪，饶君壮岁气如云。",
      "朱颜今日虽欺我，白发他时不放君。"
    ]
  },
  {
    "volume": 440,
    "sequence": 51,
    "title": "风雨晚泊",
    "author": "白居易",
    "content": [
      "苦竹林边芦苇丛，停舟一望思无穷。",
      "青苔扑地连春雨，白浪掀天尽日风。",
      "忽忽百年行欲半，茫茫万事坐成空。",
      "此生飘荡何时定，一缕鸿毛天地中。"
    ]
  },
  {
    "volume": 440,
    "sequence": 52,
    "title": "题崔使君新楼",
    "author": "白居易",
    "content": [
      "忧人何处可销忧，碧瓮红栏湓水头。",
      "从此浔阳风月夜，崔公楼替庾公楼。"
    ]
  },
  {
    "volume": 440,
    "sequence": 53,
    "title": "山中戏问韦侍御",
    "author": "白居易",
    "content": [
      "我抱栖云志，君怀济世才。",
      "常吟反招隐，那得入山来。"
    ]
  },
  {
    "volume": 440,
    "sequence": 54,
    "title": "赠昙禅师（梦中作）",
    "author": "白居易",
    "content": [
      "五年不入慈恩寺，今日寻师始一来。",
      "欲知火宅焚烧苦，方寸如今化作灰。"
    ]
  },
  {
    "volume": 440,
    "sequence": 55,
    "title": "寄微之",
    "author": "白居易",
    "content": [
      "帝城行乐日纷纷，天畔穷愁我与君。",
      "秦女笑歌春不见，巴猿啼哭夜常闻。",
      "何处琵琶弦似语，谁家呙堕髻如云。",
      "人生多少欢娱事，那独千分无一分。"
    ]
  },
  {
    "volume": 440,
    "sequence": 56,
    "title": "醉吟二首",
    "author": "白居易",
    "content": [
      "空王百法学未得，姹女丹砂烧即飞。",
      "事事无成身老也，醉乡不去欲何归。",
      "两鬓千茎新似雪，十分一醆欲如泥。",
      "酒狂又引诗魔发，日午悲吟到日西。"
    ]
  },
  {
    "volume": 440,
    "sequence": 57,
    "title": "晓寝",
    "author": "白居易",
    "content": [
      "转枕重安寝，回头一欠伸。",
      "纸窗明觉晓，布被暖知春。",
      "莫强疏慵性，须安老大身。",
      "鸡鸣一觉睡，不博早朝人。"
    ]
  },
  {
    "volume": 440,
    "sequence": 58,
    "title": "答元八郎中、杨十二博士",
    "author": "白居易",
    "content": [
      "身觉浮云无所著，心同止水有何情。",
      "但知潇洒疏朝市，不要崎岖隐姓名。",
      "尽日观鱼临涧坐，有时随鹿上山行。",
      "谁能抛得人间事，来共腾腾过此生。"
    ]
  },
  {
    "volume": 440,
    "sequence": 59,
    "title": "湖亭与行简宿",
    "author": "白居易",
    "content": [
      "浔阳少有风情客，招宿湖亭尽却回。",
      "水槛虚凉风月好，夜深谁共阿怜来。"
    ]
  },
  {
    "volume": 440,
    "sequence": 60,
    "title": "八月十五日夜湓亭望月",
    "author": "白居易",
    "content": [
      "昔年八月十五夜，曲江池畔杏园边。",
      "今年八月十五夜，湓浦沙头水馆前。",
      "西北望乡何处是，东南见月几回圆。",
      "临风一叹无人会，今夜清光似往年。"
    ]
  },
  {
    "volume": 440,
    "sequence": 61,
    "title": "赠江客",
    "author": "白居易",
    "content": [
      "江柳影寒新雨地，塞鸿声急欲霜天。",
      "愁君独向沙头宿，水绕芦花月满船。"
    ]
  },
  {
    "volume": 440,
    "sequence": 62,
    "title": "残暑招客",
    "author": "白居易",
    "content": [
      "云截山腰断，风驱雨脚回。",
      "早阴江上散，残热日中来。",
      "却取生衣著，重拈竹簟开。",
      "谁能淘晚热，闲饮两三杯。"
    ]
  },
  {
    "volume": 440,
    "sequence": 63,
    "title": "浔阳秋怀，赠许明府",
    "author": "白居易",
    "content": [
      "霜红二林叶，风白九江波。",
      "暝色投烟鸟，秋声带雨荷。",
      "马闲无处出，门冷少人过。",
      "卤莽还乡梦，依稀望阙歌。",
      "共思除醉外，无计奈愁何。",
      "试问陶家酒，新篘得几多。"
    ]
  },
  {
    "volume": 440,
    "sequence": 64,
    "title": "九日醉吟",
    "author": "白居易",
    "content": [
      "有恨头还白，无情菊自黄。",
      "一为州司马，三见岁重阳。",
      "剑匣尘埃满，笼禽日月长。",
      "身从渔父笑，门任雀罗张。",
      "问疾因留客，听吟偶置觞。",
      "叹时论倚伏，怀旧数存亡。",
      "奈老应无计，治愁或有方。",
      "无过学王绩，唯以醉为乡。"
    ]
  },
  {
    "volume": 440,
    "sequence": 65,
    "title": "问韦山人山甫",
    "author": "白居易",
    "content": [
      "身名身事两蹉跎，试就先生问若何。",
      "从此神仙学得否，白须虽有未为多。"
    ]
  },
  {
    "volume": 440,
    "sequence": 66,
    "title": "送萧炼师步虚词十首，卷后以二绝继之",
    "author": "白居易",
    "content": [
      "欲上瀛州临别时，赠君十首步虚词。",
      "天仙若爱应相问，可道江州司马诗。",
      "花纸瑶缄松墨字，把将天上共谁开。",
      "试呈王母如堪唱，发遣双成更取来。"
    ]
  },
  {
    "volume": 440,
    "sequence": 67,
    "title": "赠李兵马使",
    "author": "白居易",
    "content": [
      "身得贰师余气概，家藏都尉旧诗章。",
      "江南别有楼船将，燕颔虬须不姓杨。"
    ]
  },
  {
    "volume": 440,
    "sequence": 68,
    "title": "题遗爱寺前溪松",
    "author": "白居易",
    "content": [
      "偃亚长松树，侵临小石溪。",
      "静将流水对，高共远峰齐。",
      "翠盖烟笼密，花幢雪压低。",
      "与僧清影坐，借鹤稳枝栖。",
      "笔写形难似，琴偷韵易迷。",
      "暑天风槭槭，晴夜露凄凄。",
      "独契依为舍，闲行绕作蹊。",
      "栋梁君莫采，留著伴幽栖。"
    ]
  },
  {
    "volume": 440,
    "sequence": 69,
    "title": "庐山草堂夜雨独宿寄牛二、李七、庾三十二员外",
    "author": "白居易",
    "content": [
      "丹霄携手三君子，白发垂头一病翁。",
      "兰省花时锦帐下，庐山雨夜草庵中。",
      "终身胶漆心应在，半路云泥迹不同。",
      "唯有无生三昧观，荣枯一照两成空。"
    ]
  },
  {
    "volume": 440,
    "sequence": 70,
    "title": "闻杨十二新拜省郎，遥以诗贺",
    "author": "白居易",
    "content": [
      "文昌新入有光辉，紫界宫墙白粉闱。",
      "晓日鸡人传漏箭，春风侍女护朝衣。",
      "雪飘歌句高难和，鹤拂烟霄老惯飞。",
      "官职声名俱入手，近来诗客似君稀。"
    ]
  },
  {
    "volume": 440,
    "sequence": 71,
    "title": "三月三日怀微之",
    "author": "白居易",
    "content": [
      "良时光景长虚掷，壮岁风情已暗销。",
      "忽忆同为校书日，每年同醉是今朝。"
    ]
  },
  {
    "volume": 440,
    "sequence": 72,
    "title": "赠韦八",
    "author": "白居易",
    "content": [
      "辞君岁久见君初，白发惊嗟两有馀。",
      "容鬓别来今至此，心情料取合何如。",
      "曾同曲水花亭醉，亦共华阳竹院居。",
      "岂料天南相见夜，哀猿瘴雾宿匡庐。"
    ]
  },
  {
    "volume": 440,
    "sequence": 73,
    "title": "春江闲步，赠张山人",
    "author": "白居易",
    "content": [
      "江景又妍和，牵愁发浩歌。",
      "晴沙金屑色，春水麹尘波。",
      "红簇交枝杏，青含卷叶荷。",
      "藉莎怜软暖，憩树爱婆娑。",
      "书信朝贤断，知音野老多。",
      "相逢不闲语，争奈日长何。"
    ]
  },
  {
    "volume": 440,
    "sequence": 74,
    "title": "春听琵琶，兼简长孙司户",
    "author": "白居易",
    "content": [
      "四弦不似琵琶声，乱写真珠细撼铃。",
      "指底商风悲飒飒，舌头胡语苦醒醒。",
      "如言都尉思京国，似诉明妃厌虏庭。",
      "迁客共君想劝谏，春肠易断不须听。"
    ]
  },
  {
    "volume": 440,
    "sequence": 75,
    "title": "吴宫辞",
    "author": "白居易",
    "content": [
      "一入吴王殿，无人睹翠娥。",
      "楼高时见舞，宫静夜闻歌。",
      "半露胸如雪，斜回脸似波。",
      "妍媸各有分，谁敢妒恩多。"
    ]
  },
  {
    "volume": 440,
    "sequence": 76,
    "title": "送韦侍御量移金州司马（时予官独未出）",
    "author": "白居易",
    "content": [
      "春欢雨露同沾泽，冬叹风霜独满衣。",
      "留滞多时如我少，迁移好处似君稀。",
      "卧龙云到须先起，蛰燕雷惊尚未飞。",
      "莫恨东西沟水别，沧溟长短拟同归。"
    ]
  },
  {
    "volume": 440,
    "sequence": 77,
    "title": "自到浔阳生三女子，因诠真理，用遣妄怀",
    "author": "白居易",
    "content": [
      "宦途本自安身拙，世累由来向老多。",
      "远谪四年徒已矣，晚生三女拟如何。",
      "预愁嫁娶真成患，细念因缘尽是魔。",
      "赖学空王治苦法，须抛烦恼入头陀。"
    ]
  },
  {
    "volume": 440,
    "sequence": 78,
    "title": "江西裴常侍以优礼见待又蒙赠诗辄叙鄙诚用伸感谢",
    "author": "白居易",
    "content": [
      "一从簪笏事金貂，每借温颜放折腰。",
      "长觉身轻离泥滓，忽惊手重捧琼瑶。",
      "马因回顾虽增价，桐遇知音已半焦。",
      "他日秉钧如见念，壮心直气未全销。"
    ]
  },
  {
    "volume": 440,
    "sequence": 79,
    "title": "自江州司马授忠州刺史，仰荷圣泽，聊书鄙诚",
    "author": "白居易",
    "content": [
      "炎瘴抛身远，泥涂索脚难。",
      "网初鳞拨剌，笼久翅摧残。",
      "雷电颁时令，阳和变岁寒。",
      "遗簪承旧念，剖竹授新官。",
      "乡觉前程近，心随外事宽。",
      "生还应有分，西笑问长安。"
    ]
  },
  {
    "volume": 440,
    "sequence": 80,
    "title": "除忠州，寄谢崔相公",
    "author": "白居易",
    "content": [
      "提拔出泥知力竭，吹嘘生翅见情深。",
      "剑锋缺折难冲斗，桐尾烧焦岂望琴。",
      "感旧两行年老泪，酬恩一寸岁寒心。",
      "忠州好恶何须问，鸟得辞笼不择林。"
    ]
  },
  {
    "volume": 440,
    "sequence": 81,
    "title": "初除官蒙裴常侍赠鹘衔瑞草绯袍鱼袋因谢惠贶兼抒离情",
    "author": "白居易",
    "content": [
      "新授铜符未著绯，因君装束始光辉。",
      "惠深范叔绨袍赠，荣过苏秦佩印归。",
      "鱼缀白金随步跃，鹘衔红绶绕身飞。",
      "明朝恋别朱门泪，不敢多垂恐污衣。"
    ]
  },
  {
    "volume": 440,
    "sequence": 82,
    "title": "洪州逢熊孺登",
    "author": "白居易",
    "content": [
      "靖安院里辛夷下，醉笑狂吟气最粗。",
      "莫问别来多少苦，低头看取白髭须。"
    ]
  },
  {
    "volume": 440,
    "sequence": 83,
    "title": "初著刺史绯，答友人见赠",
    "author": "白居易",
    "content": [
      "故人安慰善为辞，五十专城道未迟。",
      "徒使花袍红似火，其如蓬鬓白成丝。",
      "且贪薄俸君应惜，不称衰容我自知。",
      "银印可怜将底用，只堪归舍吓妻儿。"
    ]
  },
  {
    "volume": 440,
    "sequence": 84,
    "title": "又答贺客",
    "author": "白居易",
    "content": [
      "银章暂假为专城，贺客来多懒起迎。",
      "似挂绯衫衣架上，朽株枯竹有何荣。"
    ]
  },
  {
    "volume": 440,
    "sequence": 85,
    "title": "别草堂三绝句",
    "author": "白居易",
    "content": [
      "正听山鸟向阳眠，黄纸除书落枕前。",
      "为感君恩须暂起，炉峰不拟住多年。",
      "久眠褐被为居士，忽挂绯袍作使君。",
      "身出草堂心不出，庐山未要勒移文。",
      "三间茅舍向山开，一带山泉绕舍回。",
      "山色泉声莫惆怅，三年官满却归来。"
    ]
  },
  {
    "volume": 440,
    "sequence": 86,
    "title": "钟陵饯送",
    "author": "白居易",
    "content": [
      "翠幕红筵高在云，歌钟一曲万家闻。",
      "路人指点滕王阁，看送忠州白使君。"
    ]
  },
  {
    "volume": 440,
    "sequence": 87,
    "title": "浔阳宴别（此后忠州路上作）",
    "author": "白居易",
    "content": [
      "鞍马军城外，笙歌祖帐前。",
      "乘潮发湓口，带雪别庐山。",
      "暮景牵行色，春寒散醉颜。",
      "共嗟炎瘴地，尽室得生还。"
    ]
  },
  {
    "volume": 440,
    "sequence": 88,
    "title": "戏赠户部李巡官",
    "author": "白居易",
    "content": [
      "好去民曹李判官，少贪公事且谋欢。",
      "男儿未死争能料，莫作忠州刺史看。"
    ]
  },
  {
    "volume": 440,
    "sequence": 89,
    "title": "行次夏口，先寄李大夫",
    "author": "白居易",
    "content": [
      "连山断处大江流，红旆逶迤镇上游。",
      "幕下翱翔秦御史，军前奔走汉诸侯。",
      "曾陪剑履升鸾殿，欲谒旌幢入鹤楼。",
      "假著绯袍君莫笑，恩深始得向忠州。"
    ]
  },
  {
    "volume": 440,
    "sequence": 90,
    "title": "重赠李大夫",
    "author": "白居易",
    "content": [
      "早接清班登玉陛，同承别诏直金銮。",
      "凤巢阁上容身稳，鹤锁笼中展翅难。",
      "流落多年应是命，量移远郡未成官。",
      "惭君独不欺憔悴，犹作银台旧眼看。"
    ]
  },
  {
    "volume": 440,
    "sequence": 91,
    "title": "对镜吟",
    "author": "白居易",
    "content": [
      "闲看明镜坐清晨，多病姿容半老身。",
      "谁论情性乖时事，自想形骸非贵人。",
      "三殿失恩宜放弃，九宫推命合漂沦。",
      "如今所得须甘分，腰佩银龟朱两轮。"
    ]
  },
  {
    "volume": 440,
    "sequence": 92,
    "title": "江州赴忠州，至江陵已来，舟中示舍弟五十韵",
    "author": "白居易",
    "content": [
      "昔作咸秦客，常思江海行。",
      "今来仍尽室，此去又专城。",
      "典午犹为幸，分忧固是荣。",
      "簈星州乘送，艛艓驿船迎。",
      "共载皆妻子，同游即弟兄。",
      "宁辞浪迹远，且贵赏心并。",
      "云展帆高挂，飙驰棹迅征。",
      "溯流从汉浦，循路转荆衡。",
      "山逐时移色，江随地改名。",
      "风光近东早，水木向南清。",
      "夏口烟孤起，湘川雨半晴。",
      "日煎红浪沸，月射白砂明。",
      "北渚寒留雁，南枝暖待莺。",
      "骈朱桃露萼，点翠柳含萌。",
      "亥市鱼盐聚，神林鼓笛鸣。",
      "壶浆椒叶气，歌曲竹枝声。",
      "系缆怜沙静，垂纶爱岸平。",
      "水餐红粒稻，野茹紫花菁。",
      "瓯泛茶如乳，台粘酒似饧。",
      "脍长抽锦缕，藕脆削琼英。",
      "容易来千里，斯须进一程。",
      "未曾劳气力，渐觉有心情。",
      "卧稳添春睡，行迟带酒酲。",
      "忽愁牵世网，便欲濯尘缨。",
      "早接文场战，曾争翰苑盟。",
      "掉头称俊造，翘足取公卿。",
      "且昧随时义，徒输报国诚。",
      "众排恩易失，偏压势先倾。",
      "虎尾忧危切，鸿毛性命轻。",
      "烛蛾谁救活，蚕茧自缠萦。",
      "敛手辞双阙，回眸望两京。",
      "长沙抛贾谊，漳浦卧刘桢。",
      "鶗鴂鸣还歇，蟾蜍破又盈。",
      "年光同激箭，乡思极摇旌。",
      "潦倒亲知笑，衰羸旧识惊。",
      "乌头因感白，鱼尾为劳赪。",
      "剑学将何用，丹烧竟不成。",
      "孤舟萍一叶，双鬓雪千茎。",
      "老见人情尽，闲思物理精。",
      "如汤探冷热，似博斗输赢。",
      "险路应须避，迷途莫共争。",
      "此心知止足，何物要经营。",
      "玉向泥中洁，松经雪后贞。",
      "无妨隐朝市，不必谢寰瀛。",
      "但在前非悟，期无后患婴。",
      "多知非景福，少语是元亨。",
      "晦即全身药，明为伐性兵。",
      "昏昏随世俗，蠢蠢学黎甿。",
      "鸟以能言，龟缘入梦烹。",
      "知之一何晚，犹足保余生。",
      "3"
    ]
  },
  {
    "volume": 440,
    "sequence": 93,
    "title": "题岳阳楼",
    "author": "白居易",
    "content": [
      "岳阳城下水漫漫，独上危楼倚曲栏。",
      "春岸绿时连梦泽，夕波红处近长安。",
      "猿攀树立啼何苦，雁点湖飞渡亦难。",
      "此地唯堪画图障，华堂张与贵人看。"
    ]
  },
  {
    "volume": 440,
    "sequence": 94,
    "title": "入峡次巴东",
    "author": "白居易",
    "content": [
      "不知远郡何时到，犹喜全家此去同。",
      "万里王程三峡外，百年生计一舟中。",
      "巫山暮足沾花雨，陇水春多逆浪风。",
      "两片红旌数声鼓，使君艛艓上巴东。"
    ]
  },
  {
    "volume": 440,
    "sequence": 95,
    "title": "十年三月三十日别微之于沣上十四年…为他年会话张本也",
    "author": "白居易",
    "content": [
      "沣水店头春尽日，送君上马谪通川。",
      "夷陵峡口明月夜，此处逢君是偶然。",
      "一别五年方见面，相携三宿未回船。",
      "坐从日暮唯长叹，语到天明竟未眠。",
      "齿发蹉跎将五十，关河迢递过三千。",
      "生涯共寄沧江上，乡国俱抛白日边。",
      "往事渺茫都似梦，旧游流落半归泉。",
      "醉悲洒泪春杯里，吟苦支颐晓烛前。",
      "莫问龙钟恶官职，且听清脆好文篇。",
      "别来只是成诗癖，老去何曾更酒颠。",
      "各限王程须去住，重开离宴贵留连。",
      "黄牛渡北移征棹，白狗崖东卷别筵。",
      "神女台云闲缭绕，使君滩水急潺湲，风凄暝色愁杨柳，月吊宵声哭杜鹃。",
      "万丈赤幢潭底日，一条白练峡中天。",
      "君还秦地辞炎徼，我向忠州入瘴烟。",
      "未死会应相见在，又知何地复何年。"
    ]
  },
  {
    "volume": 440,
    "sequence": 96,
    "title": "题峡中石上",
    "author": "白居易",
    "content": [
      "巫女庙花红似粉，昭君村柳翠于眉。",
      "诚知老去风情少，见此争无一句诗。"
    ]
  }
]