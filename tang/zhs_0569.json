[
  {
    "volume": 569,
    "sequence": 1,
    "title": "新荷",
    "author": "李群玉",
    "content": [
      "田田八九叶，散点绿池初。",
      "嫩碧才平水，圆阴已蔽鱼。",
      "浮萍遮不合，弱荇绕犹疏。",
      "增在春波底，芳心卷未舒。"
    ]
  },
  {
    "volume": 569,
    "sequence": 2,
    "title": "初月二首",
    "author": "李群玉",
    "content": [
      "滟滟流光浅，娟娟泛露轻。",
      "云间龙爪落，帘上玉钩明。",
      "桂树枝犹小，仙人影未成。",
      "欲为千里别，倚幌独含情。",
      "凝颦立户前，细魄向娟娟。",
      "破镜徒相问，刀头恐隔年。",
      "轻轻摇远水，脉脉下春烟。",
      "别后春江上，随人何处圆。"
    ]
  },
  {
    "volume": 569,
    "sequence": 3,
    "title": "石潴",
    "author": "李群玉",
    "content": [
      "古岸陶为器，高林尽一焚。",
      "焰红湘浦口，烟浊洞庭云。",
      "迥野煤飞乱，遥空爆响闻。",
      "地形穿凿势，恐到祝融坟。"
    ]
  },
  {
    "volume": 569,
    "sequence": 4,
    "title": "云安",
    "author": "李群玉",
    "content": [
      "滩恶黄牛吼，城孤白帝秋。",
      "水寒巴字急，歌迥竹枝愁。",
      "树暗荆王馆，云昏蜀客舟。",
      "瑶姬不可见，行雨在高丘。"
    ]
  },
  {
    "volume": 569,
    "sequence": 5,
    "title": "石头城",
    "author": "李群玉",
    "content": [
      "伯业随流水，寒芜上古城。",
      "长空横海色，断岸落潮声。",
      "八极悲扶拄，五湖来止倾。",
      "东南天子气，扫地入函京。"
    ]
  },
  {
    "volume": 569,
    "sequence": 6,
    "title": "湖阔",
    "author": "李群玉",
    "content": [
      "楚色笼青草，秋风洗洞庭。",
      "夕霏生水寺，初月尽云汀。",
      "棹响来空阔，渔歌发杳冥。",
      "欲浮阑下艇，一到斗牛星。"
    ]
  },
  {
    "volume": 569,
    "sequence": 7,
    "title": "失鹤",
    "author": "李群玉",
    "content": [
      "瑶台烟雾外，一去不回心。",
      "清海蓬壶远，秋风碧落深。",
      "堕翎留片雪，雅操入孤琴。",
      "岂是笼中物，云萝莫更寻。"
    ]
  },
  {
    "volume": 569,
    "sequence": 8,
    "title": "腊夜雪霁月彩交光开阁临轩竟睡不得…寄江陵副使杜中丞",
    "author": "李群玉",
    "content": [
      "月华临霁雪，皓彩射貂裘。",
      "桂酒寒无醉，银笙冻不流。",
      "怀哉梁苑客，思作剡溪游。",
      "竟夕吟琼树，川途恨阻修。"
    ]
  },
  {
    "volume": 569,
    "sequence": 9,
    "title": "长沙陪裴大夫登北楼",
    "author": "李群玉",
    "content": [
      "岩嶂随高步，琴尊奉胜游。",
      "金风吹绿簟，湘水入朱楼。",
      "朗抱云开月，高情鹤见秋。",
      "登临多暇日，非为赋消忧。"
    ]
  },
  {
    "volume": 569,
    "sequence": 10,
    "title": "登蒲涧寺后二岩三首",
    "author": "李群玉",
    "content": [
      "五仙骑五羊，何代降兹乡。",
      "涧有尧年韭，山余禹日粮。",
      "楼台笼海色，草树发天香。",
      "浩啸波光里，浮溟兴甚长。",
      "行尽崎岖路，惊从汗漫游。",
      "青天豁眼快，碧海醒心秋。",
      "便欲寻河汉，因之犯斗牛。",
      "九霄身自致，何必遇浮丘。",
      "南溟吞越绝，极望碧鸿濛。",
      "龙渡潮声里，雷喧雨气中。",
      "赵佗丘垄灭，马援鼓鼙空。",
      "遐想鱼鹏化，开襟九万风。"
    ]
  },
  {
    "volume": 569,
    "sequence": 11,
    "title": "早鸿",
    "author": "李群玉",
    "content": [
      "木落波浪动，南飞闻夜鸿。",
      "参差天汉雾，嘹唳月明风。",
      "野水莲茎折，寒泥稻穗空。",
      "无令一行侣，相失五湖中。"
    ]
  },
  {
    "volume": 569,
    "sequence": 12,
    "title": "旅泊",
    "author": "李群玉",
    "content": [
      "摇落江天里，飘零倚客舟。",
      "短篇才遣闷，小酿不供愁。",
      "沙雨潮痕细，林风月影稠。",
      "书空闲度日，深拥破貂裘。"
    ]
  },
  {
    "volume": 569,
    "sequence": 13,
    "title": "半醉",
    "author": "李群玉",
    "content": [
      "处俗常如病，看花亦似秋。",
      "若无时复酒，宁遣镇长愁。",
      "渐觉身非我，都迷蝶与周。",
      "何烦五色药，尊下即丹丘。"
    ]
  },
  {
    "volume": 569,
    "sequence": 14,
    "title": "昼寐",
    "author": "李群玉",
    "content": [
      "筠桂晚萧疏，任人嘲宰予。",
      "鸟惊林下梦，风展枕前书。",
      "正作庄生蝶，谁知惠子鱼。",
      "人间无乐事，直拟到华胥。"
    ]
  },
  {
    "volume": 569,
    "sequence": 15,
    "title": "晚莲",
    "author": "李群玉",
    "content": [
      "露冷芳意尽，稀疏空碧荷。",
      "残香随暮雨，枯蕊堕寒波。",
      "楚客罢奇服，吴姬停棹歌。",
      "涉江无可寄，幽恨竟如何。"
    ]
  },
  {
    "volume": 569,
    "sequence": 16,
    "title": "将之番禺留别湖南府幕",
    "author": "李群玉",
    "content": [
      "本乏烟霞志，那随鸳鹭游。",
      "一枝仍未定，数粒欲何求。",
      "溟涨道途远，荆吴云雪愁。",
      "会登梅岭翠，南翥入炎洲。"
    ]
  },
  {
    "volume": 569,
    "sequence": 17,
    "title": "宵民",
    "author": "李群玉",
    "content": [
      "大雅无忧怨，宵民有爱憎。",
      "鲁侯天不遇，臧氏尔何能。",
      "惨惨心如虺，营营舌似蝇。",
      "谁于销骨地，一鉴玉壶冰。"
    ]
  },
  {
    "volume": 569,
    "sequence": 18,
    "title": "吾道",
    "author": "李群玉",
    "content": [
      "吾道成微哂，时情付绝言。",
      "凤兮衰已尽，犬也吠何繁。",
      "轻重忧衡曲，妍媸虑镜昏。",
      "方忻耳目净，谁到翟公门。"
    ]
  },
  {
    "volume": 569,
    "sequence": 19,
    "title": "与三山人夜话（一作与濮阳夏侯吴三山人夜话）",
    "author": "李群玉",
    "content": [
      "静谈云鹤趣，高会两三贤。",
      "酒思弹琴夜，茶芳向火天。",
      "兔裘堆膝暖，鸠杖倚床偏。",
      "各厌池笼窄，相看意浩然。"
    ]
  },
  {
    "volume": 569,
    "sequence": 20,
    "title": "春寒",
    "author": "李群玉",
    "content": [
      "拨火垂帘夕，将暄向冷天。",
      "闷斟壶酒暖，愁听雨声眠。",
      "处世心悠尔，干时思索然。",
      "春光看已半，明日又藏烟。"
    ]
  },
  {
    "volume": 569,
    "sequence": 21,
    "title": "广江驿饯筵留别",
    "author": "李群玉",
    "content": [
      "别筵欲尽秋，一醉海西楼。",
      "夜雨寒潮水，孤灯万里舟。",
      "酒飞鹦鹉重，歌送鹧鸪愁。",
      "惆怅三年客，难期此处游。"
    ]
  },
  {
    "volume": 569,
    "sequence": 22,
    "title": "桑落洲",
    "author": "李群玉",
    "content": [
      "九江寒露夕，微浪北风生。",
      "浦屿渔人火，蒹葭凫雁声。",
      "颓云晦庐岳，微鼓辨湓城。",
      "远忆天边弟，曾从此路行。"
    ]
  },
  {
    "volume": 569,
    "sequence": 23,
    "title": "杜门",
    "author": "李群玉",
    "content": [
      "且咏闲居赋，飞翔去未能。",
      "春风花屿酒，秋雨竹溪灯。",
      "世路变陵谷，时情验友朋。",
      "达生书一卷，名利付春冰。"
    ]
  },
  {
    "volume": 569,
    "sequence": 24,
    "title": "池州封员外郡斋双鹤丹顶霜翎仙态浮旷罢政之日因呈此章",
    "author": "李群玉",
    "content": [
      "之日因呈此章】李群玉潇洒二白鹤，对之高兴清。",
      "寒溪侣云水，朱阁伴琴笙。",
      "顾慕稻粱惠，超遥江海情。",
      "应携帝乡去，仙阙看飞鸣。"
    ]
  },
  {
    "volume": 569,
    "sequence": 25,
    "title": "经费拾遗所居呈封员外",
    "author": "李群玉",
    "content": [
      "云卧竟不起，少微空陨光。",
      "唯应孔北海，为立郑公乡。",
      "旧馆苔藓合，幽斋松菊荒。",
      "空余书带草，日日上阶长。"
    ]
  },
  {
    "volume": 569,
    "sequence": 26,
    "title": "送秦炼师",
    "author": "李群玉",
    "content": [
      "紫府静沈沈，松轩思别琴。",
      "水流宁有意，云泛本无心。",
      "锦洞桃花远，青山竹叶深。",
      "不因时卖药，何路更相寻。"
    ]
  },
  {
    "volume": 569,
    "sequence": 27,
    "title": "湘阴县送迁客北归",
    "author": "李群玉",
    "content": [
      "不须留薏苡，重遣世人疑。",
      "瘴染面如檗，愁熏头似丝。",
      "黄梅住雨外，青草过湖时。",
      "今日开汤网，冥飞亦未迟。"
    ]
  },
  {
    "volume": 569,
    "sequence": 28,
    "title": "九日陪崔大夫宴清河亭",
    "author": "李群玉",
    "content": [
      "玉醴浮金菊，云亭敞玳筵。",
      "晴山低画浦，斜雁远书天。",
      "谢胱离都日，殷公出守年。",
      "不知瑶水宴，谁和白云篇。"
    ]
  },
  {
    "volume": 569,
    "sequence": 29,
    "title": "送房处士闲游",
    "author": "李群玉",
    "content": [
      "采药陶贞白，寻山许远游。",
      "刀圭藏妙用，岩洞契冥搜。",
      "花月三江水，琴尊一叶舟。",
      "羡君随野鹤，长揖稻粱愁。"
    ]
  },
  {
    "volume": 569,
    "sequence": 30,
    "title": "赠花",
    "author": "李群玉",
    "content": [
      "酒为看花酝，花须趁酒红。",
      "莫令芳树晚，使我绿尊空。",
      "金谷园无主，桃源路不通。",
      "纵非乘露折，长短尽随风。"
    ]
  },
  {
    "volume": 569,
    "sequence": 31,
    "title": "洞庭风雨二首",
    "author": "李群玉",
    "content": [
      "面南一片黑，俄起北风颠。",
      "浪泼巴陵树，雷烧鹿角田。",
      "鱼龙方簸荡，云雨正喧阗。",
      "想赭君山日，秦皇怒赫然。",
      "巨浸吞湘澧，西风忽怒号。",
      "水将天共黑，云与浪争高。",
      "羽化思乘鲤，山漂欲抃鳌。",
      "阳乌犹曝翅，真恐湿蟠桃。"
    ]
  },
  {
    "volume": 569,
    "sequence": 32,
    "title": "临水蔷薇",
    "author": "李群玉",
    "content": [
      "堪爱复堪伤，无情不久长。",
      "浪摇千脸笑，风舞一丛芳。",
      "似濯文君锦，如窥汉女妆。",
      "所思云雨外，何处寄馨香。"
    ]
  },
  {
    "volume": 569,
    "sequence": 33,
    "title": "中秋维舟君山看月二首",
    "author": "李群玉",
    "content": [
      "汗漫铺澄碧，朦胧吐玉盘。",
      "雨师清滓秽，川后扫波澜。",
      "气射繁星灭，光笼八表寒。",
      "来从云涨迥，路上碧霄宽。",
      "熠耀游何处，蟾蜍食渐残。",
      "棹翻银浪急，林映白虹攒。",
      "练彩连河晓，冰晖压树干。",
      "夜深高不动，天下仰头看。"
    ]
  },
  {
    "volume": 569,
    "sequence": 34,
    "title": "桂州经佳人故居琪树",
    "author": "李群玉",
    "content": [
      "种树人何在，攀枝空叹嗟。",
      "人无重见日，树有每年花。",
      "满院雀声暮，半庭春景斜。",
      "东风不知恨，遍地落余霞。"
    ]
  },
  {
    "volume": 569,
    "sequence": 35,
    "title": "赠元绂",
    "author": "李群玉",
    "content": [
      "相逢在总角，与子即同心。",
      "隐石那知玉，披沙始遇金。",
      "兰秋香不死，松晚翠方深。",
      "各保芳坚性，宁忧霜霰侵。"
    ]
  },
  {
    "volume": 569,
    "sequence": 36,
    "title": "中秋广江驿示韦益",
    "author": "李群玉",
    "content": [
      "莫惜三更坐，难消万里情。",
      "同看一片月，俱在广州城。",
      "泪逐金波满，魂随夜鹊惊。",
      "支颐乡思断，无语到鸡鸣。"
    ]
  },
  {
    "volume": 569,
    "sequence": 37,
    "title": "九日越台",
    "author": "李群玉",
    "content": [
      "旭日高山上，秋天大海隅。",
      "黄花罗粔籹，绛实簇茱萸。",
      "病久欢情薄，乡遥客思孤。",
      "无心同落帽，天际望归途。"
    ]
  },
  {
    "volume": 569,
    "sequence": 38,
    "title": "中秋越台看月",
    "author": "李群玉",
    "content": [
      "海雨洗尘埃，月从空碧来。",
      "水光笼草树，练影挂楼台。",
      "皓曜迷鲸目，晶荧失蚌胎。",
      "宵分凭槛望，应合见蓬莱。"
    ]
  },
  {
    "volume": 569,
    "sequence": 39,
    "title": "长沙开元寺昔与故长林许侍御题松竹联句",
    "author": "李群玉",
    "content": [
      "墙阴数行字，怀旧惨伤情。",
      "薜荔侵年月，莓苔压姓名。",
      "逝川前后水，浮世短长生。",
      "独立秋风暮，凝颦隔郢城。"
    ]
  },
  {
    "volume": 569,
    "sequence": 40,
    "title": "伤友",
    "author": "李群玉",
    "content": [
      "玉棺来九天，凫舄掩穷泉。",
      "芜没池塘屿，凄凉翰墨筵。",
      "短期存大梦，旧好委浮烟。",
      "我有幽兰曲，因君遂绝弦。"
    ]
  },
  {
    "volume": 569,
    "sequence": 41,
    "title": "法性寺六祖戒坛",
    "author": "李群玉",
    "content": [
      "初地无阶级，余基数尺低。",
      "天香开茉莉，梵树落菩提。",
      "惊俗生真性，青莲出淤泥。",
      "何人得心法，衣钵在曹溪。"
    ]
  },
  {
    "volume": 569,
    "sequence": 42,
    "title": "东湖二首",
    "author": "李群玉",
    "content": [
      "晚景微雨歇，逍遥湖上亭。",
      "波闲鱼弄饵，树静鸟遗翎。",
      "性野难依俗，诗玄自入冥。",
      "何繇遂潇洒，高枕对云汀。",
      "雨气消残暑，苍苍月欲升。",
      "林间风卷簟，栏下水摇灯。",
      "迥野垂银镜，层峦挂玉绳。",
      "重期浮小楫，来摘半湖菱。"
    ]
  },
  {
    "volume": 569,
    "sequence": 43,
    "title": "湖阁晓晴寄呈从翁二首",
    "author": "李群玉",
    "content": [
      "岭日开寒雾，湖光荡霁华。",
      "风乌摇径柳，水蝶恋幽花。",
      "蜀国地西极，吴门天一涯。",
      "轻舟栏下去，点点入湘霞。",
      "高秋凭远槛，万里看新晴。",
      "重雾披天急，千云触石轻。",
      "湖山四五点，湘雁两三声。",
      "遥想潘园里，琴尊兴转清。"
    ]
  },
  {
    "volume": 569,
    "sequence": 44,
    "title": "同张明府游溇水亭",
    "author": "李群玉",
    "content": [
      "草色绿溪晚，梅香生縠文。",
      "云天敛余霁，水木笼微曛。",
      "垂钓坐方屿，幽禽时一闻。",
      "何当五柳下，酌醴吟庭筠。"
    ]
  },
  {
    "volume": 569,
    "sequence": 45,
    "title": "七月十五夜看月",
    "author": "李群玉",
    "content": [
      "朦胧南溟月，汹涌出云涛。",
      "下射长鲸眼，遥分玉兔毫。",
      "势来星斗动，路越青冥高。",
      "竟夕瞻光彩，昂头把白醪。"
    ]
  },
  {
    "volume": 569,
    "sequence": 46,
    "title": "北风",
    "author": "李群玉",
    "content": [
      "病发干垂枕，临风强起梳。",
      "蝶飞魂尚弱，蚁斗体犹虚。",
      "瘦骨呻吟后，羸容几杖初。",
      "庭幽行药静，凉暑翠筠疏。"
    ]
  },
  {
    "volume": 569,
    "sequence": 47,
    "title": "游玉芝观",
    "author": "李群玉",
    "content": [
      "寻仙向玉清，独倚雪初晴。",
      "木落寒郊迥，烟开叠嶂明。",
      "片云盘鹤影，孤磬杂松声。",
      "且共探玄理，归途月未生。"
    ]
  },
  {
    "volume": 569,
    "sequence": 48,
    "title": "中秋夜南楼寄友人",
    "author": "李群玉",
    "content": [
      "海月出银浪，湖光射高楼。",
      "朗吟无渌酒，贱价买清秋。",
      "气冷鱼龙寂，轮高星汉幽。",
      "他乡此夜客，对景饯多愁。"
    ]
  },
  {
    "volume": 569,
    "sequence": 49,
    "title": "三月五日陪裴大夫泛长沙东湖（一作张又新诗）",
    "author": "李群玉",
    "content": [
      "上巳余风景，芳辰集远坰。",
      "彩舟浮滉荡，绣毂下娉婷。",
      "林榭回葱蒨，笙歌转杳冥。",
      "湖光迷翡翠，草色醉蜻蜓。",
      "鸟弄桐花日，鱼翻谷雨萍。",
      "从今留胜会，谁肯画兰亭。"
    ]
  },
  {
    "volume": 569,
    "sequence": 50,
    "title": "龟",
    "author": "李群玉",
    "content": [
      "静养千年寿，重泉自隐居。",
      "不应随跛鳖，宁肯滞凡鱼。",
      "灵腹唯玄露，芳巢必翠蕖。",
      "扬花输蚌蛤，奔月恨蟾蜍。",
      "曳尾辞泥后，支床得水初。",
      "冠山期不小，铸印事宁虚。",
      "有志酬毛宝，无心畏豫且。",
      "他时清洛汭，会荐帝尧书。"
    ]
  },
  {
    "volume": 569,
    "sequence": 51,
    "title": "长沙春望寄涔阳故人",
    "author": "李群玉",
    "content": [
      "清明别后雨晴时，极浦空颦一望眉。",
      "湖畔春山烟黯黯，云中远树黑离离。",
      "依微水戍闻疏鼓，掩映河桥见酒旗。",
      "风暖草长愁自醉，行吟无处寄相思。"
    ]
  },
  {
    "volume": 569,
    "sequence": 52,
    "title": "金塘路中",
    "author": "李群玉",
    "content": [
      "山连楚越复吴秦，蓬梗何年是住身。",
      "黄叶黄花古城路，秋风秋雨别家人。",
      "冰霜想度商於冻，桂玉愁居帝里贫。",
      "十口系心抛不得，每回回首即长颦。"
    ]
  },
  {
    "volume": 569,
    "sequence": 53,
    "title": "自遣",
    "author": "李群玉",
    "content": [
      "翻覆升沉百岁中，前途一半已成空。",
      "浮生暂寄梦中梦，世事如闻风里风。",
      "修竹万竿资阒寂，古书千卷要穷通。",
      "一壶浊酒暄和景，谁会陶然失马翁。"
    ]
  },
  {
    "volume": 569,
    "sequence": 54,
    "title": "送于少监自广州还紫逻",
    "author": "李群玉",
    "content": [
      "鸣皋山水似麻源，谢监东还忆故园。",
      "海峤烟霞轻逸翰，洛川花木待回轩。",
      "宦情薄去诗千首，世事闲来酒一尊。",
      "明日中书见颜范，始应通籍入金门。"
    ]
  },
  {
    "volume": 569,
    "sequence": 55,
    "title": "石门韦明府为致东阳潭石鲫鲙",
    "author": "李群玉",
    "content": [
      "锦鳞衔饵出清涟，暖日江亭动鲙筵。",
      "叠雪乱飞消箸底，散丝繁洒拂刀前。",
      "太湖浪说朱衣鲋，汉浦休夸缩项鳊。",
      "隽味品流知第一，更劳霜橘助芳鲜。"
    ]
  },
  {
    "volume": 569,
    "sequence": 56,
    "title": "规公业在净名得甚深义仆近获顾长康月宫真影…以屈瞻礼",
    "author": "李群玉",
    "content": [
      "五浊之世尘冥冥，达观栖心于此经。",
      "但用须弥藏芥子，安知牛迹笑东溟。",
      "生公吐辩真无敌，顾氏传神实有灵。",
      "今日净开方丈室，一飞白足到茅亭。"
    ]
  },
  {
    "volume": 569,
    "sequence": 57,
    "title": "玉真观",
    "author": "李群玉",
    "content": [
      "高情帝女慕乘鸾，绀发初簪玉叶冠。",
      "秋月无云生碧落，素蕖寒露出情澜。",
      "层城烟雾将归远，浮世尘埃久住难。",
      "一自箫声飞去后，洞宫深掩碧瑶坛。"
    ]
  },
  {
    "volume": 569,
    "sequence": 58,
    "title": "辱绵州于中丞书信",
    "author": "李群玉",
    "content": [
      "一缄垂露到云林，中有孙阳念骥心。",
      "万木自凋山不动，百川皆旱海长深。",
      "风标想见瑶台鹤，诗韵如闻渌水琴。",
      "他日纵陪池上酌，已应难到暝猿吟。"
    ]
  },
  {
    "volume": 569,
    "sequence": 59,
    "title": "送崔使君萧山祷雨甘泽遽降",
    "author": "李群玉",
    "content": [
      "谢公一拜敬亭祠，五马旋归下散丝。",
      "不假土龙呈夭矫，自然石燕起参差。",
      "预听禾稼如云语，应有空濛似雾时。",
      "已向为霖报消息，颍川征诏是前期。"
    ]
  },
  {
    "volume": 569,
    "sequence": 60,
    "title": "重经巴丘追感（开成初，陪故员外从翁诗酒游泛）",
    "author": "李群玉",
    "content": [
      "昔年高接李膺欢，日泛仙舟醉碧澜。",
      "诗句乱随青草发，酒肠俱逐洞庭宽。",
      "浮生聚散云相似，往事微茫梦一般。",
      "今日片帆城下去，秋风回首泪阑干。"
    ]
  },
  {
    "volume": 569,
    "sequence": 61,
    "title": "湘阴江亭却寄友人",
    "author": "李群玉",
    "content": [
      "湘岸初晴淑景迟，风光正是客愁时。",
      "幽花暮落骚人浦，芳草春深帝子祠。",
      "往事隔年如过梦，旧游回首谩劳思。",
      "烟波自此扁舟去，小酌文园杳未期。"
    ]
  },
  {
    "volume": 569,
    "sequence": 62,
    "title": "哭郴州王使君",
    "author": "李群玉",
    "content": [
      "银章朱绂照云骢，六换鱼书惠化崇。",
      "瑶树忽倾沧海里，醉乡翻在夜台中。",
      "东山妓逐飞花散，北海尊随逝水空。",
      "曾是绮罗筵上客，一来长恸向春风。"
    ]
  },
  {
    "volume": 569,
    "sequence": 63,
    "title": "九日巴丘杨公台上宴集",
    "author": "李群玉",
    "content": [
      "凄凄霜日上高台，水国秋深客思哀。",
      "万叠银山寒浪起，一行斜字早鸿来。",
      "谁家捣练孤城暮，何处题衣远信回。",
      "江汉路长身不定，菊花三笑旅萍开。"
    ]
  },
  {
    "volume": 569,
    "sequence": 64,
    "title": "奉和张舍人送秦炼师归岑公山",
    "author": "李群玉",
    "content": [
      "仙翁归卧翠微岑，一夜西风月峡深。",
      "松径定知芳草合，玉书应念素尘侵。",
      "闲云不系东西影，野鹤宁知去住心。",
      "兰浦苍苍春欲暮，落花流水怨离琴。"
    ]
  },
  {
    "volume": 569,
    "sequence": 65,
    "title": "送陶少府赴选",
    "author": "李群玉",
    "content": [
      "陶君官兴本萧疏，长傍青山碧水居。",
      "久向三茅穷艺术，仍传五柳旧琴书。",
      "迹同飞鸟栖高树，心似闲云在太虚。",
      "自是葛洪求药价，不关梅福恋簪裾。"
    ]
  },
  {
    "volume": 569,
    "sequence": 66,
    "title": "寄张祜（祜亦未面，频寄声相闻）",
    "author": "李群玉",
    "content": [
      "越水吴山任兴行，五湖云月挂高情。",
      "不游都邑称平子，只向江东作步兵。",
      "昔岁芳声到童稚，老来佳句遍公卿。",
      "如君气力波澜地，留取阴何沈范名。"
    ]
  },
  {
    "volume": 569,
    "sequence": 67,
    "title": "寄长沙许侍御",
    "author": "李群玉",
    "content": [
      "三年文会许追随，和遍南朝杂体诗。",
      "未把彩毫还郭璞，乞留残锦与丘迟。",
      "竹斋琴酒欢成梦，水寺烟霞赏对谁。",
      "今日秋风满湘浦，只应搔首咏琼枝。"
    ]
  },
  {
    "volume": 569,
    "sequence": 68,
    "title": "望月怀友（一作寄人）",
    "author": "李群玉",
    "content": [
      "浮云卷尽看朣胧，直出沧溟上碧空。",
      "盈手水光寒不湿，流天素彩静无风。",
      "酒花荡漾金尊里，棹影飘飖玉浪中。",
      "川路正长难可越，美人千里思何穷。"
    ]
  },
  {
    "volume": 569,
    "sequence": 69,
    "title": "和吴中丞悼笙妓",
    "author": "李群玉",
    "content": [
      "丽质仙姿烟逐风，凤凰声断吹台空。",
      "多情草色怨还绿，无主杏花春自红。",
      "堕珥尚存芳树下，余香渐减玉堂中。",
      "唯应去抱云和管，从此长归阿母宫。"
    ]
  },
  {
    "volume": 569,
    "sequence": 70,
    "title": "薛侍御处乞靴",
    "author": "李群玉",
    "content": [
      "越客南来夸桂麖，良工用意巧缝成。",
      "看时共说茱萸皱，著处嫌无鸲鹆鸣。",
      "百里奚身悲甚似，五羊皮价敢全轻。",
      "日于文苑陪高步，赢得芳尘接武名。"
    ]
  },
  {
    "volume": 569,
    "sequence": 71,
    "title": "九子坡闻鹧鸪",
    "author": "李群玉",
    "content": [
      "落照苍茫秋草明，鹧鸪啼处远人行。",
      "正穿诘曲崎岖路，更听钩輈格磔声。",
      "曾泊桂江深岸雨，亦于梅岭阻归程。",
      "此时为尔肠千断，乞放今宵白发生。"
    ]
  },
  {
    "volume": 569,
    "sequence": 72,
    "title": "凉公从叔春祭广利王庙",
    "author": "李群玉",
    "content": [
      "龙骧伐鼓下长川，直济云涛古庙前。",
      "海客敛威惊火旆，天吴收浪避楼船。",
      "阴灵向作南溟王，祀典高齐五岳肩。",
      "从此华夷封域静，潜熏玉烛奉尧年。"
    ]
  },
  {
    "volume": 569,
    "sequence": 73,
    "title": "长沙紫极宫雨夜愁坐",
    "author": "李群玉",
    "content": [
      "独坐高斋寒拥衾，洞宫台殿窅沉沉。",
      "春灯含思静相伴，夜雨滴愁更向深。",
      "穷达未知他日事，是非皆到此时心。",
      "羁栖摧剪平生志，抱膝时为梁甫吟。"
    ]
  },
  {
    "volume": 569,
    "sequence": 74,
    "title": "送人隐居（一作卢逸人隐居）",
    "author": "李群玉",
    "content": [
      "棋局茅亭幽涧滨，竹寒江静远无人。",
      "村梅尚敛风前笑，沙草初偷雪后春。",
      "鹏鷃喻中消日月，沧浪歌里放心神。",
      "平生自有烟霞志，久欲抛身狎隐沦。"
    ]
  },
  {
    "volume": 569,
    "sequence": 75,
    "title": "江楼闲望怀关中亲故",
    "author": "李群玉",
    "content": [
      "摇落江天欲尽秋，远鸿高送一行愁。",
      "音书寂绝秦云外，身世蹉跎楚水头。",
      "年貌暗随黄叶去，时情深付碧波流。",
      "风凄日冷江湖晚，驻目寒空独倚楼。"
    ]
  },
  {
    "volume": 569,
    "sequence": 76,
    "title": "请告南归留别同馆（中元作）",
    "author": "李群玉",
    "content": [
      "一点灯前独坐身，西风初动帝城砧。",
      "不胜庾信乡关思，遂作陶潜归去吟。",
      "书阁乍离情黯黯，彤庭回望肃沈沈。",
      "应怜一别瀛洲侣，万里单飞云外深。"
    ]
  },
  {
    "volume": 569,
    "sequence": 77,
    "title": "仙明洲口号",
    "author": "李群玉",
    "content": [
      "长爱沙洲水竹居，暮江春树绿阴初。",
      "浪翻新月金波浅，风损轻云玉叶疏。",
      "半浦夜歌闻荡桨，一星幽火照叉鱼。",
      "二年此处寻佳句，景物常输楚客书。"
    ]
  },
  {
    "volume": 569,
    "sequence": 78,
    "title": "送萧十二校书赴郢州婚姻",
    "author": "李群玉",
    "content": [
      "蓬莱才子即萧郎，彩服青书卜凤凰。",
      "玉珮定催红粉色，锦衾应惹翠云香。",
      "马穿暮雨荆山远，人宿寒灯郢梦长。",
      "领取和鸣好风景，石城花月送归乡。"
    ]
  },
  {
    "volume": 569,
    "sequence": 79,
    "title": "送隐者归罗浮",
    "author": "李群玉",
    "content": [
      "春山杳杳日迟迟，路入云峰白犬随。",
      "两卷素书留贳酒，一柯樵斧坐看棋。",
      "蓬莱道士飞霞履，清远仙人寄好诗。",
      "自此尘寰音信断，山川风月永相思。"
    ]
  },
  {
    "volume": 569,
    "sequence": 80,
    "title": "献王中丞时有除拜",
    "author": "李群玉",
    "content": [
      "登仙望绝李膺舟，从此青蝇点遂稠。",
      "半夜剑吹牛斗动，二年门掩雀罗愁。",
      "张仪会展平生舌，韩信那惭跨下羞。",
      "他日图勋画麟阁，定呈肝胆始应休。"
    ]
  },
  {
    "volume": 569,
    "sequence": 81,
    "title": "哭小女痴儿",
    "author": "李群玉",
    "content": [
      "平生未省梦熊罴，稚女如花坠晓枝。",
      "条蔓纵横输葛藟，子孙蕃育羡螽斯。",
      "方同王衍钟情切，犹念商瞿有庆迟。",
      "负尔五年恩爱泪，眼中惟有涸泉知。"
    ]
  },
  {
    "volume": 569,
    "sequence": 82,
    "title": "醉后赠冯姬",
    "author": "李群玉",
    "content": [
      "黄昏歌舞促琼筵，银烛台西见小莲。",
      "二寸横波回慢水，一双纤手语香弦。",
      "桂形浅拂梁家黛，瓜字初分碧玉年。",
      "愿托襄王云雨梦，阳台今夜降神仙。"
    ]
  },
  {
    "volume": 569,
    "sequence": 83,
    "title": "广州陪凉公从叔越台宴集",
    "author": "李群玉",
    "content": [
      "一径松梢踏石梯，步穷身在白云西。",
      "日衔赤浪金车没，天拂沧波翠幕低。",
      "高鸟散飞惊大旆，长风万里卷秋鼙。",
      "玉钩挂海笙歌合，珠履三千半似泥。"
    ]
  },
  {
    "volume": 569,
    "sequence": 84,
    "title": "留别马使君",
    "author": "李群玉",
    "content": [
      "俱来海上叹烟波，君佩银鱼我触罗。",
      "蜀国才微甘放荡，专城年少岂蹉跎。",
      "应怜旅梦千重思，共怆离心一曲歌。",
      "唯有管弦知客意，分明吹出感恩多。"
    ]
  },
  {
    "volume": 569,
    "sequence": 85,
    "title": "将欲南行陪崔八宴海榴亭",
    "author": "李群玉",
    "content": [
      "朝宴华堂暮未休，几人偏得谢公留。",
      "风传鼓角霜侵戟，云卷笙歌月上楼。",
      "宾馆尽开徐孺榻，客帆空恋李膺舟。",
      "谩夸书剑无归处，水远山长步步愁。"
    ]
  },
  {
    "volume": 569,
    "sequence": 86,
    "title": "湖寺清明夜遣怀",
    "author": "李群玉",
    "content": [
      "柳暗花香愁不眠，独凭危槛思凄然。",
      "野云将雨渡微月，沙鸟带声飞远天。",
      "久向饥寒抛弟妹，每因时节忆团圆。",
      "饧餐冷酒明年在，未定萍蓬何处边。"
    ]
  },
  {
    "volume": 569,
    "sequence": 87,
    "title": "九日",
    "author": "李群玉",
    "content": [
      "年年羞见菊花开，十度悲秋上楚台。",
      "半岭残阳衔树落，一行斜雁向人来。",
      "行云永绝襄王梦，野水偏伤宋玉怀。",
      "丝管阑珊归客尽，黄昏独自咏诗回。"
    ]
  },
  {
    "volume": 569,
    "sequence": 88,
    "title": "同郑相并歌姬小饮戏赠（一作杜丞相悰筵中赠美人）",
    "author": "李群玉",
    "content": [
      "裙拖六幅湘江水，鬓耸巫山一段云。",
      "风格只应天上有，歌声岂合世间闻。",
      "胸前瑞雪灯斜照，眼底桃花酒半醺。",
      "不是相如怜赋客，争教容易见文君。"
    ]
  },
  {
    "volume": 569,
    "sequence": 89,
    "title": "秣陵怀古",
    "author": "李群玉",
    "content": [
      "野花黄叶旧吴宫，六代豪华烛散风，龙虎势衰佳气歇，凤凰名在故台空。",
      "市朝迁变秋芜绿，坟冢高低落照红。",
      "霸业鼎图人去尽，独来惆怅水云中。"
    ]
  },
  {
    "volume": 569,
    "sequence": 90,
    "title": "黄陵庙",
    "author": "李群玉",
    "content": [
      "小姑洲北浦云边，二女容华自俨然。",
      "野庙向江春寂寂，古碑无字草芊芊。",
      "风回日暮吹芳芷，月落山深哭杜鹃。",
      "犹似含颦望巡狩，九疑愁断隔湘川。"
    ]
  },
  {
    "volume": 569,
    "sequence": 91,
    "title": "送唐侍御福建省兄",
    "author": "李群玉",
    "content": [
      "桂枝攀尽贾家才，霄汉春风棣萼开。",
      "世掌纶言传大笔，官分鸿序压霜台。",
      "闽山翠卉迎飞旆，越水清纹散落梅。",
      "到日池塘春草绿，谢公应梦惠连来。"
    ]
  },
  {
    "volume": 569,
    "sequence": 92,
    "title": "送秦炼师归岑公山",
    "author": "李群玉",
    "content": [
      "紫泥飞诏下金銮，列象分明世仰观。",
      "北省谏书藏旧草，南宫郎署握新兰。",
      "春归凤沼恩波暖，晓入鸳行瑞气寒。",
      "偏是此生栖息者，满衣零泪一时干。"
    ]
  },
  {
    "volume": 569,
    "sequence": 93,
    "title": "浔阳观水",
    "author": "李群玉",
    "content": [
      "朝宗汉水接阳台，唅呀填坑吼作雷。",
      "莫见九江平稳去，还从三峡嶮巇来，南经梦泽宽浮日，西出岷山劣泛杯。",
      "直至沧溟涵贮尽，深沉不动浸昭回。"
    ]
  },
  {
    "volume": 569,
    "sequence": 94,
    "title": "谪仙吟赠赵道士",
    "author": "李群玉",
    "content": [
      "汗漫东游黄鹤雏，缙云仙子住清都。",
      "三元麟凤推高座，六甲风雷閟小壶。",
      "日月暗资灵寿药，山河直拟化生符。",
      "若为失意居蓬岛，鳌足尘飞桑树枯。"
    ]
  },
  {
    "volume": 569,
    "sequence": 95,
    "title": "长沙陪裴大夫夜宴",
    "author": "李群玉",
    "content": [
      "东山夜宴酒成河，银烛荧煌照绮罗。",
      "四面雨声笼笑语，满堂香气泛笙歌。",
      "泠泠玉漏初三滴，滟滟金觞已半酡。",
      "共向柏台窥雅量，澄陂万顷见天和。"
    ]
  },
  {
    "volume": 569,
    "sequence": 96,
    "title": "宝剑",
    "author": "李群玉",
    "content": [
      "雷焕丰城掘剑池，年深事远迹依稀。",
      "泥沙难掩冲天气，风雨终思发匣时。",
      "夜电尚摇池底影，秋莲空吐锷边辉。",
      "自从星坼中台后，化作双龙去不归。"
    ]
  },
  {
    "volume": 569,
    "sequence": 97,
    "title": "人日梅花病中作",
    "author": "李群玉",
    "content": [
      "去年今日湘南寺，独把寒梅愁断肠。",
      "今年此日江边宅，卧见琼枝低压墙。",
      "半落半开临野岸，团情团思醉韶光。",
      "玉鳞寂寂飞斜月，素艳亭亭对夕阳。",
      "已被儿童苦攀折，更遭风雨损馨香。",
      "洛阳桃李渐撩乱，回首行宫春景长。"
    ]
  }
]