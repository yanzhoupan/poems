[
  {
    "volume": 765,
    "sequence": 1,
    "title": "泊姑熟口",
    "author": "王周",
    "content": [
      "杳杳金陵路，难禁欲断魂。",
      "雨晴山有态，风晚水无痕。",
      "远色千樯岸，愁声一笛村。",
      "如何遣怀抱，诗毕自开尊。"
    ]
  },
  {
    "volume": 765,
    "sequence": 2,
    "title": "湖口县",
    "author": "王周",
    "content": [
      "柴桑分邑载图经，屈曲山光展画屏。",
      "最是芦洲东北望，人家残照隔烟汀。"
    ]
  },
  {
    "volume": 765,
    "sequence": 3,
    "title": "岳州众湖阻风二首",
    "author": "王周",
    "content": [
      "众湖湖口系兰船，睡起中餐又却眠。",
      "风伯如何解回怒，数宵樯倚碧芦烟。",
      "偶系扁舟枕绿莎，旋移深处避惊波。",
      "晓来闲共渔人话，此去巴陵路几多？"
    ]
  },
  {
    "volume": 765,
    "sequence": 4,
    "title": "问春",
    "author": "王周",
    "content": [
      "游丝垂幄雨依依，枝上红香片片飞。",
      "把酒问春因底意，为谁来后为谁归。"
    ]
  },
  {
    "volume": 765,
    "sequence": 5,
    "title": "春答",
    "author": "王周",
    "content": [
      "花枝千万趁春开，三月瓓珊即自回。",
      "剩向东园种桃李，明年依旧为君来。"
    ]
  },
  {
    "volume": 765,
    "sequence": 6,
    "title": "西塞山二首（今谓之道士矶，即兴国军大冶县所隶也）",
    "author": "王周",
    "content": [
      "西塞名山立翠屏，浓岚横入半江青。",
      "千寻铁锁无由问，石壁空存道者形。",
      "匹妇顽然莫问因，匹夫何去望千春。",
      "翻思岵屺传诗什，举世曾无化石人。"
    ]
  },
  {
    "volume": 765,
    "sequence": 7,
    "title": "使风",
    "author": "王周",
    "content": [
      "风起即千里，风回翻问津。",
      "沈思宦游者，何啻使风人。"
    ]
  },
  {
    "volume": 765,
    "sequence": 8,
    "title": "石首山",
    "author": "王周",
    "content": [
      "首出崔嵬占上游，迥存浓翠向荆州。",
      "空闻别有回山力，却见长江曲尺流。"
    ]
  },
  {
    "volume": 765,
    "sequence": 9,
    "title": "金口步（在江北汉阳军，下必铁也）",
    "author": "王周",
    "content": [
      "两山斗咽喉，群石矗牙齿。",
      "行客无限愁，横吞一江水。"
    ]
  },
  {
    "volume": 765,
    "sequence": 10,
    "title": "采桑女二首",
    "author": "王周",
    "content": [
      "渡水采桑归，蚕老催上机。",
      "扎扎得盈尺，轻素何人衣。",
      "采桑知蚕饥，投梭惜夜迟。",
      "谁夸罗绮丛，新画学月眉。"
    ]
  },
  {
    "volume": 765,
    "sequence": 11,
    "title": "渡溪",
    "author": "王周",
    "content": [
      "渡溪溪水急，水溅罗衣湿。",
      "日暮犹未归，盈盈水边立。"
    ]
  },
  {
    "volume": 765,
    "sequence": 12,
    "title": "落叶",
    "author": "王周",
    "content": [
      "素律铄欲脆，青女妒复稀。",
      "月冷天风吹，叶叶干红飞。"
    ]
  },
  {
    "volume": 765,
    "sequence": 13,
    "title": "宿疏陂驿",
    "author": "王周",
    "content": [
      "秋染棠梨叶半红，荆州东望草平空。",
      "谁知孤宦天涯意，微雨萧萧古驿中。"
    ]
  },
  {
    "volume": 765,
    "sequence": 14,
    "title": "再经秭归二首",
    "author": "王周",
    "content": [
      "总角曾随上峡船，寻思如梦可凄然。",
      "夜来孤馆重来宿，枕底滩声似旧年。",
      "秭归城邑昔曾过，旧识无人奈老何。",
      "独有凄清难改处，月明闻唱竹枝歌。"
    ]
  },
  {
    "volume": 765,
    "sequence": 15,
    "title": "霞",
    "author": "王周",
    "content": [
      "拂拂生残晖，层层如裂绯。",
      "天风剪成片，疑作仙人衣。"
    ]
  },
  {
    "volume": 765,
    "sequence": 16,
    "title": "巫山公署壁有无名氏戏书二韵（施州路一百八盘）",
    "author": "王周",
    "content": [
      "南陵直上路盘盘，平地凌云势万端。",
      "堪笑巴民不厌足，更嫌山少画山看。"
    ]
  },
  {
    "volume": 765,
    "sequence": 17,
    "title": "道院",
    "author": "王周",
    "content": [
      "白日人稀到，帘垂道院深。",
      "雨苔生古壁，雪雀聚寒林。",
      "忘虑凭三乐，消闲信五禽。",
      "谁知是官府，烟缕满炉沈。"
    ]
  },
  {
    "volume": 765,
    "sequence": 18,
    "title": "会哙岑山人（戊寅仲冬六日）",
    "author": "王周",
    "content": [
      "渝州江上忽相逢，说隐西山最上峰。",
      "略坐移时又分别，片云孤鹤一枝筇。"
    ]
  },
  {
    "volume": 765,
    "sequence": 19,
    "title": "巴江",
    "author": "王周",
    "content": [
      "巴江江水色，一带浓蓝碧。",
      "仙女瑟瑟衣，风梭晚来织。"
    ]
  },
  {
    "volume": 765,
    "sequence": 20,
    "title": "小园桃李始花，偶以成咏",
    "author": "王周",
    "content": [
      "桃李栽成艳格新，数枝留得小园春。",
      "半红半白无风雨，随分夭容解笑人。"
    ]
  },
  {
    "volume": 765,
    "sequence": 21,
    "title": "公居",
    "author": "王周",
    "content": [
      "公居门馆静，旅寄万州城。",
      "山共秋烟紫，霜并夜月清。",
      "无愁干酒律，有句入诗评。",
      "何必须林下，方驰吏隐名。"
    ]
  },
  {
    "volume": 765,
    "sequence": 22,
    "title": "富池口",
    "author": "王周",
    "content": [
      "扁舟闲引望，望极更盘桓。",
      "山密碍江曲，雨多饶地寒。",
      "短莎烟苒苒，惊浪雪漫漫。",
      "难写愁何限，乡关在一端。"
    ]
  },
  {
    "volume": 765,
    "sequence": 23,
    "title": "夔州病中",
    "author": "王周",
    "content": [
      "隐几经旬疾未痊，孤灯孤驿若为眠。",
      "郡楼昨夜西风急，一一更筹到枕前。"
    ]
  },
  {
    "volume": 765,
    "sequence": 24,
    "title": "题厅壁",
    "author": "王周",
    "content": [
      "永日无他念，孤清吏隐心。",
      "竹声并雪碎，溪色共烟深。",
      "数息闲凭几，缘情默寄琴。",
      "谁知同寂寞，相与结知音。"
    ]
  },
  {
    "volume": 765,
    "sequence": 25,
    "title": "过武宁县（九月十九日）",
    "author": "王周",
    "content": [
      "行过武宁县，初晴物景和。",
      "岸回惊水急，山浅见天多。",
      "细草浓蓝泼，轻烟匹练拖。",
      "晚来何处宿，一笛起渔歌。"
    ]
  },
  {
    "volume": 765,
    "sequence": 26,
    "title": "路次覆盆驿",
    "author": "王周",
    "content": [
      "曾上青泥蜀道难，架空成路入云寒。",
      "如何却向巴东去，三十六盘天外盘。"
    ]
  },
  {
    "volume": 765,
    "sequence": 27,
    "title": "藕池阻风，寄同行抚牧裘驾",
    "author": "王周",
    "content": [
      "船樯相望荆江中，岸芦汀树烟濛濛。",
      "路间堤缺水如箭，未知何日生南风。"
    ]
  },
  {
    "volume": 765,
    "sequence": 28,
    "title": "无题二首",
    "author": "王周",
    "content": [
      "冰雪肌肤力不胜，落花飞絮绕风亭。",
      "不知何事秋千下，蹙破愁眉两点青。",
      "梨花如雪已相迷，更被惊乌半夜啼。",
      "帘卷玉楼人寂寂，一钩新月未沈西。"
    ]
  },
  {
    "volume": 765,
    "sequence": 29,
    "title": "泊巴东",
    "author": "王周",
    "content": [
      "偶泊巴东古县前，宦情乡思两绵绵。",
      "不堪蜡炬烧残泪，雨打船窗半夜天。"
    ]
  },
  {
    "volume": 765,
    "sequence": 30,
    "title": "道中未开木杏花",
    "author": "王周",
    "content": [
      "粉英香萼一般般，无限行人立马看。",
      "村女浴蚕桑柘绿，枉将颜色忍春寒。"
    ]
  },
  {
    "volume": 765,
    "sequence": 31,
    "title": "西山晚景",
    "author": "王周",
    "content": [
      "公局长清淡，池亭晚景中。",
      "蔗竿闲倚碧，莲朵静淹红。",
      "半引弯弯月，微生飋飋风。",
      "无思复无虑，此味几人同。"
    ]
  },
  {
    "volume": 765,
    "sequence": 32,
    "title": "自和",
    "author": "王周",
    "content": [
      "一片残阳景，朦胧淡月中。",
      "兰芽纡嫩紫，梨颊抹生红。",
      "琴阮资清格，冠簪养素风。",
      "烟霄半知足，吏隐少相同。"
    ]
  },
  {
    "volume": 765,
    "sequence": 33,
    "title": "齿落词",
    "author": "王周",
    "content": [
      "己卯至庚辰，仲夏晦之暮。",
      "吾齿右排上，一齿脱而去。",
      "呼吸缺吾防，咀嚼欠吾助。",
      "年龠惜不返，日驭走为蠹。",
      "唇亡得无寒，舌在从何诉。",
      "辅车宜长依，发肤可增惧。",
      "不须考前古，聊且为近喻。",
      "有如云中雨，雨散绝回顾。",
      "有如枝上叶，叶脱难再附。",
      "白发非独愁，红颜岂私驻。",
      "何必郁九回，何必牵百虑。",
      "开尊复开怀，引笔作长句。"
    ]
  },
  {
    "volume": 765,
    "sequence": 34,
    "title": "淘金碛",
    "author": "王周",
    "content": [
      "画船晚过淘金碛，不见黄金惟见石。",
      "犹恐黄金价未高，见得锱铢几多力。"
    ]
  },
  {
    "volume": 765,
    "sequence": 35,
    "title": "施南路偶书",
    "author": "王周",
    "content": [
      "大石岭头梅欲发，南陵陂上雪初飞。",
      "苦无酒解愁成阵，又附兰桡向秭归。"
    ]
  },
  {
    "volume": 765,
    "sequence": 36,
    "title": "大石岭驿梅花（己卯十一月十三日）",
    "author": "王周",
    "content": [
      "仙中姑射接瑶姬，成阵清香拥路岐。",
      "半出驿墙谁画得，雪英相倚两三枝。"
    ]
  },
  {
    "volume": 765,
    "sequence": 37,
    "title": "赠怤师",
    "author": "王周",
    "content": [
      "水中有片月，照耀婵娟姿。",
      "庭前有孤柏，竦秀岁寒期。",
      "坚然物莫迁，寂焉心为师。",
      "声发响必答，形存影即随。",
      "雪花安结子，雪叶宁附枝。",
      "兰死不改香，井寒岂生澌。",
      "晨炉烟袅袅，病发霜丝丝。",
      "丈室冰凛冽，一衲云离披。",
      "顾此名利场，得不惭冠绥。"
    ]
  },
  {
    "volume": 765,
    "sequence": 38,
    "title": "游仙都观",
    "author": "王周",
    "content": [
      "冷杉枯柏路盘空，毛发生寒略略风。",
      "两汉真仙在何处，巡香行绕蕊珠宫。"
    ]
  },
  {
    "volume": 765,
    "sequence": 39,
    "title": "志峡船具诗·梢",
    "author": "王周",
    "content": [
      "制之居首尾，俾之辨斜正。",
      "首动尾聿随，斜取正为定。",
      "有如提吏笔，有如执时柄。",
      "有如秉师律，有如宣命令。",
      "守彼方与直，得其刚且劲。",
      "既能济险难，何畏涉辽夐。",
      "招招俾作主，泛泛实司命。",
      "风乌愧斟酌，画鹢空辉映。",
      "古人存丰规，猗欤聊引证。"
    ]
  },
  {
    "volume": 765,
    "sequence": 40,
    "title": "志峡船具诗·橹",
    "author": "王周",
    "content": [
      "用之大曰橹，冠乎小者楫。",
      "通津既能济，巨浸即横涉。",
      "身之使者颊，虎之拏者爪。",
      "鱼之拨者鬣，弩之进者筴。",
      "此实为相须，相须航一叶。"
    ]
  },
  {
    "volume": 765,
    "sequence": 41,
    "title": "志峡船具诗·戙",
    "author": "王周",
    "content": [
      "箭飞峡中水，锯立峡中石。",
      "峡与水为隘，水与石相击。",
      "濆为生险艰，声发甚霹雳。",
      "三老航一叶，百丈空千尺。",
      "苍黄徒尔为，倏忽何可测。",
      "篙之小难制，戙之独有力。",
      "猗嗟戙之为，彬彬坚且直。",
      "有如用武人，森森矗戈戟。",
      "有如敢言士，落落吐胸臆。",
      "拯危居坦夷，济险免兢惕。",
      "志彼哲匠心，俾其来者识。"
    ]
  },
  {
    "volume": 765,
    "sequence": 42,
    "title": "志峡船具诗·百丈",
    "author": "王周",
    "content": [
      "少尝侍先君，余闲诵白氏。",
      "始得入峡诗，深味作诗旨。",
      "云有万仞山，云有千丈水。",
      "自念坎壈时，尤多兢慎理。",
      "山束峡如口，水漱石如齿。",
      "孤舟行其中，薄冰犹坦履。",
      "孱颜屹焉立，汹涌勃然起。",
      "百丈为前牵，万险即平砥。",
      "破之以筼筜，续之以麻枲。",
      "砺之坚以节，引之直如矢。",
      "杼轴连半空，长短随两涘。",
      "铁锁枉驰名，锦缆谩称美。",
      "长绳岂能系，朽索何足拟。",
      "苟非□之为，胡可力行此。"
    ]
  },
  {
    "volume": 765,
    "sequence": 43,
    "title": "早春西园",
    "author": "王周",
    "content": [
      "引步携筇竹，西园小径通。",
      "雪奇支梅蒂绿，春入杏梢红。",
      "静意崖穿溜，孤愁笛破空。",
      "如何将此景，收拾向图中。"
    ]
  },
  {
    "volume": 765,
    "sequence": 44,
    "title": "金盘草诗（生宁江巫山南陵林木中）",
    "author": "王周",
    "content": [
      "今春从南陵，得草名金盘。",
      "金盘有仁性，生在林一端。",
      "根节岁一节，食之甘而酸。",
      "风俗竞采掇，俾人防急难。",
      "巴中蛇虺毒，解之如走丸。",
      "巨叶展六出，软干分长竿。",
      "摇摇绿玉活，袅袅香荷寒。",
      "世云暑酷月，郁有神物看。",
      "天之产于此，意欲生民安。",
      "今之为政者，何不反此观。",
      "知彼苛且猛，慎勿虐而残。",
      "一物苟失所，万金惟可叹。",
      "莫并蒿与莱，岂羡芝及兰。",
      "勤渠护根本，栽植当庭栏。",
      "寄言好生者，休说神仙丹。"
    ]
  },
  {
    "volume": 765,
    "sequence": 45,
    "title": "和程刑部三首·公会亭",
    "author": "王周",
    "content": [
      "公事公言地，标名姓必臧。",
      "江山如得助，谈笑若为妨。",
      "均赋乡原肃，详刑郡邑康。",
      "官箴居座右，夙夜算难忘。"
    ]
  },
  {
    "volume": 765,
    "sequence": 46,
    "title": "和程刑部三首·碧鲜亭",
    "author": "王周",
    "content": [
      "飋飋笼清籁，萧萧锁翠阴。",
      "向高思尽节，从直美虚心。",
      "迥砌滋苍藓，幽窗伴素琴。",
      "公余时引步，一径静中深。"
    ]
  },
  {
    "volume": 765,
    "sequence": 47,
    "title": "和程刑部三首·清涟閤",
    "author": "王周",
    "content": [
      "照影翻窗绮，层纹滉额波。",
      "丝青迷岸柳，茸绿蘸汀莎。",
      "片雪翘饥鹭，孤香卷嫩荷。",
      "凭栏堪入画，时听竹枝歌。"
    ]
  },
  {
    "volume": 765,
    "sequence": 48,
    "title": "自喻",
    "author": "王周",
    "content": [
      "予念天之生，生本空疏器。",
      "五岁禀慈训，愤悱读书志。",
      "七岁辨声律，勤苦会诗赋。",
      "九岁执公卷，倜傥干名意。",
      "乞荐乡老书，幸会春官试。",
      "折桂愧巍峨，依莲何气味。",
      "性拙绝不佞，才短无余地。",
      "前年会知己，荐章实非据。",
      "宁见民说平，空荷君恩寄。",
      "瞿唐抵巴渝，往来名揽辔。",
      "孤舟一水中，艰险实可畏。",
      "群操百丈牵，临难无苟避。",
      "濆向江底发，水在石中沸。",
      "槌鼓称打宽，系纫呼下纬。",
      "善恶胡可分，死生何足讳。",
      "骑衡与垂堂，非不知前喻。",
      "临渊与履冰，非不知深虑。",
      "我今縻搢绅，善地谁人致。",
      "城狐与社鼠，巧佞谁从庇。",
      "奴颜与婢膝，丑直谁从媚。",
      "妻儿夐限越，容颜几憔悴。",
      "致身霄汉人，呃嚱尽贤智。"
    ]
  },
  {
    "volume": 765,
    "sequence": 49,
    "title": "巫山庙",
    "author": "王周",
    "content": [
      "庙前溪水流潺潺，庙中修竹声珊珊。",
      "襄王一梦杳难问，晚晴天气归云闲。"
    ]
  },
  {
    "volume": 765,
    "sequence": 50,
    "title": "下瞿塘寄时同年",
    "author": "王周",
    "content": [
      "春寒天气下瞿塘，大壤溪前柳线长。",
      "须信孤云似孤宦，莫将乡思附归艎。"
    ]
  },
  {
    "volume": 765,
    "sequence": 51,
    "title": "和杜运使巴峡地暖节物与中土异黯然有感诗三首",
    "author": "王周",
    "content": [
      "随柳参差破绿芽，此中依约欲飞花。",
      "春光是处伤离思，何况归期未有涯。",
      "始看菊蕊开篱下，又见梅花寄岭头。",
      "揽辔巴西官局冷，几凭春酒沃乡愁。",
      "花品姚黄冠洛阳，巴中春早羡孤芳。",
      "不知别有栽培力，流咏新诗与激昂。"
    ]
  },
  {
    "volume": 765,
    "sequence": 52,
    "title": "施南太守以猿儿为寄作诗答之（得之黔中，生即头白）",
    "author": "王周",
    "content": [
      "虞人初获酉江西，长臂难将意马齐。",
      "今日未啼头已白，不堪深入白云啼。"
    ]
  },
  {
    "volume": 765,
    "sequence": 53,
    "title": "巫庙",
    "author": "王周",
    "content": [
      "巴水走若箭，峡山开如屏。",
      "汹涌匹练白，巂崒浓蓝青。",
      "崖空蓄云雨，滩恶惊雷霆。",
      "神仙宅幽邃，庙貌横杳冥。",
      "隐约可一梦，缥缈余千龄。",
      "名利有所役，舟楫无暂停。",
      "悉窣垂肸蚃，祠祷希安宁。",
      "鸦鸦尔何物，飞飞来庙庭。",
      "纷纷飏寥泬，远近随虚舲。",
      "铁石砺觜爪，金碧辉光翎。",
      "翔集托阴险，鵮啄贪膻腥。",
      "日既恃威福，岁久为精灵。",
      "依草与附木，诬诡殊不经。",
      "城狐与社鼠，琐细何足听。",
      "况乎人假人，心阔吞沧溟。"
    ]
  }
]