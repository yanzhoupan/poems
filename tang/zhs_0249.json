[
  {
    "volume": 249,
    "sequence": 1,
    "title": "润州南郭留别（一作郎士元诗）",
    "author": "皇甫冉",
    "content": [
      "萦回枫叶岸，留滞木兰桡。",
      "吴岫新经雨，江天正落潮。",
      "故人劳见爱，行客自无聊。",
      "君问前程事，孤云入剡遥。"
    ]
  },
  {
    "volume": 249,
    "sequence": 2,
    "title": "祭张公洞二首（一本作排律一首）",
    "author": "皇甫冉",
    "content": [
      "尧心知稼穑，精意绕山川。",
      "风雨神祇应，笙镛诏命传。",
      "沐兰祇扫地，酌桂伫灵仙。",
      "拂雾陈金策，焚香拜玉筵。",
      "云开小有洞，日出大罗天。",
      "三鸟随王母，双童翊子先。",
      "何时种桃核，几度看桑田。",
      "倏忽烟霞散，空岩骑吏旋。"
    ]
  },
  {
    "volume": 249,
    "sequence": 3,
    "title": "临平道赠同舟人",
    "author": "皇甫冉",
    "content": [
      "远山谁辨江南北，长路空随树浅深。",
      "流荡飘飖此何极，唯应行客共知心。"
    ]
  },
  {
    "volume": 249,
    "sequence": 4,
    "title": "巫山峡",
    "author": "皇甫冉",
    "content": [
      "巫峡见巴东，迢迢出半空。",
      "云藏神女馆，雨到楚王宫。",
      "朝暮泉声落，寒暄树色同。",
      "清猿不可听，偏在九秋中。"
    ]
  },
  {
    "volume": 249,
    "sequence": 5,
    "title": "长安路（一作韩翃诗）",
    "author": "皇甫冉",
    "content": [
      "长安九城路，戚里五侯家。",
      "结束趋平乐，联翩抵狭斜。",
      "高楼临远水，复道出繁花。",
      "唯见相如宅，蓬门度岁华。"
    ]
  },
  {
    "volume": 249,
    "sequence": 6,
    "title": "送朱逸人",
    "author": "皇甫冉",
    "content": [
      "时人多不见，出入五湖间。",
      "寄酒全吾道，移家爱远山。",
      "更看秋草暮，欲共白云还。",
      "虽在风尘里，陶潜身自闲。"
    ]
  },
  {
    "volume": 249,
    "sequence": 7,
    "title": "西陵寄灵一上人",
    "author": "皇甫冉",
    "content": [
      "西陵遇风处，自古是通津。",
      "终日空江上，云山若待人。",
      "汀洲寒事早，鱼鸟兴情新。",
      "回望山阴路，心中有所亲。"
    ]
  },
  {
    "volume": 249,
    "sequence": 8,
    "title": "赴无锡寄别灵一净虚二上人云门所居（刘长卿、郎士元）",
    "author": "皇甫冉",
    "content": [
      "高僧本姓竺，开士旧名林。",
      "一入春山里，千峰不可寻。",
      "新年芳草遍，终日白云深。",
      "欲徇微官去，悬知讶此心。"
    ]
  },
  {
    "volume": 249,
    "sequence": 9,
    "title": "舟中送李八（得回字）",
    "author": "皇甫冉",
    "content": [
      "词客金门未有媒，游吴适越任舟回。",
      "远水迢迢分手去，天边山色待人来。"
    ]
  },
  {
    "volume": 249,
    "sequence": 10,
    "title": "与张补阙、王炼师自…留别赵员外裴补阙同赋杂题一首",
    "author": "皇甫冉",
    "content": [
      "朝朝春事晚，泛泛行舟远。",
      "淮海思无穷，悠扬烟景中。",
      "幸将仙子去，复与故人同。",
      "高枕随流水，轻帆任远风。",
      "钟声野寺迥，草色故城空。",
      "送别高台上，裴回共惆怅。",
      "悬知白日斜，定是犹相望。"
    ]
  },
  {
    "volume": 249,
    "sequence": 11,
    "title": "酬张二仲彝",
    "author": "皇甫冉",
    "content": [
      "吴洲见芳草，楚客动归心。",
      "屈宋乡山古，荆衡烟雨深。",
      "艰难十载别，羁旅四愁侵。",
      "澧月通沅水，湘云入桂林。",
      "已看生白发，当为乏黄金。",
      "江海时相见，唯闻梁甫吟。"
    ]
  },
  {
    "volume": 249,
    "sequence": 12,
    "title": "三月三日义兴李明府后亭泛舟（一作刘长卿诗）",
    "author": "皇甫冉",
    "content": [
      "江南烟景复如何，闻道新亭更可过。",
      "处处艺兰春浦绿，萋萋藉草远山多。",
      "壶觞须就陶彭泽，时俗犹传晋永和。",
      "更使轻桡徐转去，微风落日水增波。"
    ]
  },
  {
    "volume": 249,
    "sequence": 13,
    "title": "少室山韦炼师升仙歌",
    "author": "皇甫冉",
    "content": [
      "红霞紫气昼氲氲，绛节青幢迎少君。",
      "忽从林下升天去，空使时人礼白云。"
    ]
  },
  {
    "volume": 249,
    "sequence": 14,
    "title": "独孤中丞筵陪饯韦君赴升州",
    "author": "皇甫冉",
    "content": [
      "中司龙节贵，上客虎符新。",
      "地控吴襟带，才高汉缙绅。",
      "泛舟应度腊，入境便行春。",
      "处处歌来暮，长江建业人。"
    ]
  },
  {
    "volume": 249,
    "sequence": 15,
    "title": "送王绪剡中（一作送王公还剡中别业）",
    "author": "皇甫冉",
    "content": [
      "不见关山去，何时到剡中。",
      "已闻成竹木，更道长儿童。",
      "篱落云常聚，村墟水自通。",
      "朝朝忆玄度，非是对清风。"
    ]
  },
  {
    "volume": 249,
    "sequence": 16,
    "title": "酬李郎中侍御秋夜登福州城楼见寄",
    "author": "皇甫冉",
    "content": [
      "辛勤万里道，萧索九秋残。",
      "月照闽中夜，天凝海上寒。",
      "王程无地远，主意在人安。",
      "遥寄登楼作，空知行路难。"
    ]
  },
  {
    "volume": 249,
    "sequence": 17,
    "title": "同李司直诸公暑夜南馀馆",
    "author": "皇甫冉",
    "content": [
      "何处多明月，津亭暑夜深。",
      "烟霞不可望，云树更沉沉。",
      "好是吴中隐，仍为洛下吟。",
      "微官朝复夕，牵强亦何心。"
    ]
  },
  {
    "volume": 249,
    "sequence": 18,
    "title": "赠普门上人（一作题普门上人房，一作刘长卿诗）",
    "author": "皇甫冉",
    "content": [
      "支公身欲老，长在沃州多。",
      "慧力堪传教，禅功久伏魔。",
      "山云随坐夏，江草伴头陀。",
      "借问回心后，贤愚去几何。"
    ]
  },
  {
    "volume": 249,
    "sequence": 19,
    "title": "与诸公同登无锡北楼（一作郎士元诗）",
    "author": "皇甫冉",
    "content": [
      "秋兴因危堞，归心过远山。",
      "风霜征雁早，江海旅人闲。",
      "驿树寒仍密，渔舟晚自还。",
      "仲宣何所赋，只叹在荆蛮。"
    ]
  },
  {
    "volume": 249,
    "sequence": 20,
    "title": "同李苏州伤美人",
    "author": "皇甫冉",
    "content": [
      "玉佩石榴裙，当年嫁使君。",
      "专房犹见宠，倾国众皆闻。",
      "歌舞常无对，幽明忽此分。",
      "阳台千万里，何处作朝云。"
    ]
  },
  {
    "volume": 249,
    "sequence": 21,
    "title": "送李录事（一作裴员外）赴饶州",
    "author": "皇甫冉",
    "content": [
      "北人南去雪纷纷，雁叫汀沙不可闻。",
      "积水长天随远客，荒城极浦足寒云。",
      "山从建业千峰出，江至浔阳九派分。",
      "借问督邮才弱冠，府中年少不如君。"
    ]
  },
  {
    "volume": 249,
    "sequence": 22,
    "title": "同诸公有怀绝句",
    "author": "皇甫冉",
    "content": [
      "旧国迷江树，他乡近海门。",
      "移家南渡久，童稚解方言。"
    ]
  },
  {
    "volume": 249,
    "sequence": 23,
    "title": "题魏仲光淮山所居",
    "author": "皇甫冉",
    "content": [
      "人群不相见，乃在白云间。",
      "问我将何适，羡君今独闲。",
      "朝朝汲淮水，暮暮上龟山。",
      "幸已安贫定，当从鬓发斑。"
    ]
  },
  {
    "volume": 249,
    "sequence": 24,
    "title": "送郑判官赴徐州（一作郎士元诗）",
    "author": "皇甫冉",
    "content": [
      "从军非陇头，师在古徐州。",
      "气劲三河卒，功多万里侯。",
      "元戎阃外令，才子幄中筹。",
      "莫听关山曲，还生出塞愁。"
    ]
  },
  {
    "volume": 249,
    "sequence": 25,
    "title": "送顾苌（一作中史，又作长史）往新安（一作刘长卿诗）",
    "author": "皇甫冉",
    "content": [
      "由来山水客，复道向新安。",
      "半是乘潮便，全非行路难。",
      "晨装林月在，野饭浦沙寒。",
      "严子千年后，何人钓旧滩。"
    ]
  },
  {
    "volume": 249,
    "sequence": 26,
    "title": "秋夜有怀高三十五兼呈空和尚（一作刘长卿诗）",
    "author": "皇甫冉",
    "content": [
      "晚节闻君趋道深，结茅栽树近东林。",
      "大师几度曾摩顶，高士何年遂发心。",
      "北渚三更闻过雁，西城万里动寒砧。",
      "不见支公与玄度，相思拥膝坐长吟。"
    ]
  },
  {
    "volume": 249,
    "sequence": 27,
    "title": "途中送权三兄弟（一作送权骅）",
    "author": "皇甫冉",
    "content": [
      "淮海风涛起，江关忧思长。",
      "同悲鹊绕树，独作雁随阳。",
      "山晚云初雪，汀寒月照霜。",
      "由来濯缨处，渔父爱沧浪。"
    ]
  },
  {
    "volume": 249,
    "sequence": 28,
    "title": "送裴阐（得归字）",
    "author": "皇甫冉",
    "content": [
      "道向毗陵岂是归，客中谁与换春衣。",
      "今夜孤舟行近远，子荆零雨正霏霏。"
    ]
  },
  {
    "volume": 249,
    "sequence": 29,
    "title": "杂言湖山歌送许鸣谦",
    "author": "皇甫冉",
    "content": [
      "湖中之山兮波上青，桂飒飒兮雨冥冥。",
      "君归兮春早，满山兮碧草。",
      "晨舂暮汲兮心何求，涧户岩扉兮身自老。",
      "东岭西峰兮同白云，鸡鸣犬吠兮时相闻。",
      "幽芳媚景兮当嘉月，践石扪萝兮恣超忽。",
      "空山寂寂兮颍阳人，旦夕孤云随一身。"
    ]
  },
  {
    "volume": 249,
    "sequence": 30,
    "title": "杂言迎神词二首·迎神",
    "author": "皇甫冉",
    "content": [
      "启庭户，列芳鲜；",
      "目眇眇，心绵绵，因风托雨降琼筵。",
      "纷下拜，屡加笾，人心望岁祈丰年。"
    ]
  },
  {
    "volume": 249,
    "sequence": 31,
    "title": "杂言迎神词二首·送神",
    "author": "皇甫冉",
    "content": [
      "露沾衣，月隐壁；",
      "气凄凄，人寂寂，风回雨度虚瑶席。",
      "来无声，去无迹，神心降和福远客。"
    ]
  },
  {
    "volume": 249,
    "sequence": 32,
    "title": "屏风上各赋一物得携琴客",
    "author": "皇甫冉",
    "content": [
      "不是向空林，应当就磐石。",
      "白云知隐处，芳草迷行迹。",
      "如何祗役心，见尔携琴客。"
    ]
  },
  {
    "volume": 249,
    "sequence": 33,
    "title": "江草歌送卢判官",
    "author": "皇甫冉",
    "content": [
      "江皋兮春早，江上兮芳草。",
      "杂蘼芜兮杜蘅，作丛秀兮欲罗生。",
      "被遥隰兮经长衍，雨中深兮烟中浅。",
      "目眇眇兮增愁，步迟迟兮堪搴。",
      "澧之浦兮湘之滨，思夫君兮送美人。",
      "吴洲曲兮楚乡路，远孤城兮依独戍。",
      "新月能分裛露时，夕阳照见连天处。",
      "问君行迈将何之，淹泊沿洄风日迟。",
      "处处汀洲有芳草，王孙讵肯念归期。"
    ]
  },
  {
    "volume": 249,
    "sequence": 34,
    "title": "题画帐二首·山水",
    "author": "皇甫冉",
    "content": [
      "桂水饶枫杉，荆南足烟雨。",
      "犹疑黛色中，复是雒阳岨。"
    ]
  },
  {
    "volume": 249,
    "sequence": 35,
    "title": "题画帐二首·远帆",
    "author": "皇甫冉",
    "content": [
      "朝见巴江客，暮见巴江客。",
      "云帆傥暂停，中路阳台夕。"
    ]
  },
  {
    "volume": 249,
    "sequence": 36,
    "title": "落第后东游留别",
    "author": "皇甫冉",
    "content": [
      "功成方自得，何事学干求。",
      "果以浮名误，深贻达士羞。",
      "九江连涨海，万里任虚舟。",
      "岁晚同怀客，相思波上鸥。"
    ]
  },
  {
    "volume": 249,
    "sequence": 37,
    "title": "杂言月洲歌送赵冽还襄阳",
    "author": "皇甫冉",
    "content": [
      "汉之广矣中有洲，洲如月兮水环流。",
      "流聒聒兮湍与濑，草青青兮春更秋。",
      "苦竹林，香枫树，樵子罛师几家住。",
      "万山飞雨一川来，巴客归船傍洲去。",
      "归人不可迟，芳杜满洲时。",
      "无限风烟皆自悲，莫辞贫贱阻心期。",
      "家住洲头定近远，朝泛轻桡暮当返。",
      "不能随尔卧芳洲，自念天机一何浅。"
    ]
  },
  {
    "volume": 249,
    "sequence": 38,
    "title": "寄刘八山中",
    "author": "皇甫冉",
    "content": [
      "东皋若近远，苦雨隔还期。",
      "闰岁风霜晚，山田收获迟。",
      "茅檐燕去后，樵路菊黄时。",
      "平子游都久，知君坐见嗤。"
    ]
  },
  {
    "volume": 249,
    "sequence": 39,
    "title": "答张諲、刘方平兼呈贺兰广",
    "author": "皇甫冉",
    "content": [
      "野性难驯狎，荒郊自闭门。",
      "心闲同海鸟，日夕恋山村。",
      "屡枉琼瑶赠，如今道术存。",
      "远峰时振策，春雨耐香源。",
      "复有故人在，宁闻卢鹊喧。",
      "青青草色绿，终是待王孙。"
    ]
  },
  {
    "volume": 249,
    "sequence": 40,
    "title": "沣水送郑丰鄠县读书",
    "author": "皇甫冉",
    "content": [
      "麦秋中夏凉风起，送君西郊及沣水。",
      "孤烟远树动离心，隔岸江流若千里。",
      "早年江海谢浮名，此路云山惬尔情。",
      "上古全经皆在口，秦人如见济南生。"
    ]
  },
  {
    "volume": 249,
    "sequence": 41,
    "title": "九日寄郑丰",
    "author": "皇甫冉",
    "content": [
      "重阳秋已晚，千里信仍稀。",
      "何处登高望，知君正忆归。",
      "还当采时菊，定未授寒衣。",
      "欲识离居恨，郊园正掩扉。"
    ]
  },
  {
    "volume": 249,
    "sequence": 42,
    "title": "酬包评事壁画山水见寄",
    "author": "皇甫冉",
    "content": [
      "一官知所傲，本意在云泉。",
      "濡翰生新兴，群峰忽眼前。",
      "黛中分远近，笔下起风烟。",
      "岩翠深樵路，湖光出钓船。",
      "寒侵赤城顶，日照武陵川。",
      "若览名山志，仍闻招隐篇。",
      "遂令江海客，惆怅忆闲田。"
    ]
  },
  {
    "volume": 249,
    "sequence": 43,
    "title": "渡汝水向太和山",
    "author": "皇甫冉",
    "content": [
      "落日事搴陟，西南投一峰。",
      "诚知秋水浅，但怯无人踪。"
    ]
  },
  {
    "volume": 249,
    "sequence": 44,
    "title": "秋怨",
    "author": "皇甫冉",
    "content": [
      "长信多秋气，昭阳借月华。",
      "那堪闭永巷，闻道选良家。"
    ]
  },
  {
    "volume": 249,
    "sequence": 45,
    "title": "赠郑山人",
    "author": "皇甫冉",
    "content": [
      "白首沧洲客，陶然得此生。",
      "庞公采药去，莱氏与妻行。",
      "乍见还州里，全非隐姓名。",
      "枉帆临海峤，贳酒秣陵城。",
      "伐木吴山晓，持竿越水清。",
      "家人恣贫贱，物外任衰荣。",
      "忽尔辞林壑，高歌至上京。",
      "避喧心已惯，念远梦频成。",
      "石路寒花发，江田腊雪明。",
      "玄纁倘有命，何以遂躬耕。"
    ]
  },
  {
    "volume": 249,
    "sequence": 46,
    "title": "刘方平西斋对雪",
    "author": "皇甫冉",
    "content": [
      "对酒闲斋晚，开轩腊雪时。",
      "花飘疑节候，色净润帘帷。",
      "委树寒枝弱，萦空去雁迟。",
      "自然堪访戴，无复四愁诗。"
    ]
  },
  {
    "volume": 249,
    "sequence": 47,
    "title": "福先寺寻湛然寺主不见",
    "author": "皇甫冉",
    "content": [
      "寂然空伫立，往往报疏钟。",
      "高馆谁留客，东南二室峰。",
      "川原通霁色，田野变春容。",
      "惆怅层城暮，犹言归路逢。"
    ]
  },
  {
    "volume": 249,
    "sequence": 48,
    "title": "河南郑少尹城南亭送郑判官还河东",
    "author": "皇甫冉",
    "content": [
      "使臣怀饯席，亚尹有前溪。",
      "客是仙舟里，途从御苑西。",
      "泉声喧暗竹，草色引长堤。",
      "故绛青山在，新田绿树齐。",
      "天秋闻别鹄，关晓待鸣鸡。",
      "应叹沈冥者，年年津路迷。"
    ]
  },
  {
    "volume": 249,
    "sequence": 49,
    "title": "登玄元庙",
    "author": "皇甫冉",
    "content": [
      "古庙川原迥，重门禁籞连。",
      "海童纷翠盖，羽客事琼筵。",
      "御路分疏柳，离宫出苑田。",
      "兴新无向背，望久辨山川。",
      "物外将遗老，区中誓绝缘。",
      "函关若远近，紫气独依然。"
    ]
  },
  {
    "volume": 249,
    "sequence": 50,
    "title": "冬夜集赋得寒漏",
    "author": "皇甫冉",
    "content": [
      "清冬洛阳客，寒漏建章台。",
      "出禁因风彻，萦窗共月来。",
      "偏将残濑杂，乍与远鸿哀。",
      "遥夜重城警，流年滴水催。",
      "闲斋堪坐听，况有故人杯。"
    ]
  },
  {
    "volume": 249,
    "sequence": 51,
    "title": "玄元观送李源李风还奉先华阴",
    "author": "皇甫冉",
    "content": [
      "此去那知道路遥，寒原紫府上迢迢。",
      "莫辞别酒和琼液，乍唱离歌和凤箫。",
      "远水东流浮落景，缭垣西转失行镳。",
      "华山秦塞长相忆，无使音尘顿寂寥。"
    ]
  },
  {
    "volume": 249,
    "sequence": 52,
    "title": "刘方平壁画山",
    "author": "皇甫冉",
    "content": [
      "墨妙无前，性生笔先。",
      "回溪已失，远嶂犹连。",
      "侧径樵客，长林野烟。",
      "青峰之外，何处云天。"
    ]
  },
  {
    "volume": 249,
    "sequence": 53,
    "title": "登山歌",
    "author": "皇甫冉",
    "content": [
      "青山前，青山后，登高望两处，两处今何有。",
      "烟景满川原，离人堪白首。"
    ]
  },
  {
    "volume": 249,
    "sequence": 54,
    "title": "和郑少尹祭中岳寺北访萧居士越上方",
    "author": "皇甫冉",
    "content": [
      "肃寺祠灵境，寻真到隐居。",
      "夤缘幽谷远，萧散白云馀。",
      "晚节持僧律，他年著道书。",
      "海边曾狎鸟，濠上正观鱼。",
      "寂静求无相，淳和睹太初。",
      "一峰绵岁月，万性任盈虚。",
      "篱隔溪钟度，窗临涧木疏。",
      "谢公怀旧壑，回驾复何如。"
    ]
  },
  {
    "volume": 249,
    "sequence": 55,
    "title": "秋夜寄所思",
    "author": "皇甫冉",
    "content": [
      "寂寞坐遥夜，清风何处来。",
      "天高散骑省，月冷建章台。",
      "邻笛哀声急，城砧朔气催。",
      "芙蓉已委绝，谁复可为媒。"
    ]
  },
  {
    "volume": 249,
    "sequence": 56,
    "title": "赋得郢路悲猿",
    "author": "皇甫冉",
    "content": [
      "悲猿何处发，郢路第三声。",
      "远客知秋暮，空山益夜清。",
      "啾啾深众木，噭噭入孤城。",
      "坐觉盈心耳，翛然适楚情。"
    ]
  },
  {
    "volume": 249,
    "sequence": 57,
    "title": "杂言无锡惠山寺流泉歌",
    "author": "皇甫冉",
    "content": [
      "寺有泉兮泉在山，锵金鸣玉兮长潺潺。",
      "作潭镜兮澄寺内，泛岩花兮到人间。",
      "土膏脉动知春早，隈隩阴深长苔草。",
      "处处萦回石磴喧，朝朝盥漱山僧老。",
      "僧自老，松自新。",
      "流活活，无冬春。",
      "任疏凿兮与汲引，若有意兮山中人。",
      "偏依佛界通仙境，明灭玲珑媚林岭。",
      "宛如太室临九潭，讵减天台望三井。",
      "我来结绶未经秋，已厌微官忆旧游。",
      "且复迟回犹未去，此心只为灵泉留。"
    ]
  },
  {
    "volume": 249,
    "sequence": 58,
    "title": "清明日青龙寺上方赋得多字",
    "author": "皇甫冉",
    "content": [
      "上方偏可适，季月况堪过。",
      "远近水声至，东西山色多。",
      "夕阳留径草，新叶变庭柯。",
      "已度清明节，春秋如客何。"
    ]
  },
  {
    "volume": 249,
    "sequence": 59,
    "title": "与张諲宿刘八城东庄",
    "author": "皇甫冉",
    "content": [
      "人闲当岁暮，田野尚逢迎。",
      "莱子多嘉庆，陶公得此生。",
      "寒芜连古渡，云树近严城。",
      "鸡黍无辞薄，贫交但贵情。"
    ]
  },
  {
    "volume": 249,
    "sequence": 60,
    "title": "寄刘方平",
    "author": "皇甫冉",
    "content": [
      "坐忆山中人，穷栖事南亩。",
      "烟霞相亲外，墟落今何有。",
      "潘郎作赋年，陶令辞官后。",
      "达生遗自适，良愿固无负。",
      "田取颍水流，树入阳城口。",
      "岁暮忧思盈，离居不堪久。"
    ]
  },
  {
    "volume": 249,
    "sequence": 61,
    "title": "曾东游以诗寄之",
    "author": "皇甫冉",
    "content": [
      "出郭离言多，回车始知远。",
      "寂然层城暮，更念前山转。",
      "总辔越成皋，浮舟背梁苑。",
      "朝朝劳延首，往往若在眼。",
      "落日孤云还，边愁迷楚关。",
      "如何溆花发，复对游子颜。",
      "古寺杉栝里，连樯洲渚间。",
      "烟生海西岸，云见吴南山。",
      "惊风扫芦荻，翻浪连天白。",
      "正是扬帆时，偏逢江上客。",
      "由来许佳句，况乃惬所适。",
      "嵯峨天姥峰，翠色春更碧。",
      "气凄湖上雨，月净剡中夕。",
      "钓艇或相逢，江蓠又堪摘。",
      "迢迢始宁墅，芜没谢公宅。",
      "朱槿列摧墉，苍苔遍幽石。",
      "顾予任疏懒，期尔振羽翮。",
      "沧洲未可行，须售金门策。"
    ]
  },
  {
    "volume": 249,
    "sequence": 62,
    "title": "适荆州途次南阳赠何明府",
    "author": "皇甫冉",
    "content": [
      "千里独游日，有怀谁与同。",
      "言过细阳令，一遇朗陵公。",
      "清节迈多士，斯文传古风。",
      "闾阎知俗变，原野识年丰。",
      "吾道方在此，前程殊未穷。",
      "江天经岘北，客思满巴东。",
      "梦渚夕愁远，山丘晴望通。",
      "应嗟出处异，流荡楚云中。"
    ]
  },
  {
    "volume": 249,
    "sequence": 63,
    "title": "秋夜戏题刘方平壁",
    "author": "皇甫冉",
    "content": [
      "鸿悲月白时将谢，正可招寻惜遥夜。",
      "翠帐兰房曲且深，宁知户外清霜下。"
    ]
  },
  {
    "volume": 249,
    "sequence": 64,
    "title": "问正上人疾",
    "author": "皇甫冉",
    "content": [
      "医王犹有疾，妙理竞难穷。",
      "饵药应随病，观身转悟空。",
      "地闲花欲雨，窗冷竹生风。",
      "几日东林去，门人待远公。"
    ]
  },
  {
    "volume": 249,
    "sequence": 65,
    "title": "山中五咏·门柳",
    "author": "皇甫冉",
    "content": [
      "接影武昌城，分行汉南道。",
      "何事闲门外，空对青山老。"
    ]
  },
  {
    "volume": 249,
    "sequence": 66,
    "title": "山中五咏·远山",
    "author": "皇甫冉",
    "content": [
      "少室尽西峰，鸣皋隐南面。",
      "柴门纵复关，终日窗中见。"
    ]
  },
  {
    "volume": 249,
    "sequence": 67,
    "title": "山中五咏·南涧",
    "author": "皇甫冉",
    "content": [
      "上路各乘轩，高明尽鸣玉。",
      "宁知涧下人，自爱轻波渌。"
    ]
  },
  {
    "volume": 249,
    "sequence": 68,
    "title": "山中五咏·春早",
    "author": "皇甫冉",
    "content": [
      "草遍颍阳山，花开武陵水。",
      "春色既已同，人心亦相似。"
    ]
  },
  {
    "volume": 249,
    "sequence": 69,
    "title": "山中五咏·山馆",
    "author": "皇甫冉",
    "content": [
      "山馆长寂寂，闲云朝夕来。",
      "空庭复何有，落日照青苔。"
    ]
  },
  {
    "volume": 249,
    "sequence": 70,
    "title": "送窦十九叔向赴京",
    "author": "皇甫冉",
    "content": [
      "冰结杨柳津，从吴去入秦。",
      "徒云还上国，谁为作中人。",
      "驿树同霜霰，渔舟伴苦辛。",
      "相如求一谒，词赋远随身。"
    ]
  },
  {
    "volume": 249,
    "sequence": 71,
    "title": "登石城戍望海寄诸暨严少府",
    "author": "皇甫冉",
    "content": [
      "平明登古戍，徙倚待寒潮。",
      "江海方回合，云林自寂寥。",
      "讵能知远近，徒见荡烟霄。",
      "即此沧洲路，嗟君久折腰。"
    ]
  },
  {
    "volume": 249,
    "sequence": 72,
    "title": "和樊润州秋日登城楼",
    "author": "皇甫冉",
    "content": [
      "露冕临平楚，寒城带早霜。",
      "时同借河内，人是卧淮阳。",
      "积水澄天堑，连山入帝乡。",
      "因高欲见下，非是爱秋光。"
    ]
  },
  {
    "volume": 249,
    "sequence": 73,
    "title": "寄江东李判官",
    "author": "皇甫冉",
    "content": [
      "远怀不可道，历稔倦离忧。",
      "洛下闻新雁，江南想暮秋。",
      "澄清佐八使，纲纪案诸侯。",
      "地识吴平久，才当晋用求。",
      "时贤几殂谢，摛藻继风流。",
      "更有西陵作，还成北固游。",
      "归途限尺牍，王事在扁舟。",
      "山色临湖尽，猿声入梦愁。"
    ]
  },
  {
    "volume": 249,
    "sequence": 74,
    "title": "送蒋评事往福州",
    "author": "皇甫冉",
    "content": [
      "江上春常早，闽中客去稀。",
      "登山怨迢递，临水惜芳菲。",
      "烟树何时尽，风帆几日归。",
      "还看复命处，盛府有光辉。"
    ]
  },
  {
    "volume": 249,
    "sequence": 75,
    "title": "送从弟豫贬远州（一作刘长卿诗，题作送从弟贬袁州）",
    "author": "皇甫冉",
    "content": [
      "何事成迁客，思归不见乡。",
      "游吴经万里，吊屈过三湘。",
      "水与荆巫接，山通鄢郢长。",
      "名嗟黄绶系，才是白眉良。",
      "独结南枝恨，应思北雁行。",
      "忧来沽楚酒，玄鬓莫凝霜。"
    ]
  },
  {
    "volume": 249,
    "sequence": 76,
    "title": "送钱唐路少府赴制举",
    "author": "皇甫冉",
    "content": [
      "公车待诏赴长安，客里新正阻旧欢。",
      "迟日未能销野雪，晴花偏自犯江寒。",
      "东溟道路通秦塞，北阙威仪识汉官。",
      "共许郤诜工射策，恩荣请向一枝看。"
    ]
  },
  {
    "volume": 249,
    "sequence": 77,
    "title": "赋得荆溪夜湍送蒋逸人归义兴山",
    "author": "皇甫冉",
    "content": [
      "惊湍流不极，夜度识云岑。",
      "长带溪沙浅，时因山雨深。",
      "方同七里路，更遂五湖心。",
      "揭厉朝将夕，潺湲古至今。",
      "花源君若许，虽远亦相寻。"
    ]
  },
  {
    "volume": 249,
    "sequence": 78,
    "title": "送孔党赴举",
    "author": "皇甫冉",
    "content": [
      "入贡列诸生，诗书业早成。",
      "家承孔圣后，身有鲁儒名。",
      "楚水通荥浦，春山拥汉京。",
      "爱君方弱冠，为赋少年行。"
    ]
  },
  {
    "volume": 249,
    "sequence": 79,
    "title": "齐郎中筵赋得的的帆向浦留别",
    "author": "皇甫冉",
    "content": [
      "一帆何处去，正在望中微。",
      "浦迥摇空色，汀回见落晖。",
      "每争高鸟度，能送远人归。",
      "偏似南浮客，悠扬无所依。"
    ]
  },
  {
    "volume": 249,
    "sequence": 80,
    "title": "送陆鸿渐栖霞寺采茶",
    "author": "皇甫冉",
    "content": [
      "采茶非采菉，远远上层崖。",
      "布叶春风暖，盈筐白日斜。",
      "旧知山寺路，时宿野人家。",
      "借问王孙草，何时泛碗花。"
    ]
  },
  {
    "volume": 249,
    "sequence": 81,
    "title": "泊丹阳与诸人同舟至马林溪遇雨",
    "author": "皇甫冉",
    "content": [
      "云林不可望，溪水更悠悠。",
      "共载人皆客，离家春是秋。",
      "远山方对枕，细雨莫回舟。",
      "来往南徐路，多为芳草留。"
    ]
  },
  {
    "volume": 249,
    "sequence": 82,
    "title": "太常魏博士远出贼庭江外相逢因叙其事",
    "author": "皇甫冉",
    "content": [
      "烽火惊戎塞，豺狼犯帝畿。",
      "川原无稼穑，日月翳光辉。",
      "里社枌榆毁，宫城骑吏非。",
      "群生被惨毒，杂虏耀轻肥。",
      "多士从芳饵，唯君识祸机。",
      "心同合浦叶，命寄首阳薇。",
      "耻作纤鳞喣，方随高鸟飞。",
      "山经商岭出，水泛汉池归。",
      "离别霜凝鬓，逢迎泪迸衣。",
      "京华长路绝，江海故人稀。",
      "秉节身常苦，求仁志不违。",
      "只应穷野外，耕种且相依。"
    ]
  },
  {
    "volume": 249,
    "sequence": 83,
    "title": "送包佶赋得天津桥",
    "author": "皇甫冉",
    "content": [
      "洛阳岁暮作征客，□□□□□□□。",
      "相望依然一水间，相思已如千年隔。",
      "晴烟霁景满天津，凤阁龙楼映水滨。",
      "岂无朝夕轩车度，其奈相逢非所亲。",
      "巩树甘陵愁远道，他乡一望人堪老。",
      "君报还期在早春，桥边日日看芳草。"
    ]
  },
  {
    "volume": 249,
    "sequence": 84,
    "title": "上礼部杨侍郎",
    "author": "皇甫冉",
    "content": [
      "郢匠抡材日，辕轮必尽呈。",
      "敢言当一干，徒欲隶诸生。",
      "末学惭邹鲁，深仁录弟兄。",
      "馀波知可挹，弱植更求荣。",
      "绩愧他年败，功期此日成。",
      "方因旧桃李，犹冀载飞鸣。",
      "道浅犹怀分，时移但自惊。",
      "关门惊暮节，林壑废春耕。",
      "十里嵩峰近，千秋颍水清。",
      "烟花迷戍谷，墟落接阳城。",
      "渺默思乡梦，迟回知己情。",
      "劳歌终此曲，还是苦辛行。"
    ]
  },
  {
    "volume": 249,
    "sequence": 85,
    "title": "宿严维宅送包七（一作刘长卿诗，题下作送包佶）",
    "author": "皇甫冉",
    "content": [
      "江湖同避地，分手自依依。",
      "尽室今为客，经秋空念归。",
      "岁储无别墅，寒服羡邻机。",
      "草色村桥晚，蝉声江树稀。",
      "夜凉宜共醉，时难惜相违。",
      "何事随阳侣，汀洲忽背飞。"
    ]
  },
  {
    "volume": 249,
    "sequence": 86,
    "title": "同张侍御咏兴宁寺经藏院海石榴花",
    "author": "皇甫冉",
    "content": [
      "嫩叶生初茂，残花少更鲜。",
      "结根龙藏侧，故欲并青莲。"
    ]
  },
  {
    "volume": 249,
    "sequence": 87,
    "title": "崔十四宅各赋一物得檐柳",
    "author": "皇甫冉",
    "content": [
      "官渡老风烟，浔阳媚云日。",
      "汉将营前见，胡笳曲中出。",
      "复在此檐端，垂阴仲长室。"
    ]
  },
  {
    "volume": 249,
    "sequence": 88,
    "title": "送段明府",
    "author": "皇甫冉",
    "content": [
      "遥夜此何其，霜空残杳霭。",
      "方嗟异乡别，暂是同公会。",
      "海林秋更疏，野水寒犹大。",
      "离人转吴岫，旅雁从燕塞。",
      "日夕望前期，劳心白云外。"
    ]
  },
  {
    "volume": 249,
    "sequence": 89,
    "title": "送王司直（一作刘长卿诗）",
    "author": "皇甫冉",
    "content": [
      "西塞云山远，东风道路长。",
      "人心胜潮水，相送过浔阳。"
    ]
  },
  {
    "volume": 249,
    "sequence": 90,
    "title": "婕妤春怨",
    "author": "皇甫冉",
    "content": [
      "花枝出建章，凤管发昭阳。",
      "借问承恩者，双蛾几许长。"
    ]
  },
  {
    "volume": 249,
    "sequence": 91,
    "title": "送魏十六还苏州",
    "author": "皇甫冉",
    "content": [
      "秋夜深深北送君，阴虫切切不堪闻。",
      "归舟明日毗陵道，回首姑苏是白云。"
    ]
  },
  {
    "volume": 249,
    "sequence": 92,
    "title": "婕妤怨",
    "author": "皇甫冉",
    "content": [
      "由来咏团扇，今已值秋风。",
      "事逐时皆往，恩无日再中。",
      "早鸿闻上苑，寒露下深宫。",
      "颜色年年谢，相如赋岂工。"
    ]
  },
  {
    "volume": 249,
    "sequence": 93,
    "title": "送客",
    "author": "皇甫冉",
    "content": [
      "旗鼓军威重，关山客路赊。",
      "待封甘度陇，回首不思家。",
      "城下春山路，营中瀚海沙。",
      "河源虽万里，音信寄来查。"
    ]
  },
  {
    "volume": 249,
    "sequence": 94,
    "title": "秋日东郊作",
    "author": "皇甫冉",
    "content": [
      "闲看秋水心无事，卧对寒松手自栽。",
      "庐岳高僧留偈别，茅山道士寄书来。",
      "燕知社日辞巢去，菊为重阳冒雨开。",
      "浅薄将何称献纳，临岐终日自迟回。"
    ]
  },
  {
    "volume": 249,
    "sequence": 95,
    "title": "秋夜宿严维宅",
    "author": "皇甫冉",
    "content": [
      "昔闻玄度宅，门向会稽峰。",
      "君住东湖下，清风继旧踪。",
      "秋深临水月，夜半隔山钟。",
      "世故多离别，良宵讵可逢。"
    ]
  },
  {
    "volume": 249,
    "sequence": 96,
    "title": "见诸姬学玉台体",
    "author": "皇甫冉",
    "content": [
      "艳唱召燕姬，清弦待卢女。",
      "由来道姓秦，谁不知家楚。",
      "传杯见目成，结带明心许。",
      "宁辞玉辇迎，自堪金屋贮。",
      "朝朝作行云，襄王迷处所。"
    ]
  },
  {
    "volume": 249,
    "sequence": 97,
    "title": "酬张二仓曹扬子所居见寄兼呈韩郎中",
    "author": "皇甫冉",
    "content": [
      "孤云独鹤自悠悠，别后经年尚泊舟。",
      "渔父置词相借问，郎官能赋许依投。",
      "折芳远寄三春草，乘兴闲看万里流。",
      "莫怪杜门频乞假，不堪扶病拜龙楼。"
    ]
  },
  {
    "volume": 249,
    "sequence": 98,
    "title": "送安律师",
    "author": "皇甫冉",
    "content": [
      "出家童子岁，爱此雪山人。",
      "长路经千里，孤云伴一身。",
      "水中应见月，草上岂伤春。",
      "永日空林下，心将何物亲。"
    ]
  },
  {
    "volume": 249,
    "sequence": 99,
    "title": "题卢十一所居（一作卢十）",
    "author": "皇甫冉",
    "content": [
      "春风来几日，先入辟疆园。",
      "身外无馀事，闲吟昼闭门。"
    ]
  },
  {
    "volume": 249,
    "sequence": 100,
    "title": "送陆澧郭郧",
    "author": "皇甫冉",
    "content": [
      "才见吴洲百草春，已闻燕雁一声新。",
      "秋风何处催年急，偏逐山行水宿人。"
    ]
  },
  {
    "volume": 249,
    "sequence": 101,
    "title": "山中横云（一作题画帐）",
    "author": "皇甫冉",
    "content": [
      "湘水风日满，楚山朝夕空。",
      "连峰虽已见，犹念长云中。"
    ]
  },
  {
    "volume": 249,
    "sequence": 102,
    "title": "题裴二十一新园（一作题裴固新园，又作裴周）",
    "author": "皇甫冉",
    "content": [
      "东郭访先生，西郊寻隐路。",
      "久为江南客，自有云阳树。",
      "已得闲园心，不知公府步。",
      "开门白日晚，倚杖青山暮。",
      "果熟任霜封，篱疏从水度。",
      "穷年无牵缀，往事惜沦误。",
      "唯见耦耕人，朝朝自来去。"
    ]
  },
  {
    "volume": 249,
    "sequence": 103,
    "title": "寄高云",
    "author": "皇甫冉",
    "content": [
      "南徐风日好，怅望毗陵道。",
      "毗陵有故人，一见恨无因。",
      "独恋青山久，唯令白发新。",
      "每嫌持手板，时见著头巾。",
      "烟景临寒食，农桑接仲春。",
      "家贫仍嗜酒，生事今何有。",
      "芳草遍江南，劳心忆携手。"
    ]
  }
]