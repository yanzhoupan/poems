[
  {
    "volume": 717,
    "sequence": 1,
    "title": "九江送方干归镜湖",
    "author": "曹松",
    "content": [
      "一樯悬五两，此日动归风。",
      "客路抛湓口，家林入镜中。",
      "谭馀云出峤，咏苦月欹空。",
      "更若看鳷鹊，何人夜坐同。"
    ]
  },
  {
    "volume": 717,
    "sequence": 2,
    "title": "庐山访贾匡",
    "author": "曹松",
    "content": [
      "西城疾病日，此地少寻君。",
      "古迹春犹在，遥泉夜尽闻。",
      "片时三处雨，九叠几重云。",
      "到者皆忘寐，神精与俗分。"
    ]
  },
  {
    "volume": 717,
    "sequence": 3,
    "title": "顾少府池上（一作顾少府池亭苇）",
    "author": "曹松",
    "content": [
      "池上分行种，公庭觉少尘。",
      "根离潮水岸，韵爽判曹人。",
      "正午回鱼影，方昏息鹭身。",
      "无时不动咏，沧岛思方频。"
    ]
  },
  {
    "volume": 717,
    "sequence": 4,
    "title": "喜友人归上元别业",
    "author": "曹松",
    "content": [
      "一樯千里外，隐者兴宜孤。",
      "落日长边海，秋风满故都。",
      "掩关苔色老，盘径叶声枯。",
      "匡岳来时过，迟回绝顶无。"
    ]
  },
  {
    "volume": 717,
    "sequence": 5,
    "title": "曲江暮春雪霁",
    "author": "曹松",
    "content": [
      "霁动江池色，春残一去游。",
      "菰风生马足，槐雪滴人头。",
      "北阙尘未起，南山青欲流。",
      "如何多别地，却得醉汀洲。"
    ]
  },
  {
    "volume": 717,
    "sequence": 6,
    "title": "立春日",
    "author": "曹松",
    "content": [
      "春饮一杯酒，便吟春日诗。",
      "木梢寒未觉，地脉暖先知。",
      "鸟啭星沈后，山分雪薄时。",
      "赏心无处说，怅望曲江池。"
    ]
  },
  {
    "volume": 717,
    "sequence": 7,
    "title": "宿溪僧院",
    "author": "曹松",
    "content": [
      "少年云溪里，禅心夜更闲。",
      "煎茶留静者，靠月坐苍山。",
      "露白钟寻定，萤多户未关。",
      "嵩阳大石室，何日译经还。"
    ]
  },
  {
    "volume": 717,
    "sequence": 8,
    "title": "石头怀古",
    "author": "曹松",
    "content": [
      "日月出又没，台城空白云。",
      "虽宽百姓土，渐缺六朝坟。",
      "禾黍是亡国，山河归圣君。",
      "松声骤雨足，几寺晚钟闻。"
    ]
  },
  {
    "volume": 717,
    "sequence": 9,
    "title": "浙右赠陆处士",
    "author": "曹松",
    "content": [
      "静节灌园馀，得非成隐居。",
      "长当庚子日，独拜五经书。",
      "白浪吹亡国，秋霜洗大虚。",
      "门前是京口，身外不营储。"
    ]
  },
  {
    "volume": 717,
    "sequence": 10,
    "title": "哭胡处士",
    "author": "曹松",
    "content": [
      "丘中久不起，将谓诏书来。",
      "及见凌云说，方知掩夜台。",
      "白衣归北路，玄造亦遗才。",
      "世上亡君后，诗声更大哉。"
    ]
  },
  {
    "volume": 717,
    "sequence": 11,
    "title": "赠馀干袁明府",
    "author": "曹松",
    "content": [
      "一雨西城色，陶家心自清。",
      "山衔中郭分，云卷下湖程。",
      "公署闻流木，人烟入废城。",
      "难忘楚尽处，新有越吟生。"
    ]
  },
  {
    "volume": 717,
    "sequence": 12,
    "title": "赠雷乡张明府",
    "author": "曹松",
    "content": [
      "任官征战后，度日寄闲身。",
      "封卷还高客，飞书问野人。",
      "废田教种谷，生路遣寻薪。",
      "若起柴桑兴，无先漉酒巾。"
    ]
  },
  {
    "volume": 717,
    "sequence": 13,
    "title": "岳阳晚泊",
    "author": "曹松",
    "content": [
      "轻帆下阔流，便泊此沙洲。",
      "湖影撼山朵，日阳烧野愁。",
      "白波争起倒，青屿或沈浮。",
      "是际船中望，东南仞仞秋。"
    ]
  },
  {
    "volume": 717,
    "sequence": 14,
    "title": "览春榜喜孙鄠成名",
    "author": "曹松",
    "content": [
      "门外报春榜，喜君天子知。",
      "旧愁浑似雪，见日总消时。",
      "塔下牡丹气，江头杨柳丝。",
      "风光若有分，无处不相宜。"
    ]
  },
  {
    "volume": 717,
    "sequence": 15,
    "title": "己亥岁二首（僖宗广明元年）",
    "author": "曹松",
    "content": [
      "泽国江山入战图，生民何计乐樵苏。",
      "凭君莫话封侯事，一将功成万骨枯。",
      "传闻一战百神愁，两岸强兵过未休。",
      "谁道沧江总无事，近来长共血争流。"
    ]
  },
  {
    "volume": 717,
    "sequence": 16,
    "title": "乱后入洪州西山",
    "author": "曹松",
    "content": [
      "寂寂阴溪水漱苔，尘中将得苦吟来。",
      "东峰道士如相问，县令而今不姓梅。"
    ]
  },
  {
    "volume": 717,
    "sequence": 17,
    "title": "送僧入庐山",
    "author": "曹松",
    "content": [
      "若到江州二林寺，遍游应未出云霞。",
      "庐山瀑布三千仞，画破青霄始落斜。"
    ]
  },
  {
    "volume": 717,
    "sequence": 18,
    "title": "送僧入蜀过夏",
    "author": "曹松",
    "content": [
      "师言结夏入巴峰，云水回头几万重。",
      "五月峨眉须近火，木皮领重只如冬。"
    ]
  },
  {
    "volume": 717,
    "sequence": 19,
    "title": "江西逢僧省文",
    "author": "曹松",
    "content": [
      "闽地高僧楚地逢，僧游蛮锡挂垂松。",
      "白云逸性都无定，才出双峰爱五峰。",
      "高僧不负雪峰期，却伴青霞入翠微。",
      "百叶岩前霜欲降，九枝松上鹤初归。",
      "风生碧涧鱼龙跃，威振金楼燕雀飞。",
      "想得白莲花上月，满山犹带旧光辉。"
    ]
  },
  {
    "volume": 717,
    "sequence": 20,
    "title": "水精念珠",
    "author": "曹松",
    "content": [
      "等量红缕贯晶荧，尽道匀圆别未胜。",
      "凿断玉潭盈尺水，琢成金地两条冰。",
      "轮时只恐星侵佛，挂处常疑露滴僧。",
      "几度夜深寻不著，琉璃为殿月为灯。"
    ]
  },
  {
    "volume": 717,
    "sequence": 21,
    "title": "南海旅次",
    "author": "曹松",
    "content": [
      "忆归休上越王台，归思临高不易裁。",
      "为客正当无雁处，故园谁道有书来。",
      "城头早角吹霜尽，郭里残潮荡月回。",
      "心似百花开未得，年年争发被春催。"
    ]
  },
  {
    "volume": 717,
    "sequence": 22,
    "title": "春草",
    "author": "曹松",
    "content": [
      "不独满池塘，梦中佳句香。",
      "春风有馀力，引上古城墙。"
    ]
  },
  {
    "volume": 717,
    "sequence": 23,
    "title": "金谷园",
    "author": "曹松",
    "content": [
      "当年歌舞时，不说草离离。",
      "今日歌舞尽，满园秋露垂。"
    ]
  },
  {
    "volume": 717,
    "sequence": 24,
    "title": "夏日东斋",
    "author": "曹松",
    "content": [
      "三庚到秋伏，偶来松槛立。",
      "热少清风多，开门放山入。"
    ]
  },
  {
    "volume": 717,
    "sequence": 25,
    "title": "南朝",
    "author": "曹松",
    "content": [
      "三篱盖驰道，风烈一无取。",
      "时见牧牛童，嗔牛吃禾黍。"
    ]
  },
  {
    "volume": 717,
    "sequence": 26,
    "title": "言怀",
    "author": "曹松",
    "content": [
      "出山不得意，谒帝值戈鋋。",
      "岂料为文日，翻成用武年。"
    ]
  },
  {
    "volume": 717,
    "sequence": 27,
    "title": "寒食日题杜鹃花",
    "author": "曹松",
    "content": [
      "一朵又一朵，并开寒食时。",
      "谁家不禁火，总在此花枝。"
    ]
  },
  {
    "volume": 717,
    "sequence": 28,
    "title": "钟陵寒食日郊外闲游",
    "author": "曹松",
    "content": [
      "可怜时节足风情，杏子粥香如冷饧。",
      "无奈春风输旧火，遍教人唤作山樱。"
    ]
  },
  {
    "volume": 717,
    "sequence": 29,
    "title": "中秋对月",
    "author": "曹松",
    "content": [
      "无云世界秋三五，共看蟾盘上海涯。",
      "直到天头天尽处，不曾私照一人家。"
    ]
  },
  {
    "volume": 717,
    "sequence": 30,
    "title": "陪湖南李中丞宴隐溪（璋）",
    "author": "曹松",
    "content": [
      "竹林啼鸟不知休，罗列飞桥水乱流。",
      "触散柳丝回玉勒，约开莲叶上兰舟。",
      "酒边旧侣真何逊，云里新声是莫愁。",
      "若值主人嫌昼短，应陪秉烛夜深游。"
    ]
  },
  {
    "volume": 717,
    "sequence": 31,
    "title": "别湖上主人",
    "author": "曹松",
    "content": [
      "门系钓舟云满岸，借君幽致坐移旬。",
      "湖村夜叫白芜雁，菱市晓喧深浦人。",
      "远水日边重作雪，寒林烧后别生春。",
      "不辞更住醒还醉，太一东峰归梦频。"
    ]
  },
  {
    "volume": 717,
    "sequence": 32,
    "title": "赠广宣大师",
    "author": "曹松",
    "content": [
      "忆昔同游紫阁云，别来三十二回春。",
      "白头相见双林下，犹是清朝未退人。"
    ]
  },
  {
    "volume": 717,
    "sequence": 33,
    "title": "钟陵寒食日与同年裴颜李先辈、郑校书郊外闲游",
    "author": "曹松",
    "content": [
      "寒节钟陵香骑随，同年相命楚江湄。",
      "云间影过秋千女，地上声喧蹴踘儿。",
      "何处寄烟归草色，谁家送火在花枝。",
      "银瓶冷酒皆倾尽，半卧垂杨自不知。"
    ]
  },
  {
    "volume": 717,
    "sequence": 34,
    "title": "江外除夜",
    "author": "曹松",
    "content": [
      "千门庭燎照楼台，总为年光急急催。",
      "半夜腊因风卷去，五更春被角吹来。",
      "宁无好鸟思花发，应有游鱼待冻开。",
      "不是多岐渐平稳，谁能呼酒祝昭回。"
    ]
  },
  {
    "volume": 717,
    "sequence": 35,
    "title": "七夕",
    "author": "曹松",
    "content": [
      "牛女相期七夕秋，相逢俱喜鹊横流。",
      "彤云缥缈回金辂，明月婵娟挂玉钩。",
      "燕羽几曾添别恨，花容终不更含羞。",
      "更残便是分襟处，晓箭东来射翠楼。"
    ]
  },
  {
    "volume": 717,
    "sequence": 36,
    "title": "罗浮山下书逸人壁",
    "author": "曹松",
    "content": [
      "海上亭台山下烟，买时幽邃不争钱。",
      "莫言白日催华发，自有丹砂驻少年。",
      "渔钓未归深竹里，琴壶犹恋落花边。",
      "可中更践无人境，知是罗浮第几天。"
    ]
  },
  {
    "volume": 717,
    "sequence": 37,
    "title": "天台瀑布",
    "author": "曹松",
    "content": [
      "万仞得名云瀑布，远看如织挂天台。",
      "休疑宝尺难量度，直恐金刀易剪裁。",
      "喷向林梢成夏雪，倾来石上作春雷。",
      "欲知便是银河水，堕落人间合却回。"
    ]
  },
  {
    "volume": 717,
    "sequence": 38,
    "title": "桂江",
    "author": "曹松",
    "content": [
      "未识佳人寻桂水，水云先解傍壶觞。",
      "笋林次第添斑竹，雏鸟参差护锦囊。",
      "乳洞此时连越井，石楼何日到仙乡。",
      "如飞似堕皆青壁，画手不强元化强。"
    ]
  },
  {
    "volume": 717,
    "sequence": 39,
    "title": "南海",
    "author": "曹松",
    "content": [
      "倾腾界汉沃诸蛮，立望何如画此看。",
      "无地不同方觉远，共天无别始知宽。",
      "文魮隔雾朝含碧，老蚌凌波夜吐丹。",
      "万状千形皆得意，长鲸独自转身难。"
    ]
  },
  {
    "volume": 717,
    "sequence": 40,
    "title": "洞庭湖",
    "author": "曹松",
    "content": [
      "东西南北各连空，波上唯留小朵峰。",
      "长与岳阳翻鼓角，不离云梦转鱼龙。",
      "吸回日月过千顷，铺尽星河剩一重。",
      "直到劫馀还作陆，是时应有羽人逢。"
    ]
  },
  {
    "volume": 717,
    "sequence": 41,
    "title": "霍山（在龙川县）",
    "author": "曹松",
    "content": [
      "七千七百七十丈，丈丈藤萝势入天。",
      "未必展来空似翅，不妨开去也成莲。",
      "月将河汉分岩转，僧与龙蛇共窟眠。",
      "直是画工须阁笔，况无名画可流传。"
    ]
  },
  {
    "volume": 717,
    "sequence": 42,
    "title": "巫峡",
    "author": "曹松",
    "content": [
      "巫山苍翠峡通津，下有仙宫楚女真。",
      "不逐彩云归碧落，却为暮雨扑行人。",
      "年年旧事音容在，日日谁家梦想频。",
      "应是荆山留不住，至今犹得睹芳尘。"
    ]
  },
  {
    "volume": 717,
    "sequence": 43,
    "title": "送陈樵校书归泉州",
    "author": "曹松",
    "content": [
      "巨塔列名题，诗心亦罕齐。",
      "除官京下阙，乞假海门西。",
      "别席侵残漏，归程避战鼙。",
      "关遥秦雁断，家近瘴云低。",
      "候马春风馆，迎船晓月溪。",
      "帝京须早入，莫被刺桐迷。"
    ]
  },
  {
    "volume": 717,
    "sequence": 44,
    "title": "赠镜湖处士方干二首",
    "author": "曹松",
    "content": [
      "包含教化剩搜罗，句出东瓯奈峭何。",
      "世路不妨平处少，才人唯是屈声多。",
      "云来岛上便幽石，月到湖心忌白波。",
      "后辈难为措机杼，先生织字得龙梭。",
      "只拟应星眠越绝，唯将丽什当高勋。",
      "磨砻清浊人难会，织络虚无帝亦闻。",
      "鸟道未知山足雨，渔家已没镜中云。",
      "他时莫为三征起，门外沙鸥解笑君。"
    ]
  },
  {
    "volume": 717,
    "sequence": 45,
    "title": "拜访陆处士",
    "author": "曹松",
    "content": [
      "万卷书边人半白，再来惟恐降玄纁。",
      "性灵比鹤争多少，气力登山较几分。",
      "吟鬓渐无前度漆，寝衣犹有昨宵云。",
      "将知谷口耕烟者，低视齐梁楚赵君。"
    ]
  },
  {
    "volume": 717,
    "sequence": 46,
    "title": "岭南道中",
    "author": "曹松",
    "content": [
      "百花成实未成归，未必归心与志违。",
      "但有壶觞资逸咏，尽交风景入清机。",
      "半川阴雾藏高木，一道晴蜺杂落晖。",
      "游子马前芳草合，鹧鸪啼歇又南飞。"
    ]
  },
  {
    "volume": 717,
    "sequence": 47,
    "title": "春日自吴门之阳羡道中书事",
    "author": "曹松",
    "content": [
      "胜异恣游应未遍，路岐犹去几时还。",
      "浪花湖阔虹蜺断，柳线村深鸟雀闲。",
      "千室绮罗浮画楫，两州丝竹会茶山。",
      "眼前便是神仙事，何必须言洞府间。"
    ]
  },
  {
    "volume": 717,
    "sequence": 48,
    "title": "将入关行次湘阴",
    "author": "曹松",
    "content": [
      "背顾秦城在何处，图书作伴过湘东。",
      "神鸦乱噪黄陵近，候雁斜沉梦泽空。",
      "打桨天连晴水白，烧田云隔夜山红。",
      "也知渐老岩栖稳，争奈文闱有至公。"
    ]
  },
  {
    "volume": 717,
    "sequence": 49,
    "title": "题昭州山寺常寂上人水阁",
    "author": "曹松",
    "content": [
      "常寂常居常寂里，年年月月是空空。",
      "阶前未放岩根断，屋下长教海眼通。",
      "本为入来寻佛窟，不期行处踏龙宫。",
      "他时忆著堪图画，一朵云山二水中。"
    ]
  },
  {
    "volume": 717,
    "sequence": 50,
    "title": "广州贻匡绪法师",
    "author": "曹松",
    "content": [
      "口宣微密不思议，不是除贪即诫痴。",
      "只待外方缘了日，争看内殿诏来时。",
      "周回海树侵阶疾，迢递江潮应井迟。",
      "必竟懒过高坐寺，未能全让法云师。"
    ]
  },
  {
    "volume": 717,
    "sequence": 51,
    "title": "赠道人",
    "author": "曹松",
    "content": [
      "住山因以福为庭，便向山中隐姓名。",
      "阆苑驾将雕羽去，洞天赢得绿毛生。",
      "日边肠胃餐霞火，月里肌肤饮露英。",
      "顾我从来断浮浊，拟驱鸡犬上三清。"
    ]
  },
  {
    "volume": 717,
    "sequence": 52,
    "title": "送乞雨禅师临遇南游",
    "author": "曹松",
    "content": [
      "活得枯樵耕者知，巡方又欲向天涯。",
      "珠穿闽国菩提子，杖把灵峰榔栗枝。",
      "春藓任封降虎石，夜雷从傍养龙池。",
      "生缘在地南浮去，自此孤云不可期。"
    ]
  },
  {
    "volume": 717,
    "sequence": 53,
    "title": "南海陪郑司空游荔园",
    "author": "曹松",
    "content": [
      "荔枝时节出旌斿，南国名园尽兴游。",
      "乱结罗纹照襟袖，别含琼露爽咽喉。",
      "叶中新火欺寒食，树上丹砂胜锦州。",
      "他日为霖不将去，也须图画取风流。"
    ]
  },
  {
    "volume": 717,
    "sequence": 54,
    "title": "李郎中林亭",
    "author": "曹松",
    "content": [
      "只向砌边流野水，樽前上下看鱼儿。",
      "笋蹊已长过人竹，藤径从添拂面丝。",
      "若许白猿垂近户，即无红果压低枝。",
      "大才必拟逍遥去，更遣何人佐盛时。"
    ]
  },
  {
    "volume": 717,
    "sequence": 55,
    "title": "夜饮",
    "author": "曹松",
    "content": [
      "良宵公子宴兰堂，浓麝薰人兽吐香。",
      "云带金龙衔画烛，星罗银凤泻琼浆。",
      "满屏珠树开春景，一曲歌声绕翠梁。",
      "席上未知帘幕晓，青娥低语指东方。"
    ]
  },
  {
    "volume": 717,
    "sequence": 56,
    "title": "驸马宅宴罢",
    "author": "曹松",
    "content": [
      "粉墙残月照宫祠，宴阕银瓶一半欹。",
      "学语莺儿飞未稳，放身斜坠绿杨枝。"
    ]
  },
  {
    "volume": 717,
    "sequence": 57,
    "title": "吊建州李员外",
    "author": "曹松",
    "content": [
      "铭旌归故里，猿鸟亦凄然。",
      "已葬桐江月，空回建水船。",
      "客传为郡日，僧说读书年。",
      "恐有吟魂在，深山古木边。"
    ]
  },
  {
    "volume": 717,
    "sequence": 58,
    "title": "吊李翰林",
    "author": "曹松",
    "content": [
      "李白虽然成异物，逸名犹与万方传。",
      "昔朝曾侍玄宗侧，大夜应归贺监边。",
      "山木易高迷故垄，国风长在见遗篇。",
      "投金渚畔春杨柳，自此何人系酒船。"
    ]
  },
  {
    "volume": 717,
    "sequence": 59,
    "title": "山中",
    "author": "曹松",
    "content": [
      "要路豪家非往还，岩门先有不曾关。",
      "众心惟恐地无剩，吾意亦忧天惜闲。",
      "白练曳泉窗下石，绛罗垂果枕前山。",
      "樵夫岂解营生业，贵欲自安麋鹿间。"
    ]
  },
  {
    "volume": 717,
    "sequence": 60,
    "title": "山寺引泉",
    "author": "曹松",
    "content": [
      "劈碎琅玕意有馀，细泉高引入香厨。",
      "山僧未肯言根本，莫是银河漏泄无。"
    ]
  },
  {
    "volume": 717,
    "sequence": 61,
    "title": "友人池上咏芦",
    "author": "曹松",
    "content": [
      "秋声谁种得，萧瑟在池栏。",
      "叶涩栖蝉稳，丛疏宿鹭难。",
      "敛烟宜下□，飒吹省先寒。",
      "此物生苍岛，令人忆钓竿。"
    ]
  },
  {
    "volume": 717,
    "sequence": 62,
    "title": "商山",
    "author": "曹松",
    "content": [
      "垂白商於原下住，儿孙共死一身忙。",
      "木弓未得长离手，犹与官家射麝香。"
    ]
  },
  {
    "volume": 717,
    "sequence": 63,
    "title": "荆南道中",
    "author": "曹松",
    "content": [
      "十月荒郊雪气催，依稀愁色认阳台。",
      "游秦分系三条烛，出楚心殊一寸灰。",
      "高柳莫遮寒月落，空桑不放夜风回。",
      "如何住在猿声里，却被蝉吟引下来。"
    ]
  },
  {
    "volume": 717,
    "sequence": 64,
    "title": "武德殿朝退望九衢春色",
    "author": "曹松",
    "content": [
      "玉殿朝初退，天街一看春。",
      "南山初过雨，北阙净无尘。",
      "夹道夭桃满，连沟御柳新。",
      "苏舒同舜泽，煦妪并尧仁。",
      "佳气浮轩盖，和风袭缙绅。",
      "自兹怜万物，同入发生辰。"
    ]
  },
  {
    "volume": 717,
    "sequence": 65,
    "title": "吊北邙",
    "author": "曹松",
    "content": [
      "山下望山上，夕阳看又曛。",
      "无人医白发，少地著新坟。",
      "岁代殊相远，贤愚旋不分。",
      "东归聊一吊，乱木倚寒云。"
    ]
  },
  {
    "volume": 717,
    "sequence": 66,
    "title": "及第敕下，宴中献座主杜侍郎",
    "author": "曹松",
    "content": [
      "得召丘墙泪却频，若无公道也无因。",
      "门前送敕朱衣吏，席上衔杯碧落人。",
      "半夜笙歌教泥月，平明桃杏放烧春。",
      "南山虽有归溪路，争那酬恩未杀身。"
    ]
  },
  {
    "volume": 717,
    "sequence": 67,
    "title": "梢云",
    "author": "曹松",
    "content": [
      "殊质资灵贶，陵空发瑞云。",
      "梢梢含树影，郁郁动霞文。",
      "不比因风起，全非触石分。",
      "叶光闲泛滟，枝彩静氛氲。",
      "隐见心无宰，裴回庆自君。",
      "翻飞如可托，长愿在横汾。"
    ]
  },
  {
    "volume": 717,
    "sequence": 68,
    "title": "白角簟",
    "author": "曹松",
    "content": [
      "角簟工夫已到头，夏来全占满床秋。",
      "若言保惜归华屋，只合封题寄列侯。",
      "学卷晓冰长怕绽，解铺寒水不教流。",
      "蒲桃锦是潇湘底，曾得王孙价倍酬。"
    ]
  },
  {
    "volume": 717,
    "sequence": 69,
    "title": "碧角簟",
    "author": "曹松",
    "content": [
      "细皮重叠织霜纹，滑腻铺床胜锦茵。",
      "八尺碧天无点翳，一方青玉绝纤尘。",
      "蝇行只恐烟粘足，客卧浑疑水浸身。",
      "五月不教炎气入，满堂秋色冷龙鳞。"
    ]
  },
  {
    "volume": 717,
    "sequence": 70,
    "title": "滕王阁春日晚望",
    "author": "曹松",
    "content": [
      "凌春帝子阁，偶眺日移西。",
      "浪势平花坞，帆阴上柳堤。"
    ]
  },
  {
    "volume": 717,
    "sequence": 71,
    "title": "句",
    "author": "曹松",
    "content": [
      "追游若遇三清乐，行从应妨一日春。",
      "（李肇《国史补》云：",
      "曲江大会，先牒教坊，请奏上御紫云楼观焉。",
      "时或拟作乐，则为之移日，故曹松诗云云）石脉水流泉滴沙，鬼灯然点松柏花。",
      "（《吟窗杂录》）鹿眠荒圃寒芜白，鸦噪残阳败叶飞。",
      "（《锦绣万花谷》）华岳影寒清露掌，海门风急白潮头。",
      "（《升庵外集》）"
    ]
  }
]