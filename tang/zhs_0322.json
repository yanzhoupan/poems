[
  {
    "volume": 322,
    "sequence": 1,
    "title": "伏蒙十六叔寄示喜庆感怀三十韵因献之",
    "author": "权德舆",
    "content": [
      "受氏自有殷，树功缅前秦。",
      "圭田接土宇，侯籍相纷纶。",
      "道义集天爵，菁华极人文。",
      "握兰中台并，折桂东堂春。",
      "祖德蹈前哲，家风播清芬。",
      "先公秉明义，大节逢艰屯。",
      "独立挺忠孝，至诚感神人。",
      "命书备追锡，迹远道不伸。",
      "小生谅无似，积庆遭昌辰。",
      "九年西掖忝，五转南宫频。",
      "司理因旷职，曲台仍礼神。",
      "愧非夔龙姿，忽佐尧舜君。",
      "内惟负且乘，徒以弱似仁。",
      "岂足议大政，所忧玷彝伦。",
      "叔父贞素履，含章穷典坟。",
      "百氏若珠贯，九流皆翚分。",
      "黄钟蕴声调，白玉那缁磷。",
      "清论坐虚室，长谣宜幅巾。",
      "开关接人祠，支策无俗宾。",
      "种杏当暑热，烹茶含露新。",
      "井径交碧藓，轩窗栖白云。",
      "飞沉禽鱼乐，芬馥兰桂薰。",
      "经术弘义训，息男茂嘉闻。",
      "筮仕就色养，宴居忘食贫。",
      "四方有翘车，上国有蒲轮。",
      "行当反招隐，岂得常退身。",
      "秦吴路杳杳，朔海望沄沄。",
      "侍坐驰梦寐，结怀积昏昕。",
      "发函捧新诗，慈诲情殷勤。",
      "省躬日三复，拜首书诸绅。"
    ]
  },
  {
    "volume": 322,
    "sequence": 2,
    "title": "酬李二十二兄主簿马迹山见寄",
    "author": "权德舆",
    "content": [
      "杳杳尘外想，悠悠区中缘。",
      "如何战未胜，曾是教所牵。",
      "远郊有灵峰，夙昔栖真仙。",
      "鸾声去已久，马迹空依然。",
      "丹崖转初旭，碧落凝秋烟。",
      "松风共萧飒，萝月想婵娟。",
      "内兄蕴遐心，嘉遁性所便。",
      "不能栖枳棘，且复探云泉。",
      "中有冥寂人，闲读逍遥篇。",
      "联袂共支策，抠衣尝绝编。",
      "徐行石上苔，静韵风中弦。",
      "烟霞湿儒服，日月生寥天。",
      "新诗来起予，璀璨七义全。",
      "能尽含写意，转令山水鲜。",
      "若闻笙鹤声，宛在耳目前。",
      "登攀阻心赏，愁绝空怀贤。",
      "出处岂异途，心冥即真筌。",
      "暂从西府檄，终卧东菑田。",
      "不嫌予步蹇，但恐君行膻。",
      "如能固旷怀，谷口期穷年。"
    ]
  },
  {
    "volume": 322,
    "sequence": 3,
    "title": "酬陆四十楚源春夜宿虎丘山对月寄梁四敬之兼见贻之作",
    "author": "权德舆",
    "content": [
      "东风变蘅薄，时景日妍和。",
      "更想千峰夜，浩然幽意多。",
      "蕙香袭闲趾，松露泫乔柯。",
      "潭影漾霞月，石床封薜萝。",
      "夫君非岁时，已负青冥姿。",
      "龙虎一门盛，渊云四海推。",
      "駸駸步騕褭，婉婉翥长离。",
      "悬圃尽琼树，家林轻桂枝。",
      "声荣徒外奖，恬淡方自适。",
      "逸气凌颢清，仁祠访金碧。",
      "芊眠瑶草秀，断续云窦滴。",
      "芳讯发幽缄，新诗比良觌。",
      "故人石渠署，美价满中朝。",
      "落落杉松直，芬芬兰杜飘。",
      "雄词鼓溟海，旷达豁烟霄。",
      "营道幸同术，论心皆后凋。",
      "循环伐木咏，缅邈招隐情。",
      "惭兹拥肿才，爱彼潺湲清。",
      "拘牵尚多故，梦想何由并。",
      "终结方外期，不待华发生。"
    ]
  },
  {
    "volume": 322,
    "sequence": 4,
    "title": "酬穆七侍郎早登使院西楼感怀",
    "author": "权德舆",
    "content": [
      "耿耿宵欲半，振衣庭户前。",
      "浩歌抚长剑，临风泛清弦。",
      "晴霜丽寒芜，微月露碧鲜。",
      "杉梧韵幽籁，河汉明秋天。",
      "良夜虽可玩，沉忧逾浩然。",
      "楼中迟启明，林际挥宿烟。",
      "晨风响钟鼓，曙色映山川。",
      "滔滔天外驶，杲杲朝日悬。",
      "因穷西南永，得见天地全。",
      "动植相纠纷，车从竞喧阗。",
      "鳣鲔跃洪流，麇麚倚荒阡。",
      "嗈嗈白云雁，嘒嘒清露蝉。",
      "一气鼓万殊，晦明相推迁。",
      "羲和无停鞅，不得常少年。",
      "当令志气神，及此鬓发玄。",
      "岂唯十七族，今古称其贤。",
      "夫君才气雄，振藻何翩翩。",
      "诗轻沈隐侯，赋拟王仲宣。",
      "小鸟抢榆枋，大鹏激三千。",
      "与君期晚岁，方结林栖缘。"
    ]
  },
  {
    "volume": 322,
    "sequence": 5,
    "title": "奉和李大夫题郑评事江楼",
    "author": "权德舆",
    "content": [
      "达士无外累，隐几依南郭。",
      "茅栋上江开，布帆当砌落。",
      "支颐散华发，欹枕曝灵药。",
      "入鸟不乱行，观鱼还自乐。",
      "何时金马诏，早岁建安作。",
      "往事尽筌蹄，虚怀寄杯杓。",
      "邦君驻千骑，清论时间酌。",
      "凭槛出烟埃，振衣向寥廓。",
      "心源齐彼是，人境胜岩壑。",
      "何必栖冥冥，然为避矰缴。"
    ]
  },
  {
    "volume": 322,
    "sequence": 6,
    "title": "春游茅山酬杜评事见寄",
    "author": "权德舆",
    "content": [
      "喜得赏心处，春山岂计程。",
      "连溪芳草合，半岭白云晴。",
      "绝涧漱冰碧，仙坛挹颢清。",
      "怀君在人境，不共此时情。"
    ]
  },
  {
    "volume": 322,
    "sequence": 7,
    "title": "和韩侍御白发",
    "author": "权德舆",
    "content": [
      "白发今朝见，虚斋晓镜清。",
      "乍分霜简色，微映铁冠生。",
      "幕下多能事，周行挹令名。",
      "流年未可叹，正遇太阶平。"
    ]
  },
  {
    "volume": 322,
    "sequence": 8,
    "title": "和邵端公醉后寄于谏议之作",
    "author": "权德舆",
    "content": [
      "莫羡檐前柳，春风独早归。",
      "阳和次第发，桃李更芳菲。"
    ]
  },
  {
    "volume": 322,
    "sequence": 9,
    "title": "和李大夫西山祈雨，因感张曲江故事十韵",
    "author": "权德舆",
    "content": [
      "亚相冠貂蝉，分忧统十联。",
      "火星当永日，云汉倬炎天。",
      "斋祷期灵贶，精诚契昔贤。",
      "中宵出驺驭，清夜旅牲牷。",
      "触日看初起，随车应物先。",
      "雷音生绝巘，雨足晦平阡。",
      "潇洒四冥合，空濛万顷连。",
      "歌谣喧泽国，稼穑遍原田。",
      "故事三台盛，新文七义全。",
      "作霖应自此，天下待丰年。"
    ]
  },
  {
    "volume": 322,
    "sequence": 10,
    "title": "同陆太祝鸿渐崔法曹载华见萧侍御留后…喜而有作三首",
    "author": "权德舆",
    "content": [
      "专城书素至留台，忽报张纲揽辔回。",
      "共看昨日蝇飞处，并是今朝鹊喜来。",
      "鹤发州民拥使车，人人自说受恩初。",
      "如今天下无冤气，乞为邦君雪谤书。",
      "众人哺啜喜君醒，渭水由来不杂泾。",
      "遮莫雪霜撩乱下，松枝竹叶自青青。"
    ]
  },
  {
    "volume": 322,
    "sequence": 11,
    "title": "答韦秀才寄一首",
    "author": "权德舆",
    "content": [
      "中峰云暗雨霏霏，水涨花塘未得归。",
      "心忆琼枝望不见，几回虚湿薜萝衣。"
    ]
  },
  {
    "volume": 322,
    "sequence": 12,
    "title": "户部王曹长杨考功崔刑部二院长…因书所怀且叙所知",
    "author": "权德舆",
    "content": [
      "忽惊西江侣，共作南宫郎。",
      "宿昔芝兰室，今兹鸳鹭行。",
      "子猷美风味，左户推公器。",
      "含毫白雪飞，出匣青萍利。",
      "子云尝燕居，作赋似相如。",
      "闲成考课奏，别贡贤良书。",
      "子玉谅贞实，持刑慎丹笔。",
      "秋天鸿鹄姿，晚岁松筠质。",
      "伊予诚薄才，何幸复趋陪。",
      "偶来尘右掖，空此忆中台。",
      "时节东流驶，悲欢追往事。",
      "待月登庾楼，排云上萧寺。",
      "盍簪莲府宴，落帽龙沙醉。",
      "极浦送风帆，灵山眺烟翠。",
      "解颐通善谑，喻指穷精义。",
      "搦管或飞章，分曹时按吏。",
      "雨散与蓬飘，秦吴两寂寥。",
      "方期全拥肿，岂望蹑扶摇。",
      "夜直分三署，晨趋共九霄。",
      "外庭时接武，广陌更连镳。",
      "北极星辰拱，南薰气序调。",
      "欣随众君子，并立圣明朝。"
    ]
  },
  {
    "volume": 322,
    "sequence": 13,
    "title": "贡院对雪，以绝句代八行，奉寄崔阁老",
    "author": "权德舆",
    "content": [
      "寓宿春闱岁欲除，严风密雪绝双鱼。",
      "思君独步西垣里，日日含香草诏书。"
    ]
  },
  {
    "volume": 322,
    "sequence": 14,
    "title": "初秋月夜中书宿直，因呈杨阁老",
    "author": "权德舆",
    "content": [
      "欹枕直庐暇，风蝉迎早秋。",
      "沈沈玉堂夕，皎皎金波流。",
      "对掌喜新命，分曹谐旧游。",
      "相思玩华彩，因感庾公楼。"
    ]
  },
  {
    "volume": 322,
    "sequence": 15,
    "title": "唐开州文编远寄新赋累惠良药咏叹仰佩…聊书还答",
    "author": "权德舆",
    "content": [
      "风雨竦庭柯，端忧坐空堂。",
      "多病时节换，所思道里长。",
      "故人朱两轓，出自尚书郎。",
      "下车今几时，理行远芬芳。",
      "琼瑶览良讯，芣苡满素囊。",
      "结根在贵州，蠲疾传古方。",
      "探撷当五月，殷勤逾八行。",
      "深情婉如此，善祝何可忘。",
      "复有金玉音，焕如龙凤章。",
      "一闻灵洞说，若睹群仙翔。",
      "三清飞庆霄，百汰成雄铓。",
      "体物信无对，洒心愿相将。",
      "昔年同旅食，终日窥文房。",
      "春风眺芜城，秋水渡柳杨。",
      "君为太史氏，弱质羁楚乡。",
      "今来忝司谏，千骑遥相望。",
      "归云夕鳞鳞，圆魄夜苍苍。",
      "远思结铃阁，何人交羽觞。",
      "伫见征颍川，无为薄淮阳。",
      "政成看再入，列侍炉烟傍。"
    ]
  },
  {
    "volume": 322,
    "sequence": 16,
    "title": "待漏假寐梦归江东旧居",
    "author": "权德舆",
    "content": [
      "十年江浦卧郊园，闲夜分明结梦魂。",
      "舍下烟萝通古寺，湖中云雨到前轩。",
      "南宗长老知心法，东郭先生识化源。",
      "觉后忽闻清漏晓，又随簪珮入君门。"
    ]
  },
  {
    "volume": 322,
    "sequence": 17,
    "title": "祗命赴京，途次淮口，因书所怀",
    "author": "权德舆",
    "content": [
      "弱植素寡偶，趋时非所任。",
      "感恩再登龙，求友皆断金。",
      "彪炳睹奇采，凄锵闻雅音。",
      "适欣佳期接，遽叹离思侵。",
      "靡靡遵远道，忡忡劳寸心。",
      "难成独酌谣，空奏伐木吟。",
      "泬寥清冬时，萧索白昼阴。",
      "交欢谅如昨，滞念纷在今。",
      "因风试矫翼，倦飞会归林。",
      "向晚清淮驶，回首楚云深。"
    ]
  },
  {
    "volume": 322,
    "sequence": 18,
    "title": "省中春晚忽忆江南旧居戏书所怀因寄两浙亲故杂言",
    "author": "权德舆",
    "content": [
      "前年冠獬豸，戎府随宾介。",
      "去年簪进贤，赞导法宫前。",
      "今兹戴武弁，谬列金门彦。",
      "问我何所能，头冠忽三变。",
      "野性惯疏闲，晨趋兴暮还。",
      "花时限清禁，霁后爱南山。",
      "晚景支颐对尊酒，旧游忆在江湖久。",
      "庾楼柳寺共开襟，枫岸烟塘几携手。",
      "结庐常占练湖春，犹寄藜床与幅巾。",
      "疲羸只欲思三径，戆直那堪备七人。",
      "更想东南多竹箭，悬圃琅玕共葱蒨。",
      "裁书且附双鲤鱼，偏恨相思未相见。"
    ]
  },
  {
    "volume": 322,
    "sequence": 19,
    "title": "寄李衡州（时所居即衡州宅）",
    "author": "权德舆",
    "content": [
      "片石丛花画不如，庇身三径岂吾庐。",
      "主人千骑东方远，唯望衡阳雁足书。"
    ]
  },
  {
    "volume": 322,
    "sequence": 20,
    "title": "寄临海郡崔稚璋",
    "author": "权德舆",
    "content": [
      "美酒步兵厨，古人尝宦游。",
      "赤城临海峤，君子今督邮。",
      "吏隐丰暇日，琴壶共冥搜。",
      "新诗寒玉韵，旷思孤云秋。",
      "志士诚勇退，鄙夫自包羞。",
      "终当就知己，莫恋潺湲流。"
    ]
  },
  {
    "volume": 322,
    "sequence": 21,
    "title": "李韶州著书常论释氏之理贵州有能公遗迹诗以问之",
    "author": "权德舆",
    "content": [
      "常日区中暇，时闻象外言。",
      "曹溪有宗旨，一为勘心源。"
    ]
  },
  {
    "volume": 322,
    "sequence": 22,
    "title": "马上赠虚公",
    "author": "权德舆",
    "content": [
      "马足早尘深，飘缨又满襟。",
      "吾师有甘露，为洗此时心。"
    ]
  },
  {
    "volume": 322,
    "sequence": 23,
    "title": "郴州换印缄遣之际率成三韵，因寄李二兄员外使君",
    "author": "权德舆",
    "content": [
      "缄题桂阳印，持寄朗陵兄。",
      "刺举官犹屈，风谣政已成。",
      "行看换龟纽，奏最谒承明。"
    ]
  },
  {
    "volume": 322,
    "sequence": 24,
    "title": "早发杭州泛富春江寄陆三十一公佐",
    "author": "权德舆",
    "content": [
      "候晓起徒驭，春江多好风。",
      "白波连青云，荡漾晨光中。",
      "四望浩无际，沉忧将此同。",
      "未离奔走途，但恐成悲翁。",
      "俯见触饵鳞，仰目凌霄鸿。",
      "缨尘日已厚，心累何时空。",
      "区区此人世，所向皆樊笼。",
      "唯应杯中物，醒醉为穷通。",
      "故人悬圃姿，琼树纷青葱。",
      "终当此山去，共结兰桂丛。"
    ]
  },
  {
    "volume": 322,
    "sequence": 25,
    "title": "寄侍御从舅",
    "author": "权德舆",
    "content": [
      "靡靡南轩蕙，迎风转芳滋。",
      "落落幽涧松，百尺无附枝。",
      "世物自多故，达人心不羁。",
      "偶陈幕中画，未负林间期。",
      "感恩从慰荐，循性难絷维。",
      "野鹤无俗质，孤云多异姿。",
      "清泠松露泫，照灼岩花迟。",
      "终当税尘驾，来就东山嬉。"
    ]
  },
  {
    "volume": 322,
    "sequence": 26,
    "title": "湖上晚眺呈惠上人",
    "author": "权德舆",
    "content": [
      "湖上烟景好，鸟飞云自还。",
      "幸因居止近，日觉性情闲。",
      "独酌乍临水，清机常见山。",
      "此时何所忆，净侣话玄关。"
    ]
  },
  {
    "volume": 322,
    "sequence": 27,
    "title": "新秋月夜寄故人",
    "author": "权德舆",
    "content": [
      "客心宜静夜，月色澹新秋。",
      "影落三湘水，诗传八咏楼。",
      "何穷对酒望，几处卷帘愁。",
      "若问相思意，随君万里游。"
    ]
  },
  {
    "volume": 322,
    "sequence": 28,
    "title": "自杨子归丹阳初遂闲居聊呈惠公",
    "author": "权德舆",
    "content": [
      "移疾喜无事，卷帘松竹寒。",
      "稍知名是累，日与静相欢。",
      "蹇浅逢机少，迂疏应物难。",
      "只思闲夜月，共向沃州看。"
    ]
  },
  {
    "volume": 322,
    "sequence": 29,
    "title": "月夜过灵彻上人房因赠",
    "author": "权德舆",
    "content": [
      "此身会逐白云去，未洗尘缨还自伤。",
      "今夜幸逢清净境，满庭秋月对支郎。"
    ]
  },
  {
    "volume": 322,
    "sequence": 30,
    "title": "戏赠张炼师",
    "author": "权德舆",
    "content": [
      "月帔飘飖摘杏花，相邀洞口劝流霞。",
      "半酣乍奏云和曲，疑是龟山阿母家。"
    ]
  },
  {
    "volume": 322,
    "sequence": 31,
    "title": "戏赠天竺灵隐二寺寺主",
    "author": "权德舆",
    "content": [
      "石路泉流两寺分，寻常钟磬隔山闻。",
      "山僧半在中峰住，共占青峦与白云。"
    ]
  },
  {
    "volume": 322,
    "sequence": 32,
    "title": "赠广通上人",
    "author": "权德舆",
    "content": [
      "身随猿鸟在深山，早有诗名到世间。",
      "客至上方留盥漱，龙泓洞水昼潺潺。"
    ]
  },
  {
    "volume": 322,
    "sequence": 33,
    "title": "赠老将",
    "author": "权德舆",
    "content": [
      "白草黄云塞上秋，曾随骠骑出并州。",
      "辘轳剑折虬须白，转战功多独不侯。"
    ]
  },
  {
    "volume": 322,
    "sequence": 34,
    "title": "戏赠表兄崔秀才",
    "author": "权德舆",
    "content": [
      "何事年年恋隐沦，成名须遣及青春。",
      "明时早献甘泉去，若待公车却误人。"
    ]
  },
  {
    "volume": 322,
    "sequence": 35,
    "title": "醉后戏赠苏九翛（苏常好读元鲁山文或劝入关者故戏之）",
    "author": "权德舆",
    "content": [
      "白首书窗成巨儒，不知簪组遍屠沽。",
      "劝君莫问长安路，且读鲁山于蒍于。"
    ]
  }
]