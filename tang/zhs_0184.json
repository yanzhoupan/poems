[
  {
    "volume": 184,
    "sequence": 1,
    "title": "题随州紫阳先生壁",
    "author": "李白",
    "content": [
      "神农好长生，风俗久已成。",
      "复闻紫阳客，早署丹台名。",
      "喘息餐妙气，步虚吟真声。",
      "道与古仙合，心将元化并。",
      "楼疑出蓬海，鹤似飞玉京。",
      "松雪窗外晓，池水阶下明。",
      "忽耽笙歌乐，颇失轩冕情。",
      "终愿惠金液，提携凌太清。"
    ]
  },
  {
    "volume": 184,
    "sequence": 2,
    "title": "题元丹丘山居",
    "author": "李白",
    "content": [
      "故人栖东山，自爱丘壑美。",
      "青春卧空林，白日犹不起。",
      "松风清襟袖，石潭洗心耳。",
      "羡君无纷喧，高枕碧霞里。"
    ]
  },
  {
    "volume": 184,
    "sequence": 3,
    "title": "题元丹丘颍阳山居",
    "author": "李白",
    "content": [
      "仙游渡颍水，访隐同元君。",
      "忽遗苍生望，独与洪崖群。",
      "卜地初晦迹，兴言且成文。",
      "却顾北山断，前瞻南岭分。",
      "遥通汝海月，不隔嵩丘云。",
      "之子合逸趣，而我钦清芬。",
      "举迹倚松石，谈笑迷朝曛。",
      "益愿狎青鸟，拂衣栖江濆。"
    ]
  },
  {
    "volume": 184,
    "sequence": 4,
    "title": "题瓜州新河，饯族叔舍人贲",
    "author": "李白",
    "content": [
      "齐公凿新河，万古流不绝。",
      "丰功利生人，天地同朽灭。",
      "两桥对双阁，芳树有行列。",
      "爱此如甘棠，谁云敢攀折。",
      "吴关倚此固，天险自兹设。",
      "海水落斗门，湖平见沙汭。",
      "我行送季父，弭棹徒流悦。",
      "杨花满江来，疑是龙山雪。",
      "惜此林下兴，怆为山阳别。",
      "瞻望清路尘，归来空寂灭。"
    ]
  },
  {
    "volume": 184,
    "sequence": 5,
    "title": "洗脚亭",
    "author": "李白",
    "content": [
      "白道向姑熟，洪亭临道傍。",
      "前有昔时井，下有五丈床。",
      "樵女洗素足，行人歇金装。",
      "西望白鹭洲，芦花似朝霜。",
      "送君此时去，回首泪成行。"
    ]
  },
  {
    "volume": 184,
    "sequence": 6,
    "title": "劳劳亭",
    "author": "李白",
    "content": [
      "天下伤心处，劳劳送客亭。",
      "春风知别苦，不遣柳条青。"
    ]
  },
  {
    "volume": 184,
    "sequence": 7,
    "title": "题金陵王处士水亭（此亭盖齐朝南苑，又是陆机故宅）",
    "author": "李白",
    "content": [
      "王子耽玄言，贤豪多在门。",
      "好鹅寻道士，爱竹啸名园。",
      "树色老荒苑，池光荡华轩。",
      "此堂见明月，更忆陆平原。",
      "扫拭青玉簟，为余置金尊。",
      "醉罢欲归去，花枝宿鸟喧。",
      "何时复来此，再得洗嚣烦。"
    ]
  },
  {
    "volume": 184,
    "sequence": 8,
    "title": "题嵩山逸人元丹丘山居",
    "author": "李白",
    "content": [
      "家本紫云山，道风未沦落。",
      "沉怀丹丘志，冲赏归寂寞。",
      "朅来游闽荒，扪涉穷禹凿。",
      "夤缘泛潮海，偃蹇陟庐霍。",
      "凭雷蹑天窗，弄影憩霞阁。",
      "且欣登眺美，颇惬隐沦诺。",
      "三山旷幽期，四岳聊所托。",
      "故人契嵩颍，高义炳丹雘。",
      "灭迹遗纷嚣，终言本峰壑。",
      "自矜林湍好，不羡朝市乐。",
      "偶与真意并，顿觉世情薄。",
      "尔能折芳桂，吾亦采兰若。",
      "拙妻好乘鸾，娇女爱飞鹤。",
      "提携访神仙，从此炼金药。"
    ]
  },
  {
    "volume": 184,
    "sequence": 9,
    "title": "题江夏修静寺（此寺是李北海旧宅）",
    "author": "李白",
    "content": [
      "我家北海宅，作寺南江滨。",
      "空庭无玉树，高殿坐幽人。",
      "书带留青草，琴堂幂素尘。",
      "平生种桃李，寂灭不成春。"
    ]
  },
  {
    "volume": 184,
    "sequence": 10,
    "title": "题宛溪馆",
    "author": "李白",
    "content": [
      "吾怜宛溪好，百尺照心明。",
      "何谢新安水，千寻见底清。",
      "白沙留月色，绿竹助秋声。",
      "却笑严湍上，于今独擅名。"
    ]
  },
  {
    "volume": 184,
    "sequence": 11,
    "title": "题东谿公幽居",
    "author": "李白",
    "content": [
      "杜陵贤人清且廉，东谿卜筑岁将淹。",
      "宅近青山同谢脁，门垂碧柳似陶潜。",
      "好鸟迎春歌后院，飞花送酒舞前檐。",
      "客到但知留一醉，盘中只有水晶盐。"
    ]
  },
  {
    "volume": 184,
    "sequence": 12,
    "title": "嘲鲁儒",
    "author": "李白",
    "content": [
      "鲁叟谈五经，白发死章句。",
      "问以经济策，茫如坠烟雾。",
      "足著远游履，首戴方山巾。",
      "缓步从直道，未行先起尘。",
      "秦家丞相府，不重褒衣人。",
      "君非叔孙通，与我本殊伦。",
      "时事且未达，归耕汶水滨。"
    ]
  },
  {
    "volume": 184,
    "sequence": 13,
    "title": "惧谗",
    "author": "李白",
    "content": [
      "二桃杀三士，讵假剑如霜。",
      "众女妒蛾眉，双花竞春芳。",
      "魏姝信郑袖，掩袂对怀王。",
      "一惑巧言子，朱颜成死伤。",
      "行将泣团扇，戚戚愁人肠。"
    ]
  },
  {
    "volume": 184,
    "sequence": 14,
    "title": "观猎",
    "author": "李白",
    "content": [
      "太守耀清威，乘闲弄晚晖。",
      "江沙横猎骑，山火绕行围。",
      "箭逐云鸿落，鹰随月兔飞。",
      "不知白日暮，欢赏夜方归。"
    ]
  },
  {
    "volume": 184,
    "sequence": 15,
    "title": "观胡人吹笛",
    "author": "李白",
    "content": [
      "胡人吹玉笛，一半是秦声。",
      "十月吴山晓，梅花落敬亭。",
      "愁闻出塞曲，泪满逐臣缨。",
      "却望长安道，空怀恋主情。"
    ]
  },
  {
    "volume": 184,
    "sequence": 16,
    "title": "军行（一作从军行，一作行军）",
    "author": "李白",
    "content": [
      "骝马新跨白玉鞍，战罢沙场月色寒。",
      "城头铁鼓声犹震，匣里金刀血未干。"
    ]
  },
  {
    "volume": 184,
    "sequence": 17,
    "title": "从军行",
    "author": "李白",
    "content": [
      "百战沙场碎铁衣，城南已合数重围。",
      "突营射杀呼延将，独领残兵千骑归。"
    ]
  },
  {
    "volume": 184,
    "sequence": 18,
    "title": "平虏将军妻",
    "author": "李白",
    "content": [
      "平虏将军妇，入门二十年。",
      "君心自有悦，妾宠岂能专。",
      "出解床前帐，行吟道上篇。",
      "古人不唾井，莫忘昔缠绵。"
    ]
  },
  {
    "volume": 184,
    "sequence": 19,
    "title": "春夜洛城闻笛",
    "author": "李白",
    "content": [
      "谁家玉笛暗飞声，散入春风满洛城。",
      "此夜曲中闻折柳，何人不起故园情。"
    ]
  },
  {
    "volume": 184,
    "sequence": 20,
    "title": "嵩山采菖蒲者",
    "author": "李白",
    "content": [
      "神仙多古貌，双耳下垂肩。",
      "嵩岳逢汉武，疑是九疑仙。",
      "我来采菖蒲，服食可延年。",
      "言终忽不见，灭影入云烟。",
      "喻帝竟莫悟，终归茂陵田。"
    ]
  },
  {
    "volume": 184,
    "sequence": 21,
    "title": "金陵听韩侍御吹笛",
    "author": "李白",
    "content": [
      "韩公吹玉笛，倜傥流英音。",
      "风吹绕钟山，万壑皆龙吟。",
      "王子停凤管，师襄掩瑶琴。",
      "馀韵度江去，天涯安可寻。"
    ]
  },
  {
    "volume": 184,
    "sequence": 22,
    "title": "流夜郎闻酺不预",
    "author": "李白",
    "content": [
      "北阙圣人歌太康，南冠君子窜遐荒。",
      "汉酺闻奏钧天乐，愿得风吹到夜郎。"
    ]
  },
  {
    "volume": 184,
    "sequence": 23,
    "title": "放后遇恩不沾",
    "author": "李白",
    "content": [
      "天作云与雷，霈然德泽开。",
      "东风日本至，白雉越裳来。",
      "独弃长沙国，三年未许回。",
      "何时入宣室，更问洛阳才。"
    ]
  },
  {
    "volume": 184,
    "sequence": 24,
    "title": "宣城见杜鹃花（一作杜牧诗，题云《子规》）",
    "author": "李白",
    "content": [
      "蜀国曾闻子规鸟，宣城还见杜鹃花。",
      "一叫一回肠一断，三春三月忆三巴。"
    ]
  },
  {
    "volume": 184,
    "sequence": 25,
    "title": "白田马上闻莺",
    "author": "李白",
    "content": [
      "黄鹂啄紫椹，五月鸣桑枝。",
      "我行不记日，误作阳春时。",
      "蚕老客未归，白田已缫丝。",
      "驱马又前去，扪心空自悲。"
    ]
  },
  {
    "volume": 184,
    "sequence": 26,
    "title": "三五七言",
    "author": "李白",
    "content": [
      "秋风清，秋月明。",
      "落叶聚还散，寒鸦栖复惊。",
      "相思相见知何日，此时此夜难为情。"
    ]
  },
  {
    "volume": 184,
    "sequence": 27,
    "title": "杂诗",
    "author": "李白",
    "content": [
      "白日与明月，昼夜尚不闲。",
      "况尔悠悠人，安得久世间。",
      "传闻海水上，乃有蓬莱山。",
      "玉树生绿叶，灵仙每登攀。",
      "一食驻玄发，再食留红颜。",
      "吾欲从此去，去之无时还。"
    ]
  },
  {
    "volume": 184,
    "sequence": 28,
    "title": "寄远十一首",
    "author": "李白",
    "content": [
      "三鸟别王母，衔书来见过。",
      "肠断若剪弦，其如愁思何。",
      "遥知玉窗里，纤手弄云和。",
      "奏曲有深意，青松交女萝。",
      "写水山井中，同泉岂殊波。",
      "秦心与楚恨，皎皎为谁多。",
      "青楼何所在，乃在碧云中。",
      "宝镜挂秋水，罗衣轻春风。",
      "新妆坐落日，怅望金屏空。",
      "念此送短书，愿因双飞鸿。",
      "本作一行书，殷勤道相忆。",
      "一行复一行，满纸情何极。",
      "瑶台有黄鹤，为报青楼人。",
      "朱颜凋落尽，白发一何新。",
      "自知未应还，离居经三春。",
      "桃李今若为，当窗发光彩。",
      "莫使香风飘，留与红芳待。",
      "玉箸落春镜，坐愁湖阳水。",
      "闻与阴丽华，风烟接邻里。",
      "青春已复过，白日忽相催。",
      "但恐荷花晚，令人意已摧。",
      "相思不惜梦，日夜向阳台。",
      "远忆巫山阳，花明绿江暖。",
      "踌躇未得往，泪向南云满。",
      "春风复无情，吹我梦魂断。",
      "不见眼中人，天长音信短。",
      "阳台隔楚水，春草生黄河。",
      "相思无日夜，浩荡若流波。",
      "流波向海去，欲见终无因。",
      "遥将一点泪，远寄如花人。",
      "妾在舂陵东，君居汉江岛。",
      "一日望花光，往来成白道。",
      "一为云雨别，此地生秋草。",
      "秋草秋蛾飞，相思愁落晖。",
      "何由一相见，灭烛解罗衣。",
      "忆昨东园桃李红碧枝，与君此时初别离。",
      "金瓶落井无消息，令人行叹复坐思。",
      "坐思行叹成楚越，春风玉颜畏销歇。",
      "碧窗纷纷下落花，青楼寂寂空明月。",
      "两不见，但相思。",
      "空留锦字表心素，至今缄愁不忍窥。",
      "长短春草绿，缘阶如有情。",
      "卷施心独苦，抽却死还生。",
      "睹物知妾意，希君种后庭。",
      "闲时当采掇，念此莫相轻。",
      "鲁缟如玉霜，笔题月氏书。",
      "寄书白鹦鹉，西海慰离居。",
      "行数虽不多，字字有委曲。",
      "天末如见之，开缄泪相续。",
      "泪尽恨转深，千里同此心。",
      "相思千万里，一书值千金。",
      "爱君芙蓉婵娟之艳色，色可餐兮难再得。",
      "怜君冰玉清迥之明心，情不极兮意已深。",
      "朝共琅玕之绮食，夜同鸳鸯之锦衾。",
      "恩情婉娈忽为别，使人莫错乱愁心。",
      "乱愁心，涕如雪。",
      "寒灯厌梦魂欲绝，觉来相思生白发。",
      "盈盈汉水若可越，可惜凌波步罗袜。",
      "美人美人兮归去来，莫作朝云暮雨兮飞阳台。"
    ]
  },
  {
    "volume": 184,
    "sequence": 29,
    "title": "长信宫（一作长信怨）",
    "author": "李白",
    "content": [
      "月皎昭阳殿，霜清长信宫。",
      "天行乘玉辇，飞燕与君同。",
      "别有欢娱处，承恩乐未穷。",
      "谁怜团扇妾，独坐怨秋风。"
    ]
  },
  {
    "volume": 184,
    "sequence": 30,
    "title": "长门怨二首",
    "author": "李白",
    "content": [
      "天回北斗挂西楼，金屋无人萤火流。",
      "月光欲到长门殿，别作深宫一段愁。",
      "桂殿长愁不记春，黄金四屋起秋尘。",
      "夜悬明镜青天上，独照长门宫里人。"
    ]
  },
  {
    "volume": 184,
    "sequence": 31,
    "title": "春怨",
    "author": "李白",
    "content": [
      "白马金羁辽海东，罗帷绣被卧春风。",
      "落月低轩窥烛尽，飞花入户笑床空。"
    ]
  },
  {
    "volume": 184,
    "sequence": 32,
    "title": "代赠远",
    "author": "李白",
    "content": [
      "妾本洛阳人，狂夫幽燕客。",
      "渴饮易水波，由来多感激。",
      "胡马西北驰，香騣摇绿丝。",
      "鸣鞭从此去，逐虏荡边陲。",
      "昔去有好言，不言久离别。",
      "燕支多美女，走马轻风雪。",
      "见此不记人，恩情云雨绝。",
      "啼流玉箸尽，坐恨金闺切。",
      "织锦作短书，肠随回文结。",
      "相思欲有寄，恐君不见察。",
      "焚之扬其灰，手迹自此灭。"
    ]
  },
  {
    "volume": 184,
    "sequence": 33,
    "title": "陌上赠美人（一作小放歌行）",
    "author": "李白",
    "content": [
      "骏马骄行踏落花，垂鞭直拂五云车。",
      "美人一笑褰珠箔，遥指红楼是妾家。"
    ]
  },
  {
    "volume": 184,
    "sequence": 34,
    "title": "闺情",
    "author": "李白",
    "content": [
      "流水去绝国，浮云辞故关。",
      "水或恋前浦，云犹归旧山。",
      "恨君流沙去，弃妾渔阳间。",
      "玉箸夜垂流，双双落朱颜。",
      "黄鸟坐相悲，绿杨谁更攀。",
      "织锦心草草，挑灯泪斑斑。",
      "窥镜不自识，况乃狂夫还。"
    ]
  },
  {
    "volume": 184,
    "sequence": 35,
    "title": "代别情人",
    "author": "李白",
    "content": [
      "清水本不动，桃花发岸傍。",
      "桃花弄水色，波荡摇春光。",
      "我悦子容艳，子倾我文章。",
      "风吹绿琴去，曲度紫鸳鸯。",
      "昔作一水鱼，今成两枝鸟。",
      "哀哀长鸡鸣，夜夜达五晓。",
      "起折相思树，归赠知寸心。",
      "覆水不可收，行云难重寻。",
      "天涯有度鸟，莫绝瑶华音。"
    ]
  },
  {
    "volume": 184,
    "sequence": 36,
    "title": "代秋情",
    "author": "李白",
    "content": [
      "几日相别离，门前生穞葵。",
      "寒蝉聒梧桐，日夕长鸣悲。",
      "白露湿萤火，清霜凌兔丝。",
      "空掩紫罗袂，长啼无尽时。"
    ]
  },
  {
    "volume": 184,
    "sequence": 37,
    "title": "对酒",
    "author": "李白",
    "content": [
      "蒲萄酒，金叵罗，吴姬十五细马驮。",
      "青黛画眉红锦靴，道字不正娇唱歌。",
      "玳瑁筵中怀里醉，芙蓉帐底奈君何。"
    ]
  },
  {
    "volume": 184,
    "sequence": 38,
    "title": "怨情",
    "author": "李白",
    "content": [
      "新人如花虽可宠，故人似玉由来重。",
      "花性飘扬不自持，玉心皎洁终不移。",
      "故人昔新今尚故，还见新人有故时。",
      "请看陈后黄金屋，寂寂珠帘生网丝。"
    ]
  },
  {
    "volume": 184,
    "sequence": 39,
    "title": "湖边采莲妇",
    "author": "李白",
    "content": [
      "小姑织白纻，未解将人语。",
      "大嫂采芙蓉，溪湖千万重。",
      "长兄行不在，莫使外人逢。",
      "愿学秋胡妇，贞心比古松。"
    ]
  },
  {
    "volume": 184,
    "sequence": 40,
    "title": "怨情",
    "author": "李白",
    "content": [
      "美人卷珠帘，深坐颦蛾眉。",
      "但见泪痕湿，不知心恨谁。"
    ]
  },
  {
    "volume": 184,
    "sequence": 41,
    "title": "代寄情，楚词体",
    "author": "李白",
    "content": [
      "君不来兮，徒蓄怨积思而孤吟。",
      "云阳一去已远，隔巫山绿水之沉沉。",
      "留馀香兮染绣被，夜欲寝兮愁人心。",
      "朝驰余马于青楼，怳若空而夷犹。",
      "浮云深兮不得语，却惆怅而怀忧。",
      "使青鸟兮衔书，恨独宿兮伤离居。",
      "何无情而雨绝，梦虽往而交疏。",
      "横流涕而长嗟，折芳洲之瑶华。",
      "送飞鸟以极目，怨夕阳之西斜。",
      "愿为连根同死之秋草，不作飞空之落花。"
    ]
  },
  {
    "volume": 184,
    "sequence": 42,
    "title": "学古思边",
    "author": "李白",
    "content": [
      "衔悲上陇首，肠断不见君。",
      "流水若有情，幽哀从此分。",
      "苍茫愁边色，惆怅落日曛。",
      "山外接远天，天际复有云。",
      "白雁从中来，飞鸣苦难闻。",
      "足系一书札，寄言难离群。",
      "离群心断绝，十见花成雪。",
      "胡地无春晖，征人行不归。",
      "相思杳如梦，珠泪湿罗衣。"
    ]
  },
  {
    "volume": 184,
    "sequence": 43,
    "title": "思边（一作春怨）",
    "author": "李白",
    "content": [
      "去年何时君别妾，南园绿草飞蝴蝶。",
      "今岁何时妾忆君，西山白雪暗晴云。",
      "玉关去此三千里，欲寄音书那可闻。"
    ]
  },
  {
    "volume": 184,
    "sequence": 44,
    "title": "口号吴王美人半醉",
    "author": "李白",
    "content": [
      "风动荷花水殿香，姑苏台上宴吴王。",
      "西施醉舞娇无力，笑倚东窗白玉床。"
    ]
  },
  {
    "volume": 184,
    "sequence": 45,
    "title": "代美人愁镜二首",
    "author": "李白",
    "content": [
      "明明金鹊镜，了了玉台前。",
      "拂拭交冰月，光辉何清圆。",
      "红颜老昨日，白发多去年。",
      "铅粉坐相误，照来空凄然。",
      "美人赠此盘龙之宝镜，烛我金缕之罗衣。",
      "时将红袖拂明月，为惜普照之馀晖。",
      "影中金鹊飞不灭，台下青鸾思独绝。",
      "稿砧一别若箭弦，去有日，来无年。",
      "狂风吹却妾心断，玉箸并堕菱花前。"
    ]
  },
  {
    "volume": 184,
    "sequence": 46,
    "title": "赠段七娘",
    "author": "李白",
    "content": [
      "罗袜凌波生网尘，那能得计访情亲。",
      "千杯绿酒何辞醉，一面红妆恼杀人。"
    ]
  },
  {
    "volume": 184,
    "sequence": 47,
    "title": "别内赴征三首",
    "author": "李白",
    "content": [
      "王命三征去未还，明朝离别出吴关。",
      "白玉高楼看不见，相思须上望夫山。",
      "出门妻子强牵衣，问我西行几日归。",
      "归时倘佩黄金印，莫学苏秦不下机。",
      "翡翠为楼金作梯，谁人独宿倚门啼。",
      "夜坐寒灯连晓月，行行泪尽楚关西。"
    ]
  },
  {
    "volume": 184,
    "sequence": 48,
    "title": "秋浦寄内",
    "author": "李白",
    "content": [
      "我今寻阳去，辞家千里馀。",
      "结荷倦水宿，却寄大雷书。",
      "虽不同辛苦，怆离各自居。",
      "我自入秋浦，三年北信疏。",
      "红颜愁落尽，白发不能除。",
      "有客自梁苑，手携五色鱼。",
      "开鱼得锦字，归问我何如。",
      "江山虽道阻，意合不为殊。"
    ]
  },
  {
    "volume": 184,
    "sequence": 49,
    "title": "自代内赠",
    "author": "李白",
    "content": [
      "宝刀截流水，无有断绝时。",
      "妾意逐君行，缠绵亦如之。",
      "别来门前草，秋巷春转碧。",
      "扫尽更还生，萋萋满行迹。",
      "鸣凤始相得，雄惊雌各飞。",
      "游云落何山，一往不见归。",
      "估客发大楼，知君在秋浦。",
      "梁苑空锦衾，阳台梦行雨。",
      "妾家三作相，失势去西秦。",
      "犹有旧歌管，凄清闻四邻。",
      "曲度入紫云，啼无眼中人。",
      "妾似井底桃，开花向谁笑。",
      "君如天上月，不肯一回照。",
      "窥镜不自识，别多憔悴深。",
      "安得秦吉了，为人道寸心。"
    ]
  },
  {
    "volume": 184,
    "sequence": 50,
    "title": "秋浦感主人归燕寄内",
    "author": "李白",
    "content": [
      "霜凋楚关木，始知杀气严。",
      "寥寥金天廓，婉婉绿红潜。",
      "胡燕别主人，双双语前檐。",
      "三飞四回顾，欲去复相瞻。",
      "岂不恋华屋，终然谢珠帘。",
      "我不及此鸟，远行岁已淹。",
      "寄书道中叹，泪下不能缄。"
    ]
  },
  {
    "volume": 184,
    "sequence": 51,
    "title": "送内寻庐山女道士李腾空二首",
    "author": "李白",
    "content": [
      "君寻腾空子，应到碧山家。",
      "水舂云母碓，风扫石楠花。",
      "若爱幽居好，相邀弄紫霞。",
      "多君相门女，学道爱神仙。",
      "素手掬青霭，罗衣曳紫烟。",
      "一往屏风叠，乘鸾著玉鞭。"
    ]
  },
  {
    "volume": 184,
    "sequence": 52,
    "title": "赠内",
    "author": "李白",
    "content": [
      "三百六十日，日日醉如泥。",
      "虽为李白妇，何异太常妻。"
    ]
  },
  {
    "volume": 184,
    "sequence": 53,
    "title": "在浔阳非所寄内",
    "author": "李白",
    "content": [
      "闻难知恸哭，行啼入府中。",
      "多君同蔡琰，流泪请曹公。",
      "知登吴章岭，昔与死无分。",
      "崎岖行石道，外折入青云。",
      "相见若悲叹，哀声那可闻。"
    ]
  },
  {
    "volume": 184,
    "sequence": 54,
    "title": "南流夜郎寄内",
    "author": "李白",
    "content": [
      "夜郎天外怨离居，明月楼中音信疏。",
      "北雁春归看欲尽，南来不得豫章书。"
    ]
  },
  {
    "volume": 184,
    "sequence": 55,
    "title": "越女词五首（越中书所见也）",
    "author": "李白",
    "content": [
      "长干吴儿女，眉目艳新月。",
      "屐上足如霜，不著鸦头袜。",
      "吴儿多白皙，好为荡舟剧。",
      "卖眼掷春心，折花调行客。",
      "耶溪采莲女，见客棹歌回。",
      "笑入荷花去，佯羞不出来。",
      "东阳素足女，会稽素舸郎。",
      "相看月未堕，白地断肝肠。",
      "镜湖水如月，耶溪女似雪。",
      "新妆荡新波，光景两奇绝。"
    ]
  },
  {
    "volume": 184,
    "sequence": 56,
    "title": "浣纱石上女",
    "author": "李白",
    "content": [
      "玉面耶溪女，青娥红粉妆。",
      "一双金齿屐，两足白如霜。"
    ]
  },
  {
    "volume": 184,
    "sequence": 57,
    "title": "示金陵子（一作金陵子词）",
    "author": "李白",
    "content": [
      "金陵城东谁家子，窃听琴声碧窗里。",
      "落花一片天上来，随人直渡西江水。",
      "楚歌吴语娇不成，似能未能最有情。",
      "谢公正要东山妓，携手林泉处处行。"
    ]
  },
  {
    "volume": 184,
    "sequence": 58,
    "title": "出妓金陵子呈卢六四首",
    "author": "李白",
    "content": [
      "安石东山三十春，傲然携妓出风尘。",
      "楼中见我金陵子，何似阳台云雨人。",
      "南国新丰酒，东山小妓歌。",
      "对君君不乐，花月奈愁何。",
      "东道烟霞主，西江诗酒筵。",
      "相逢不觉醉，日堕历阳川。",
      "小妓金陵歌楚声，家僮丹砂学凤鸣。",
      "我亦为君饮清酒，君心不肯向人倾。"
    ]
  },
  {
    "volume": 184,
    "sequence": 59,
    "title": "巴女词",
    "author": "李白",
    "content": [
      "巴水急如箭，巴船去若飞。",
      "十月三千里，郎行几岁归。"
    ]
  },
  {
    "volume": 184,
    "sequence": 60,
    "title": "哭晁卿衡",
    "author": "李白",
    "content": [
      "日本晁卿辞帝都，征帆一片绕蓬壶。",
      "明月不归沉碧海，白云愁色满苍梧。"
    ]
  },
  {
    "volume": 184,
    "sequence": 61,
    "title": "自溧水道哭王炎三首",
    "author": "李白",
    "content": [
      "白杨双行行，白马悲路傍。",
      "晨兴见晓月，更似发云阳。",
      "溧水通吴关，逝川去未央。",
      "故人万化尽，闭骨茅山冈。",
      "天上坠玉棺，泉中掩龙章。",
      "名飞日月上，义与风云翔。",
      "逸气竟莫展，英图俄夭伤。",
      "楚国一老人，来嗟龚胜亡。",
      "有言不可道，雪泣忆兰芳。",
      "王公希代宝，弃世一何早。",
      "吊死不及哀，殡宫已秋草。",
      "悲来欲脱剑，挂向何枝好。",
      "哭向茅山虽未摧，一生泪尽丹阳道。",
      "王家碧瑶树，一树忽先摧。",
      "海内故人泣，天涯吊鹤来。",
      "未成霖雨用，先失济川材。",
      "一罢广陵散，鸣琴更不开。"
    ]
  },
  {
    "volume": 184,
    "sequence": 62,
    "title": "哭宣城善酿纪叟",
    "author": "李白",
    "content": [
      "纪叟黄泉里，还应酿老春。",
      "夜台无晓日，沽酒与何人。"
    ]
  },
  {
    "volume": 184,
    "sequence": 63,
    "title": "宣城哭蒋征君华",
    "author": "李白",
    "content": [
      "敬亭埋玉树，知是蒋征君。",
      "安得相如草，空馀封禅文。",
      "池台空有月，词赋旧凌云。",
      "独挂延陵剑，千秋在古坟。"
    ]
  }
]