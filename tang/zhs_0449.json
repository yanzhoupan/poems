[
  {
    "volume": 449,
    "sequence": 1,
    "title": "太和戊申岁大有年诏赐百寮出城观稼谨书盛事以俟采诗",
    "author": "白居易",
    "content": [
      "清晨承诏命，丰岁阅田闾。",
      "膏雨抽苗足，凉风吐穗初。",
      "早禾黄错落，晚稻绿扶疏。",
      "好入诗家咏，宜令史馆书。",
      "散为万姓食，堆作九年储。",
      "莫道如云稼，今秋云不如。"
    ]
  },
  {
    "volume": 449,
    "sequence": 2,
    "title": "赠悼怀太子挽歌辞二首（奉诏撰进）",
    "author": "白居易",
    "content": [
      "竹马书薨岁，铜龙表葬时。",
      "永言窀穸事，全用少阳仪。",
      "寿夭由天命，哀荣出圣慈。",
      "恭闻褒赠诏，轸念在与夷。",
      "剪叶藩封早，承华册命尊。",
      "笙歌辞洛苑，风雪蔽梁园。",
      "卤簿凌霜宿，铭旌向月翻。",
      "宫寮不逮事，哭送出都门。"
    ]
  },
  {
    "volume": 449,
    "sequence": 3,
    "title": "雨中招张司业宿",
    "author": "白居易",
    "content": [
      "过夏衣香润，迎秋簟色鲜。",
      "斜支花石枕，卧咏蕊珠篇。",
      "泥泞非游日，阴沉好睡天。",
      "能来同宿否，听雨对床眠。"
    ]
  },
  {
    "volume": 449,
    "sequence": 4,
    "title": "和集贤刘学士早朝作",
    "author": "白居易",
    "content": [
      "吟君昨日早朝诗，金御炉前唤仗时。",
      "烟吐白龙头宛转，扇开青雉尾参差。",
      "暂留春殿多称屈，合入纶闱即可知。",
      "从此摩霄去非晚，鬓边未有一茎丝。"
    ]
  },
  {
    "volume": 449,
    "sequence": 5,
    "title": "送陕州王司马建赴任（建，善诗者）",
    "author": "白居易",
    "content": [
      "陕州司马去何如，养静资贫两有余。",
      "公事闲忙同少尹，料钱多少敌尚书。",
      "只携美酒为行伴，唯作新诗趁下车。",
      "自有铁牛无咏者，料君投刃必应虚。"
    ]
  },
  {
    "volume": 449,
    "sequence": 6,
    "title": "对琴待月",
    "author": "白居易",
    "content": [
      "竹院新晴夜，松窗未卧时。",
      "共琴为老伴，与月有秋期。",
      "玉轸临风久，金波出雾迟。",
      "幽音待清景，唯是我心知。"
    ]
  },
  {
    "volume": 449,
    "sequence": 7,
    "title": "杨家南亭",
    "author": "白居易",
    "content": [
      "小亭门向月斜开，满地凉风满地苔。",
      "此院好弹秋思处，终须一夜抱琴来。"
    ]
  },
  {
    "volume": 449,
    "sequence": 8,
    "title": "早寒",
    "author": "白居易",
    "content": [
      "黄叶聚墙角，青苔围柱根。",
      "被经霜后薄，镜遇雨来昏。",
      "半卷寒檐幕，斜开暖阁门。",
      "迎冬兼送老，只仰酒盈尊。"
    ]
  },
  {
    "volume": 449,
    "sequence": 9,
    "title": "斋月静居",
    "author": "白居易",
    "content": [
      "病来心静一无思，老去身闲百不为。",
      "忽忽眼尘犹爱睡，些些口业尚夸诗。",
      "荤腥每断斋居月，香火常亲宴坐时。",
      "万虑消停百神泰，唯应寂寞杀三尸。"
    ]
  },
  {
    "volume": 449,
    "sequence": 10,
    "title": "宿裴相公兴化池亭（兼蒙借船舫游泛）",
    "author": "白居易",
    "content": [
      "林亭一出宿风尘，忘却平津是要津。",
      "松阁晴看山色近，石渠秋放水声新。",
      "孙弘阁闹无闲客，傅说舟忙不借人。",
      "何似抡才济川外，别开池馆待交亲。"
    ]
  },
  {
    "volume": 449,
    "sequence": 11,
    "title": "和刘郎中望终南山秋雪",
    "author": "白居易",
    "content": [
      "遍览古今集，都无秋雪诗。",
      "阳春先唱后，阴岭未消时。",
      "草讶霜凝重，松疑鹤散迟。",
      "清光莫独占，亦对白云司。"
    ]
  },
  {
    "volume": 449,
    "sequence": 12,
    "title": "广府胡尚书频寄诗，因答绝句",
    "author": "白居易",
    "content": [
      "尚书清白临南海，虽饮贪泉心不回。",
      "唯向诗中得珠玉，时时寄到帝乡来。"
    ]
  },
  {
    "volume": 449,
    "sequence": 13,
    "title": "送鹤与裴相临别赠诗",
    "author": "白居易",
    "content": [
      "司空爱尔尔须知，不信听吟送鹤诗。",
      "羽翮势高宁惜别，稻粱恩厚莫愁饥。",
      "夜栖少共鸡争树，晓浴先饶凤占池。",
      "稳上青云勿回顾，的应胜在白家时。"
    ]
  },
  {
    "volume": 449,
    "sequence": 14,
    "title": "令狐相公拜尚书后有喜从镇归朝之作刘郎中先和因以继之",
    "author": "白居易",
    "content": [
      "车骑新从梁苑回，履声珮响入中台。",
      "凤池望在终重去，龙节功成且纳来。",
      "金勒最宜乘雪出，玉觞何必待花开。",
      "尚书首唱郎中和，不计官资只计才。"
    ]
  },
  {
    "volume": 449,
    "sequence": 15,
    "title": "送河南尹冯学士赴任",
    "author": "白居易",
    "content": [
      "石渠金谷中间路，轩骑翩翩十日程。",
      "清洛饮冰添苦节，碧嵩看雪助高情。",
      "谩夸河北操旄钺，莫羡江西拥旆旌。",
      "何似府寮京令外，别教三十六峰迎。"
    ]
  },
  {
    "volume": 449,
    "sequence": 16,
    "title": "读鄂公传",
    "author": "白居易",
    "content": [
      "高卧深居不见人，功名斗薮似灰尘。",
      "唯留一部清商乐，月下风前伴老身。"
    ]
  },
  {
    "volume": 449,
    "sequence": 17,
    "title": "乌夜啼（一有赋得字）",
    "author": "白居易",
    "content": [
      "城上归时晚，庭前宿处危。",
      "月明无叶树，霜滑有风枝。",
      "啼涩饥喉咽，飞低冻翅垂。",
      "画堂鹦鹉鸟，冷暖不相知。"
    ]
  },
  {
    "volume": 449,
    "sequence": 18,
    "title": "镜换杯",
    "author": "白居易",
    "content": [
      "欲将珠匣青铜镜，换取金尊白玉卮。",
      "镜里老来无避处，尊前愁至有消时。",
      "茶能散闷为功浅，萱纵忘忧得力迟。",
      "不似杜康神用速，十分一盏便开眉。"
    ]
  },
  {
    "volume": 449,
    "sequence": 19,
    "title": "冬夜闻虫",
    "author": "白居易",
    "content": [
      "虫声冬思苦于秋，不解愁人闻亦愁。",
      "我是老翁听不畏，少年莫听白君头。"
    ]
  },
  {
    "volume": 449,
    "sequence": 20,
    "title": "双鹦鹉",
    "author": "白居易",
    "content": [
      "绿衣整顿双栖起，红觜分明对语时。",
      "始觉琵琶弦莽卤，方知吉了舌参差。",
      "郑牛识字吾常叹，丁鹤能歌尔亦知。",
      "若称白家鹦鹉鸟，笼中兼合解吟诗。"
    ]
  },
  {
    "volume": 449,
    "sequence": 21,
    "title": "赠朱道士",
    "author": "白居易",
    "content": [
      "仪容白皙上仙郎，方寸清虚内道场。",
      "两翼化生因服药，三尸卧死为休粮。",
      "醮坛北向宵占斗，寝室东开早纳阳。",
      "尽日窗间更无事，唯烧一炷降真香。"
    ]
  },
  {
    "volume": 449,
    "sequence": 22,
    "title": "昨以拙诗十首寄西川杜相公相公亦以新作…用伸答谢",
    "author": "白居易",
    "content": [
      "诗家律手在成都，权与寻常将相殊。",
      "剪截五言兼用钺，陶钧六义别开炉。",
      "惊人卷轴须知有，随事文章不道无。",
      "篇数虽同光价异，十鱼目换十骊珠。"
    ]
  },
  {
    "volume": 449,
    "sequence": 23,
    "title": "和汴州令狐相公新于郡内栽竹百竿拆壁开轩…七言五韵",
    "author": "白居易",
    "content": [
      "梁园修竹旧传名，园废年深竹不生。",
      "千亩荒凉寻未得，百竿青翠种新成。",
      "墙开乍见重添兴，窗静时闻别有情。",
      "烟叶蒙笼侵夜色，风枝萧飒欲秋声。",
      "更登楼望尤堪重，千万人家无一茎。"
    ]
  },
  {
    "volume": 449,
    "sequence": 24,
    "title": "重答汝州李六使君见和忆吴中旧游五首",
    "author": "白居易",
    "content": [
      "为忆娃宫与虎丘，玩君新作不能休。",
      "蜀笺写出篇篇好，吴调吟时句句愁。",
      "洛下林园终共住，江南风月会重游。",
      "由来事过多堪惜，何况苏州胜汝州。"
    ]
  },
  {
    "volume": 449,
    "sequence": 25,
    "title": "见殷尧藩侍御忆江南诗三十首诗中多叙苏杭…继和之",
    "author": "白居易",
    "content": [
      "江南名郡数苏杭，写在殷家三十章。",
      "君是旅人犹苦忆，我为刺史更难忘。",
      "境牵吟咏真诗国，兴入笙歌好醉乡。",
      "为念旧游终一去，扁舟直拟到沧浪。"
    ]
  },
  {
    "volume": 449,
    "sequence": 26,
    "title": "闻新蝉赠刘二十八",
    "author": "白居易",
    "content": [
      "蝉发一声时，槐花带两枝。",
      "只应催我老，兼遣报君知。",
      "白发生头速，青云入手迟。",
      "无过一杯酒，相劝数开眉。"
    ]
  },
  {
    "volume": 449,
    "sequence": 27,
    "title": "赠王山人",
    "author": "白居易",
    "content": [
      "玉芝观里王居士，服气餐霞善养身。",
      "夜后不闻龟喘息，秋来唯长鹤精神。",
      "容颜尽怪长如故，名姓多疑不是真。",
      "贵重荣华轻寿命，知君闷见世间人。"
    ]
  },
  {
    "volume": 449,
    "sequence": 28,
    "title": "和刘郎中学士题集贤阁",
    "author": "白居易",
    "content": [
      "朱阁青山高庳齐，与君才子作诗题。",
      "傍闻大内笙歌近，下视诸司屋舍低。",
      "万卷图书天禄上，一条风景月华西。",
      "欲知丞相优贤意，百步新廊不蹋泥。"
    ]
  },
  {
    "volume": 449,
    "sequence": 29,
    "title": "观幻",
    "author": "白居易",
    "content": [
      "有起皆因灭，无暌不暂同。",
      "从欢终作戚，转苦又成空。",
      "次第花生眼，须臾烛过风。",
      "更无寻觅处，鸟迹印空中。"
    ]
  },
  {
    "volume": 449,
    "sequence": 30,
    "title": "病假中庞少尹携鱼酒相过",
    "author": "白居易",
    "content": [
      "宦情牢落年将暮，病假联绵日渐深。",
      "被老相催虽白首，与春无分未甘心。",
      "闲停茶碗从容语，醉把花枝取次吟。",
      "劳动故人庞阁老，提鱼携酒远相寻。"
    ]
  },
  {
    "volume": 449,
    "sequence": 31,
    "title": "听田顺儿歌",
    "author": "白居易",
    "content": [
      "戛玉敲冰声未停，嫌云不遏入青冥。",
      "争得黄金满衫袖，一时抛与断年听。"
    ]
  },
  {
    "volume": 449,
    "sequence": 32,
    "title": "听曹刚琵琶兼示重莲",
    "author": "白居易",
    "content": [
      "拨拨弦弦意不同，胡啼番语两玲珑。",
      "谁能截得曹刚手，插向重莲衣袖中。"
    ]
  },
  {
    "volume": 449,
    "sequence": 33,
    "title": "酬令狐相公春日寻花见寄六韵",
    "author": "白居易",
    "content": [
      "病卧帝王州，花时不得游。",
      "老应随日至，春肯为人留。",
      "粉坏杏将谢，火繁桃尚稠。",
      "白飘僧院地，红落酒家楼。",
      "空里雪相似，晚来风不休。",
      "吟君怅望句，如到曲江头。"
    ]
  },
  {
    "volume": 449,
    "sequence": 34,
    "title": "和刘郎中曲江春望见示",
    "author": "白居易",
    "content": [
      "芳景多游客，衰翁独在家。",
      "肺伤妨饮酒，眼痛忌看花。",
      "寺路随江曲，宫墙夹道斜。",
      "羡君犹壮健，不枉度年华。"
    ]
  },
  {
    "volume": 449,
    "sequence": 35,
    "title": "送东都留守令狐尚书赴任",
    "author": "白居易",
    "content": [
      "翠华黄屋未东巡，碧洛青嵩付大臣。",
      "地称高情多水竹，山宜闲望少风尘。",
      "龙门即拟为游客，金谷先凭作主人。",
      "歌酒家家花处处，莫空管领上阳春。"
    ]
  },
  {
    "volume": 449,
    "sequence": 36,
    "title": "自题新昌居止，因招杨郎中小饮",
    "author": "白居易",
    "content": [
      "地偏坊远巷仍斜，最近东头是白家。",
      "宿雨长齐邻舍柳，晴光照出夹城花。",
      "春风小榼三升酒，寒食深炉一碗茶。",
      "能到南园同醉否，笙歌随分有些些。"
    ]
  },
  {
    "volume": 449,
    "sequence": 37,
    "title": "南园试小乐",
    "author": "白居易",
    "content": [
      "小园斑驳花初发，新乐铮摐教欲成。",
      "红萼紫房皆手植，苍头碧玉尽家生。",
      "高调管色吹银字，慢拽歌词唱渭城。",
      "不饮一杯听一曲，将何安慰老心情。"
    ]
  },
  {
    "volume": 449,
    "sequence": 38,
    "title": "和微之春日投简阳明洞天五十韵",
    "author": "白居易",
    "content": [
      "青阳行已半，白日坐将徂。",
      "越国强仍大，稽城高且孤。",
      "利饶盐煮海，名胜水澄湖。",
      "牛斗天垂象，台明地展图。",
      "瑰奇填市井，佳丽溢闉闍。",
      "勾践遗风霸，西施旧俗姝。",
      "船头龙夭矫，桥脚兽睢盱。",
      "乡味珍蟛蚏，时鲜贵鹧鸪。",
      "语言诸夏异，衣服一方殊。",
      "捣练蛾眉婢，鸣榔蛙角奴。",
      "江清敌伊洛，山翠胜荆巫。",
      "华表双栖鹤，联樯几点乌。",
      "烟波分渡口，云树接城隅。",
      "涧远松如画，洲平水似铺。",
      "绿科秧早稻，紫笋折新芦。",
      "暖蹋泥中藕，香寻石上蒲。",
      "雨来萌尽达，雷后蛰全苏。",
      "柳眼黄丝颣，花房绛虫葛珠。",
      "林风新竹折，野烧老桑枯。",
      "带亸长枝蕙，钱穿短贯榆。",
      "暄和生野菜，卑湿长街芜。",
      "女浣纱相伴，儿烹鲤一呼。",
      "山魈啼稚子，林狖挂山都。",
      "产业论蚕蚁，孳生计鸭雏。",
      "泉岩雪飘洒，苔壁锦漫糊。",
      "堰限舟航路，堤通车马途。",
      "耶溪岸回合，禹庙径盘纡。",
      "洞穴何因凿，星槎谁与刳。",
      "石凹仙药臼，峰峭佛香炉。",
      "去为投金简，来因挈玉壶。",
      "贵仍招客宿，健未要人扶。",
      "闻望贤丞相，仪形美丈夫。",
      "前驱驻旌旆，偏坐列笙竽。",
      "刺史旟翻隼，尚书履曳凫。",
      "学禅超后有，观妙造虚无。",
      "髻里传僧宝，环中得道枢。",
      "登楼诗八咏，置砚赋三都。",
      "捧拥罗将绮，趋跄紫与朱。",
      "庙谟藏稷契，兵略贮孙吴。",
      "令下三军整，风高四海趋。",
      "千家得慈母，六郡事严姑。",
      "重士过三哺，轻财抵一铢。",
      "送觥歌宛转，嘲妓笑卢胡。",
      "佐饮时炮鳖，蠲酲数鲙鲈。",
      "醉乡虽咫尺，乐事亦须臾。",
      "若不中贤圣，何由外智愚。",
      "伊予一生志，我尔百年躯。",
      "江上三千里，城中十二衢。",
      "出多无伴侣，归只对妻孥。",
      "白首青山约，抽身去得无。"
    ]
  },
  {
    "volume": 449,
    "sequence": 39,
    "title": "酬郑侍御多雨春空过诗三十韵（次用本韵）",
    "author": "白居易",
    "content": [
      "南雨来多滞，东风动即狂。",
      "月行离毕急，龙走召云忙。",
      "鬼转雷车响，蛇腾电策光。",
      "浸淫天似漏，沮洳地成疮。",
      "惨淡阴烟白，空濛宿雾黄。",
      "暗遮千里目，闷结九回肠。",
      "寂寞羁臣馆，深沉思妇房。",
      "镜昏鸾灭影，衣润麝消香。",
      "兰湿难纫珮，花凋易落妆。",
      "沾黄莺翅重，滋绿草心长。",
      "紫陌皆泥泞，黄污共淼茫。",
      "恐霖成怪沴，望霁剧祯祥。",
      "楚柳腰肢亸，湘筠涕泪滂。",
      "昼昏疑是夜，阴盛胜于阳。",
      "居士巾皆垫，行人盖尽张。",
      "跳蛙还屡出，移蚁欲深藏。",
      "端坐交游废，闲行去步妨。",
      "愁生垂白叟，恼杀蹋青娘。",
      "变海常须虑，为鱼慎勿忘。",
      "此时方共惧，何处可相将。",
      "已望东溟祷，仍封北户禳。",
      "却思逢旱魃，谁喜见商羊。",
      "预怕为蚕病，先忧作麦伤。",
      "惠应施浃洽，政岂假揄扬。",
      "祀典修咸秩，农书振满床。",
      "丹诚期恳苦，白日会昭彰。",
      "赈廪赒饥户，苫城备坏墙。",
      "且当营岁事，宁暇惜年芳。",
      "德胜令灾弭，人安在吏良。",
      "尚书心若此，不枉系金章。"
    ]
  },
  {
    "volume": 449,
    "sequence": 40,
    "title": "和春深二十首",
    "author": "白居易",
    "content": [
      "何处春深好，春深富贵家。",
      "马为中路鸟，妓作后庭花。",
      "罗绮驱论队，金银用断车。",
      "眼前何所苦，唯苦日西斜。",
      "何处春深好，春深贫贱家。",
      "荒凉三径草，冷落四邻花。",
      "奴困归佣力，妻愁出赁车。",
      "途穷平路险，举足剧褒斜。",
      "何处春深好，春深执政家。",
      "凤池添砚水，鸡树落衣花。",
      "诏借当衢宅，恩容上殿车。",
      "延英开对久，门与日西斜。",
      "何处春深好，春深方镇家。",
      "通犀排带胯，瑞鹘勘袍花。",
      "飞絮冲球马，垂杨拂妓车。",
      "戎装拜春设，左握宝刀斜。",
      "何处春深好，春深刺史家。",
      "阴繁棠布叶，岐秀麦分花。",
      "五匹鸣珂马，双轮画轼车。",
      "和风引行乐，叶叶隼旟斜。",
      "何处春深好，春深学士家。",
      "凤书裁五色，马鬣剪三花。",
      "蜡炬开明火，银台赐物车。",
      "相逢不敢揖，彼此帽低斜。",
      "何处春深好，春深女学家。",
      "惯看温室树，饱识浴堂花。",
      "御印提随仗，香笺把下车。",
      "宋家宫样髻，一片绿云斜。",
      "何处春深好，春深御史家。",
      "絮萦骢马尾，蝶绕绣衣花。",
      "破柱行持斧，埋轮立驻车。",
      "入班遥认得，鱼贯一行斜。",
      "何处春深好，春深迁客家。",
      "一杯寒食酒，万里故园花。",
      "炎瘴蒸如火，光阴走似车。",
      "为忧鵩鸟至，只恐日光斜。",
      "何处春深好，春深经业家。",
      "唯求太常第，不管曲江花。",
      "折桂名惭郄，收萤志慕车。",
      "官场泥补处，最怕寸阴斜。",
      "何处春深好，春深隐士家。",
      "野衣裁薜叶，山饭晒松花。",
      "兰索纫幽珮，蒲轮驻软车。",
      "林间箕踞坐，白眼向人斜。",
      "何处春深好，春深渔父家。",
      "松湾随棹月，桃浦落船花。",
      "投饵移轻楫，牵轮转小车。",
      "萧萧芦叶里，风起钓丝斜。",
      "何处春深好，春深潮户家。",
      "涛翻三月雪，浪喷四时花。",
      "曳练驰千马，惊雷走万车。",
      "余波落何处，江转富阳斜。",
      "何处春深好，春深痛饮家。",
      "十分杯里物，五色眼前花。",
      "餔歠眠糟瓮，流涎见麹车。",
      "中山一沉醉，千度日西斜。",
      "何处春深好，春深上巳家。",
      "兰亭席上酒，曲洛岸边花。",
      "弄水游童棹，湔裾小妇车。",
      "齐桡争渡处，一匹锦标斜。",
      "何处春深好，春深寒食家。",
      "玲珑镂鸡子，宛转彩球花。",
      "碧草追游骑，红尘拜扫车。",
      "秋千细腰女，摇曳逐风斜。",
      "何处春深好，春深博弈家。",
      "一先争破眼，六聚斗成花。",
      "鼓应投壶马，兵冲象戏车。",
      "弹棋局上事，最妙是长斜。",
      "何处春深好，春深嫁女家。",
      "紫排襦上雉，黄帖鬓边花。",
      "转烛初移障，鸣环欲上车。",
      "青衣传毡褥，锦绣一条斜。",
      "何处春深好，春深娶妇家。",
      "两行笼里烛，一树扇间花。",
      "宾拜登华席，亲迎障幰车。",
      "催妆诗未了，星斗渐倾斜。",
      "何处春深好，春深妓女家。",
      "眉欺杨柳叶，裙妒石榴花。",
      "兰麝熏行被，金铜钉坐车。",
      "杭州苏小小，人道最夭斜。"
    ]
  },
  {
    "volume": 449,
    "sequence": 41,
    "title": "咏家酝十韵",
    "author": "白居易",
    "content": [
      "独醒从古笑灵均，长醉如今斅伯伦。",
      "旧法依稀传自杜，新方要妙得于陈。",
      "井泉王相资重九，麹糵精灵用上寅。",
      "酿糯岂劳炊范黍，撇篘何假漉陶巾。",
      "常嫌竹叶犹凡浊，始觉榴花不正真。",
      "瓮揭开时香酷烈，瓶封贮后味甘辛。",
      "捧疑明水从空化，饮似阳和满腹春。",
      "色洞玉壶无表里，光摇金醆有精神。",
      "能销忙事成闲事，转得忧人作乐人。",
      "应是世间贤圣物，与君还往拟终身。"
    ]
  },
  {
    "volume": 449,
    "sequence": 42,
    "title": "池鹤二首",
    "author": "白居易",
    "content": [
      "高竹笼前无伴侣，乱鸡群里有风标。",
      "低头乍恐丹砂落，晒翅常疑白雪消。",
      "转觉鸬鹚毛色下，苦嫌鹦鹉语声娇。",
      "临风一唳思何事，怅望青田云水遥。",
      "池中此鹤鹤中稀，恐是辽东老令威。",
      "带雪松枝翘膝胫，放花菱片缀毛衣。",
      "低回且向林间宿，奋迅终须天外飞。",
      "若问故巢知处在，主人相恋未能归。"
    ]
  },
  {
    "volume": 449,
    "sequence": 43,
    "title": "对酒五首",
    "author": "白居易",
    "content": [
      "巧拙贤愚相是非，何如一醉尽忘机。",
      "君知天地中宽窄，雕鹗鸾皇各自飞。",
      "蜗牛角上争何事，石火光中寄此身。",
      "随富随贫且欢乐，不开口笑是痴人。",
      "丹砂见火去无迹，白发泥人来不休。",
      "赖有酒仙相暖热，松乔醉即到前头。",
      "百岁无多时壮健，一春能几日晴明。",
      "相逢且莫推辞醉，听唱阳关第四声。",
      "昨日低眉问疾来，今朝收泪吊人回。",
      "眼前流例君看取，且遣琵琶送一杯。"
    ]
  },
  {
    "volume": 449,
    "sequence": 44,
    "title": "僧院花",
    "author": "白居易",
    "content": [
      "欲悟色空为佛事，故栽芳树在僧家。",
      "细看便是华严偈，方便风开智慧花。"
    ]
  },
  {
    "volume": 449,
    "sequence": 45,
    "title": "老戒",
    "author": "白居易",
    "content": [
      "我有白头戒，闻于韩侍郎。",
      "老多忧活计，病更恋班行。",
      "矍铄夸身健，周遮说话长。",
      "不知吾免否，两鬓已成霜。"
    ]
  },
  {
    "volume": 449,
    "sequence": 46,
    "title": "洛桥寒食日作十韵",
    "author": "白居易",
    "content": [
      "上苑风烟好，中桥道路平。",
      "蹴球尘不起，泼火雨新晴。",
      "宿醉头仍重，晨游眼乍明。",
      "老慵虽省事，春诱尚多情。",
      "遇客踟蹰立，寻花取次行。",
      "连钱嚼金勒，凿落写银罂。",
      "府酝伤教送，官娃岂要迎。",
      "舞腰那及柳，歌舌不如莺。",
      "乡国真堪恋，光阴可合轻。",
      "三年遇寒食，尽在洛阳城。"
    ]
  },
  {
    "volume": 449,
    "sequence": 47,
    "title": "快活",
    "author": "白居易",
    "content": [
      "可惜莺啼花落处，一壶浊酒送残春。",
      "可怜月好风凉夜，一部清商伴老身。",
      "饱食安眠消日月，闲谈冷笑接交亲。",
      "谁知将相王侯外，别有优游快活人。"
    ]
  },
  {
    "volume": 449,
    "sequence": 48,
    "title": "送令狐相公赴太原",
    "author": "白居易",
    "content": [
      "六纛双旌万铁衣，并汾旧路满光辉。",
      "青衫书记何年去，红旆将军昨日归。",
      "诗作马蹄随笔走，猎酣鹰翅伴觥飞。",
      "此都莫作多时计，再为苍生入紫微。"
    ]
  },
  {
    "volume": 449,
    "sequence": 49,
    "title": "不出",
    "author": "白居易",
    "content": [
      "檐前新叶覆残花，席上余杯对早茶。",
      "好是老身销日处，谁能骑马傍人家。"
    ]
  },
  {
    "volume": 449,
    "sequence": 50,
    "title": "惜落花",
    "author": "白居易",
    "content": [
      "夜来风雨急，无复旧花林。",
      "枝上三分落，园中二寸深。",
      "日斜啼鸟思，春尽老人心。",
      "莫怪添杯饮，情多酒不禁。"
    ]
  },
  {
    "volume": 449,
    "sequence": 51,
    "title": "老病",
    "author": "白居易",
    "content": [
      "昼听笙歌夜醉眠，若非月下即花前。",
      "如今老病须知分，不负春来二十年。"
    ]
  },
  {
    "volume": 449,
    "sequence": 52,
    "title": "忆晦叔",
    "author": "白居易",
    "content": [
      "游山弄水携诗卷，看月寻花把酒杯。",
      "六事尽思君作伴，几时归到洛阳来。"
    ]
  },
  {
    "volume": 449,
    "sequence": 53,
    "title": "送徐州高仆射赴镇",
    "author": "白居易",
    "content": [
      "大红旆引碧幢旌，新拜将军指点行。",
      "战将易求何足贵，书生难得始堪荣。",
      "离筵歌舞花丛散，候骑刀枪雪队迎。",
      "应笑蹉跎白头尹，风尘唯管洛阳城。"
    ]
  },
  {
    "volume": 449,
    "sequence": 54,
    "title": "琴酒",
    "author": "白居易",
    "content": [
      "耳根得听琴初畅，心地忘机酒半酣。",
      "若使启期兼解醉，应言四乐不言三。"
    ]
  },
  {
    "volume": 449,
    "sequence": 55,
    "title": "听幽兰",
    "author": "白居易",
    "content": [
      "琴中古曲是幽兰，为我殷勤更弄看。",
      "欲得身心俱静好，自弹不及听人弹。"
    ]
  },
  {
    "volume": 449,
    "sequence": 56,
    "title": "六年秋重题白莲",
    "author": "白居易",
    "content": [
      "素房含露玉冠鲜，绀叶摇风钿扇圆。",
      "本是吴州供进藕，今为伊水寄生莲。",
      "移根到此三千里，结子经今六七年。",
      "不独池中花故旧，兼乘旧日采花船。"
    ]
  },
  {
    "volume": 449,
    "sequence": 57,
    "title": "元相公挽歌词三首",
    "author": "白居易",
    "content": [
      "铭旌官重威仪盛，骑吹声繁卤簿长。",
      "后魏帝孙唐宰相，六年七月葬咸阳。",
      "墓门已闭笳箫去，唯有夫人哭不休。",
      "苍苍露草咸阳垄，此是千秋第一秋。",
      "送葬万人皆惨澹，反虞驷马亦悲鸣。",
      "琴书剑珮谁收拾，三岁遗孤新学行。"
    ]
  },
  {
    "volume": 449,
    "sequence": 58,
    "title": "卧听法曲霓裳",
    "author": "白居易",
    "content": [
      "金磬玉笙调已久，牙床角枕睡常迟。",
      "朦胧闲梦初成后，宛转柔声入破时。",
      "乐可理心应不谬，酒能陶性信无疑。",
      "起尝残酌听余曲，斜背银缸半下帷。"
    ]
  },
  {
    "volume": 449,
    "sequence": 59,
    "title": "结之",
    "author": "白居易",
    "content": [
      "欢爱今何在，悲啼亦是空。",
      "同为一夜梦，共过十年中。"
    ]
  },
  {
    "volume": 449,
    "sequence": 60,
    "title": "五凤楼晚望（六年八月十日作）",
    "author": "白居易",
    "content": [
      "晴阳晚照湿烟销，五凤楼高天泬寥。",
      "野绿全经朝雨洗，林红半被暮云烧。",
      "龙门翠黛眉相对，伊水黄金线一条。",
      "自入秋来风景好，就中最好是今朝。"
    ]
  },
  {
    "volume": 449,
    "sequence": 61,
    "title": "寄刘苏州",
    "author": "白居易",
    "content": [
      "去年八月哭微之，今年八月哭敦诗。",
      "何堪老泪交流日，多是秋风摇落时。",
      "泣罢几回深自念，情来一倍苦相思。",
      "同年同病同心事，除却苏州更是谁。"
    ]
  },
  {
    "volume": 449,
    "sequence": 62,
    "title": "送客",
    "author": "白居易",
    "content": [
      "病上篮舆相送来，衰容秋思两悠哉。",
      "凉风袅袅吹槐子，却请行人劝一杯。"
    ]
  },
  {
    "volume": 449,
    "sequence": 63,
    "title": "秋思",
    "author": "白居易",
    "content": [
      "夕照红于烧，晴空碧胜蓝。",
      "兽形云不一，弓势月初三。",
      "雁思来天北，砧愁满水南。",
      "萧条秋气味，未老已深谙。"
    ]
  },
  {
    "volume": 449,
    "sequence": 64,
    "title": "酬梦得秋夕不寐见寄（次用本韵）",
    "author": "白居易",
    "content": [
      "碧簟绛纱帐，夜凉风景清。",
      "病闻和药气，渴听碾茶声。",
      "露竹偷灯影，烟松护月明。",
      "何言千里隔，秋思一时生。"
    ]
  },
  {
    "volume": 449,
    "sequence": 65,
    "title": "题周家歌者",
    "author": "白居易",
    "content": [
      "清紧如敲玉，深圆似转簧。",
      "一声肠一断，能有几多肠。"
    ]
  },
  {
    "volume": 449,
    "sequence": 66,
    "title": "忆梦得（梦得能唱竹枝，听者愁绝）",
    "author": "白居易",
    "content": [
      "齿发各蹉跎，疏慵与病和。",
      "爱花心在否，见酒兴如何。",
      "年长风情少，官高俗虑多。",
      "几时红烛下，闻唱竹枝歌。"
    ]
  },
  {
    "volume": 449,
    "sequence": 67,
    "title": "赠同座",
    "author": "白居易",
    "content": [
      "春黛双蛾嫩，秋蓬两鬓侵。",
      "谋欢身太晚，恨老意弥深。",
      "薄解灯前舞，尤能酒后吟。",
      "花丛便不入，犹自未甘心。"
    ]
  },
  {
    "volume": 449,
    "sequence": 68,
    "title": "失婢",
    "author": "白居易",
    "content": [
      "宅院小墙庳，坊门帖榜迟。",
      "旧恩惭自薄，前事悔难追。",
      "笼鸟无常主，风花不恋枝。",
      "今宵在何处，唯有月明知。"
    ]
  },
  {
    "volume": 449,
    "sequence": 69,
    "title": "夜招晦叔",
    "author": "白居易",
    "content": [
      "庭草留霜池结冰，黄昏钟绝冻云凝。",
      "碧毡帐上正飘雪，红火炉前初炷灯。",
      "高调秦筝一两弄，小花蛮榼二三升。",
      "为君更奏湘神曲，夜就侬来能不能。"
    ]
  },
  {
    "volume": 449,
    "sequence": 70,
    "title": "戏答皇甫监（时皇甫监初丧偶）",
    "author": "白居易",
    "content": [
      "寒宵劝酒君须饮，君是孤眠七十身。",
      "莫道非人身不暖，十分一醆暖于人。"
    ]
  },
  {
    "volume": 449,
    "sequence": 71,
    "title": "和杨师皋伤小姬英英",
    "author": "白居易",
    "content": [
      "自从娇騃一相依，共见杨花七度飞。",
      "玳瑁床空收枕席，琵琶弦断倚屏帏。",
      "人间有梦何曾入，泉下无家岂是归。",
      "坟上少啼留取泪，明年寒食更沾衣。"
    ]
  },
  {
    "volume": 449,
    "sequence": 72,
    "title": "池边即事",
    "author": "白居易",
    "content": [
      "毡帐胡琴出塞曲，兰塘越棹弄潮声。",
      "何言此处同风月，蓟北江南万里情。"
    ]
  },
  {
    "volume": 449,
    "sequence": 73,
    "title": "闻乐感邻",
    "author": "白居易",
    "content": [
      "老去亲朋零落尽，秋来弦管感伤多。",
      "尚书宅畔悲邻笛，廷尉门前叹雀罗。",
      "绿绮窗空分妓女，绛纱帐掩罢笙歌。",
      "欢娱未足身先去，争奈书生薄命何。"
    ]
  }
]