[
  {
    "volume": 785,
    "sequence": 1,
    "title": "明月湖醉后蔷薇花歌",
    "author": "无名氏",
    "content": [
      "万朵当轩红灼灼，晚阴照水尘不著。",
      "西施醉后情不禁，侍儿扶下蕊珠阁。",
      "柔条嫩蕊轻菩鳃，一低一昂合又开。",
      "深红浅绿状不得，日斜池畔香风来。",
      "红能柔，绿能软，浓淡参差相宛转。",
      "舞蝶双双谁唤来，轻绡片片何人剪。",
      "白发使君思帝乡，驱妻领女游花傍。",
      "持杯忆著曲江事，千花万叶垂宫墙。",
      "复有同心初上第，日暮华筵移水际。",
      "笙歌日日徵教坊，倾国名倡尽佳丽。",
      "我曾此处同诸生，飞盂落盏纷纵横。",
      "将欲得到上天路，刚向直道中行去。",
      "一朝失势当如此，万事如灰壮心死。",
      "谁知奏御数万言，翻割龟符四千里。",
      "丈夫达则贤，穷则愚。",
      "胡为紫，胡为朱？",
      "莫思身外穷通事，且醉花前一百壶。"
    ]
  },
  {
    "volume": 785,
    "sequence": 2,
    "title": "春二首",
    "author": "无名氏",
    "content": [
      "褭褭东风吹水国，金鸦影暖南山北。",
      "蒲抽小剑割湘波，柳拂长眉舞春色。",
      "白铜堤下烟苍苍，林端细蕊参差香。",
      "绿桑枝下见桃叶，回看青云空断肠。",
      "乌足迟迟日宫里，天门击鼓龙蛇起。",
      "风师剪翠换枯条，青帝挼蓝染江水。",
      "蜂蝶缤纷抱香蕊，锦鳞跳掷红云尾。",
      "绣衣白马不归来，双成倚槛春心醉。"
    ]
  },
  {
    "volume": 785,
    "sequence": 3,
    "title": "夏",
    "author": "无名氏",
    "content": [
      "赤帝旗迎火云起，南山石裂吴牛死。",
      "绣楹夜夜箔虾须，象榻重重簟湘水。",
      "彤彤日脚烧冰井，古陌尘飞野烟静。",
      "汉帝高堂汗若珠，班姬明月无停影。"
    ]
  },
  {
    "volume": 785,
    "sequence": 4,
    "title": "秋",
    "author": "无名氏",
    "content": [
      "月色驱秋下穹昊，梁间燕语辞巢早。",
      "古苔凝紫贴瑶阶，露槿啼红堕江草。",
      "越客羁魂挂长道，西风欲揭南山倒。",
      "粉娥恨骨不胜衣，映门楚碧蝉声老。"
    ]
  },
  {
    "volume": 785,
    "sequence": 5,
    "title": "冬",
    "author": "无名氏",
    "content": [
      "苍茫枯碛阴云满，古木号空昼光短。",
      "云拥三峰岳色低，冰坚九曲河声断。",
      "浩汗霜风刮天地，温泉火井无生意。",
      "泽国龙蛇冻不伸，南山瘦柏销残翠。"
    ]
  },
  {
    "volume": 785,
    "sequence": 6,
    "title": "鸡头",
    "author": "无名氏",
    "content": [
      "湖浪参差叠寒玉，水仙晓展钵盘绿。",
      "淡黄根老栗皱圆，染青刺短金罂熟。",
      "紫罗小囊光紧蹙，一掬真珠藏猬腹。",
      "丛丛引觜傍莲洲，满川恐作天鸡哭。"
    ]
  },
  {
    "volume": 785,
    "sequence": 7,
    "title": "红蔷薇（一作庄南杰诗）",
    "author": "无名氏",
    "content": [
      "九天碎霞明泽国，造化工夫潜剪刻。",
      "浅碧眉长约细枝，深红刺短钩春色。",
      "晴日当楼晓香歇，锦带盘空欲成结。",
      "谢豹声催麦陇秋，春风吹落猩猩血。"
    ]
  },
  {
    "volume": 785,
    "sequence": 8,
    "title": "斑竹簟",
    "author": "无名氏",
    "content": [
      "龙鳞满床波浪湿，血光点点湘娥泣。",
      "一片晴霞冻不飞，深沈尽讶蛟人立。",
      "百朵排花蜀缬明，珊瑚枕滑葛衣轻。",
      "闲窗独卧晓不起，冷浸羁魂锦江里。"
    ]
  },
  {
    "volume": 785,
    "sequence": 9,
    "title": "听琴",
    "author": "无名氏",
    "content": [
      "六律铿锵间宫徵，伶伦写入梧桐尾。",
      "七条瘦玉叩寒星，万派流泉哭纤指。",
      "空山雨脚随云起，古木灯青啸山鬼。",
      "田文堕泪曲未终，子规啼血哀猿死。"
    ]
  },
  {
    "volume": 785,
    "sequence": 10,
    "title": "石榴",
    "author": "无名氏",
    "content": [
      "蝉啸秋云槐叶齐，石榴香老庭枝低。",
      "流霞色染紫罂粟，黄蜡纸苞红瓠犀。",
      "玉刻冰壶含露湿，斒斑似带湘娥泣。",
      "萧娘初嫁嗜甘酸，嚼破水精千万粒。"
    ]
  },
  {
    "volume": 785,
    "sequence": 11,
    "title": "秦家行",
    "author": "无名氏",
    "content": [
      "彗孛飞光照天地，九天瓦裂屯冤气。",
      "鬼哭声声怨赵高，宫花滴尽扶苏泪。",
      "祸起萧墙不知戢，羽书催筑长城急。",
      "剑上忠臣血未干，沛公已向函关入。"
    ]
  },
  {
    "volume": 785,
    "sequence": 12,
    "title": "小苏家",
    "author": "无名氏",
    "content": [
      "双月讴讠亚辗秋碧，细风斜掩神仙宅。",
      "麦门冬长马鬣青，茱萸蕊绽蝇头赤。",
      "流苏斗帐悬高壁，彩凤盘龙缴香额。",
      "堂内月娥横剪波，倚门肠断虾须隔。"
    ]
  },
  {
    "volume": 785,
    "sequence": 13,
    "title": "斑竹",
    "author": "无名氏",
    "content": [
      "浓绿疏茎绕湘水，春风抽出蛟龙尾。",
      "色抱霜花粉黛光，枝撑蜀锦红霞起。",
      "交戛敲欹无俗声，满林风曳刀枪横。",
      "殷痕苦雨洗不落，犹带湘娥泪血腥。",
      "袅娜梢头扫秋月，影穿林下疑残雪。",
      "我今惭愧子猷心，解爱此君名不灭。"
    ]
  },
  {
    "volume": 785,
    "sequence": 14,
    "title": "天竺国胡僧水晶念珠",
    "author": "无名氏",
    "content": [
      "天竺胡僧踏云立，红精素贯鲛人泣。",
      "细影疑随焰火销，圆光恐滴袈裟湿。",
      "夜梵西天千佛声，指轮次第驱寒星。",
      "若非叶下滴秋露，则是井底圆春冰。",
      "凄清妙丽应难并，眼界真如意珠静。",
      "碧莲花下独提携，坚洁何如幻泡影。"
    ]
  },
  {
    "volume": 785,
    "sequence": 15,
    "title": "白雪歌",
    "author": "无名氏",
    "content": [
      "皇穹何处飞琼屑，散下人间作春雪。",
      "五花马踏白云衢，七香车碾瑶墀月。",
      "苏岩乳洞拥山家，涧藤古栗盘银蛇。",
      "寒郊复叠铺柳絮，古碛烂熳吹芦花。",
      "流泉不下孤汀咽，断臂老猿声欲绝。",
      "鸟啄冰潭玉镜开，风敲檐溜水晶折。",
      "拂户初疑粉蝶飞，看山又讶白鸥归。",
      "孙康冻死读书闱，火井不暖温泉微。"
    ]
  },
  {
    "volume": 785,
    "sequence": 16,
    "title": "琵琶",
    "author": "无名氏",
    "content": [
      "粉胸绣臆谁家女，香拨星星共春语。",
      "七盘岭上走鸾铃，十二峰头弄云雨。",
      "千悲万恨四五弦，弦中甲马声骈阗。",
      "山僧扑破琉璃钵，壮士击折珊瑚鞭。",
      "珊瑚鞭折声交戛，玉盘倾泻真珠滑。",
      "海神驱趁夜涛回，江娥蹙踏春冰裂。",
      "满坐红妆尽泪垂，望乡之客不胜悲。",
      "曲终调绝忽飞去，洞庭月落孤云归。"
    ]
  },
  {
    "volume": 785,
    "sequence": 17,
    "title": "伤哉行",
    "author": "无名氏",
    "content": [
      "兔走乌飞不相见，人事依稀速如电。",
      "王母夭桃一度开，玉楼红粉千回变。",
      "车驰马走咸阳道，石家旧宅空荒草。",
      "秋雨无情不惜花，芙蓉一一惊颠倒。",
      "劝君莫谩栽荆棘，秦皇虚费驱山力。",
      "英风一去更无言，白骨沈埋暮山碧。"
    ]
  },
  {
    "volume": 785,
    "sequence": 18,
    "title": "留赠偃师主人",
    "author": "无名氏",
    "content": [
      "孤城漏未残，徒侣拂征鞍。",
      "洛北去愁远，淮南归梦阑。",
      "晓灯回壁暗，晴雪卷帘寒。",
      "更尽主人酒，出门行路难。"
    ]
  },
  {
    "volume": 785,
    "sequence": 19,
    "title": "长门",
    "author": "无名氏",
    "content": [
      "怅望黄金屋，恩衰似越逃。",
      "花生针眼刺，月送剪肠刀。",
      "地近欢娱远，天低雨露高。",
      "时看回辇处，泪脸湿夭桃。"
    ]
  },
  {
    "volume": 785,
    "sequence": 20,
    "title": "宴李家宅",
    "author": "无名氏",
    "content": [
      "画屏深掩瑞云光，罗绮花飞白玉堂。",
      "银榼酒倾鱼尾倒，金炉灰满鸭心香。",
      "轻摇绿水青蛾敛，乱触红丝皓腕狂。",
      "今日恩荣许同听，不辞沈醉一千觞。"
    ]
  },
  {
    "volume": 785,
    "sequence": 21,
    "title": "长信宫",
    "author": "无名氏",
    "content": [
      "细草侵阶乱碧鲜，宫门深锁绿杨天。",
      "珠帘欲卷抬秋水，罗幌微开动冷烟。",
      "风引漏声过枕上，月移花影到窗前。",
      "独挑残烛魂堪断，却恨青蛾误少年。"
    ]
  },
  {
    "volume": 785,
    "sequence": 22,
    "title": "骊山感怀",
    "author": "无名氏",
    "content": [
      "武帝寻仙驾海游，禁门高闭水空流。",
      "深宫带日年年色，翠柏凝烟夜夜愁。",
      "鸾凤影沈归万古，歌钟声断梦千秋。",
      "晚来惆怅无人会，云雨能飞傍玉楼。"
    ]
  },
  {
    "volume": 785,
    "sequence": 23,
    "title": "绝句",
    "author": "无名氏",
    "content": [
      "石沈辽海阔，剑别楚山长。",
      "会合知无日，离心满夕阳。"
    ]
  },
  {
    "volume": 785,
    "sequence": 24,
    "title": "听唱鹧鸪",
    "author": "无名氏",
    "content": [
      "金谷歌传第一流，鹧鸪清怨碧云愁。",
      "夜来省得曾闻处，万里月明湘水流。"
    ]
  },
  {
    "volume": 785,
    "sequence": 25,
    "title": "杂诗（第八首一作白居易诗）",
    "author": "无名氏",
    "content": [
      "劝君莫惜金缕衣，劝君须惜少年时。",
      "有花堪折直须折，莫待无花空折枝。",
      "青天无云月如烛，露泣梨花白如玉。",
      "子规一夜啼到明，美人独在空房宿。",
      "空赐罗衣不赐恩，一薰香后一销魂。",
      "虽然舞袖何曾舞，常对春风裛泪痕。",
      "不洗残妆凭绣床，也同女伴绣鸳鸯。",
      "回针刺到双飞处，忆著征夫泪数行。",
      "眼想心思梦里惊，无人知我此时情。",
      "不如池上鸳鸯鸟，双宿双飞过一生。",
      "一去辽阳系梦魂，忽传征骑到中门。",
      "纱窗不肯施红粉，徒遣萧郎问泪痕。",
      "莺啼露冷酒初醒，罨画楼西晓角鸣。",
      "翠羽帐中人梦觉，宝钗斜坠枕函声。",
      "行人南北分征路，流水东西接御沟。",
      "终日坡前怨离别，谩名长乐是长愁。",
      "偏倚绣床愁不起，双垂玉箸翠鬟低。",
      "卷帘相待无消息，夜合花前日又西。",
      "悔将泪眼向东开，特地愁从望里来。",
      "三十六峰犹不见，况伊如燕这身材。",
      "满目笙歌一段空，万般离恨总随风。",
      "多情为谢残阳意，与展晴霞片片红。",
      "两心不语暗知情，灯下裁缝月下行。",
      "行到阶前知未睡，夜深闻放剪刀声。",
      "近寒食雨草萋萋，著麦苗风柳映堤。",
      "早是有家归未得，杜鹃休向耳边啼。",
      "水纹珍簟思悠悠，千里佳期一夕休。",
      "从此无心爱良夜，任他明月下西楼。",
      "数日相随两不忘，郎心如妾妾如郎。",
      "出门便是东西路，把取红笺各断肠。",
      "无定河边暮角声，赫连台畔旅人情。",
      "函关归路千余里，一夕秋风白发生。",
      "花落长川草色青，暮山重叠两冥冥。",
      "逢春便觉飘蓬苦，今日分飞一涕零。",
      "洛阳才子邻箫恨，湘水佳人锦瑟愁。",
      "今昔两成惆怅事，临邛春尽暮江流。",
      "浙江轻浪去悠悠，望海楼吹望海愁。",
      "莫怪乡心随魄断，十年为客在他州。"
    ]
  },
  {
    "volume": 785,
    "sequence": 26,
    "title": "初过汉江",
    "author": "无名氏",
    "content": [
      "襄阳好向岘亭看，人物萧条值岁阑。",
      "为报习家多置酒，夜来风雪过江寒。"
    ]
  },
  {
    "volume": 785,
    "sequence": 27,
    "title": "读庾信集",
    "author": "无名氏",
    "content": [
      "四朝十帝尽风流，建业长安两醉游。",
      "惟有一篇杨柳曲，江南江北为君愁。"
    ]
  }
]