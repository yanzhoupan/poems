[
  {
    "volume": 722,
    "sequence": 1,
    "title": "题薛少府庄",
    "author": "李洞",
    "content": [
      "何须凿井饮，门占古溪居。",
      "寂寞苔床卧，寒虚玉柄书。",
      "有期登白阁，又得赏红蕖。",
      "清浅蒲根水，时看鹭啄鱼。"
    ]
  },
  {
    "volume": 722,
    "sequence": 2,
    "title": "寄太白隐者",
    "author": "李洞",
    "content": [
      "开辟已来雪，为山长欠春。",
      "高遮辞碛雁，寒噤入川人。",
      "栈阁交冰柱，耕樵隔日轮。",
      "此中栖息者，不识两京尘。"
    ]
  },
  {
    "volume": 722,
    "sequence": 3,
    "title": "秋宿青龙禅阁",
    "author": "李洞",
    "content": [
      "前山不可望，暮色渐沉规。",
      "日转须弥北，蟾来渤海西。",
      "风铃乱僧语，霜枿欠猿啼。",
      "阁外千家月，分明见里迷。"
    ]
  },
  {
    "volume": 722,
    "sequence": 4,
    "title": "登圭峰旧隐寄荐福栖白上人",
    "author": "李洞",
    "content": [
      "返照塔轮边，残霖滴几悬。",
      "夜寒吟病甚，秋健讲声圆。",
      "粟穗干灯焰，苔根浊水泉。",
      "西峰埋藓石，秋月即师禅。"
    ]
  },
  {
    "volume": 722,
    "sequence": 5,
    "title": "将之蜀别友人",
    "author": "李洞",
    "content": [
      "嘉陵雨色青，澹别酌参苓。",
      "到蜀高诸岳，窥天合四溟。",
      "书来应隔雪，梦觉已无星。",
      "若遇多吟友，何妨勘竺经。"
    ]
  },
  {
    "volume": 722,
    "sequence": 6,
    "title": "吊膳曹从叔郎中",
    "author": "李洞",
    "content": [
      "华省支残俸，寒蔬办祭稀。",
      "安坟对白阁，买石折朱衣。",
      "蜀客弹琴哭，江鸥入宅飞。",
      "帆吹佳句远，不独遍王畿。"
    ]
  },
  {
    "volume": 722,
    "sequence": 7,
    "title": "乱后龙州送郑郎中兼寄郑侍御",
    "author": "李洞",
    "content": [
      "待车登叠嶂，经乱集鴒原。",
      "省坏兰终洁，台寒柏有根。",
      "县清江入峡，楼静雪连村。",
      "莫隐匡山社，机云受晋恩。"
    ]
  },
  {
    "volume": 722,
    "sequence": 8,
    "title": "段秀才溪居送从弟游泾陇",
    "author": "李洞",
    "content": [
      "抱疾寒溪卧，因循草木青。",
      "相留开夏蜜，辞去见秋萤。",
      "朔雪痕侵雍，边烽焰照泾。",
      "烟沈陇山色，西望涕交零。"
    ]
  },
  {
    "volume": 722,
    "sequence": 9,
    "title": "题刘相公光德里新构茅亭",
    "author": "李洞",
    "content": [
      "野色迷亭晓，龙墀待押班。",
      "带涎移海木，兼雪写湖山。",
      "月白吟床冷，河清直印闲。",
      "唐封三万里，人偃翠微间。"
    ]
  },
  {
    "volume": 722,
    "sequence": 10,
    "title": "江峡寇乱寄怀吟僧",
    "author": "李洞",
    "content": [
      "半锡探寒流，别师猿鹤洲。",
      "二三更后雨，四十字边秋。",
      "立塞吟霞石，敲鼙看雪楼。",
      "扶亲何处隐，惊梦入嵩丘。"
    ]
  },
  {
    "volume": 722,
    "sequence": 11,
    "title": "贺昭国从叔员外转本曹郎中",
    "author": "李洞",
    "content": [
      "苔砌塔阴浓，朝回尚叫蛩。",
      "粟征山县欠，官转水曹重。",
      "灯照楼中雨，书求海上峰。",
      "诗家无骤显，一一古人踪。"
    ]
  },
  {
    "volume": 722,
    "sequence": 12,
    "title": "赠宋校书",
    "author": "李洞",
    "content": [
      "曾伴元戎猎，寒来梦北军。",
      "闲身不计日，病鹤放归云。",
      "石上铺棋势，船中赌酒分。",
      "长言买天姥，高卧谢人群。"
    ]
  },
  {
    "volume": 722,
    "sequence": 13,
    "title": "越公上人洛中归寄南孟家兄弟",
    "author": "李洞",
    "content": [
      "洛下因归去，关西忆二龙。",
      "笠漫河岸雪，衣着虢城钟。",
      "睡鸭浮寒水，樵人出远峰。",
      "何当化闾俗，护取草堂松。"
    ]
  },
  {
    "volume": 722,
    "sequence": 14,
    "title": "龙州送裴秀才",
    "author": "李洞",
    "content": [
      "违拜旆旗前，松阴路半千。",
      "楼冲高雪会，驿闭乱云眠。",
      "榜挂临江省，名题赴宅筵。",
      "人求新蜀赋，应贵浣花笺。"
    ]
  },
  {
    "volume": 722,
    "sequence": 15,
    "title": "题慈恩友人房",
    "author": "李洞",
    "content": [
      "贾生耽此寺，胜事入诗多。",
      "鹤宿星千树，僧归烧一坡。",
      "塔棱垂雪水，江色映茶锅。",
      "长久堪栖息，休言忆镜波。"
    ]
  },
  {
    "volume": 722,
    "sequence": 16,
    "title": "寄窦禅山薛秀才",
    "author": "李洞",
    "content": [
      "窦岭吟招隐，新诗满集贤。",
      "白衫春絮暖，红纸夏云鲜。",
      "琴缠江丝细，棋分海石圆。",
      "因知醉公子，虚写世人传。"
    ]
  },
  {
    "volume": 722,
    "sequence": 17,
    "title": "西蜀与崔先生话东洛旧游",
    "author": "李洞",
    "content": [
      "王屋峭难名，三刀梦四更。",
      "日升当地缺，星尽未天明。",
      "度雪云林湿，穿松角韵清。",
      "崔家开锦浪，忆着水窗声。"
    ]
  },
  {
    "volume": 722,
    "sequence": 18,
    "title": "上昭国水部从叔郎中",
    "author": "李洞",
    "content": [
      "极南极北游，东泛复西流。",
      "行匝中华地，魂销四海秋。",
      "题诗在琼府，附舶出青州。",
      "不遇一公子，弹琴吊古丘。"
    ]
  },
  {
    "volume": 722,
    "sequence": 19,
    "title": "题玉芝赵尊师院",
    "author": "李洞",
    "content": [
      "晓起磬房前，真经诵百篇。",
      "漱流星入齿，照镜石差肩。",
      "静闭街西观，存思海上仙。",
      "闲听说五岳，穷遍一根莲。"
    ]
  },
  {
    "volume": 722,
    "sequence": 20,
    "title": "送卢少府之任巩洛",
    "author": "李洞",
    "content": [
      "从知东甸尉，铨注似恩除。",
      "带土移嵩术，和泉送尹鱼。",
      "印床寒鹭宿，壁记醉僧书。",
      "堂下诸昆在，无妨候起居。"
    ]
  },
  {
    "volume": 722,
    "sequence": 21,
    "title": "送人归觐河中",
    "author": "李洞",
    "content": [
      "青门冢前别，道路武关西。",
      "有寺云连石，无僧叶满溪。",
      "河长随鸟尽，山远与人齐。",
      "觐省波涛县，寒窗响曙鸡。"
    ]
  },
  {
    "volume": 722,
    "sequence": 22,
    "title": "锦城秋寄怀弘播上人",
    "author": "李洞",
    "content": [
      "极顶云兼冻，孤城露洗初。",
      "共辞嵩少雪，久绝贝多书。",
      "远照雁行细，寒条狖挂虚。",
      "分泉煎月色，忆就茗林居。"
    ]
  },
  {
    "volume": 722,
    "sequence": 23,
    "title": "圭峰溪居寄怀韦曲曹秀才",
    "author": "李洞",
    "content": [
      "南北飞山雪，万片寄相思。",
      "东西曲流水，千声泻别离。",
      "巴猿学导引，陇鸟解吟诗。",
      "翻羡家林赏，世人那得知。"
    ]
  },
  {
    "volume": 722,
    "sequence": 24,
    "title": "送舍弟之山南",
    "author": "李洞",
    "content": [
      "南山入谷游，去彻山南州。",
      "下马云未尽，听猿星正稠。",
      "印茶泉绕石，封国角吹楼。",
      "远宦有何兴，贫兄无计留。"
    ]
  },
  {
    "volume": 722,
    "sequence": 25,
    "title": "题南鉴公山房",
    "author": "李洞",
    "content": [
      "竹房开处峭，迥挂半山灯。",
      "石磬敲来穴，不知何代僧。",
      "讲归双袖雪，禅起一盂冰。",
      "唯说黄桑屐，当时着秣陵。"
    ]
  },
  {
    "volume": 722,
    "sequence": 26,
    "title": "送知己",
    "author": "李洞",
    "content": [
      "郡清官舍冷，枕席溅山泉。",
      "药气来人外，灯光到鹤边。",
      "梦秦书印斗，思越画渔船。",
      "掷笏南归去，波涛路几千。"
    ]
  },
  {
    "volume": 722,
    "sequence": 27,
    "title": "送人赴职湘潭",
    "author": "李洞",
    "content": [
      "南征虽赴辟，其奈负高科。",
      "水合湘潭住，山分越国多。",
      "梅花雪共下，文□□相和。",
      "白发陪官宴，红旗影里歌。"
    ]
  },
  {
    "volume": 722,
    "sequence": 28,
    "title": "过野叟居",
    "author": "李洞",
    "content": [
      "野人居止处，竹色与山光。",
      "留客羞蔬饭，洒泉开草堂。",
      "雨馀松子落，风过朮苗香。",
      "尽日无炎暑，眠君青石床。"
    ]
  },
  {
    "volume": 722,
    "sequence": 29,
    "title": "吊郑宾客",
    "author": "李洞",
    "content": [
      "朝行丧名节，岳色惨天风。",
      "待漏秋吟断，焚香夜直空。",
      "骨寒依垄草，家尽逐边鸿。",
      "一吊知音后，归来碎峄桐。"
    ]
  },
  {
    "volume": 722,
    "sequence": 30,
    "title": "送从叔书记山阴隐居",
    "author": "李洞",
    "content": [
      "山顶绝茅居，云泉绕枕虚。",
      "烧移僧影瘦，风展鹭行疏。",
      "卷箔清江月，敲松紫阁书。",
      "由来簪组贵，不信教猿锄。"
    ]
  },
  {
    "volume": 722,
    "sequence": 31,
    "title": "避暑庄严禅院",
    "author": "李洞",
    "content": [
      "定里无烦热，吟中达性情。",
      "入林逢客话，上塔接僧行。",
      "八水皆知味，诸翁尽得名。",
      "常论冰井近，莫便厌浮生。"
    ]
  },
  {
    "volume": 722,
    "sequence": 32,
    "title": "寄清演",
    "author": "李洞",
    "content": [
      "忽闻清演病，可料苦吟身。",
      "不见近诗久，徒言华发新。",
      "别来山已破，住处月为邻。",
      "几绕庭前树，于今四十春。"
    ]
  },
  {
    "volume": 722,
    "sequence": 33,
    "title": "迁村居二首",
    "author": "李洞",
    "content": [
      "移居入村宇，树阙见城隍。",
      "云水虽堪画，恩私不可忘。",
      "猿涎滴鹤氅，麈尾拂僧床。",
      "弃逐随樵牧，何由报稻粱。",
      "歌乐听常稀，茅亭静掩扉。",
      "槎来垂钓次，月落问安归。",
      "远客传烧研，幽禽看衲衣。",
      "眼前无俗事，松雨蜀山辉。"
    ]
  },
  {
    "volume": 722,
    "sequence": 34,
    "title": "出山睹春榜",
    "author": "李洞",
    "content": [
      "未老鬓毛焦，心归向石桥。",
      "指霞辞二纪，吟雪遇三朝。",
      "连席频登相，分廊尚祝尧。",
      "回眸旧行侣，免使负嵩樵。"
    ]
  },
  {
    "volume": 722,
    "sequence": 35,
    "title": "贾岛墓",
    "author": "李洞",
    "content": [
      "一第人皆得，先生岂不销。",
      "位卑终蜀士，诗绝占唐朝。",
      "旅葬新坟小，魂归故国遥。",
      "我来因奠洒，立石用为标。"
    ]
  },
  {
    "volume": 722,
    "sequence": 36,
    "title": "观水墨障子",
    "author": "李洞",
    "content": [
      "若非神助笔，砚水恐藏龙。",
      "研尽一寸墨，扫成千仞峰。",
      "壁根堆乱石，床罅插枯松。",
      "岳麓穿因鼠，湘江绽为蛩。",
      "挂衣岚气湿，梦枕浪头舂。",
      "只为少颜色，时人著意慵。"
    ]
  },
  {
    "volume": 722,
    "sequence": 37,
    "title": "对棋",
    "author": "李洞",
    "content": [
      "小槛明高雪，幽人斗智棋。",
      "日斜抛作劫，月午蹙成迟。",
      "倚杖湘僧算，翘松野鹤窥。",
      "侧楸敲醒睡，片石夹吟诗。",
      "雨点奁中渍，灯花局上吹。",
      "秋涛寒竹寺，此兴谢公知。"
    ]
  },
  {
    "volume": 722,
    "sequence": 38,
    "title": "题竹溪禅院",
    "author": "李洞",
    "content": [
      "溪边山一色，水拥竹千竿。",
      "鸟触翠微湿，人居酷暑寒。",
      "风摇瓶影碎，沙陷履痕端。",
      "爽极青崖树，平流绿峡滩。",
      "闲来披衲数，涨后卷经看。",
      "三境通禅寂，嚣尘染著难。"
    ]
  },
  {
    "volume": 722,
    "sequence": 39,
    "title": "投献吏部张侍郎十韵",
    "author": "李洞",
    "content": [
      "苔染马蹄青，何曾似在城。",
      "不于僧院宿，多傍御沟行。",
      "隐岫侵巴叠，租田带渭平。",
      "肩囊寻省寺，袖轴遍公卿。",
      "梦入连涛郡，书来积雪营。",
      "泪随边雁堕，魂逐夜蝉惊。",
      "发愤巡江塔，无眠数县更。",
      "玄都一病客，兴善几回莺。",
      "贡艺披沙细，酬恩戴岳轻。",
      "心期公子念，滴酒在雕楹。"
    ]
  },
  {
    "volume": 722,
    "sequence": 40,
    "title": "终南山二十韵",
    "author": "李洞",
    "content": [
      "关内平田窄，东西截杳冥。",
      "雨侵诸县黑，云破九门青。",
      "暂看犹无暇，长栖信有灵。",
      "古苔秋渍斗，积雾夜昏萤。",
      "怒恐撞天漏，深疑隐地形。",
      "盘根连北岳，转影落南溟。",
      "穷穴何山出，遮蛮上国宁。",
      "残阳高照蜀，败叶远浮泾。",
      "劚竹烟岚冻，偷湫雨雹腥。",
      "闲房僧灌顶，浴涧鹤遗翎。",
      "梯滑危缘索，云深静唱经。",
      "放泉惊鹿睡，闻磬得人醒。",
      "踏著神仙宅，敲开洞府扃。",
      "棋残秦士局，字缺晋公铭。",
      "一谷势当午，孤峰耸起丁。",
      "远平丹凤阙，冷射五侯厅。",
      "万丈冰声折，千寻树影停。",
      "望中仙岛动，行处月轮馨。",
      "叠石移临砌，研胶泼上屏。",
      "明时献君寿，不假老人星。"
    ]
  },
  {
    "volume": 722,
    "sequence": 41,
    "title": "秋日同觉公上人眺慈恩塔六韵",
    "author": "李洞",
    "content": [
      "九级耸莲宫，晴登袖拂虹。",
      "房廊窥井底，世界出笼中。",
      "照牖三山火，吹铃八极风。",
      "细闻槎客语，遥辨海鱼冲。",
      "禁静声连北，江寒影在东。",
      "谒师开秘锁，尘日闭虚空。"
    ]
  },
  {
    "volume": 722,
    "sequence": 42,
    "title": "感知上刑部郑侍郎",
    "author": "李洞",
    "content": [
      "寄掩白云司，蜀都高卧时。",
      "邻僧照寒竹，宿鸟动秋池。",
      "帝诵嘉莲表，人吟宝剑诗。",
      "石渠流月断，画角截江吹。",
      "闲出黄金勒，前飞白鹭鹚。",
      "公心外国说，重望两朝推。",
      "静藓斜圭影，孤窗响锡枝。",
      "兴幽松雪见，心苦砚冰知。",
      "缘杖虫声切，过门马足迟。",
      "漏残终卷读，日下大名垂。",
      "平碛容雕上，仙山许狖窥。",
      "数联金口出，死免愧丘为。"
    ]
  },
  {
    "volume": 722,
    "sequence": 43,
    "title": "叙事寄荐福栖白（一作听白公话旧）",
    "author": "李洞",
    "content": [
      "险倚石屏风，秋涛梦越中。",
      "前朝吟会散，故国讲流终。",
      "北地闻巴狖，南山见碛鸿。",
      "楼高惊雨阔，木落觉城空。",
      "兔满期姚监，蝉稀别楚公。",
      "净瓶光照客，拄杖朽生虫。",
      "平地塔千尺，半空灯一笼。",
      "祝尧谈几句，旋泻海涛东。"
    ]
  },
  {
    "volume": 722,
    "sequence": 44,
    "title": "送龙州田使君旧诗家",
    "author": "李洞",
    "content": [
      "御札轸西陲，龙州出牧时。",
      "度关云作雪，挂栈水成澌。",
      "剑淬号猿岸，弓悬宿鹤枝。",
      "江灯混星斗，山木乱枪旗。",
      "锁库休秤药，开楼又见诗。",
      "无心陪宴集，吟苦忆京师。"
    ]
  },
  {
    "volume": 722,
    "sequence": 45,
    "title": "和知己赴任华州",
    "author": "李洞",
    "content": [
      "东门罢相郡，此拜动京华。",
      "落日开宵印，初灯见早麻。",
      "鹤身红旆拂，仙掌白云遮。",
      "塞色侵三县，河声聒两衙。",
      "松根醒客酒，莲座隐僧家。",
      "一道帆飞直，中筵岳影斜。",
      "书名寻雪石，澄鼎露金沙。",
      "锁合眠关吏，杯寒啄庙鸦。",
      "分台话嵩洛，赛雨恋烟霞。",
      "树谷期招隐，吟诗煮柏茶。"
    ]
  },
  {
    "volume": 722,
    "sequence": 46,
    "title": "题咸阳楼",
    "author": "李洞",
    "content": [
      "晚亚古城门，凭高黯客魂。",
      "塞侵秦旧国，河浸汉荒村。",
      "客路飏书烬，人家带水痕。",
      "猎频虚冢穴，耕苦露松根。",
      "墙外峰粘汉，冰中日晃原。",
      "断碑移作砌，广第灌成园。",
      "北马疑眠碛，南人忆钓湓。",
      "桥闲野鹿过，街静禁鸦翻。",
      "滩鼓城隍动，云冲太白昏。",
      "标衣多吕裔，荷锸或刘孙。",
      "吊问难知主，登攀强滴樽。",
      "不能扶壮势，冠剑惜乾坤。"
    ]
  },
  {
    "volume": 722,
    "sequence": 47,
    "title": "赠兴善彻公上人",
    "author": "李洞",
    "content": [
      "师资怀剑外，徒步管街东。",
      "九里山横烧，三条木落风。",
      "古池曾看鹤，新塔未吟虫。",
      "夜久龙髯冷，年多麈尾空。",
      "心宗本无碍，问学岂难同。"
    ]
  },
  {
    "volume": 722,
    "sequence": 48,
    "title": "龙池春草",
    "author": "李洞",
    "content": [
      "龙池清禁里，芳草傍池春。",
      "旋长方遮岸，全生不染尘。",
      "和风轻动色，湛露静流津。",
      "浅得承天步，深疑绕御轮。",
      "鱼寻倒影没，花带湿光新。",
      "肯学长河畔，绵绵思远人。"
    ]
  },
  {
    "volume": 722,
    "sequence": 49,
    "title": "秋宿梓州牛头寺",
    "author": "李洞",
    "content": [
      "月去檐三尺，川云入寺楼。",
      "灵山顿离众，列宿不多稠。",
      "篆字焚初缺，翻经诵若流。",
      "窗闲二江冷，帘卷半空秋。",
      "诏散松梢别，棋终竹节收。",
      "静增双阙念，高并五翁游。",
      "鹤梦生红日，云闲锁梓州。",
      "望空工部眼，搔乱广文头。",
      "石室僧调马，银河客问牛。",
      "晓楼归下界，大地一浮沤。"
    ]
  },
  {
    "volume": 722,
    "sequence": 50,
    "title": "送韦太尉自坤维除广陵",
    "author": "李洞",
    "content": [
      "全蜀拜扬州，征东辍武侯。",
      "直来万里月，旁到五峰秋。",
      "幢冷遮高雪，旗闲卓乱流。",
      "谢朝明主喜，登省旧寮愁。",
      "隔海城通舶，连河市响楼。",
      "千官倚元老，虚梦法云游。"
    ]
  }
]