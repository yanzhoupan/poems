[
  {
    "volume": 403,
    "sequence": 1,
    "title": "酬东川李相公十六韵（次用本韵）",
    "author": "元稹",
    "content": [
      "昔附赤霄羽，葳蕤游紫垣。",
      "斗班香案上，奏语玉晨尊。",
      "戆直撩忌讳，科仪惩傲顽。",
      "自从真籍除，弃置勿复论。",
      "前时共游者，日夕黄金轩。",
      "请帝下巫觋，八荒求我魂。",
      "鸾凤屡鸣顾，燕雀尚篱藩。",
      "徒令霄汉外，往往尘念存。",
      "存念岂虚设，并投琼与璠。",
      "弹珠古所讶，此用何太敦。",
      "邹律寒气变，郑琴祥景奔。",
      "灵芝绕身出，左右光彩繁。",
      "碾玉无俗色，蕊珠非世言。",
      "重惭前日句，陋若莸并荪。",
      "腊月巴地雨，瘴江愁浪翻。",
      "因持骇鸡宝，一照浊水昏。"
    ]
  },
  {
    "volume": 403,
    "sequence": 2,
    "title": "酬独孤二十六送归通州",
    "author": "元稹",
    "content": [
      "再拜捧兄赠，拜兄珍重言。",
      "我有平生志，临别将具论。",
      "十岁慕倜傥，爱白不爱昏。",
      "宁爱寒切烈，不爱旸温暾。",
      "二十走猎骑，三十游海门。",
      "憎兔跳跃跃，恶鹏黑翻翻。",
      "鳌钓气方壮，鹘拳心颇尊。",
      "下观狰狞辈，一扫冀不存。",
      "名冠壮士籍，功酬明主恩。",
      "不然合身弃，何况身上痕。",
      "金石有销烁，肺腑无寒温。",
      "分画久已定，波涛何足烦。",
      "尝希苏门啸，讵厌巴树猿。",
      "瘴水徒浩浩，浮云亦轩轩。",
      "长歌莫长叹，饮斛莫饮樽。",
      "生为醉乡客，死作达士魂。"
    ]
  },
  {
    "volume": 403,
    "sequence": 3,
    "title": "酬刘猛见送",
    "author": "元稹",
    "content": [
      "种花有颜色，异色即为妖。",
      "养鸟恶羽翮，剪翮不待高。",
      "非无剪伤者，物性难自逃。",
      "百足虽捷捷，商羊亦翘翘。",
      "伊余狷然质，谬入多士朝。",
      "任气有愎戆，容身寡朋曹。",
      "愚狂偶似直，静僻非敢骄。",
      "一为毫发忤，十载山川遥。",
      "烁铁不在火，割肌不在刀。",
      "险心露山岳，流语翻波涛。",
      "六尺安敢主，方寸由自调。",
      "神剑土不蚀，异布火不燋。",
      "虽无二物姿，庶欲效一毫。",
      "未能深蹙蹙，多谢相劳劳。",
      "去去我移马，迟迟君过桥。",
      "云势正横壑，江流初满槽。",
      "持此慰远道，此之为旧交。"
    ]
  },
  {
    "volume": 403,
    "sequence": 4,
    "title": "酬乐天赴江州路上见寄三首",
    "author": "元稹",
    "content": [
      "昔在京城心，今在吴楚末。",
      "千山道路险，万里音尘阔。",
      "天上参与商，地上胡与越。",
      "终天升沉异，满地网罗设。",
      "心有无眹环，肠有无绳结。",
      "有结解不开，有环寻不歇。",
      "山岳移可尽，江海塞可绝。",
      "离恨若空虚，穷年思不彻。",
      "生莫强相同，相同会相别。",
      "襄阳大堤绕，我向堤前住。",
      "烛随花艳来，骑送朝云去。",
      "万竿高庙竹，三月徐亭树。",
      "我昔忆君时，君今怀我处。",
      "有身有离别，无地无岐路。",
      "风尘同古今，人世劳新故。",
      "人亦有相爱，我尔殊众人。",
      "朝朝宁不食，日日愿见君。",
      "一日不得见，愁肠坐氛氲。",
      "如何远相失，各作万里云。",
      "云高风苦多，会合难遽因。",
      "天上犹有碍，何况地上身。"
    ]
  },
  {
    "volume": 403,
    "sequence": 5,
    "title": "邮竹",
    "author": "元稹",
    "content": [
      "庭有萧萧竹，门有阗阗骑。",
      "嚣静本殊途，因依偶同寄。",
      "亭亭乍干云，袅袅亦垂地。",
      "人有异我心，我无异人意。"
    ]
  },
  {
    "volume": 403,
    "sequence": 6,
    "title": "落月",
    "author": "元稹",
    "content": [
      "落月沉馀影，阴渠流暗光。",
      "蚊声霭窗户，萤火绕屋梁。",
      "飞幌翠云薄，新荷清露香。",
      "不吟复不寐，竟夕池水傍。"
    ]
  },
  {
    "volume": 403,
    "sequence": 7,
    "title": "高荷",
    "author": "元稹",
    "content": [
      "种藕百馀根，高荷才四叶。",
      "飐闪碧云扇，团圆青玉叠。",
      "亭亭自抬举，鼎鼎难藏擫。",
      "不学著水荃，一生长怗怗。"
    ]
  },
  {
    "volume": 403,
    "sequence": 8,
    "title": "和裴校书鹭鸶飞",
    "author": "元稹",
    "content": [
      "鹭鸶鹭鸶何遽飞，鸦惊雀噪难久依。",
      "清江见底草堂在，一点白光终不归。"
    ]
  },
  {
    "volume": 403,
    "sequence": 9,
    "title": "夜池",
    "author": "元稹",
    "content": [
      "荷叶团圆茎削削，绿萍面上红衣落。",
      "满池明月思啼螀，高屋无人风张幕。"
    ]
  },
  {
    "volume": 403,
    "sequence": 10,
    "title": "酬杨司业十二兄早秋述情见寄",
    "author": "元稹",
    "content": [
      "白发故人少，相逢意弥远。",
      "往事共销沉，前期各衰晚。",
      "昨来遇弥苦，已复云离巘。",
      "秋草古胶庠，寒沙废宫苑。",
      "知心岂忘鲍，咏怀难和阮。",
      "壮志日萧条，那能竞朝幰。"
    ]
  },
  {
    "volume": 403,
    "sequence": 11,
    "title": "代杭人作使君一朝去二首",
    "author": "元稹",
    "content": [
      "使君一朝去，遗爱在人口。",
      "惠化境内春，才名天下首。",
      "为问龚黄辈，兼能作诗否。",
      "使君一朝去，断肠如剉檗。",
      "无复见冰壶，唯应镂金石。",
      "自此一州人，生男尽名白。"
    ]
  },
  {
    "volume": 403,
    "sequence": 12,
    "title": "长庆历",
    "author": "元稹",
    "content": [
      "年历复年历，卷尽悲且惜。",
      "历日何足悲，但悲年运易。",
      "年年岂无叹，此叹何唧唧。",
      "所叹别此年，永无长庆历。"
    ]
  },
  {
    "volume": 403,
    "sequence": 13,
    "title": "顺宗至德大圣大安孝皇帝挽歌词三首（左拾遗时作）",
    "author": "元稹",
    "content": [
      "不改延洪祚，因成揖让朝。",
      "讴歌同戴启，遏密共思尧。",
      "雨露施恩广，梯航会葬遥。",
      "号弓那独切，曾感昔年招。",
      "前春文祖庙，大舜嗣尧登。",
      "及此逾年感，还因是月崩。",
      "寿缘追孝促，业在继明兴。",
      "俭诏同今古，山川绕灞陵。",
      "七月悲风起，凄凉万国人。",
      "羽仪经巷内，輼转城闉。",
      "ǖ暝色依陵早，秋声入辂新。",
      "自嗟同草木，不识永贞春。"
    ]
  },
  {
    "volume": 403,
    "sequence": 14,
    "title": "宪宗章武孝皇帝挽歌词三首（膳部员外时作）",
    "author": "元稹",
    "content": [
      "国付重离后，身随十圣仙。",
      "北辰移帝座，西日到虞泉。",
      "方丈言虚设，华胥事眇然。",
      "触鳞曾在宥，偏哭堕髯前。",
      "天宝遗馀事，元和盛圣功。",
      "二凶枭帐下，三叛斩都中。",
      "始服沙陀虏，方吞逻逤戎。",
      "狼星如要射，犹有鼎湖弓。",
      "月落禁垣西，星攒晓仗齐。",
      "风传宫漏苦，云拂羽仪低。",
      "路隘车千两，桥危马万蹄。",
      "共蹉封石检，不为报功泥。"
    ]
  },
  {
    "volume": 403,
    "sequence": 15,
    "title": "恭王故太妃挽歌词二首（校书郎时作）",
    "author": "元稹",
    "content": [
      "燕姞贻天梦，梁王尽孝思。",
      "虽从魏诏葬，得用汉藩仪。",
      "曙月残光敛，寒箫度曲迟。",
      "平生奉恩地，哀挽欲何之。",
      "文卫罗新圹，仙娥掩暝山。",
      "雪云埋陇合，箫鼓望城还。",
      "寒树风难静，霜郊夜更闲。",
      "哀荣深孝嗣，仪表在河间。"
    ]
  },
  {
    "volume": 403,
    "sequence": 16,
    "title": "哭吕衡州六首",
    "author": "元稹",
    "content": [
      "气敌三人杰，交深一纸书。",
      "我投冰莹眼，君报水怜鱼。",
      "髀股惟夸瘦，膏肓岂暇除。",
      "伤心死诸葛，忧道不忧余。",
      "望有经纶钓，虔收宰相刀。",
      "江文驾风远，云貌接天高。",
      "国待球琳器，家藏虎豹韬。",
      "尽将千载宝，埋入五原蒿。",
      "白马双旌队，青山八阵图。",
      "请缨期系虏，枕草誓捐躯。",
      "势激三千壮，年应四十无。",
      "遥闻不瞑目，非是不怜吴。",
      "雕鹗生难敌，沉檀死更香。",
      "儿童喧巷市，羸老哭碑堂。",
      "雁起沙汀暗，云连海气黄。",
      "祝融峰上月，几照北人丧。",
      "回雁峰前雁，春回尽却回。",
      "联行四人去，同葬一人来。",
      "铙吹临江返，城池隔雾开。",
      "满船深夜哭，风棹楚猿哀。",
      "杜预春秋癖，扬雄著述精。",
      "在时兼不语，终古定归名。",
      "耒水波文细，湘江竹叶轻。",
      "平生思风月，潜寐若为情。"
    ]
  },
  {
    "volume": 403,
    "sequence": 17,
    "title": "僧如展及韦载同游碧涧寺各赋诗…不复撰成徒以四韵为识",
    "author": "元稹",
    "content": [
      "重吟前日他生句，岂料逾旬便隔生。",
      "会拟一来身塔下，无因共绕寺廊行。",
      "紫毫飞札看犹湿，黄字新诗和未成。",
      "纵使得如羊叔子，不闻兼记旧交情。"
    ]
  },
  {
    "volume": 403,
    "sequence": 18,
    "title": "公安县远安寺水亭见展公题壁漂然泪流因书四韵",
    "author": "元稹",
    "content": [
      "碧涧去年会，与师三两人。",
      "今来见题壁，师已是前身。",
      "芰叶迎僧夏，杨花度俗春。",
      "空将数行泪，洒遍塔中尘。"
    ]
  },
  {
    "volume": 403,
    "sequence": 19,
    "title": "寒食日毛空路示侄晦及从简",
    "author": "元稹",
    "content": [
      "我昔孩提从我兄，我今衰白尔初成。",
      "分明寄取原头路，百世长须此路行。"
    ]
  },
  {
    "volume": 403,
    "sequence": 20,
    "title": "别孙村老人（寒食日）",
    "author": "元稹",
    "content": [
      "年年渐觉老人稀，欲别孙翁泪满衣。",
      "未死不知何处去，此身终向此原归。"
    ]
  },
  {
    "volume": 403,
    "sequence": 21,
    "title": "和乐天刘家花",
    "author": "元稹",
    "content": [
      "闲坊静曲同消日，泪草伤花不为春。",
      "遍问旧交零落尽，十人才有两三人。"
    ]
  },
  {
    "volume": 403,
    "sequence": 22,
    "title": "褒城驿二首",
    "author": "元稹",
    "content": [
      "容州诗句在褒城，几度经过眼暂明。",
      "今日重看满衫泪，可怜名字已前生。",
      "忆昔万株梨映竹，遇逢黄令醉残春。",
      "梨枯竹尽黄令死，今日再来衰病身。"
    ]
  },
  {
    "volume": 403,
    "sequence": 23,
    "title": "和乐天梦亡友刘太白同游二首",
    "author": "元稹",
    "content": [
      "君诗昨日到通州，万里知君一梦刘。",
      "闲坐思量小来事，只应元是梦中游。",
      "老来东郡复西州，行处生尘为丧刘。",
      "纵使刘君魂魄在，也应至死不同游。"
    ]
  },
  {
    "volume": 403,
    "sequence": 24,
    "title": "酬乐天见忆，兼伤仲远",
    "author": "元稹",
    "content": [
      "死别重泉閟，生离万里赊。",
      "瘴侵新病骨，梦到故人家。",
      "遥泪陈根草，闲收落地花。",
      "庾公楼怅望，巴子国生涯。",
      "河任天然曲，江随峡势斜。",
      "与君皆直戆，须分老泥沙。"
    ]
  },
  {
    "volume": 403,
    "sequence": 25,
    "title": "与乐天同葬杓直",
    "author": "元稹",
    "content": [
      "元伯来相葬，山涛誓抚孤。",
      "不知他日事，兼得似君无。"
    ]
  }
]