[
  {
    "volume": 660,
    "sequence": 1,
    "title": "送支使萧中丞赴阙",
    "author": "罗隐",
    "content": [
      "八年刀笔到京华，归去青冥路未赊。",
      "今日风流卿相客，旧时基业帝王家。",
      "彤庭彩凤虽添瑞，望府红莲已减花。",
      "从此常僚如有问，海边麋鹿斗边槎。"
    ]
  },
  {
    "volume": 660,
    "sequence": 2,
    "title": "送人归湘中兼寄旧知",
    "author": "罗隐",
    "content": [
      "青溪烟雨九华山，乱后应同梦寐间。",
      "万里分飞休掩袂，两旬相见且开颜。",
      "君依宰相貂蝉贵，我恋王门鬓发斑。",
      "为谢伏波筵上客，几时金印拟西还。"
    ]
  },
  {
    "volume": 660,
    "sequence": 3,
    "title": "自贻",
    "author": "罗隐",
    "content": [
      "衰老应难更进趋，药畦经卷自朝晡。",
      "纵无显效亦藏拙，若有所成甘守株。",
      "汉武巡游虚轧轧，秦皇吞并谩驱驱。",
      "如何只见丁家鹤，依旧辽东叹绿芜。"
    ]
  },
  {
    "volume": 660,
    "sequence": 4,
    "title": "暇日感怀因寄同院吴蜕拾遗",
    "author": "罗隐",
    "content": [
      "璧池清秩访燕台，曾捧瀛洲札翰来。",
      "今日二难俱大夜，当时三幅谩高才。",
      "戏悲槐市便便笥，狂忆樟亭满满杯。",
      "犹幸小兰同舍在，每因相见即衔哀。"
    ]
  },
  {
    "volume": 660,
    "sequence": 5,
    "title": "偶兴",
    "author": "罗隐",
    "content": [
      "逐队随行二十春，曲江池畔避车尘。",
      "如今赢得将衰老，闲看人间得意人。"
    ]
  },
  {
    "volume": 660,
    "sequence": 6,
    "title": "题凿石山僧院",
    "author": "罗隐",
    "content": [
      "日夜潮声送是非，一回登眺一忘机。",
      "怜师好事无人见，不把兰芽染褐衣。"
    ]
  },
  {
    "volume": 660,
    "sequence": 7,
    "title": "圉城偶作",
    "author": "罗隐",
    "content": [
      "东望陈留日欲曛，每因刀笔想夫君。",
      "自从郭泰碑铭后，只见黄金不见文。"
    ]
  },
  {
    "volume": 660,
    "sequence": 8,
    "title": "乌程",
    "author": "罗隐",
    "content": [
      "两府攀陪十五年，郡中甘雨幕中莲。",
      "一瓶犹是乌程酒，须对霜风度泫然。"
    ]
  },
  {
    "volume": 660,
    "sequence": 9,
    "title": "送杨炼师却归贞浩岩",
    "author": "罗隐",
    "content": [
      "宦途不复更经营，归去东南任意行。",
      "别后几回思会面，到来相见似前生。",
      "久居竹盖知勤苦，旧业莲峰想变更。",
      "为谢佯狂吴道士，耳中时有铁船声。"
    ]
  },
  {
    "volume": 660,
    "sequence": 10,
    "title": "暇日投钱尚父",
    "author": "罗隐",
    "content": [
      "牛斗星边女宿间，栋梁虚敞丽江关。",
      "望高汉相东西阁，名重淮王大小山。",
      "醴设斗倾金凿落，马归争撼玉连环。",
      "自惭麋鹿无能事，未报深恩鬓已斑。"
    ]
  },
  {
    "volume": 660,
    "sequence": 11,
    "title": "览晋史（张翰思吴中鲈鲙莼羹）",
    "author": "罗隐",
    "content": [
      "齐王僚属好男儿，偶觅东归便得归。",
      "满目路岐抛似梦，一船风雨去如飞。",
      "盘擎紫线莼初熟，箸拨红丝鲙正肥。",
      "惆怅途中无限事，与君千载两忘机。"
    ]
  },
  {
    "volume": 660,
    "sequence": 12,
    "title": "感别元帅尚父（一作病中上钱尚父）",
    "author": "罗隐",
    "content": [
      "玉函瑶检下台司，记得当时捧领时。",
      "半壁龙蛇蟠造化，满筐山岳动神祇。",
      "疲牛舐犊心犹切，阴鹤鸣雏力已衰。",
      "稚子不才身抱疾，日窥贞迹泪双垂。"
    ]
  },
  {
    "volume": 660,
    "sequence": 13,
    "title": "尚父偶建小楼，特摛丽藻绝句不敢称扬三首",
    "author": "罗隐",
    "content": [
      "结构叨冯柱石才，敢期幢盖此裴回。",
      "阳春曲调高谁和，尽日焚香倚隗台。",
      "玳簪珠履愧非才，时凭阑干首重回。",
      "只待淮妖剪除后，别倾卮酒贺行台。",
      "阑槛初成愧楚才，不知星彩尚迂回。",
      "风流孔令陶钧外，犹记山妖逼小台。"
    ]
  },
  {
    "volume": 660,
    "sequence": 14,
    "title": "题玄同先生草堂三首",
    "author": "罗隐",
    "content": [
      "杳杳诸天路，苍苍大涤山。",
      "景舆留不得，毛节去应闲。",
      "相府旧知己，教门新启关。",
      "太平匡济术，流落在人间。",
      "先生诀行日，曾奉数行书。",
      "意密寻难会，情深恨有馀。",
      "石桥春暖后，句漏药成初。",
      "珍重云兼鹤，从来不定居。",
      "常时忆讨论，历历事犹存。",
      "酒向馀杭尽，云从大涤昏。",
      "往来无道侣，归去有台恩。",
      "自此玄言绝，长应闭洞门。"
    ]
  },
  {
    "volume": 660,
    "sequence": 15,
    "title": "城西作",
    "author": "罗隐",
    "content": [
      "从军无一事，终日掩空斋。",
      "道薄交游少，才疏进取乖。",
      "野禽鸣聒耳，庭草绿侵阶。",
      "幸自同樗栎，何妨惬所怀。"
    ]
  },
  {
    "volume": 660,
    "sequence": 16,
    "title": "冬暮城西晚眺",
    "author": "罗隐",
    "content": [
      "谬忝莲华幕，虚沾柏署官。",
      "欹危长抱疾，衰老不禁寒。",
      "时事已日过，世途行转难。",
      "千崖兼万壑，只向望中看。"
    ]
  },
  {
    "volume": 660,
    "sequence": 17,
    "title": "秋霁后",
    "author": "罗隐",
    "content": [
      "净碧山光冷，圆明露点匀。",
      "渚莲丹脸恨，堤柳翠眉颦。",
      "蝉已送行客，雁应辞主人。",
      "蝇蚊渐无况，日晚自相亲。"
    ]
  },
  {
    "volume": 660,
    "sequence": 18,
    "title": "茅斋",
    "author": "罗隐",
    "content": [
      "从事不从事，养生非养生。",
      "职为尸禄本，官是受恩名。",
      "时态已相失，岁华徒自惊。",
      "西斋一卮酒，衰老与谁倾。"
    ]
  },
  {
    "volume": 660,
    "sequence": 19,
    "title": "使者",
    "author": "罗隐",
    "content": [
      "使者衔中旨，崎岖万里行。",
      "人心犹未革，天意似难明。",
      "四海霍光第，六宫张奉营。",
      "陪臣无以报，西望不胜情。"
    ]
  },
  {
    "volume": 660,
    "sequence": 20,
    "title": "途中逢刘知远",
    "author": "罗隐",
    "content": [
      "吴楚烟波里，巢由季孟间。",
      "只言无事贵，不道致身闲。",
      "别渚莲根断，归心桂树顽。",
      "空劳钟璞意，尘世隔函关。"
    ]
  },
  {
    "volume": 660,
    "sequence": 21,
    "title": "遁迹",
    "author": "罗隐",
    "content": [
      "遁迹知安住，沾襟欲奈何。",
      "朝廷犹礼乐，郡邑忍干戈。",
      "华马凭谁问，胡尘自此多。",
      "因思汉明帝，中夜忆廉颇。"
    ]
  },
  {
    "volume": 660,
    "sequence": 22,
    "title": "陇头水",
    "author": "罗隐",
    "content": [
      "借问陇头水，年年恨何事。",
      "全疑呜咽声，中有征人泪。",
      "自古无长策，况我非深智。",
      "何计谢潺湲，一宵空不寐。"
    ]
  },
  {
    "volume": 660,
    "sequence": 23,
    "title": "秦中富人",
    "author": "罗隐",
    "content": [
      "高高起华堂，区区引流水。",
      "粪土金玉珍，犹嫌未奢侈。",
      "陋巷满蓬蒿，谁知有颜子。"
    ]
  },
  {
    "volume": 660,
    "sequence": 24,
    "title": "思归行（一作于濆诗）",
    "author": "罗隐",
    "content": [
      "不耕南亩田，为爱东堂桂。",
      "身同树上花，一落又经岁。",
      "交亲亦相薄，知己恩潜替。",
      "日开十二门，自是无归计。"
    ]
  },
  {
    "volume": 660,
    "sequence": 25,
    "title": "即事中元甲子（一作韦庄诗）",
    "author": "罗隐",
    "content": [
      "三秦流血已成川，塞上黄云战马闲。",
      "只有羸兵填渭水，终无奇事出商山。",
      "田园已没红尘内，弟侄相逢白刃间。",
      "惆怅翠华犹未返，泪痕空滴剑文斑。"
    ]
  },
  {
    "volume": 660,
    "sequence": 26,
    "title": "魏城逢故人（一题作绵谷回寄蔡氏昆仲）",
    "author": "罗隐",
    "content": [
      "一年两度锦江游，前值东风后值秋。",
      "芳草有情皆碍马，好云无处不遮楼。",
      "山将别恨和心断，水带离声入梦流。",
      "今日因君试回首，淡烟乔木隔绵州。"
    ]
  },
  {
    "volume": 660,
    "sequence": 27,
    "title": "游江夏口",
    "author": "罗隐",
    "content": [
      "醉别江东酒一杯，往年曾此驻尘埃。",
      "鱼听建业歌声过，水看瞿塘雪影来。",
      "黄祖不能容贱客，费祎终是负仙才。",
      "平生胆气平生恨，今日江边首懒回。"
    ]
  },
  {
    "volume": 660,
    "sequence": 28,
    "title": "春思",
    "author": "罗隐",
    "content": [
      "荡漾春风渌似波，惹情摇恨去傞傞。",
      "燕翻永日音声好，柳舞空城意绪多。",
      "蜀国暖回溪峡浪，卫娘清转遏云歌。",
      "可怜户外桃兼李，仲蔚蓬蒿奈尔何。"
    ]
  },
  {
    "volume": 660,
    "sequence": 29,
    "title": "黄鹤驿寓题",
    "author": "罗隐",
    "content": [
      "野云芳草绕离鞭，敢对青楼倚少年。",
      "秋色未催榆塞雁，人心先下洞庭船。",
      "高歌酒市非狂者，大嚼屠门亦偶然。",
      "车马同归莫同恨，古人头白尽林泉。"
    ]
  },
  {
    "volume": 660,
    "sequence": 30,
    "title": "安陆赠徐砺",
    "author": "罗隐",
    "content": [
      "灵蛇桥下水声声，曾向桥边话别情。",
      "一榻偶依陈太守，三年深忆祢先生。",
      "尘欺鬓色非前事，火爇蓬根有去程。",
      "还把馀杯重相劝，不堪秋色背郧城。"
    ]
  },
  {
    "volume": 660,
    "sequence": 31,
    "title": "寄钟常侍",
    "author": "罗隐",
    "content": [
      "一从朱履步金台，蘖苦冰寒奉上台。",
      "峻节不由人学得，远途终是自将来。",
      "风高渐展摩天翼，干耸方呈构厦材。",
      "应笑樟亭旧同舍，九州无验满炉灰。"
    ]
  },
  {
    "volume": 660,
    "sequence": 32,
    "title": "中秋夜不见月",
    "author": "罗隐",
    "content": [
      "阴云薄暮上空虚，此夕清光已破除。",
      "只恐异时开霁后，玉轮依旧养蟾蜍。"
    ]
  },
  {
    "volume": 660,
    "sequence": 33,
    "title": "魏博罗令公附卷有回",
    "author": "罗隐",
    "content": [
      "寒门虽得在诸宗，栖北巢南恨不同。",
      "马上固惭消髀肉，幄中由羡愈头风。",
      "蹉跎岁月心仍切，迢递江山梦未通。",
      "深荷吾宗有知己，好将刀笔为英雄。"
    ]
  },
  {
    "volume": 660,
    "sequence": 34,
    "title": "寄处默师",
    "author": "罗隐",
    "content": [
      "甘露卷帘看雨脚，樟亭倚柱望潮头。",
      "十年顾我醉中过，两地与师方外游。",
      "久隔兵戈常寄梦，近无书信更堪忧。",
      "香炉烟霭虎溪月，终棹铁船寻惠休。"
    ]
  },
  {
    "volume": 660,
    "sequence": 35,
    "title": "病中上钱尚父",
    "author": "罗隐",
    "content": [
      "左脚方行右臂挛，每惭名迹污宾筵。",
      "纵饶吴土容衰病，争奈燕台费料钱。",
      "藜杖已干难更把，竹舆虽在不堪悬。",
      "深恩重德无言处，回首浮生泪泫然。"
    ]
  }
]