[
  {
    "volume": 287,
    "sequence": 1,
    "title": "南充谢郡客游澧州留赠宇文中丞",
    "author": "畅当",
    "content": [
      "仆本濩落人，辱当州郡使。",
      "量力颇及早，谢归今即己。",
      "萧萧若凌虚，襟带顿销靡。",
      "车服率然来，涔阳作游子。",
      "郁郁寡开颜，默默独行李。",
      "忽逢平生友，一笑方在此。",
      "秋情宁风日，楚思浩云水。",
      "为语弋林者，冥冥鸿远矣。"
    ]
  },
  {
    "volume": 287,
    "sequence": 2,
    "title": "宿报恩寺精舍",
    "author": "畅当",
    "content": [
      "钟梵送沈景，星多露渐光。",
      "风中兰靡靡，月下树苍苍。",
      "夜殿若山横，深松如涧凉。",
      "羸然虎溪子，迟我一虚床。",
      "杳杳空寂舍，濛濛莲桂香。",
      "拥褐依西壁，纱灯霭中央。"
    ]
  },
  {
    "volume": 287,
    "sequence": 3,
    "title": "自平阳馆赴郡",
    "author": "畅当",
    "content": [
      "晨兴平阳馆，见月沈江水。",
      "溶溶山雾披，肃肃沙鹭起。",
      "奉恩谬符竹，伏轼省顽鄙。",
      "何当施教化，愧迎小郡吏。",
      "寥落火耕俗，征途青冥里。",
      "德绥及吾民，不德将鹿矣。",
      "擒奸非性能，多愍会衰齿。",
      "恭承共理诏，恒惧坠诸地。"
    ]
  },
  {
    "volume": 287,
    "sequence": 4,
    "title": "天柱隐所重答江州应物",
    "author": "畅当",
    "content": [
      "寂寞一怅望，秋风山景清。",
      "此中惟草色，翻意见人行。",
      "荒径饶松子，深萝绝鸟声。",
      "阳崖全带日，宽嶂偶通耕。",
      "拙昧难容世，贫寒别有情。",
      "烦君琼玖赠，幽懒百无成。"
    ]
  },
  {
    "volume": 287,
    "sequence": 5,
    "title": "山居酬韦苏州见寄",
    "author": "畅当",
    "content": [
      "孤柴泄烟处，此中山叟居。",
      "观云宁有事，耽酒讵知馀。",
      "水定鹤翻去，松歌峰俨如。",
      "犹烦使君问，更欲结深庐。"
    ]
  },
  {
    "volume": 287,
    "sequence": 6,
    "title": "春日过奉诚园（一作曲江，一作玉林园）",
    "author": "畅当",
    "content": [
      "帝里阳和日，游人到御园。",
      "暖催新景气，春认旧兰荪。",
      "咏德先臣没，成蹊大树存。",
      "见桐犹近井，看柳尚依门。",
      "献地非更宅，遗忠永奉恩。",
      "又期攀桂后，来赏百花繁。"
    ]
  },
  {
    "volume": 287,
    "sequence": 7,
    "title": "军中醉饮寄沈八刘叟（一作杜甫诗）",
    "author": "畅当",
    "content": [
      "酒渴爱江清，馀酣漱晚汀。",
      "软莎欹坐稳，冷石醉眠醒。",
      "野膳随行帐，华音发从伶。",
      "数杯君不见，都已遣沈冥。"
    ]
  },
  {
    "volume": 287,
    "sequence": 8,
    "title": "偶宴西蜀摩诃池",
    "author": "畅当",
    "content": [
      "珍木郁清池，风荷左右披。",
      "浅觞宁及醉，慢舸不知移。",
      "荫簟流光冷，凝簪照影欹。",
      "胡为独羁者，雪涕向涟漪。"
    ]
  },
  {
    "volume": 287,
    "sequence": 9,
    "title": "奉送杜中丞赴洪州",
    "author": "畅当",
    "content": [
      "诏出凤凰宫，新恩连帅雄。",
      "江湖经战阵，草木待仁风。",
      "豪右贪威爱，纡繁德简通。",
      "多惭君子顾，攀饯路尘中。"
    ]
  },
  {
    "volume": 287,
    "sequence": 10,
    "title": "九日陪皇甫使君泛江宴赤岸亭",
    "author": "畅当",
    "content": [
      "羁旅逢佳节，逍遥忽见招。",
      "同倾菊花酒，缓棹木兰桡。",
      "平楚堪愁思，长江去寂寥。",
      "猿啼不离峡，滩沸镇如潮。",
      "举目关山异，伤心乡国遥。",
      "徒言欢满座，谁觉客魂消。"
    ]
  },
  {
    "volume": 287,
    "sequence": 11,
    "title": "蒲中道中二首",
    "author": "畅当",
    "content": [
      "苍苍中条山，厥形极奇磈。",
      "我欲涉其崖，濯足黄河水。",
      "古刹栖柿林，绿阴覆苍瓦。",
      "岁晏来品题，拾叶总堪写。"
    ]
  },
  {
    "volume": 287,
    "sequence": 12,
    "title": "登鹳雀楼",
    "author": "畅当",
    "content": [
      "迥临飞鸟上，高出世尘间。",
      "天势围平野，河流入断山。"
    ]
  },
  {
    "volume": 287,
    "sequence": 13,
    "title": "宿潭上二首",
    "author": "畅当",
    "content": [
      "夜潭有仙舸，与月当水中。",
      "嘉宾爱明月，游子惊秋风。",
      "青蒲野陂水，白露明月天。",
      "中夜秋风起，心事坐潸然。"
    ]
  },
  {
    "volume": 287,
    "sequence": 14,
    "title": "别卢纶",
    "author": "畅当",
    "content": [
      "故交君独在，又欲与君离。",
      "我有新秋泪，非关宋玉悲。"
    ]
  },
  {
    "volume": 287,
    "sequence": 15,
    "title": "题沈八斋",
    "author": "畅当",
    "content": [
      "江斋一入何亭亭，因寄沦涟心杳冥。",
      "绿绮琴弹白雪引，乌丝绢勒黄庭经。"
    ]
  },
  {
    "volume": 287,
    "sequence": 16,
    "title": "早春",
    "author": "畅诸",
    "content": [
      "献岁春犹浅，园林未尽开。",
      "雪和新雨落，风带旧寒来。",
      "听鸟闻归雁，看花识早梅。",
      "生涯知几日，更被一年催。"
    ]
  }
]