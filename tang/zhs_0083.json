[
  {
    "volume": 83,
    "sequence": 1,
    "title": "庆云章",
    "author": "陈子昂",
    "content": [
      "昆仑元气，实生庆云。",
      "大人作矣，五色氤氲。",
      "昔在帝妫，南风既薰。",
      "丛芳烂熳，郁郁纷纷。",
      "旷矣千祀，庆云来止，玉叶金柯，祚我天子。",
      "非我天子，庆云谁昌。",
      "非我圣母，庆云谁光。",
      "庆云光矣，周道昌矣。",
      "九万八千，天授皇年。"
    ]
  },
  {
    "volume": 83,
    "sequence": 2,
    "title": "感遇诗三十八首",
    "author": "陈子昂",
    "content": [
      "微月生西海，幽阳始代升。",
      "圆光正东满，阴魄已朝凝。",
      "太极生天地，三元更废兴。",
      "至精谅斯在，三五谁能征。",
      "兰若生春夏，芊蔚何青青。",
      "幽独空林色，朱蕤冒紫茎。",
      "迟迟白日晚，袅袅秋风生。",
      "岁华尽摇落，芳意竟何成。",
      "苍苍丁零塞，今古缅荒途。",
      "亭堠何摧兀，暴骨无全躯。",
      "黄沙幕南起，白日隐西隅。",
      "汉甲三十万，曾以事匈奴。",
      "但见沙场死，谁怜塞上孤。",
      "乐羊为魏将，食子殉军功。",
      "骨肉且相薄，他人安得忠。",
      "吾闻中山相，乃属放麑翁。",
      "孤兽犹不忍，况以奉君终。",
      "市人矜巧智，于道若童蒙。",
      "倾夺相夸侈，不知身所终。",
      "曷见玄真子，观世玉壶中。",
      "窅然遗天地，乘化入无穷。",
      "吾观龙变化，乃知至阳精。",
      "石林何冥密，幽洞无留行。",
      "古之得仙道，信与元化并。",
      "玄感非象识，谁能测沉冥。",
      "世人拘目见，酣酒笑丹经。",
      "昆仑有瑶树，安得采其英。",
      "白日每不归，青阳时暮矣。",
      "茫茫吾何思，林卧观无始。",
      "众芳委时晦，鶗鴂鸣悲耳。",
      "鸿荒古已颓，谁识巢居子。",
      "吾观昆仑化，日月沦洞冥。",
      "精魄相交会，天壤以罗生。",
      "仲尼推太极，老聃贵窈冥。",
      "西方金仙子，崇义乃无明。",
      "空色皆寂灭，缘业定何成。",
      "名教信纷藉，死生俱未停。",
      "圣人秘元命，惧世乱其真。",
      "如何嵩公辈，诙谲误时人。",
      "先天诚为美，阶乱祸谁因。",
      "长城备胡寇，嬴祸发其亲。",
      "赤精既迷汉，子年何救秦。",
      "去去桃李花，多言死如麻。",
      "深居观元化，悱然争朵颐。",
      "谗说相啖食，利害纷口疑口疑。",
      "便便夸毗子，荣耀更相持。",
      "务光让天下，商贾竞刀锥。",
      "已矣行采芝，万世同一时。",
      "知吾爱鬼谷子，青溪无垢氛。",
      "囊括经世道，遗身在白云。",
      "七雄方龙斗，天下久无君。",
      "浮荣不足贵，遵养晦时文。",
      "舒可弥宇宙，卷之不盈分。",
      "岂徒山木寿，空与麋鹿群。",
      "呦呦南山鹿，罹罟以媒和。",
      "招摇青桂树，幽蠹亦成科。",
      "世情甘近习，荣耀纷如何。",
      "怨憎未相复，亲爱生祸罗。",
      "瑶台倾巧笑，玉杯殒双蛾。",
      "谁见枯城蘖，青青成斧柯。",
      "林居病时久，水木澹孤清。",
      "闲卧观物化，悠悠念无生。",
      "青春始萌达，朱火已满盈。",
      "徂落方自此，感叹何时平。",
      "临岐泣世道，天命良悠悠。",
      "昔日殷王子，玉马遂朝周。",
      "宝鼎沦伊谷，瑶台成古丘。",
      "西山伤遗老，东陵有故侯。",
      "贵人难得意，赏爱在须臾。",
      "莫以心如玉，探他明月珠。",
      "昔称夭桃子，今为舂市徒。",
      "鸱鸮悲东国，麋鹿泣姑苏。",
      "谁见鸱夷子，扁舟去五湖。",
      "圣人去已久，公道缅良难。",
      "蚩蚩夸毗子，尧禹以为谩。",
      "骄荣贵工巧，势利迭相干。",
      "燕王尊乐毅，分国愿同欢。",
      "鲁连让齐爵，遗组去邯郸。",
      "伊人信往矣，感激为谁叹。",
      "幽居观天运，悠悠念群生。",
      "终古代兴没，豪圣莫能争。",
      "三季沦周赧，七雄灭秦嬴。",
      "复闻赤精子，提剑入咸京。",
      "炎光既无象，晋虏复纵横。",
      "尧禹道已昧，昏虐势方行。",
      "岂无当世雄，天道与胡兵。",
      "咄咄安可言，时醉而未醒。",
      "仲尼溺东鲁，伯阳遁西溟。",
      "大运自古来，旅人胡叹哉。",
      "逶迤势已久，骨鲠道斯穷。",
      "岂无感激者，时俗颓此风。",
      "灌园何其鄙，皎皎於陵中。",
      "世道不相容，嗟嗟张长公。",
      "圣人不利己，忧济在元元。",
      "黄屋非尧意，瑶台安可论。",
      "吾闻西方化，清净道弥敦。",
      "奈何穷金玉，雕刻以为尊。",
      "云构山林尽，瑶图珠翠烦。",
      "鬼工尚未可，人力安能存。",
      "夸愚适增累，矜智道逾昏。",
      "玄天幽且默，群议曷嗤嗤。",
      "圣人教犹在，世运久陵夷。",
      "一绳将何系，忧醉不能持。",
      "去去行采芝，勿为尘所欺。",
      "蜻蛉游天地，与世本无患。",
      "飞飞未能止，黄雀来相干。",
      "穰侯富秦宠，金石比交欢。",
      "出入咸阳里，诸侯莫敢言。",
      "宁知山东客，激怒秦王肝。",
      "布衣取丞相，千载为辛酸。",
      "微霜知岁晏，斧柯始青青。",
      "况乃金天夕，浩露沾群英。",
      "登山望宇宙，白日已西暝。",
      "云海方荡潏，孤鳞安得宁。",
      "翡翠巢南海，雄雌珠树林。",
      "何知美人意，骄爱比黄金。",
      "杀身炎州里，委羽玉堂阴。",
      "旖旎光首饰，葳蕤烂锦衾。",
      "岂不在遐远，虞罗忽见寻。",
      "多材信为累，叹息此珍禽。",
      "挈瓶者谁子，姣服当青春。",
      "三五明月满，盈盈不自珍。",
      "高堂委金玉，微缕悬千钧。",
      "如何负公鼎，被夺笑时人。",
      "玄蝉号白露，兹岁已蹉跎。",
      "群物从大化，孤英将奈何。",
      "瑶台有青鸟，远食玉山禾。",
      "昆仑见玄凤，岂复虞云罗。",
      "荒哉穆天子，好与白云期。",
      "宫女多怨旷，层城闭蛾眉。",
      "日耽瑶池乐，岂伤桃李时。",
      "青苔空萎绝，白发生罗帷。",
      "朝发宜都渚，浩然思故乡。",
      "故乡不可见，路隔巫山阳。",
      "巫山彩云没，高丘正微茫。",
      "伫立望已久，涕落沾衣裳。",
      "岂兹越乡感，忆昔楚襄王。",
      "朝云无处所，荆国亦沦亡。",
      "昔日章华宴，荆王乐荒淫。",
      "霓旌翠羽盖，射兕云梦林。",
      "朅来高唐观，怅望云阳岑。",
      "雄图今何在，黄雀空哀吟。",
      "丁亥岁云暮，西山事甲兵。",
      "赢粮匝邛道，荷戟争羌城。",
      "严冬阴风劲，穷岫泄云生。",
      "昏曀无昼夜，羽檄复相惊。",
      "拳跼竞万仞，崩危走九冥。",
      "籍籍峰壑里，哀哀冰雪行。",
      "圣人御宇宙，闻道泰阶平。",
      "肉食谋何失，藜藿缅纵横。",
      "可怜瑶台树，灼灼佳人姿。",
      "碧华映朱实，攀折青春时。",
      "岂不盛光宠，荣君白玉墀。",
      "但恨红芳歇，雕伤感所思。",
      "朅来豪游子，势利祸之门。",
      "如何兰膏叹，感激自生冤。",
      "众趋明所避，时弃道犹存。",
      "云渊既已失，罗网与谁论。",
      "箕山有高节，湘水有清源。",
      "唯应白鸥鸟，可为洗心言。",
      "索居犹几日，炎夏忽然衰。",
      "阳彩皆阴翳，亲友尽暌违。",
      "登山望不见，涕泣久涟洏。",
      "宿梦感颜色，若与白云期。",
      "马上骄豪子，驱逐正蚩蚩。",
      "蜀山与楚水，携手在何时。",
      "金鼎合神丹，世人将见欺。",
      "飞飞骑羊子，胡乃在峨眉。",
      "变化固幽类，芳菲能几时。",
      "疲疴苦沦世，忧痗日侵淄。",
      "眷然顾幽褐，白云空涕洟。",
      "朔风吹海树，萧条边已秋。",
      "亭上谁家子，哀哀明月楼。",
      "自言幽燕客，结发事远游。",
      "赤丸杀公吏，白刃报私仇。",
      "避仇至海上，被役此边州。",
      "故乡三千里，辽水复悠悠。",
      "每愤胡兵入，常为汉国羞。",
      "何知七十战，白首未封侯。",
      "本为贵公子，平生实爱才。",
      "感时思报国，拔剑起蒿莱。",
      "西驰丁零塞，北上单于台。",
      "登山见千里，怀古心悠哉。",
      "谁言未忘祸，磨灭成尘埃。",
      "浩然坐何慕，吾蜀有峨眉。",
      "念与楚狂子，悠悠白云期。",
      "时哉悲不会，涕泣久涟洏。",
      "梦登绥山穴，南采巫山芝。",
      "探元观群化，遗世从云螭。",
      "婉娈时永矣，感悟不见之。",
      "朝入云中郡，北望单于台。",
      "胡秦何密迩，沙朔气雄哉。",
      "藉藉天骄子，猖狂已复来。",
      "塞垣无名将，亭堠空崔嵬。",
      "咄嗟吾何叹，边人涂草莱。",
      "仲尼探元化，幽鸿顺阳和。",
      "大运自盈缩，春秋递来过。",
      "盲飙忽号怒，万物相纷劘。",
      "溟海皆震荡，孤凤其如何。"
    ]
  },
  {
    "volume": 83,
    "sequence": 3,
    "title": "观荆玉篇",
    "author": "陈子昂",
    "content": [
      "鸱夷双白玉，此玉有缁磷。",
      "悬之千金价，举世莫知真。",
      "丹青非异色，轻重有殊伦。",
      "勿信玉工言，徒悲荆国人。"
    ]
  },
  {
    "volume": 83,
    "sequence": 4,
    "title": "鸳鸯篇",
    "author": "陈子昂",
    "content": [
      "飞飞鸳鸯鸟，举翼相蔽亏。",
      "俱来绿潭里，共向白云涯。",
      "音容相眷恋，羽翮两逶迤。",
      "蘋萍戏春渚，霜霰绕寒池。",
      "浦沙连岸净，汀树拂潭垂。",
      "年年此游玩，岁岁来追随。",
      "凤凰起丹穴，独向梧桐枝。",
      "鸿雁来紫塞，空忆稻粱肥。",
      "鸟啼倦依托，鹤鸣伤别离。",
      "岂若此双禽，飞翻不异林。",
      "刷尾青江浦，交颈紫山岑。",
      "文章负奇色，和鸣多好音。",
      "闻有鸳鸯绮，复有鸳鸯衾。",
      "持为美人赠，勖此故交心。"
    ]
  },
  {
    "volume": 83,
    "sequence": 5,
    "title": "与东方左史虬修竹篇",
    "author": "陈子昂",
    "content": [
      "龙种生南岳，孤翠郁亭亭。",
      "峰岭上崇崒，烟雨下微冥。",
      "夜闻鼯鼠叫，昼聒泉壑声。",
      "春风正淡荡，白露已清泠。",
      "哀响激金奏，密色滋玉英。",
      "岁寒霜雪苦，含彩独青青。",
      "岂不厌凝冽，羞比春木荣。",
      "春木有荣歇，此节无凋零。",
      "始愿与金石，终古保坚贞。",
      "不意伶伦子，吹之学凤鸣。",
      "遂偶云和瑟，张乐奏天庭。",
      "妙曲方千变，箫韶亦九成。",
      "信蒙雕斫美，常愿事仙灵。",
      "驱驰翠虬驾，伊郁紫鸾笙。",
      "结交嬴台女，吟弄升天行。",
      "携手登白日，远游戏赤城。",
      "低昂玄鹤舞，断续彩云生。",
      "永随众仙逝，三山游玉京。"
    ]
  },
  {
    "volume": 83,
    "sequence": 6,
    "title": "蓟丘览古赠卢居士藏用七首·轩辕台",
    "author": "陈子昂",
    "content": [
      "北登蓟丘望，求古轩辕台。",
      "应龙已不见，牧马空黄埃。",
      "尚想广成子，遗迹白云隈。"
    ]
  },
  {
    "volume": 83,
    "sequence": 7,
    "title": "蓟丘览古赠卢居士藏用七首·燕昭王",
    "author": "陈子昂",
    "content": [
      "南登碣石坂，遥望黄金台。",
      "丘陵尽乔木，昭王安在哉。",
      "霸图怅已矣，驱马复归来。"
    ]
  },
  {
    "volume": 83,
    "sequence": 8,
    "title": "蓟丘览古赠卢居士藏用七首·乐生",
    "author": "陈子昂",
    "content": [
      "王道已沦昧，战国竞贪兵。",
      "乐生何感激，仗义下齐城。",
      "雄图竟中夭，遗叹寄阿衡。"
    ]
  },
  {
    "volume": 83,
    "sequence": 9,
    "title": "蓟丘览古赠卢居士藏用七首·燕太子",
    "author": "陈子昂",
    "content": [
      "秦王日无道，太子怨亦深。",
      "一闻田光义，匕首赠千金。",
      "其事虽不立，千载为伤心。"
    ]
  },
  {
    "volume": 83,
    "sequence": 10,
    "title": "蓟丘览古赠卢居士藏用七首·田光先生",
    "author": "陈子昂",
    "content": [
      "自古皆有死，徇义良独稀。",
      "奈何燕太子，尚使田生疑。",
      "伏剑诚已矣，感我涕沾衣。"
    ]
  },
  {
    "volume": 83,
    "sequence": 11,
    "title": "蓟丘览古赠卢居士藏用七首·邹衍",
    "author": "陈子昂",
    "content": [
      "大运沦三代，天人罕有窥。",
      "邹子何寥廓，漫说九瀛垂。",
      "兴亡已千载，今也则无推。"
    ]
  },
  {
    "volume": 83,
    "sequence": 12,
    "title": "蓟丘览古赠卢居士藏用七首·郭隗",
    "author": "陈子昂",
    "content": [
      "逢时独为贵，历代非无才。",
      "隗君亦何幸，遂起黄金台。",
      "（末缺）"
    ]
  },
  {
    "volume": 83,
    "sequence": 13,
    "title": "西还至散关答乔补阙知之",
    "author": "陈子昂",
    "content": [
      "葳蕤苍梧凤，嘹唳白露蝉。",
      "羽翰本非匹，结交何独全。",
      "昔君事胡马，余得奉戎旃。",
      "携手向沙塞，关河缅幽燕。",
      "芳岁几阳止，白日屡徂迁。",
      "功业云台薄，平生玉佩捐。",
      "叹此南归日，犹闻北戍边。",
      "代水不可涉，巴江亦潺湲。",
      "揽衣度函谷，衔涕望秦川。",
      "蜀门自兹始，云山方浩然。"
    ]
  },
  {
    "volume": 83,
    "sequence": 14,
    "title": "度峡口山赠乔补阙知之王二无竞",
    "author": "陈子昂",
    "content": [
      "峡口大漠南，横绝界中国。",
      "丛石何纷纠，赤山复翕赩。",
      "远望多众容，逼之无异色。",
      "崔崒乍孤断，逶迤屡回直。",
      "信关胡马冲，亦距汉边塞。",
      "岂依河山险，将顺休明德。",
      "物壮诚有衰，势雄良易极。",
      "逦迤忽而尽，泱漭平不息。",
      "之子黄金躯，如何此荒域。",
      "云台盛多士，待君丹墀侧。"
    ]
  },
  {
    "volume": 83,
    "sequence": 15,
    "title": "题居延古城赠乔十二知之",
    "author": "陈子昂",
    "content": [
      "闻君东山意，宿昔紫芝荣。",
      "沧洲今何在，华发旅边城。",
      "还汉功既薄，逐胡策未行。",
      "徒嗟白日暮，坐对黄云生。",
      "桂枝芳欲晚，薏苡谤谁明。",
      "无为空自老，含叹负生平。"
    ]
  },
  {
    "volume": 83,
    "sequence": 16,
    "title": "赠赵六贞固二首",
    "author": "陈子昂",
    "content": [
      "回中烽火入，塞上追兵起。",
      "此时边朔寒，登陇思君子。",
      "东顾望汉京，南山云雾里。",
      "赤螭媚其彩，婉娈苍梧泉。",
      "昔者琅琊子，躬耕亦慨然。",
      "美人岂遐旷，之子乃前贤。",
      "良辰在何许，白日屡颓迁。",
      "道心固微密，神用无留连。",
      "舒可弥宇宙，揽之不盈拳。",
      "蓬莱久芜没，金石徒精坚。",
      "良宝委短褐，闲琴独婵娟。"
    ]
  },
  {
    "volume": 83,
    "sequence": 17,
    "title": "答韩使同在边",
    "author": "陈子昂",
    "content": [
      "汉家失中策，胡马屡南驱。",
      "闻诏安边使，曾是故人谟。",
      "废书怅怀古，负剑许良图。",
      "出关岁方晏，乘障日多虞。",
      "虏入白登道，烽交紫塞途。",
      "连兵屯北地，清野备东胡。",
      "边城方晏闭，斥堠始昭苏。",
      "复闻韩长孺，辛苦事匈奴。",
      "雨雪颜容改，纵横才位孤。",
      "空怀老臣策，未获赵军租。",
      "但蒙魏侯重，不受谤书诬。",
      "当取金人祭，还歌凯入都。"
    ]
  },
  {
    "volume": 83,
    "sequence": 18,
    "title": "征东至淇门答宋十一参军之问",
    "author": "陈子昂",
    "content": [
      "南星中大火，将子涉清淇。",
      "西林改微月，征旆空自持。",
      "碧潭去已远，瑶华折遗谁。",
      "若问辽阳戍，悠悠天际旗。"
    ]
  },
  {
    "volume": 83,
    "sequence": 19,
    "title": "答洛阳主人",
    "author": "陈子昂",
    "content": [
      "平生白云志，早爱赤松游。",
      "事亲恨未立，从宦此中州。",
      "主人亦何问，旅客非悠悠。",
      "方谒明天子，清宴奉良筹。",
      "再取连城璧，三陟平津侯。",
      "不然拂衣去，归从海上鸥。",
      "宁随当代子，倾侧且沉浮。"
    ]
  },
  {
    "volume": 83,
    "sequence": 20,
    "title": "酬晖上人秋夜山亭有赠",
    "author": "陈子昂",
    "content": [
      "皎皎白林秋，微微翠山静。",
      "禅居感物变，独坐开轩屏。",
      "风泉夜声杂，月露宵光冷。",
      "多谢忘机人，尘忧未能整。"
    ]
  },
  {
    "volume": 83,
    "sequence": 21,
    "title": "酬李参军崇嗣旅馆见赠",
    "author": "陈子昂",
    "content": [
      "昨夜银河畔，星文犯遥汉。",
      "今朝紫气新，物色果逢真。",
      "言从天上落，乃是地仙人。",
      "白璧疑冤楚，乌裘似入秦。",
      "摧藏多古意，历览备艰辛。",
      "乐广云虽睹，夷吾风未春。",
      "凤歌空有问，龙性讵能驯。",
      "宝剑终应出，骊珠会见珍。",
      "未及冯公老，何惊孺子贫。",
      "青云傥可致，北海忆孙宾。"
    ]
  },
  {
    "volume": 83,
    "sequence": 22,
    "title": "酬晖上人夏日林泉",
    "author": "陈子昂",
    "content": [
      "闻道白云居，窈窕青莲宇。",
      "岩泉万丈流，树石千年古。",
      "林卧对轩窗，山阴满庭户。",
      "方释尘事劳，从君袭兰杜。"
    ]
  },
  {
    "volume": 83,
    "sequence": 23,
    "title": "同宋参军之问梦赵六赠卢陈二子之作",
    "author": "陈子昂",
    "content": [
      "晓霁望嵩丘，白云半岩足。",
      "氛氲涵翠微，宛如嬴台曲。",
      "故人昔所尚，幽琴歌断续。",
      "变化竟无常，人琴遂两亡。",
      "白云失处所，梦想暧容光。",
      "畴昔疑缘业，儒道两相妨。",
      "前期许幽报，迨此尚茫茫。",
      "晤言既已失，感叹情何一。",
      "始忆携手期，云台与峨眉。",
      "达兼济天下，穷独善其时。",
      "诸君推管乐，之子慕巢夷。",
      "奈何苍生望，卒为黄绶欺。",
      "铭鼎功未立，山林事亦微。",
      "抚孤一流恸，怀旧日暌违。",
      "卢子尚高节，终南卧松雪。",
      "宋侯逢圣君，骖驭游青云。",
      "而我独蹭蹬，语默道犹屯。",
      "征戍在辽阳，蹉跎草再黄。",
      "丹丘恨不及，白露已苍苍。",
      "远闻山阳赋，感涕下沾裳。"
    ]
  },
  {
    "volume": 83,
    "sequence": 24,
    "title": "送别出塞",
    "author": "陈子昂",
    "content": [
      "平生闻高义，书剑百夫雄。",
      "言登青云去，非此白头翁。",
      "胡兵屯塞下，汉骑属云中。",
      "君为白马将，腰佩騂角弓。",
      "单于不敢射，天子伫深功。",
      "蜀山余方隐，良会何时同。"
    ]
  },
  {
    "volume": 83,
    "sequence": 25,
    "title": "登蓟丘楼送贾兵曹入都",
    "author": "陈子昂",
    "content": [
      "东山宿昔意，北征非我心。",
      "孤负平生愿，感涕下沾襟。",
      "暮登蓟楼上，永望燕山岑。",
      "辽海方漫漫，胡沙飞且深。",
      "峨眉杳如梦，仙子曷由寻。",
      "击剑起叹息，白日忽西沉。",
      "闻君洛阳使，因子寄南音。"
    ]
  },
  {
    "volume": 83,
    "sequence": 26,
    "title": "夏日晖上人房别李参军崇嗣",
    "author": "陈子昂",
    "content": [
      "四十九变化，一十三死生。",
      "翕忽玄黄里，驱驰风雨情。",
      "是非纷妄作，宠辱坐相惊。",
      "至人独幽鉴，窈窕随昏明。",
      "咫尺山河道，轩窗日月庭。",
      "别离焉足问，悲乐固能并。",
      "我辈何为尔，栖皇犹未平。",
      "金台可攀陟，宝界绝将迎。",
      "户牖观天地，阶基上杳冥。",
      "自超三界乐，安知万里征。",
      "中国要荒内，人寰宇宙荣。",
      "弦望如朝夕，宁嗟蜀道行。"
    ]
  },
  {
    "volume": 83,
    "sequence": 27,
    "title": "秋园卧病呈晖上人",
    "author": "陈子昂",
    "content": [
      "幽寂旷日遥，林园转清密。",
      "疲疴澹无豫，独坐泛瑶瑟。",
      "怀挟万古情，忧虞百年疾。",
      "绵绵多滞念，忽忽每如失。",
      "缅想赤松游，高寻白云逸。",
      "荣吝始都丧，幽人遂贞吉。",
      "图书纷满床，山水蔼盈室。",
      "宿昔心所尚，平生自兹毕。",
      "愿言谁见知，梵筵有同术。",
      "八月高秋晚，凉风正萧瑟。"
    ]
  },
  {
    "volume": 83,
    "sequence": 28,
    "title": "登泽州城北楼宴",
    "author": "陈子昂",
    "content": [
      "平生倦游者，观化久无穷。",
      "复来登此国，临望与君同。",
      "坐见秦兵垒，遥闻赵将雄。",
      "武安君何在，长平事已空。",
      "且歌玄云曲，御酒舞薰风。",
      "勿使青衿子，嗟尔白头翁。"
    ]
  },
  {
    "volume": 83,
    "sequence": 29,
    "title": "山水粉图",
    "author": "陈子昂",
    "content": [
      "山图之白云兮，若巫山之高丘。",
      "纷群翠之鸿溶，又似蓬瀛海水之周流。",
      "信夫人之好道，爱云山以幽求。"
    ]
  },
  {
    "volume": 83,
    "sequence": 30,
    "title": "彩树歌",
    "author": "陈子昂",
    "content": [
      "嘉锦筵之珍树兮，错众彩之氛氲。",
      "状瑶台之微月，点巫山之朝云。",
      "青春兮不可逢，况蕙色之增芬。",
      "结芳意而谁赏，怨绝世之无闻。",
      "红荣碧艳坐看歇，素华流年不待君。",
      "故吾思昆仑之琪树，厌桃李之缤纷。"
    ]
  },
  {
    "volume": 83,
    "sequence": 31,
    "title": "春台引",
    "author": "陈子昂",
    "content": [
      "感阳春兮生碧草之油油。",
      "怀宇宙以伤远，登高台而写忧。",
      "迟美人兮不见，恐青岁之遂遒。",
      "从毕公以酣饮，寄林塘而一留。",
      "采芳荪于北渚，忆桂树于南州。",
      "何云木之美丽，而池馆之崇幽。",
      "星台秀士，月旦诸子。",
      "嘉青鸟之辰，迎火龙之始。",
      "挟宝书与瑶瑟，芳蕙华而兰靡。",
      "乃掩白蘋，藉绿芷。",
      "酒既醉，乐未已。",
      "击青钟，歌渌水。",
      "怨青春之萎绝，赠瑶台之旖旎。",
      "愿一见而道意，结众芳之绸缪。",
      "曷余情之荡漾，瞩青云以增愁。",
      "怅三山之飞鹤，忆海上之白鸥。",
      "重曰：",
      "群仙去兮青春颓，岁华歇兮黄鸟哀。",
      "富贵荣乐几时兮，朱宫碧堂生青苔，白云兮归来。"
    ]
  },
  {
    "volume": 83,
    "sequence": 32,
    "title": "登幽州台歌",
    "author": "陈子昂",
    "content": [
      "前不见古人，后不见来者。",
      "念天地之悠悠，独怆然而涕下。"
    ]
  },
  {
    "volume": 83,
    "sequence": 33,
    "title": "喜马参军相遇醉歌",
    "author": "陈子昂",
    "content": [
      "独幽默以三月兮，深林潜居。",
      "时岁忽兮，孤愤遐吟。",
      "谁知我心？",
      "孺子孺子，其可与理分。"
    ]
  }
]