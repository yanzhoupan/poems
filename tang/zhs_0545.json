[
  {
    "volume": 545,
    "sequence": 1,
    "title": "禁署早春晴望",
    "author": "刘得仁",
    "content": [
      "御林闻有早莺声，玉槛春香九陌晴。",
      "寒著霁云归紫阁，暖浮佳气动芳城。",
      "宫池日到冰初解，辇路风吹草欲生。",
      "鸳侣此时皆赋咏，商山雪在思尤清。"
    ]
  },
  {
    "volume": 545,
    "sequence": 2,
    "title": "山中寻道人不遇",
    "author": "刘得仁",
    "content": [
      "年过弱冠风尘里，常拟随师学炼形。",
      "石路特来寻道者，云房空见有仙经。",
      "棋于松底留残局，鹤向潭边退数翎。",
      "便欲此居闲到老，先生何日下青冥。"
    ]
  },
  {
    "volume": 545,
    "sequence": 3,
    "title": "赠敬晊助教二首（一作无可诗）",
    "author": "刘得仁",
    "content": [
      "到来常听说清虚，手把玄元七字书。",
      "仙籍不知名姓有，道情惟见往来疏。",
      "已能绝粒无饥色，早晚休官买隐居。",
      "便欲去随为弟子，片云孤鹤可相于。",
      "街西静观求居处，不到权门到寺频。",
      "禁掖人知连状荐，国庠官满一家贫。",
      "清仪称是蓬瀛客，直气堪为谏诤臣。",
      "自顾无成年渐长，报恩惟愿杀微身。"
    ]
  },
  {
    "volume": 545,
    "sequence": 4,
    "title": "送祖山人归山",
    "author": "刘得仁",
    "content": [
      "独来朝市笑浮云，却忆烟霞出帝城。",
      "不说金丹能点化，空教弟子学长生。",
      "壶中泻酒看云影，洞里逢师下鹤迎。",
      "料得仙家玉牌上，已镌白日上升名。"
    ]
  },
  {
    "volume": 545,
    "sequence": 5,
    "title": "监试莲花峰",
    "author": "刘得仁",
    "content": [
      "太华万余重，岧峣只此峰。",
      "当秋倚寥泬，入望似芙蓉。",
      "翠拔千寻直，青危一朵秾。",
      "气分毛女秀，灵有羽人踪。",
      "倒影侵官路，流香激庙松。",
      "尘埃终不及，车马自憧憧。"
    ]
  },
  {
    "volume": 545,
    "sequence": 6,
    "title": "京兆府试目极千里",
    "author": "刘得仁",
    "content": [
      "献赋多年客，低眉恨不前。",
      "此心常郁矣，纵目忽超然。",
      "送骥登长路，看鸿入远天。",
      "古墟烟幂幂，穷野草绵绵。",
      "树与金城接，山疑桂水连。",
      "何当开霁日，无物翳平川。"
    ]
  },
  {
    "volume": 545,
    "sequence": 7,
    "title": "寻陈处士山堂",
    "author": "刘得仁",
    "content": [
      "步溪凡几转，始得见幽踪。",
      "路隐千根树，门开万仞峰。",
      "片云生石窦，浅水卧枯松。",
      "穷谷风光冷，深山翠碧浓。",
      "鹤看空里过，仙向坐中逢。",
      "底露秋潭水，声微暮观钟。",
      "他年来此定，异日愿相容。",
      "且喜今归去，人间事更慵。"
    ]
  },
  {
    "volume": 545,
    "sequence": 8,
    "title": "题从伯舍人道正里南园",
    "author": "刘得仁",
    "content": [
      "帝里余新第，朱门面碧岑。",
      "曙堂增爽气，乔木动清阴。",
      "直去亲瑶陛，朝回在竹林。",
      "风流才子调，好尚古人心。",
      "薜荔遮窗暗，莓苔近井深。",
      "礼无青草隔，诗共白衣吟。",
      "轩静留孤鹤，庭虚到远砧。",
      "掩关裁凤诏，开镜理琼簪。",
      "种植今如此，尘埃永不侵。",
      "云奔投刺者，日日待为霖。"
    ]
  },
  {
    "volume": 545,
    "sequence": 9,
    "title": "赋得听松声",
    "author": "刘得仁",
    "content": [
      "庭际微风动，高松韵自生。",
      "听时无物乱，尽日觉神清。",
      "强与幽泉并，翻嫌细雨并。",
      "拂空增鹤唳，过牖合琴声。",
      "况复当秋暮，偏宜在月明。",
      "不知深涧底，萧瑟有谁听。"
    ]
  },
  {
    "volume": 545,
    "sequence": 10,
    "title": "宿普济寺",
    "author": "刘得仁",
    "content": [
      "京寺数何穷，清幽此不同。",
      "曲江临阁北，御苑自墙东。",
      "广陌车音急，危楼夕景通。",
      "乱峰沉暝野，毒暑过秋空。",
      "幡飏虚无里，星生杳霭中。",
      "月光笼月殿，莲气入莲宫。",
      "缀草凉天露，吹人古木风。",
      "饮茶除假寐，闻磬释尘蒙。",
      "童子眠苔净，高僧话漏终。",
      "待鸣晓钟后，万井复朣胧。"
    ]
  },
  {
    "volume": 545,
    "sequence": 11,
    "title": "和郑校书夏日游郑泉",
    "author": "刘得仁",
    "content": [
      "太虚悬畏景，古木蔽清阴。",
      "爰有泉堪挹，闲思日可寻。",
      "来闻鸣滴滴，照竦碧沈沈。",
      "几脉成溪壑，何人测浅深。",
      "澄时无一物，分处历千林。",
      "净溉灵根药，凉浮玉翅禽。",
      "饮疑蠲宿疾，见自失烦襟。",
      "僧共云前濑，龙和月下吟。",
      "叠光轻吹动，彻底晓霞侵。",
      "不用频游去，令君少进心。"
    ]
  },
  {
    "volume": 545,
    "sequence": 12,
    "title": "和段校书冬夕寄题庐山",
    "author": "刘得仁",
    "content": [
      "名高身未到，此恨蓄多时。",
      "是夕吟因话，他年必去随。",
      "尝闻庐岳顶，半入楚江湄。",
      "几处悬崖上，千寻瀑布垂。",
      "炉峰松淅沥，湓浦柳参差。",
      "日色连湖白，钟声拂浪迟。",
      "烟梯缘薜荔，岳寺步欹危。",
      "地本饶灵草，林曾出祖师。",
      "石楼霞耀壁，猿树鹤分枝。",
      "细径萦岩末，高窗见海涯。",
      "嵌空寒更极，寂寞夜尤思。",
      "阴谷冰埋术，仙田雪覆芝。",
      "乱泉禅客濑，异迹逸人知。",
      "藓室新开灶，柽潭未了棋。",
      "如何遂闲放，长得在希夷。",
      "空务渔樵事，方无道路悲。",
      "谢公台尚在，陶令柳潜衰。",
      "尘外难相许，人间贵迹遗。",
      "虽怀丹桂影，不忘白云期。",
      "仁者终携手，今朝预赋诗。"
    ]
  },
  {
    "volume": 545,
    "sequence": 13,
    "title": "书事寄万年厉员外",
    "author": "刘得仁",
    "content": [
      "帝城皆剧县，令尹美居东。",
      "遂拜赵张下，暂离星象中。",
      "拥归从北阙，送上动南宫。",
      "紫禁黄山绕，沧溟素浐通。",
      "封疆亲日月，邑里出王公。",
      "赋税充天府，歌谣入圣聪。",
      "土膏寒麦覆，人海昼尘蒙。",
      "廨宇松连翠，朝街火散红。",
      "文场新桂茂，粉署旧兰崇。",
      "留客挥盈爵，抽毫咏早鸿。",
      "前驺潘岳贵，故里邵平穷。",
      "劝隐莲峰久，期耕树谷同。",
      "凫飞将去叶，剑气尚埋丰。",
      "何必华阴土，方垂拂拭功。"
    ]
  },
  {
    "volume": 545,
    "sequence": 14,
    "title": "上姚谏议",
    "author": "刘得仁",
    "content": [
      "高文与盛德，皆谓古无伦。",
      "圣代生才子，明庭有谏臣。",
      "已瞻龙衮近，渐向凤池新。",
      "却忆波涛郡，来时岛屿春。",
      "名因诗句大，家似布衣贫。",
      "曾暗投新轴，频闻奖滞身。",
      "照吟清夕月，送药紫霞人。",
      "终计依门馆，何疑不化鳞。"
    ]
  },
  {
    "volume": 545,
    "sequence": 15,
    "title": "上翰林丁学士",
    "author": "刘得仁",
    "content": [
      "今代如尧代，征贤察众情。",
      "久聆推行实，然后佐聪明。",
      "官自文华重，恩因顾问生。",
      "词人求作称，天子许和羹。",
      "御柳凋霜晚，宫泉滴月清。",
      "直庐寒漏近，秋烛白麻成。",
      "玉殿移时对，金舆数侍行。",
      "赐衣香未散，借马色难名。",
      "时辈何偏羡，儒流此最荣。",
      "终当闻燮理，寰宇永升平。"
    ]
  },
  {
    "volume": 545,
    "sequence": 16,
    "title": "二（一本将后四句作下第吟绝句）",
    "author": "刘得仁",
    "content": [
      "何处访岐路，青云但忆归。",
      "风尘数年限，门馆一生依。",
      "外族帝王是，中朝亲旧稀。",
      "翻令浮议者，不许九霄飞。"
    ]
  },
  {
    "volume": 545,
    "sequence": 17,
    "title": "山中舒怀寄上丁学士",
    "author": "刘得仁",
    "content": [
      "五字投精鉴，惭非大雅词。",
      "本求闲赐览，岂料便蒙知。",
      "幽拙欣殊幸，提携更不疑。",
      "弱苗须雨长，懒翼在风吹。",
      "砺镞端杨叶，光门待桂枝。",
      "计闻尘里誉，因和禁中诗。"
    ]
  },
  {
    "volume": 545,
    "sequence": 18,
    "title": "莺出谷",
    "author": "刘得仁",
    "content": [
      "东风潜启物，动息意皆新。",
      "此鸟从幽谷，依林报早春。",
      "出寒虽未及，振羽渐能频。",
      "稍类冲天鹤，多随折桂人。",
      "尊前喧有语，花里昼藏身。",
      "若向秾华处，余禽不见亲。"
    ]
  },
  {
    "volume": 545,
    "sequence": 19,
    "title": "哭翰林丁侍郎",
    "author": "刘得仁",
    "content": [
      "相知出肺腑，非旧亦非亲。",
      "每见云霄侣，多扬鄙拙身。",
      "即期扶泰运，岂料哭贤人。",
      "应是随先帝，依前作近臣。",
      "平生任公直，爱弟尚风尘。",
      "宅闭青松古，坟临赤水新。",
      "官清仍齿壮，儿小复家贫。",
      "惆怅天难问，空流泪满巾。"
    ]
  },
  {
    "volume": 545,
    "sequence": 20,
    "title": "陈情上李景让大夫",
    "author": "刘得仁",
    "content": [
      "一被浮名误，旋遭白发侵。",
      "裴回恋明主，梦寐在秋岑。",
      "遇物唯多感，居常只是吟。",
      "待时钳定口，经事压低心。",
      "辛苦文场久，因缘戚里深。",
      "老迷新道路，贫卖旧园林。",
      "晴赏行闻水，宵棋坐见参。",
      "龟留闲去问，僧约偶来寻。",
      "望喜潜凭鹊，娱情愿有琴。",
      "此生如遂意，誓死报知音。",
      "上德怜孤直，唯公拔陆沉。",
      "丘山恩忽被，蝼蚁力难任。",
      "作鉴明同日，听言重若金。",
      "从兹更无限，翘足俟为霖。"
    ]
  },
  {
    "volume": 545,
    "sequence": 21,
    "title": "和郑先辈谢秩闲居寓书所怀",
    "author": "刘得仁",
    "content": [
      "西风日夜吹，万木共离披。",
      "近甸新晴后，高人得意时。",
      "暂闲心亦泰，论道面难欺。",
      "把笔还诗债，将琴当酒资。",
      "蓝衫悬竹桁，乌帽挂松枝。",
      "名占文章重，官归谏宪迟。",
      "生涯贫帝里，公议到台司。",
      "室冷沾苔藓，门清绝路岐。",
      "莫言邻白屋，即贺立丹墀。",
      "岂虑尘埃久，云霄故有期。"
    ]
  },
  {
    "volume": 545,
    "sequence": 22,
    "title": "病中晨起即事寄场中往还",
    "author": "刘得仁",
    "content": [
      "昨日离尘里，今朝懒已成。",
      "岂能为久隐，更欲泥浮名。",
      "虚牖晨光白，幽园晓气清。",
      "戴沙寻水去，披雾入林行。",
      "叠叶孤禽在，初阳半树明。",
      "桑麻新雨润，芦荻古波声。",
      "易向田家熟，元于世路生。",
      "病多三径塞，吟苦四邻惊。"
    ]
  },
  {
    "volume": 545,
    "sequence": 23,
    "title": "悲老宫人",
    "author": "刘得仁",
    "content": [
      "白发宫娃不解悲，满头犹自插花枝。",
      "曾缘玉貌君王宠，准拟人看似旧时。"
    ]
  },
  {
    "volume": 545,
    "sequence": 24,
    "title": "村中闲步",
    "author": "刘得仁",
    "content": [
      "闲共野人临野水，新秋高树挂清晖。",
      "不知尘里无穷事，白鸟双飞入翠微。"
    ]
  },
  {
    "volume": 545,
    "sequence": 25,
    "title": "上巳日",
    "author": "刘得仁",
    "content": [
      "未敢分明赏物华，十年如见梦中花。",
      "游人过尽衡门掩，独自凭栏到日斜。"
    ]
  },
  {
    "volume": 545,
    "sequence": 26,
    "title": "省试日上崔侍郎四首",
    "author": "刘得仁",
    "content": [
      "衣上年年泪血痕，只将怀抱诉乾坤。",
      "如今主圣臣贤日，岂致人间一物冤。",
      "如病如痴二十秋，求名难得又难休。",
      "回看骨肉须堪耻，一著麻衣便白头。",
      "戚里称儒愧小才，礼闱公道此时开。",
      "他人何事虚相指，明主无私不是媒。",
      "方寸终朝似火然，为求白日上青天。",
      "自嗟辜负平生眼，不识春光二十年。"
    ]
  },
  {
    "volume": 545,
    "sequence": 27,
    "title": "秋夜",
    "author": "刘得仁",
    "content": [
      "秋气满堂孤烛冷，清宵无寐忆山归。",
      "窗前月过三更后，细竹吟风似雨微。"
    ]
  },
  {
    "volume": 545,
    "sequence": 28,
    "title": "长门怨",
    "author": "刘得仁",
    "content": [
      "争得一人闻此怨，长门深夜有妍姝。",
      "早知雨露翻相误，只插荆钗嫁匹夫。"
    ]
  },
  {
    "volume": 545,
    "sequence": 29,
    "title": "贾妇怨",
    "author": "刘得仁",
    "content": [
      "嫁与商人头欲白，未曾一日得双行。",
      "任君逐利轻江海，莫把风涛似妾轻。"
    ]
  },
  {
    "volume": 545,
    "sequence": 30,
    "title": "寄友人",
    "author": "刘得仁",
    "content": [
      "风飒沉思眼忽开，尘埃污得是庸才。",
      "那堪更见巢松鹤，飞入青云不下来。"
    ]
  },
  {
    "volume": 545,
    "sequence": 31,
    "title": "晏起",
    "author": "刘得仁",
    "content": [
      "日过辰时犹在梦，客来应笑也求名。",
      "浮生自得长高枕，不向人间与命争。"
    ]
  },
  {
    "volume": 545,
    "sequence": 32,
    "title": "马上别单于刘评事（时太和公主还京，评事罢举起职）",
    "author": "刘得仁",
    "content": [
      "庙谋宏远人难测，公主生还帝感深。",
      "天下底平须共喜，一时闲事莫惊心。"
    ]
  },
  {
    "volume": 545,
    "sequence": 33,
    "title": "赠从弟谷",
    "author": "刘得仁",
    "content": [
      "此世荣枯岂足惊，相逢惟要眼长青。",
      "从来不爱三闾死，今日凭君莫独醒。"
    ]
  },
  {
    "volume": 545,
    "sequence": 34,
    "title": "别山居",
    "author": "刘得仁",
    "content": [
      "万壑千岩景象开，登临未足又须回。",
      "凭师莫断松间路，秋月圆时弟子来。"
    ]
  },
  {
    "volume": 545,
    "sequence": 35,
    "title": "赠道人",
    "author": "刘得仁",
    "content": [
      "长在城中无定业，卖丹磨镜两途贫。",
      "三山来往寻常事，不省曾惊市井人。"
    ]
  },
  {
    "volume": 545,
    "sequence": 36,
    "title": "对月寄同志",
    "author": "刘得仁",
    "content": [
      "霜满中庭月在林，塞鸿频过又更深。",
      "支颐不语相思坐，料得君心似我心。"
    ]
  },
  {
    "volume": 545,
    "sequence": 37,
    "title": "忆鹤",
    "author": "刘得仁",
    "content": [
      "白丝翎羽丹砂顶，晓度秋烟出翠微。",
      "来向孤松枝上立，见人吟苦却高飞。"
    ]
  },
  {
    "volume": 545,
    "sequence": 38,
    "title": "云门寺",
    "author": "刘得仁",
    "content": [
      "上方僧又起，清磬出林初。",
      "吟苦晓灯暗，露零秋草疏。",
      "旧山多梦到，流水送愁余。",
      "寄寺欲经岁，惭无亲故书。"
    ]
  },
  {
    "volume": 545,
    "sequence": 39,
    "title": "中秋宿邓逸人居",
    "author": "刘得仁",
    "content": [
      "偶与山僧宿，吟诗坐到明。",
      "夜凉耽月色，秋渴漱泉声。",
      "涧木如竿耸，窗云作片生。",
      "白衣闲自贵，不揖汉公卿。"
    ]
  },
  {
    "volume": 545,
    "sequence": 40,
    "title": "句",
    "author": "刘得仁",
    "content": [
      "外家虽是帝，当路且无亲。",
      "白日只如哭，黄泉免恨无。",
      "身闲甘旨下，白发太平人。",
      "同游芳草寺，见示白云诗。",
      "犹祈启金口，一为动文权。",
      "深山寺路千层石，竹杖棕鞋便可登。"
    ]
  }
]