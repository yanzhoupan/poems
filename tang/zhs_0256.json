[
  {
    "volume": 256,
    "sequence": 1,
    "title": "江南曲",
    "author": "刘昚虚",
    "content": [
      "美人何荡漾，湖上风日长。",
      "玉手欲有赠，裴回双明珰。",
      "歌声随绿水，怨色起青阳。",
      "日暮还家望，云波横洞房。"
    ]
  },
  {
    "volume": 256,
    "sequence": 2,
    "title": "九日送人",
    "author": "刘昚虚",
    "content": [
      "海上正摇落，客中还别离。",
      "同舟去未已，远送新相知。",
      "流水意何极，满尊徒尔为。",
      "从来菊花节，早已醉东篱。"
    ]
  },
  {
    "volume": 256,
    "sequence": 3,
    "title": "暮秋扬子江寄孟浩然",
    "author": "刘昚虚",
    "content": [
      "木叶纷纷下，东南日烟霜。",
      "林山相晚暮，天海空青苍。",
      "暝色况复久，秋声亦何长。",
      "孤舟兼微月，独夜仍越乡。",
      "寒笛对京口，故人在襄阳。",
      "咏思劳今夕，江汉遥相望。"
    ]
  },
  {
    "volume": 256,
    "sequence": 4,
    "title": "浔阳陶氏别业",
    "author": "刘昚虚",
    "content": [
      "陶家习先隐，种柳长江边。",
      "朝夕浔阳郭，白衣来几年。",
      "霁云明孤岭，秋水澄寒天。",
      "物象自清旷，野情何绵联。",
      "萧萧丘中赏，明宰非徒然。",
      "愿守黍稷税，归耕东山田。"
    ]
  },
  {
    "volume": 256,
    "sequence": 5,
    "title": "登庐山峰顶寺",
    "author": "刘昚虚",
    "content": [
      "孤峰临万象，秋气何高清。",
      "天际南郡出，林端西江明。",
      "山门二缁叟，振锡闻幽声。",
      "心照有无界，业悬前后生。",
      "虽知真机静，尚与爱网并。",
      "方首金门路，未遑参道情。"
    ]
  },
  {
    "volume": 256,
    "sequence": 6,
    "title": "寻东溪还湖中作",
    "author": "刘昚虚",
    "content": [
      "出山更回首，日暮清溪深。",
      "东岭新别处，数猿叫空林。",
      "昔游有初迹，此路还独寻。",
      "幽兴方在往，归怀复为今。",
      "云峰劳前意，湖水成远心。",
      "望望已超越，坐鸣舟中琴。"
    ]
  },
  {
    "volume": 256,
    "sequence": 7,
    "title": "送韩平兼寄郭微",
    "author": "刘昚虚",
    "content": [
      "上客夜相过，小童能酤酒。",
      "即为临水处，正值归雁后。",
      "前路望乡山，近家见门柳。",
      "到时春未暮，风景自应有。",
      "余忆东州人，经年别来久。",
      "殷勤为传语，日夕念携手。",
      "兼问前寄书，书中复达否。"
    ]
  },
  {
    "volume": 256,
    "sequence": 8,
    "title": "寄阎防（防时在终南丰德寺读书）",
    "author": "刘昚虚",
    "content": [
      "青冥南山口，君与缁锡邻。",
      "深路入古寺，乱花随暮春。",
      "纷纷对寂寞，往往落衣巾。",
      "松色空照水，经声时有人。",
      "晚心复南望，山远情独亲。",
      "应以修往业，亦惟立此身。",
      "深林度空夜，烟月资清真。",
      "莫叹文明日，弥年徒隐沦。"
    ]
  },
  {
    "volume": 256,
    "sequence": 9,
    "title": "海上诗送薛文学归海东",
    "author": "刘昚虚",
    "content": [
      "何处归且远，送君东悠悠。",
      "沧溟千万里，日夜一孤舟。",
      "旷望绝国所，微茫天际愁。",
      "有时近仙境，不定若梦游。",
      "或见青色古，孤山百里秋。",
      "前心方杳眇，后路劳夷犹。",
      "离别惜吾道，风波敬皇休。",
      "春浮花气远，思逐海水流。",
      "日暮骊歌后，永怀空沧洲。"
    ]
  },
  {
    "volume": 256,
    "sequence": 10,
    "title": "越中问海客",
    "author": "刘昚虚",
    "content": [
      "风雨沧洲暮，一帆今始归。",
      "自云发南海，万里速如飞。",
      "初谓落何处，永将无所依。",
      "冥茫渐西见，山色越中微。",
      "谁念去时远，人经此路稀。",
      "泊舟悲且泣，使我亦沾衣。",
      "浮海焉用说，忆乡难久违。",
      "纵为鲁连子，山路有柴扉。"
    ]
  },
  {
    "volume": 256,
    "sequence": 11,
    "title": "阙题",
    "author": "刘昚虚",
    "content": [
      "道由白云尽，春与青溪长。",
      "时有落花至，远随流水香。",
      "闲门向山路，深柳读书堂。",
      "幽映每白日，清辉照衣裳。"
    ]
  },
  {
    "volume": 256,
    "sequence": 12,
    "title": "寄江滔求孟六遗文",
    "author": "刘昚虚",
    "content": [
      "南望襄阳路，思君情转亲。",
      "偏知汉水广，应与孟家邻。",
      "在日贪为善，昨来闻更贫。",
      "相如有遗草，一为问家人。"
    ]
  },
  {
    "volume": 256,
    "sequence": 13,
    "title": "积雪为小山",
    "author": "刘昚虚",
    "content": [
      "飞雪伴春还，春庭晓自闲。",
      "虚心应任道，遇赏遂成山。",
      "峰小形全秀，岩虚势莫攀。",
      "以幽能皎洁，谓近可循环。",
      "孤影临冰镜，寒光对玉颜。",
      "不随迟日尽，留顾岁华间。"
    ]
  },
  {
    "volume": 256,
    "sequence": 14,
    "title": "赠乔琳（一作张谓诗）",
    "author": "刘昚虚",
    "content": [
      "去年上策不见收，今年寄食仍淹留。",
      "羡君有酒能共醉，羡君无钱能不忧。",
      "如今五侯不待客，羡君不问五侯宅。",
      "如今七贵方自尊，羡君不过七贵门。",
      "丈夫会应有知己，世上悠悠何足论。"
    ]
  },
  {
    "volume": 256,
    "sequence": 15,
    "title": "茙葵花歌（一作岑参诗）",
    "author": "刘昚虚",
    "content": [
      "昨日一花开，今日一花开；",
      "今日花正好，昨日花已老。",
      "人生不得长少年，莫惜床头酤酒钱；",
      "请君有钱向酒家，君不见茙葵花。"
    ]
  },
  {
    "volume": 256,
    "sequence": 16,
    "title": "句",
    "author": "刘昚虚",
    "content": [
      "归梦如春水，悠悠绕故乡。",
      "驻马渡江处，望乡待归舟。"
    ]
  }
]