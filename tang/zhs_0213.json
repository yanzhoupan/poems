[
  {
    "volume": 213,
    "sequence": 1,
    "title": "行路难二首",
    "author": "高適",
    "content": [
      "长安少年不少钱，能骑骏马鸣金鞭。",
      "五侯相逢大道边，美人弦管争留连。",
      "黄金如斗不敢惜，片言如山莫弃捐。",
      "安知憔悴读书者，暮宿灵台私自怜。",
      "君不见富家翁，旧时贫贱谁比数。",
      "一朝金多结豪贵，万事胜人健如虎。",
      "子孙成行满眼前，妻能管弦妾能舞。",
      "自矜一身忽如此，却笑傍人独愁苦。",
      "东邻少年安所如，席门穷巷出无车。",
      "有才不肯学干谒，何用年年空读书。"
    ]
  },
  {
    "volume": 213,
    "sequence": 2,
    "title": "秋胡行（一作鲁秋胡）",
    "author": "高適",
    "content": [
      "妾本邯郸未嫁时，容华倚翠人未知。",
      "一朝结发从君子，将妾迢迢东鲁陲。",
      "时逢大道无艰阻，君方游宦从陈汝。",
      "蕙楼独卧频度春，彩阁辞君几徂暑。",
      "三月垂杨蚕未眠，携笼结侣南陌边。",
      "道逢行子不相识，赠妾黄金买少年。",
      "妾家夫婿经离久，寸心誓与长相守。",
      "愿言行路莫多情，道妾贞心在人口。",
      "日暮蚕饥相命归，携笼端饰来庭闱。",
      "劳心苦力终无恨，所冀君恩即可依。",
      "闻说行人已归止，乃是向来赠金子。",
      "相看颜色不复言，相顾怀惭有何已。",
      "从来自隐无疑背，直为君情也相会。",
      "如何咫尺仍有情，况复迢迢千里外。",
      "誓将顾恩不顾身，念君此日赴河津。",
      "莫道向来不得意，故欲留规诫后人。"
    ]
  },
  {
    "volume": 213,
    "sequence": 3,
    "title": "古大梁行",
    "author": "高適",
    "content": [
      "古城莽苍饶荆榛，驱马荒城愁杀人。",
      "魏王宫观尽禾黍，信陵宾客随灰尘。",
      "忆昨雄都旧朝市，轩车照耀歌钟起。",
      "军容带甲三十万，国步连营一千里。",
      "全盛须臾那可论，高台曲池无复存。",
      "遗墟但见狐狸迹，古地空馀草木根。",
      "暮天摇落伤怀抱，倚剑悲歌对秋草。",
      "侠客犹传朱亥名，行人尚识夷门道。",
      "白璧黄金万户侯，宝刀骏马填山丘。",
      "年代凄凉不可问，往来唯有水东流。"
    ]
  },
  {
    "volume": 213,
    "sequence": 4,
    "title": "邯郸少年行",
    "author": "高適",
    "content": [
      "邯郸城南游侠子，自矜生长邯郸里。",
      "千场纵博家仍富，几度报仇身不死。",
      "宅中歌笑日纷纷，门外车马常如云。",
      "未知肝胆向谁是，令人却忆平原君。",
      "君不见今人交态薄，黄金用尽还疏索。",
      "以兹感叹辞旧游，更于时事无所求。",
      "且与少年饮美酒，往来射猎西山头。"
    ]
  },
  {
    "volume": 213,
    "sequence": 5,
    "title": "燕歌行",
    "author": "高適",
    "content": [
      "汉家烟尘在东北，汉将辞家破残贼。",
      "男儿本自重横行，天子非常赐颜色。",
      "摐金伐鼓下榆关，旌旆逶迤碣石间。",
      "校尉羽书飞瀚海，单于猎火照狼山。",
      "山川萧条极边土，胡骑凭陵杂风雨。",
      "战士军前半死生，美人帐下犹歌舞。",
      "大漠穷秋塞草腓，孤城落日斗兵稀。",
      "身当恩遇恒轻敌，力尽关山未解围。",
      "铁衣远戍辛勤久，玉箸应啼别离后。",
      "少妇城南欲断肠，征人蓟北空回首。",
      "边庭飘飖那可度，绝域苍茫更何有。",
      "杀气三时作阵云，寒声一夜传刁斗。",
      "相看白刃血纷纷，死节从来岂顾勋。",
      "君不见沙场征战苦，至今犹忆李将军。"
    ]
  },
  {
    "volume": 213,
    "sequence": 6,
    "title": "古歌行",
    "author": "高適",
    "content": [
      "君不见汉家三叶从代至，高皇旧臣多富贵。",
      "天子垂衣方晏如，庙堂拱手无馀议。",
      "苍生偃卧休征战，露台百金以为费。",
      "田舍老翁不出门，洛阳少年莫论事。"
    ]
  },
  {
    "volume": 213,
    "sequence": 7,
    "title": "人日寄杜二拾遗",
    "author": "高適",
    "content": [
      "人日题诗寄草堂，遥怜故人思故乡。",
      "柳条弄色不忍见，梅花满枝空断肠。",
      "身在远藩无所预，心怀百忧复千虑。",
      "今年人日空相忆，明年人日知何处。",
      "一卧东山三十春，岂知书剑老风尘。",
      "龙钟还忝二千石，愧尔东西南北人。"
    ]
  },
  {
    "volume": 213,
    "sequence": 8,
    "title": "九日酬颜少府",
    "author": "高適",
    "content": [
      "檐前白日应可惜，篱下黄花为谁有。",
      "行子迎霜未授衣，主人得钱始沽酒。",
      "苏秦憔悴人多厌，蔡泽栖迟世看丑。",
      "纵使登高只断肠，不如独坐空搔首。"
    ]
  },
  {
    "volume": 213,
    "sequence": 9,
    "title": "留别郑三、韦九兼洛下诸公",
    "author": "高適",
    "content": [
      "忆昨相逢论久要，顾君哂我轻常调。",
      "羁旅虽同白社游，诗书已作青云料。",
      "蹇质蹉跎竟不成，年过四十尚躬耕。",
      "长歌达者杯中物，大笑前人身后名。",
      "幸逢明盛多招隐，高山大泽征求尽。",
      "此时亦得辞渔樵，青袍裹身荷圣朝。",
      "犁牛钓竿不复见，县人邑吏来相邀。",
      "远路鸣蝉秋兴发，华堂美酒离忧销。",
      "不知何日更携手，应念兹晨去折腰。"
    ]
  },
  {
    "volume": 213,
    "sequence": 10,
    "title": "送杨山人归嵩阳",
    "author": "高適",
    "content": [
      "不到嵩阳动十年，旧时心事已徒然。",
      "一二故人不复见，三十六峰犹眼前。",
      "夷门二月柳条色，流莺数声泪沾臆。",
      "凿井耕田不我招，知君以此忘帝力。",
      "山人好去嵩阳路，惟余眷眷长相忆。"
    ]
  },
  {
    "volume": 213,
    "sequence": 11,
    "title": "送别",
    "author": "高適",
    "content": [
      "昨夜离心正郁陶，三更白露西风高。",
      "萤飞木落何淅沥，此时梦见西归客。",
      "曙钟寥亮三四声，东邻嘶马使人惊。",
      "揽衣出户一相送，唯见归云纵复横。"
    ]
  },
  {
    "volume": 213,
    "sequence": 12,
    "title": "赠别晋三处士",
    "author": "高適",
    "content": [
      "有人家住清河源，渡河问我游梁园。",
      "手持道经注已毕，心知内篇口不言。",
      "卢门十年见秋草，此心惆怅谁能道。",
      "知己从来不易知，慕君为人与君好。",
      "别时九月桑叶疏，出门千里无行车。",
      "爱君且欲君先达，今上求贤早上书。"
    ]
  },
  {
    "volume": 213,
    "sequence": 13,
    "title": "送浑将军出塞",
    "author": "高適",
    "content": [
      "将军族贵兵且强，汉家已是浑邪王。",
      "子孙相承在朝野，至今部曲燕支下。",
      "控弦尽用阴山儿，登阵常骑大宛马。",
      "银鞍玉勒绣蝥弧，每逐嫖姚破骨都。",
      "李广从来先将士，卫青未肯学孙吴。",
      "传有沙场千万骑，昨日边庭羽书至。",
      "城头画角三四声，匣里宝刀昼夜鸣。",
      "意气能甘万里去，辛勤判作一年行。",
      "黄云白草无前后，朝建旌旄夕刁斗。",
      "塞下应多侠少年，关西不见春杨柳。",
      "从军借问所从谁，击剑酣歌当此时。",
      "远别无轻绕朝策，平戎早寄仲宣诗。"
    ]
  },
  {
    "volume": 213,
    "sequence": 14,
    "title": "送蔡山人",
    "author": "高適",
    "content": [
      "东山布衣明古今，自言独未逢知音。",
      "识者阅见一生事，到处豁然千里心。",
      "看书学剑长辛苦，近日方思谒明主。",
      "斗酒相留醉复醒，悲歌数年泪如雨。",
      "丈夫遭遇不可知，买臣主父皆如斯。",
      "我今蹭蹬无所似，看尔崩腾何若为。"
    ]
  },
  {
    "volume": 213,
    "sequence": 15,
    "title": "封丘作",
    "author": "高適",
    "content": [
      "我本渔樵孟诸野，一生自是悠悠者。",
      "乍可狂歌草泽中，宁堪作吏风尘下。",
      "只言小邑无所为，公门百事皆有期。",
      "拜迎官长心欲碎，鞭挞黎庶令人悲。",
      "归来向家问妻子，举家尽笑今如此。",
      "生事应须南亩田，世情付与东流水。",
      "梦想旧山安在哉，为衔君命且迟回。",
      "乃知梅福徒为尔，转忆陶潜归去来。"
    ]
  },
  {
    "volume": 213,
    "sequence": 16,
    "title": "题李别驾壁",
    "author": "高適",
    "content": [
      "去乡不远逢知己，握手相欢得如此。",
      "礼乐遥传鲁伯禽，宾客争过魏公子。",
      "酒筵暮散明月上，枥马长鸣春风起。",
      "一生称意能几人，今日从君问终始。"
    ]
  },
  {
    "volume": 213,
    "sequence": 17,
    "title": "寄宿田家",
    "author": "高適",
    "content": [
      "田家老翁住东陂，说道平生隐在兹。",
      "鬓白未曾记日月，山青每到识春时。",
      "门前种柳深成巷，野谷流泉添入池。",
      "牛壮日耕十亩地，人闲常扫一茅茨。",
      "客来满酌清尊酒，感兴平吟才子诗。",
      "岩际窟中藏鼹鼠，潭边竹里隐鸬鹚。",
      "村墟日落行人少，醉后无心怯路歧。",
      "今夜只应还寄宿，明朝拂曙与君辞。"
    ]
  },
  {
    "volume": 213,
    "sequence": 18,
    "title": "别韦参军",
    "author": "高適",
    "content": [
      "二十解书剑，西游长安城。",
      "举头望君门，屈指取公卿。",
      "国风冲融迈三五，朝廷欢乐弥寰宇。",
      "白璧皆言赐近臣，布衣不得干明主。",
      "归来洛阳无负郭，东过梁宋非吾土。",
      "兔苑为农岁不登，雁池垂钓心长苦。",
      "世人遇我同众人，唯君于我最相亲。",
      "且喜百年有交态，未尝一日辞家贫。",
      "弹棋击筑白日晚，纵酒高歌杨柳春。",
      "欢娱未尽分散去，使我惆怅惊心神。",
      "丈夫不作儿女别，临歧涕泪沾衣巾。"
    ]
  },
  {
    "volume": 213,
    "sequence": 19,
    "title": "送田少府贬苍梧",
    "author": "高適",
    "content": [
      "沉吟对迁客，惆怅西南天。",
      "昔为一官未得意，今向万里令人怜。",
      "念兹斗酒成暌间，停舟叹君日将晏。",
      "远树应怜北地春，行人却羡南归雁。",
      "丈夫穷达未可知，看君不合长数奇。",
      "江山到处堪乘兴，杨柳青青那足悲。"
    ]
  },
  {
    "volume": 213,
    "sequence": 20,
    "title": "平台夜遇李景参有别",
    "author": "高適",
    "content": [
      "离心忽怅然，策马对秋天。",
      "孟诸薄暮凉风起，归客相逢渡睢水。",
      "昨时携手已十年，今日分途各千里。",
      "岁物萧条满路歧，此行浩荡令人悲。",
      "家贫羡尔有微禄，欲往从之何所之。"
    ]
  },
  {
    "volume": 213,
    "sequence": 21,
    "title": "送郭处士往莱芜，兼寄苟山人",
    "author": "高適",
    "content": [
      "君为东蒙客，往来东蒙畔。",
      "云卧临峄阳，山行穷日观。",
      "少年词赋皆可听，秀眉白面风清泠。",
      "身上未曾染名利，口中犹未知膻腥。",
      "今日还山意无极，岂辞世路多相识。",
      "归见莱芜九十翁，为论别后长相忆。"
    ]
  },
  {
    "volume": 213,
    "sequence": 22,
    "title": "赋得还山吟，送沈四山人",
    "author": "高適",
    "content": [
      "还山吟，天高日暮寒山深，送君还山识君心。",
      "人生老大须恣意，看君解作一生事，山间偃仰无不至。",
      "石泉淙淙若风雨，桂花松子常满地。",
      "卖药囊中应有钱，还山服药又长年。",
      "白云劝尽杯中物，明月相随何处眠。",
      "眠时忆问醒时事，梦魂可以相周旋。"
    ]
  },
  {
    "volume": 213,
    "sequence": 23,
    "title": "崔司录宅燕大理李卿",
    "author": "高適",
    "content": [
      "多雨殊未已，秋云更沉沉。",
      "洛阳故人初解印，山东小吏来相寻。",
      "上卿才大名不朽，早朝至尊暮求友。",
      "豁达常推海内贤，殷勤但酌尊中酒。",
      "饮醉欲言归剡溪，门前驷马光照衣。",
      "路傍观者徒唧唧，我公不以为是非。"
    ]
  },
  {
    "volume": 213,
    "sequence": 24,
    "title": "同鲜于洛阳于毕员外宅观画马歌",
    "author": "高適",
    "content": [
      "知君爱鸣琴，仍好千里马。",
      "永日恒思单父中，有时心到宛城下。",
      "遇客丹青天下才，白生胡雏控龙媒。",
      "主人娱宾画障开，只言骐骥西极来。",
      "半壁走参走覃势不住，满堂风飘飒然度。",
      "家僮愕视欲先鞭，枥马惊嘶还屡顾。",
      "始知物妙皆可怜，燕昭市骏岂徒然。",
      "纵令剪拂无所用，犹胜驽骀在眼前。"
    ]
  },
  {
    "volume": 213,
    "sequence": 25,
    "title": "同河南李少尹毕员外宅夜饮时洛阳告捷遂作春酒歌",
    "author": "高適",
    "content": [
      "故人美酒胜浊醪，故人清词合风骚。",
      "长歌满酌惟吾曹，高谈正可挥麈毛。",
      "半醉忽然持蟹螯，洛阳告捷倾前后。",
      "武侯腰间印如斗，郎官无事时饮酒。",
      "杯中绿蚁吹转来，瓮上飞花拂还有。",
      "前年持节将楚兵，去年留司在东京，今年复拜二千石，盛夏五月西南行。",
      "彭门剑门蜀山里，昨逢军人劫夺我，到家但见妻与子。",
      "赖得饮君春酒数十杯，不然令我愁欲死。"
    ]
  },
  {
    "volume": 213,
    "sequence": 26,
    "title": "同李九士曹观壁画云作",
    "author": "高適",
    "content": [
      "始知帝乡客，能画苍梧云。",
      "秋天万里一片色，只疑飞尽犹氛氲。"
    ]
  },
  {
    "volume": 213,
    "sequence": 27,
    "title": "见薛大臂鹰作（一作李白）",
    "author": "高適",
    "content": [
      "寒楚十二月，苍鹰八九毛。",
      "寄言燕雀莫相啅，自有云霄万里高。"
    ]
  },
  {
    "volume": 213,
    "sequence": 28,
    "title": "画马篇（同诸公宴睢阳李太守，各赋一物）",
    "author": "高適",
    "content": [
      "君侯枥上骢，貌在丹青中。",
      "马毛连钱蹄铁色，图画光辉骄玉勒。",
      "马行不动势若来，权奇蹴踏无尘埃。",
      "感兹绝代称妙手，遂令谈者不容口。",
      "麒麟独步自可珍，弩骀万匹知何有。",
      "终未如他枥上骢，载华毂，骋飞鸿。",
      "荷君剪拂与君用，一日千里如旋风。"
    ]
  },
  {
    "volume": 213,
    "sequence": 29,
    "title": "咏马鞭",
    "author": "高適",
    "content": [
      "龙竹养根凡几年，工人截之为长鞭，一节一目皆天然。",
      "珠重重，星连连。",
      "绕指柔，纯金坚。",
      "绳不直，规不圆。",
      "把向空中捎一声，良马有心日驰千。"
    ]
  },
  {
    "volume": 213,
    "sequence": 30,
    "title": "塞下曲（贺兰作）",
    "author": "高適",
    "content": [
      "君不见芳树枝，春花落尽蜂不窥。",
      "君不见梁上泥，秋风始高燕不栖。",
      "荡子从军事征战，蛾眉婵娟守空闺。",
      "独宿自然堪下泪，况复时闻鸟夜啼。"
    ]
  },
  {
    "volume": 213,
    "sequence": 31,
    "title": "渔父歌",
    "author": "高適",
    "content": [
      "曲岸深潭一山叟，驻眼看钩不移手。",
      "世人欲得知姓名，良久问他不开口。",
      "笋皮笠子荷叶衣，心无所营守钓矶。",
      "料得孤舟无定止，日暮持竿何处归。"
    ]
  }
]