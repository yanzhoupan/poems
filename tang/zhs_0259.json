[
  {
    "volume": 259,
    "sequence": 1,
    "title": "感怀弟妹（一作汝坟示弟妹）",
    "author": "沈千运",
    "content": [
      "今日春气暖，东风杏花拆。",
      "筋力久不如，却羡涧中石。",
      "神仙杳难准，中寿稀满百。",
      "近世多夭伤，喜见鬓发白。",
      "杖藜竹树间，宛宛旧行迹。",
      "岂知林园主，却是林园客。",
      "兄弟可存半，空为亡者惜。",
      "冥冥无再期，哀哀望松柏。",
      "骨肉能几人，年大自疏隔。",
      "性情谁免此，与我不相易。",
      "唯念得尔辈，时看慰朝夕。",
      "平生兹已矣，此外尽非适。"
    ]
  },
  {
    "volume": 259,
    "sequence": 2,
    "title": "赠史修文",
    "author": "沈千运",
    "content": [
      "故人阻千里，会面非别期。",
      "握手于此地，当欢反成悲。",
      "念离宛犹昨，俄已经数期。",
      "畴昔皆少年，别来鬓如丝。",
      "不道旧姓名，相逢知是谁。",
      "曩游尽鶱翥，与君仍布衣。",
      "岂曰无其才，命理应有时。",
      "别路渐欲少，不觉生涕洟。"
    ]
  },
  {
    "volume": 259,
    "sequence": 3,
    "title": "濮中言怀",
    "author": "沈千运",
    "content": [
      "圣朝优贤良，草泽无遗匿。",
      "人生各有命，在余胡不淑。",
      "一生但区区，五十无寸禄。",
      "衰退当弃捐，贫贱招毁讟。",
      "栖栖去人世，屯踬日穷迫。",
      "不如守田园，岁晏望丰熟。",
      "壮年失宜尽，老大无筋力。",
      "始觉前计非，将贻后生福。",
      "童儿新学稼，少女未能织。",
      "顾此烦知己，终日求衣食。"
    ]
  },
  {
    "volume": 259,
    "sequence": 4,
    "title": "山中作",
    "author": "沈千运",
    "content": [
      "栖隐非别事，所愿离风尘。",
      "不辞城邑游，礼乐拘束人。",
      "迩来归山林，庶事皆吾身。",
      "何者为形骸，谁是智与仁。",
      "寂寞了闲事，而后知天真。",
      "咳唾矜崇华，迂俯相屈伸。",
      "如何巢与由，天子不知臣。"
    ]
  },
  {
    "volume": 259,
    "sequence": 5,
    "title": "古歌",
    "author": "沈千运",
    "content": [
      "北邙不种田，但种松与柏。",
      "松柏未生处，留待市朝客。"
    ]
  },
  {
    "volume": 259,
    "sequence": 6,
    "title": "别李季友",
    "author": "王季友1",
    "content": [
      "栖鸟不恋枝，喈喈在同声。",
      "行子驰出户，依依主人情。",
      "昔时霜台镜，丑妇羞尔形。",
      "闭匣二十年，皎洁常独明。",
      "今日照离别，前途白发生。"
    ]
  },
  {
    "volume": 259,
    "sequence": 7,
    "title": "寄韦子春（一作山中赠十四秘书兄）",
    "author": "王季友1",
    "content": [
      "出山秋云曙，山木已再春。",
      "食我山中药，不忆山中人。",
      "山中谁余密，白发日相亲。",
      "雀鼠昼夜无，知我厨廪贫。",
      "依依北舍松，不厌吾南邻。",
      "有情尽弃捐，土石为同身。",
      "夫子质千寻，天泽枝叶新。",
      "余以不材寿，非智免斧斤。"
    ]
  },
  {
    "volume": 259,
    "sequence": 8,
    "title": "杂诗",
    "author": "王季友1",
    "content": [
      "采山仍采隐，在山不在深。",
      "持斧事远游，固非匠者心。",
      "翳翳青桐枝，樵爨日所侵。",
      "斧声出岩壑，四听无知音。",
      "岂为鼎下薪，当复堂上琴。",
      "凤鸟久不栖，且与枳棘林。"
    ]
  },
  {
    "volume": 259,
    "sequence": 9,
    "title": "滑中赠崔高士瑾",
    "author": "王季友1",
    "content": [
      "夫子保药命，外身得无咎。",
      "日月不能老，化肠为筋否。",
      "十年前见君，甲子过我寿。",
      "于何今相逢，华发在我后。",
      "近而知其远，少见今白首。",
      "遥信蓬莱宫，不死世世有。",
      "玄石采盈担，神方秘其肘。",
      "问家惟指云，爱气常言酒。",
      "摄生固如此，履道当不朽。",
      "未能太玄同，愿亦天地久。",
      "实腹以芝朮，贱形乃刍狗。",
      "自勉将勉余，良药在苦口。"
    ]
  },
  {
    "volume": 259,
    "sequence": 10,
    "title": "还山留别长安知己",
    "author": "王季友1",
    "content": [
      "出山不见家，还山见家在。",
      "山门是门前，此去长樵采。",
      "青溪谁招隐，白发自相待。",
      "惟馀涧底松，依依色不改。"
    ]
  },
  {
    "volume": 259,
    "sequence": 11,
    "title": "代贺若令誉赠沈千运",
    "author": "王季友1",
    "content": [
      "相逢问姓名亦存，别时无子今有孙。",
      "山上双松长不改，百家唯有三家村。",
      "村南村西车马道，一宿通舟水浩浩。",
      "涧中磊磊十里石，河上淤泥种桑麦。",
      "平坡冢墓皆我亲，满田主人是旧客。",
      "举声酸鼻问同年，十人六七归下泉。",
      "分手如何更此地，回头不语泪潸然。"
    ]
  },
  {
    "volume": 259,
    "sequence": 12,
    "title": "酬李十六岐",
    "author": "王季友1",
    "content": [
      "炼丹文武火未成，卖药贩履俱逃名。",
      "出谷迷行洛阳道，乘流醉卧滑台城。",
      "城下故人久离怨，一欢适我两家愿。",
      "朝饮杖悬沽酒钱，暮餐囊有松花饭。",
      "于何车马日憧憧，李膺门馆争登龙。",
      "千宾揖对若流水，五经发难如叩钟。",
      "下笔新诗行满壁，立谈古人坐在席。",
      "问我草堂有卧云，知我山储无儋石。",
      "自耕自刈食为天，如鹿如麋饮野泉。",
      "亦知世上公卿贵，且养丘中草木年。"
    ]
  },
  {
    "volume": 259,
    "sequence": 13,
    "title": "宿东溪李十五山亭",
    "author": "王季友1",
    "content": [
      "上山下山入山谷，溪中落日留我宿。",
      "松石依依当主人，主人不在意亦足。",
      "名花出地两重阶，绝顶平天一小斋。",
      "本意由来是山水，何用相逢语旧怀。"
    ]
  },
  {
    "volume": 259,
    "sequence": 14,
    "title": "观于舍人壁画山水",
    "author": "王季友1",
    "content": [
      "野人宿在人家少，朝见此山谓山晓。",
      "半壁仍栖岭上云，开帘欲放湖中鸟。",
      "独坐长松是阿谁，再三招手起来迟。",
      "于公大笑向予说，小弟丹青能尔为。"
    ]
  },
  {
    "volume": 259,
    "sequence": 15,
    "title": "玉壶冰",
    "author": "王季友1",
    "content": [
      "玉壶知素结，止水复中澄。",
      "坚白能虚受，清寒得自凝。",
      "分形同晓镜，照物掩宵灯。",
      "壁映圆光入，人惊爽气凌。",
      "金罍何足贵，瑶席几回升。",
      "正值求珪瓒，提携共饮冰。"
    ]
  },
  {
    "volume": 259,
    "sequence": 16,
    "title": "古塞曲",
    "author": "王季友1",
    "content": [
      "进军飞狐北，穷寇势将变。",
      "日落沙尘昏，背河更一战。",
      "騂马黄金勒，雕弓白羽箭。",
      "射杀左贤王，归奏未央殿。",
      "欲言塞下事，天子不召见。",
      "东出咸阳门，哀哀泪如霰。"
    ]
  },
  {
    "volume": 259,
    "sequence": 17,
    "title": "野外行",
    "author": "于逖",
    "content": [
      "老病无乐事，岁秋悲更长。",
      "穷郊日萧索，生意已苍黄。",
      "小弟发亦白，两男俱不强。",
      "有才且未达，况我非贤良。",
      "幸以朽钝姿，野外老风霜。",
      "寒鸦噪晚景，乔木思故乡。",
      "魏人宅蓬池，结网伫鳣鲂。",
      "水清鱼不来，岁暮空彷徨。"
    ]
  },
  {
    "volume": 259,
    "sequence": 18,
    "title": "忆舍弟",
    "author": "于逖",
    "content": [
      "衰门少兄弟，兄弟唯两人。",
      "饥寒各流浪，感念伤我神。",
      "夏期秋未来，安知无他因。",
      "不怨别天长，但愿见尔身。",
      "茫茫天地间，万类各有亲。",
      "安知汝与我，乖隔同胡秦。",
      "何时对形影，愤懑当共陈。"
    ]
  },
  {
    "volume": 259,
    "sequence": 19,
    "title": "杂诗",
    "author": "张彪",
    "content": [
      "富贵多胜事，贫贱无良图。",
      "上德兼济心，中才不如愚。",
      "商者多巧智，农者争膏腴。",
      "儒生未遇时，衣食不自如。",
      "久与故交别，他荣我穷居。",
      "到门懒入门，何况千里馀。",
      "君子有褊性，矧乃寻常徒。",
      "行行任天地，无为强亲疏。"
    ]
  },
  {
    "volume": 259,
    "sequence": 20,
    "title": "神仙",
    "author": "张彪",
    "content": [
      "神仙可学无，百岁名大约。",
      "天地何苍茫，人间半哀乐。",
      "浮生亮多惑，善事翻为恶。",
      "争先等驰驱，中路苦瘦弱。",
      "长老思养寿，后生笑寂寞。",
      "五谷非长年，四气乃灵药。",
      "列子何必待，吾心满寥廓。"
    ]
  },
  {
    "volume": 259,
    "sequence": 21,
    "title": "北游还酬孟云卿",
    "author": "张彪",
    "content": [
      "忽忽忘前事，志愿能相乖。",
      "衣马久羸弊，谁信文与才。",
      "善道居贫贱，洁服蒙尘埃。",
      "行行无定心，壈坎难归来。",
      "慈母忧疾疹，至家念栖哀。",
      "与君宿姻亲，深见中外怀。",
      "俟余惜时节，怅望临高台。"
    ]
  },
  {
    "volume": 259,
    "sequence": 22,
    "title": "古别离",
    "author": "张彪",
    "content": [
      "别离无远近，事欢情亦悲。",
      "不闻车轮声，后会将何时。",
      "去日忘寄书，来日乖前期。",
      "纵知明当返，一息千万思。"
    ]
  },
  {
    "volume": 259,
    "sequence": 23,
    "title": "回军跛者",
    "author": "赵徵明",
    "content": [
      "既老又不全，始得离边城。",
      "一枝假枯木，步步向南行。",
      "去时日一百，来时月一程。",
      "常恐道路旁，掩弃狐兔茔。",
      "所愿死乡里，到日不愿生。",
      "闻此哀怨词，念念不忍听。",
      "惜无异人术，倏忽具尔形。"
    ]
  },
  {
    "volume": 259,
    "sequence": 24,
    "title": "挽歌词",
    "author": "赵徵明",
    "content": [
      "寒日蒿上明，凄凄郭东路。",
      "素车谁家子，丹旐引将去。",
      "原下荆棘丛，丛边有新墓。",
      "人间痛伤别，此是长别处。",
      "旷野多萧条，青松白杨树。"
    ]
  },
  {
    "volume": 259,
    "sequence": 25,
    "title": "思归（一作古离别）",
    "author": "赵徵明",
    "content": [
      "为别未几日，去日如三秋。",
      "犹疑望可见，日日上高楼。",
      "惟见分手处，白蘋满芳洲。",
      "寸心宁死别，不忍生离忧。"
    ]
  },
  {
    "volume": 259,
    "sequence": 26,
    "title": "泉上雨后作",
    "author": "元季川",
    "content": [
      "风雨荡繁暑，雷息佳霁初。",
      "众峰带云雨，清气入我庐。",
      "飒飒凉飙来，临窥惬所图。",
      "绿萝长新蔓，褭褭垂坐隅。",
      "流水复檐下，丹砂发清渠。",
      "养葛为我衣，种芋为我蔬。",
      "谁是畹与畦，瀰漫连野芜。"
    ]
  },
  {
    "volume": 259,
    "sequence": 27,
    "title": "登云中",
    "author": "元季川",
    "content": [
      "灌田东山下，取乐在尔休。",
      "清兴相引行，日日三四周。",
      "白鸥与我心，不厌此中游。",
      "穷览颇有适，不极趣无幽。",
      "憀然歌采薇，曲尽心悠悠。"
    ]
  },
  {
    "volume": 259,
    "sequence": 28,
    "title": "山中晓兴",
    "author": "元季川",
    "content": [
      "河汉降玄霜，昨来节物殊。",
      "愧无神仙姿，岂有阴阳俱。",
      "灵鸟望不见，慨然悲高梧。",
      "华叶随风扬，珍条杂榛芜。",
      "为君寒谷吟，叹息知何如。"
    ]
  },
  {
    "volume": 259,
    "sequence": 29,
    "title": "古远行",
    "author": "元季川",
    "content": [
      "悠悠远行者，羁独当时思。",
      "道与日月长，人无茅舍期。",
      "出门万里心，谁不伤别离。",
      "纵远当白发，岁月悲今时。",
      "何况异形容，安须与尔悲。",
      "。"
    ]
  }
]