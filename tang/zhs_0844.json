[
  {
    "volume": 844,
    "sequence": 1,
    "title": "题东林十八贤真堂",
    "author": "齐己",
    "content": [
      "白藕花前旧影堂，刘雷风骨画龙章。",
      "共轻天子诸侯贵，同爱吾师一法长。",
      "陶令醉多招不得，谢公心乱入无方。",
      "何人到此思高躅，岚点苔痕满粉墙。"
    ]
  },
  {
    "volume": 844,
    "sequence": 2,
    "title": "题南岳般若寺",
    "author": "齐己",
    "content": [
      "诸峰翠少中峰翠，五寺名高此寺名。",
      "石路险盘岚霭滑，僧窗高倚泬寥明。",
      "凌空殿阁由天设，遍地杉松是自生。",
      "更有上方难上处，紫苔红藓绕峥嵘。"
    ]
  },
  {
    "volume": 844,
    "sequence": 3,
    "title": "寄庐岳僧",
    "author": "齐己",
    "content": [
      "一闻飞锡别区中，深入西南瀑布峰。",
      "天际雪埋千片石，洞门冰折几株松。",
      "烟霞明媚栖心地，苔藓萦纡出世踪。",
      "莫问江边旧居寺，火烧兵劫断秋钟。"
    ]
  },
  {
    "volume": 844,
    "sequence": 4,
    "title": "游谷山寺",
    "author": "齐己",
    "content": [
      "城里寻常见碧棱，水边朝暮送归僧。",
      "数峰云脚垂平地，一径松声彻上层。",
      "寒涧不生浮世物，阴崖犹积去年冰。",
      "此身有底难抛事，时复携筇信步登。"
    ]
  },
  {
    "volume": 844,
    "sequence": 5,
    "title": "楚寺寒夜作",
    "author": "齐己",
    "content": [
      "寒炉局促坐成劳，暗淡灯光照二毛。",
      "水寺闲来僧寂寂，雪风吹去雁嗷嗷。",
      "江山积叠归程远，魂梦穿沿过处高。",
      "毕竟忘言是吾道，袈裟不称揖萧曹。"
    ]
  },
  {
    "volume": 844,
    "sequence": 6,
    "title": "送泰禅师归南岳",
    "author": "齐己",
    "content": [
      "石龛闲锁白猿边，归去程途半在船。",
      "林簇晓霜离水寺，路穿新烧入山泉。",
      "已寻岚壁临空尽，却看星辰向地悬。",
      "有兴寄题红叶上，不妨收拾别为编。"
    ]
  },
  {
    "volume": 844,
    "sequence": 7,
    "title": "山中寄凝密大师兄弟",
    "author": "齐己",
    "content": [
      "一炉薪尽室空然，万象何妨在眼前。",
      "时有兴来还觅句，已无心去即安禅。",
      "山门影落秋风树，水国光凝夕照天。",
      "借问荀家兄弟内，八龙头角让谁先。"
    ]
  },
  {
    "volume": 844,
    "sequence": 8,
    "title": "海棠花",
    "author": "齐己",
    "content": [
      "繁于桃李盛于梅，寒食旬前社后开。",
      "半月暄和留艳态，两时风雨免伤摧。",
      "人怜格异诗重赋，蝶恋香多夜更来。",
      "犹得残红向春暮，牡丹相继发池台。"
    ]
  },
  {
    "volume": 844,
    "sequence": 9,
    "title": "题赠湘西龙安寺利禅师",
    "author": "齐己",
    "content": [
      "头白已无行脚念，自开荒寺住烟萝。",
      "门前路到潇湘尽，石上云归岳麓多。",
      "南祖衣盂曾礼谒，东林泉月旧经过。",
      "闲来松外看城郭，一片红尘隔逝波。"
    ]
  },
  {
    "volume": 844,
    "sequence": 10,
    "title": "寄文浩百法（间欲拥毳参禅）",
    "author": "齐己",
    "content": [
      "当时六祖在黄梅，五百人中眼独开。",
      "入室偈闻传绝唱，升堂客谩恃多才。",
      "铁牛无用成真角，石女能生是圣胎。",
      "闻说欲抛经论去，莫教惆怅却空回。"
    ]
  },
  {
    "volume": 844,
    "sequence": 11,
    "title": "谢人寄新诗集",
    "author": "齐己",
    "content": [
      "所闻新事即戈矛，欲去终疑是暗投。",
      "远客寄言还有在，此门将谓总无休。",
      "千篇著述诚难得，一字知音不易求。",
      "时入思量向何处，月圆孤凭水边楼。"
    ]
  },
  {
    "volume": 844,
    "sequence": 12,
    "title": "谢元愿上人远寄《檀溪集》",
    "author": "齐己",
    "content": [
      "白首萧条居汉浦，清吟编集号檀溪。",
      "有人收拾应如玉，无主知音只似泥。",
      "入理半同黄叶句，遣怀多拟碧云题。",
      "犹能为我相思在，千里封来梦泽西。"
    ]
  },
  {
    "volume": 844,
    "sequence": 13,
    "title": "寄道林寺诸友",
    "author": "齐己",
    "content": [
      "吟兴终依异境长，旧游时入静思量。",
      "江声里过东西寺，树影中行上下方。",
      "春色湿僧巾屦腻，松花沾鹤骨毛香。",
      "老来何计重归去，千里重湖浪渺茫。"
    ]
  },
  {
    "volume": 844,
    "sequence": 14,
    "title": "赠智满三藏",
    "author": "齐己",
    "content": [
      "灌顶清凉一滴通，大毗卢藏遍虚空。",
      "欲飞蔷卜花无尽，须待陀罗尼有功。",
      "金杵力摧魔界黑，水精光透夜灯红。",
      "可堪东献明天子，命服新酬赞国风。"
    ]
  },
  {
    "volume": 844,
    "sequence": 15,
    "title": "谢王先辈湘中回惠示卷轴",
    "author": "齐己",
    "content": [
      "少小即怀风雅情，独能遗象琢淳精。",
      "不教霜雪侵玄鬓，便向云霄换好名。",
      "携去湘江闻鼓瑟，袖来缑岭伴吹笙。",
      "多君百首贻衰飒，留把吟行访竺卿。"
    ]
  },
  {
    "volume": 844,
    "sequence": 16,
    "title": "荆渚寄怀西蜀无染大师兄",
    "author": "齐己",
    "content": [
      "大沩心付白崖前，宝月分辉照蜀天。",
      "圣主降情延北内，诸侯稽首问南禅。",
      "清秋不动骊龙海，红日无私罔象川。",
      "欲听吾宗旧山说，地边身老楚江边。"
    ]
  },
  {
    "volume": 844,
    "sequence": 17,
    "title": "谢武陵徐巡官远寄五七字诗集",
    "author": "齐己",
    "content": [
      "五字才将七字争，为君聊敢试悬衡。",
      "鼎湖菡萏摇金影，蓬岛鸾皇舞翠声。",
      "还是灵龟巢得稳，要须仙子驾方行。",
      "两边珍重遥相惠，何夕灯前尽此情。"
    ]
  },
  {
    "volume": 844,
    "sequence": 18,
    "title": "重宿旧房与愚上人静话",
    "author": "齐己",
    "content": [
      "曾此栖心过十冬，今来潇洒属生公。",
      "檀栾旧植青添翠，菡萏新栽白换红。",
      "北面城临灯影合，西邻壁近讲声通。",
      "不知门下趋筵士，何似当时石解空。"
    ]
  },
  {
    "volume": 844,
    "sequence": 19,
    "title": "谢南平王赐山鸡",
    "author": "齐己",
    "content": [
      "五色文章类彩鸾，楚人罗得半摧残。",
      "金笼莫恨伤冠帻，玉粒颁惭剪羽翰。",
      "孤立影危丹槛里，双栖伴在白云端。",
      "上台爱育通幽细，却放溪山去不难。"
    ]
  },
  {
    "volume": 844,
    "sequence": 20,
    "title": "荆门病中雨后书怀寄幕中知己",
    "author": "齐己",
    "content": [
      "病根翻作忆山劳，一雨聊堪浣郁陶。",
      "心白未能忘水月，眼青独得见秋毫。",
      "蝉声晚簇枝枝急，云影晴分片片高。",
      "还忆赤松兄弟否，别来应见鹤衣毛。"
    ]
  },
  {
    "volume": 844,
    "sequence": 21,
    "title": "宿江寺",
    "author": "齐己",
    "content": [
      "岛僧留宿慰衰颜，旧住何妨老未还。",
      "身共锡声离鸟外，迹同云影过人间。",
      "曾无梦入朝天路，忆有诗题隔海山。",
      "珍重来晨渡江去，九华青里扣松关。"
    ]
  },
  {
    "volume": 844,
    "sequence": 22,
    "title": "谢贯微上人寄示古风今体四轴",
    "author": "齐己",
    "content": [
      "四轴骚词书八行，捧吟肌骨遍清凉。",
      "谩求龙树能医眼，休问图澄学洗肠。",
      "今体尽搜初剖判，古风淳凿未玄黄。",
      "不知谁肯降文阵，闇点旌旗敌子房。"
    ]
  },
  {
    "volume": 844,
    "sequence": 23,
    "title": "荆州贯休大师旧房",
    "author": "齐己",
    "content": [
      "疏篁抽笋柳垂阴，旧是休公种境吟。",
      "入贡文儒来请益，出官卿相驻过寻。",
      "右军书画神传髓，康乐文章梦授心。",
      "销得青城千嶂下，白莲标塔帝恩深。"
    ]
  },
  {
    "volume": 844,
    "sequence": 24,
    "title": "寄谷山长老",
    "author": "齐己",
    "content": [
      "游遍名山祖遍寻，却来尘世浑光阴。",
      "肯将的的吾师意，拟付茫茫弟子心。",
      "岂有虚空遮道眼，不妨文字问知音。",
      "沧浪万顷三更月，天上何如水底深。"
    ]
  },
  {
    "volume": 844,
    "sequence": 25,
    "title": "寄黄晖处士",
    "author": "齐己",
    "content": [
      "蒙氏艺传黄氏子，独闻相继得名高。",
      "锋铓妙夺金鸡距，纤利精分玉兔毫。",
      "濡染只应亲赋咏，风流不称近方刀。",
      "何妨寄我临池兴，忍使江淹役梦劳。"
    ]
  },
  {
    "volume": 844,
    "sequence": 26,
    "title": "荆门勉怀寄道林寺诸友",
    "author": "齐己",
    "content": [
      "荣枯得失理昭然，谁学离骚更问天。",
      "生下便知真梦幻，老来何必叹流年。",
      "清风不变诗应在，明月无踪道可传。",
      "珍重匡庐沃洲主，拂衣抛却好林泉。"
    ]
  },
  {
    "volume": 844,
    "sequence": 27,
    "title": "答崔校书",
    "author": "齐己",
    "content": [
      "雪色衫衣绝点尘，明知富贵是浮云。",
      "不随喧滑迷真性，何用潺湲洗污闻。",
      "北阙会抛红陂騀，东林社忆白氛氲。",
      "清吟有兴频相示，欲得多惭蠹蚀文。"
    ]
  },
  {
    "volume": 844,
    "sequence": 28,
    "title": "乞樱桃",
    "author": "齐己",
    "content": [
      "去年曾赋此花诗，几听南园烂熟时。",
      "嚼破红香堪换骨，摘残丹颗欲烧枝。",
      "流莺偷啄心应醉，行客潜窥眼亦痴。",
      "闻说张筵就珠树，任从攀折半离披。"
    ]
  },
  {
    "volume": 844,
    "sequence": 29,
    "title": "寄南雅上人",
    "author": "齐己",
    "content": [
      "曾得音书慰暮年，相思多故信难传。",
      "清吟何处题红叶，旧社空怀堕白莲。",
      "山水本同真趣向，侯门刚有薄因缘。",
      "他时不得君招隐，会逐南归楚客船。"
    ]
  },
  {
    "volume": 844,
    "sequence": 30,
    "title": "寄欧阳侍郎（时在嘉州馈遗）",
    "author": "齐己",
    "content": [
      "又闻繁总在嘉州，职重身闲倚寺楼。",
      "大象影和山面落，两江声合郡前流。",
      "棋轻国手知难敌，诗是天才肯易酬。",
      "毕竟男儿自高达，从来心不是悠悠。"
    ]
  },
  {
    "volume": 844,
    "sequence": 31,
    "title": "与崔校书静话言怀",
    "author": "齐己",
    "content": [
      "同年生在咸通里，事佛为儒趣尽高。",
      "我性已甘披祖衲，君心犹待脱蓝袍。",
      "霜髭晓几临铜镜，雪鬓寒疏落剃刀。",
      "出世朝天俱未得，不妨还往有风骚。"
    ]
  },
  {
    "volume": 844,
    "sequence": 32,
    "title": "谢人惠拄杖",
    "author": "齐己",
    "content": [
      "邛州灵境产修篁，九节材应表九阳。",
      "造化已能分尺度，保持争合与寻常。",
      "幽林剪破清秋影，高手携来绿玉光。",
      "深谢鲁儒怜潦倒，欲教撑拄绕禅床。"
    ]
  },
  {
    "volume": 844,
    "sequence": 33,
    "title": "谢秦府推官寄《丹台集》",
    "author": "齐己",
    "content": [
      "秦王手笔序丹台，不错褒扬最上才。",
      "凤阙几传为匠硕，龙门曾用振风雷。",
      "钱郎未竭精华去，元白终存作者来。",
      "两轴蚌胎骊颔耀，枉临禅室伴寒灰。"
    ]
  },
  {
    "volume": 844,
    "sequence": 34,
    "title": "题画鹭鸶兼简孙郎中",
    "author": "齐己",
    "content": [
      "曾向沧江看不真，却因图画见精神。",
      "何妨金粉资高格，不用丹青点此身。",
      "蒲叶岸长堪映带，荻花丛晚好相亲。",
      "思量画得胜笼得，野性由来不恋人。"
    ]
  },
  {
    "volume": 844,
    "sequence": 35,
    "title": "贺行军太傅得《白氏东林集》",
    "author": "齐己",
    "content": [
      "乐天歌咏有遗编，留在东林伴白莲。",
      "百尺典坟随丧乱，一家风雅独完全。",
      "常闻荆渚通侯论，果遂吴都使者传。",
      "仰贺斯文归朗鉴，永资声政入薰弦。"
    ]
  },
  {
    "volume": 844,
    "sequence": 36,
    "title": "韶阳微公",
    "author": "齐己",
    "content": [
      "曲江晴影石千株，吾子思归梦断初。",
      "有信北来山叠叠，无言南去雨疏疏。",
      "祖师门接园林路，丞相家同井邑居。",
      "闲野老身留得否，相招多是秀才书。"
    ]
  },
  {
    "volume": 844,
    "sequence": 37,
    "title": "将之匡岳过寻阳",
    "author": "齐己",
    "content": [
      "帆过寻阳晚霁开，西风北雁似相催。",
      "大都浪后青堆没，五老云中翠叠来。",
      "此路便堪归水石，何门更合向尘埃。",
      "远公林下莲池畔，个个高人尽有才。"
    ]
  },
  {
    "volume": 844,
    "sequence": 38,
    "title": "寄湘幕王重书记",
    "author": "齐己",
    "content": [
      "抛掷浟江旧钓矶，日参筹画废吟诗。",
      "可能有事关心后，得似无人识面时。",
      "官好近闻加茜服，药灵曾说换霜髭。",
      "高才直气平生志，除却徒知即不知。"
    ]
  },
  {
    "volume": 844,
    "sequence": 39,
    "title": "宿沈彬进士书院",
    "author": "齐己",
    "content": [
      "相期只为话篇章，踏雪曾来宿此房。",
      "喧滑尽消城漏滴，窗扉初掩岳茶香。",
      "旧山春暖生薇蕨，大国尘昏惧杀伤。",
      "应有太平时节在，寒宵未卧共思量。"
    ]
  },
  {
    "volume": 844,
    "sequence": 40,
    "title": "静院",
    "author": "齐己",
    "content": [
      "花院相重点破苔，谁心肯此话心灰。",
      "好风时傍疏篁起，幽鸟晚从何处来。",
      "笔砚兴狂师沈谢，香灯魂断忆宗雷。",
      "浮生已问空王了，箭急光阴一任催。"
    ]
  },
  {
    "volume": 844,
    "sequence": 41,
    "title": "送白处士游峨嵋",
    "author": "齐己",
    "content": [
      "闲身谁道是羁游，西指峨嵋碧顶头。",
      "琴鹤几程随客棹，风霜何处宿龙湫。",
      "寻僧石磴临天井，劚药秋崖倒瀑流。",
      "莫为寰瀛多事在，客星相逐不回休。"
    ]
  },
  {
    "volume": 844,
    "sequence": 42,
    "title": "寄顾蟾处士（好于山水）",
    "author": "齐己",
    "content": [
      "久闻为客过苍梧，休说携家归镜湖。",
      "山水颠狂应尽在，鬓毛凋落免贫无。",
      "和僧抢入云中峭，带鹤驱成涧底孤。",
      "春醉醒来有馀兴，因人乞与武陵图。"
    ]
  },
  {
    "volume": 844,
    "sequence": 43,
    "title": "怀金陵知旧",
    "author": "齐己",
    "content": [
      "海门相别住荆门，六度秋光两鬓根。",
      "万象倒心难盖口，一生无事可伤魂。",
      "石头城外青山叠，北固窗前白浪翻。",
      "尽是共游题版处，有谁惆怅拂苔痕。"
    ]
  },
  {
    "volume": 844,
    "sequence": 44,
    "title": "喜得自牧上人书",
    "author": "齐己",
    "content": [
      "吴都使者泛惊涛，灵一传书慰毳袍。",
      "别兴偶随云水远，知音本自国风高。",
      "身依闲淡中销日，发向清凉处落刀。",
      "闻著括囊新集了，拟教谁与序离骚。"
    ]
  },
  {
    "volume": 844,
    "sequence": 45,
    "title": "惊秋",
    "author": "齐己",
    "content": [
      "晓窗惊觉向秋风，万里心凝淡荡中。",
      "池影碎翻红菡萏，井声干落绿梧桐。",
      "破除闲事浑归道，销耗劳生旋逐空。",
      "妖杀九原狐兔意，岂知丘陇是英雄。"
    ]
  },
  {
    "volume": 844,
    "sequence": 46,
    "title": "闻沈彬赴吴都请辟",
    "author": "齐己",
    "content": [
      "长讶高眠得稳无，果随征辟起江湖。",
      "鸳鸯已列樽罍贵，鸥鹤休怀钓渚孤。",
      "白日不妨扶汉祚，清才何让赋吴都。",
      "可能更忆相寻夜，雪满诸峰火一炉。"
    ]
  },
  {
    "volume": 844,
    "sequence": 47,
    "title": "寄江夏仁公",
    "author": "齐己",
    "content": [
      "寺阁高连黄鹤楼，檐前槛底大江流。",
      "几因秋霁澄空外，独为诗情到上头。",
      "白日有馀闲送客，紫衣何啻贵封侯。",
      "别来多少新吟也，不寄南宗老比丘。"
    ]
  },
  {
    "volume": 844,
    "sequence": 48,
    "title": "中春林下偶作",
    "author": "齐己",
    "content": [
      "净境无人可共携，闲眠未起日光低。",
      "浮生莫把还丹续，万事须将至理齐。",
      "花在月明蝴蝶梦，雨馀山绿杜鹃啼。",
      "何能向外求攀折，岩桂枝条拂石梯。"
    ]
  },
  {
    "volume": 844,
    "sequence": 49,
    "title": "送刘秀才归桑水宁觐",
    "author": "齐己",
    "content": [
      "归和初喜戢戈矛，乍捧乡书感去留。",
      "雁序分飞离汉口，鴒原骞翥在鳌头。",
      "家邻紫塞仍千里，路过黄河更几州。",
      "应到高堂问安后，却携文入帝京游。"
    ]
  },
  {
    "volume": 844,
    "sequence": 50,
    "title": "寄曹松",
    "author": "齐己",
    "content": [
      "旧制新题削复刊，工夫过甚琢琅玕。",
      "药中求见黄芽易，诗里思闻白雪难。",
      "扣寂颇同心在定，凿空何止发冲冠。",
      "夜来月苦怀高论，数树霜边独傍栏。"
    ]
  },
  {
    "volume": 844,
    "sequence": 51,
    "title": "酬蜀国欧阳学士",
    "author": "齐己",
    "content": [
      "因缘刘表驻经行，又听西风堕叶声。",
      "鹤发不堪言此世，峨嵋空约在他生。",
      "已从禅祖参真性，敢向诗家认好名。",
      "深愧故人怜潦倒，每传仙语下南荆。"
    ]
  },
  {
    "volume": 844,
    "sequence": 52,
    "title": "寄荆幕孙郎中",
    "author": "齐己",
    "content": [
      "珠履风流忆富春，三千鹓鹭让精神。",
      "诗工凿破清求妙，道论研通白见真。",
      "四座共推操檄健，一家谁信买书贫。",
      "别来乡国魂应断，剑阁东西尽战尘。"
    ]
  },
  {
    "volume": 844,
    "sequence": 53,
    "title": "谢王詹事垂访",
    "author": "齐己",
    "content": [
      "鸟外孤峰未得归，人间触类是无机。",
      "方悲鹿轸栖江寺，忽讶轺车降竹扉。",
      "王泽乍闻谭涣汗，国风那得话玄微。",
      "应惊老病炎天里，枯骨肩横一衲衣。"
    ]
  },
  {
    "volume": 844,
    "sequence": 54,
    "title": "题南平后园牡丹",
    "author": "齐己",
    "content": [
      "暖披烟艳照西园，翠幄朱栏护列仙。",
      "玉帐笙歌留尽日，瑶台伴侣待归天。",
      "香多觉受风光剩，红重知含雨露偏。",
      "上客分明记开处，明年开更胜今年。"
    ]
  },
  {
    "volume": 844,
    "sequence": 55,
    "title": "和李书记",
    "author": "齐己",
    "content": [
      "繁极全分青帝功，开时独占上春风。",
      "吴姬舞雪非真艳，汉后题诗是怨红。",
      "远蝶恋香抛别苑，野莺衔得出深宫。",
      "君看万态当筵处，羞杀蔷薇点碎丛。"
    ]
  },
  {
    "volume": 844,
    "sequence": 56,
    "title": "谢孙郎中寄示",
    "author": "齐己",
    "content": [
      "一念禅馀味国风，早因持论偶名公。",
      "久伤琴丧人亡后，忽有云和雪唱同。",
      "绳琢静闻罤象外，是非闲见寂寥中。",
      "时来日往缘真趣，不觉秋江度塞鸿。"
    ]
  },
  {
    "volume": 844,
    "sequence": 57,
    "title": "爱吟",
    "author": "齐己",
    "content": [
      "正堪凝思掩禅扃，又被诗魔恼竺卿。",
      "偶凭窗扉从落照，不眠风雪到残更。",
      "皎然未必迷前习，支遁宁非悟后生。",
      "传写会逢精鉴者，也应知是咏闲情。"
    ]
  },
  {
    "volume": 844,
    "sequence": 58,
    "title": "寄怀东林寺匡白监寺",
    "author": "齐己",
    "content": [
      "南岳别来无约后，东林归住有前缘。",
      "闲搜好句题红叶，静敛霜眉对白莲。",
      "雁塔影分疏桧月，虎溪声合几峰泉。",
      "修心若似伊耶舍，传记须添十九贤。"
    ]
  },
  {
    "volume": 844,
    "sequence": 59,
    "title": "谢人惠十色花笺并棋子",
    "author": "齐己",
    "content": [
      "陵州棋子浣花笺，深愧携来自锦川。",
      "海蚌琢成星落落，吴绫隐出雁翩翩。",
      "留防桂苑题诗客，惜寄桃源敌手仙。",
      "捧受不堪思出处，七千馀里剑门前。"
    ]
  },
  {
    "volume": 844,
    "sequence": 60,
    "title": "夏日寓居寄友人",
    "author": "齐己",
    "content": [
      "北游兵阻复南还，因寄荆州病掩关。",
      "日月坐销江上寺，清凉魂断剡中山。",
      "披缁影迹堪藏拙，出世身心合向闲。",
      "多谢扶风大君子，相思时到寂寥间。"
    ]
  },
  {
    "volume": 844,
    "sequence": 61,
    "title": "中秋十四日夜对月上南平主人",
    "author": "齐己",
    "content": [
      "今宵前夕皆堪玩，何必圆时始竭才。",
      "空说轮中有天子，不知何处是楼台。",
      "终忧明夜云遮却，且扫闲居坐看来。",
      "玉兔银蟾似多意，乍临棠树影裴回。"
    ]
  },
  {
    "volume": 844,
    "sequence": 62,
    "title": "谢人惠《十才子图》",
    "author": "齐己",
    "content": [
      "丹青妙写十才人，玉峭冰棱姑射神。",
      "醉舞离披真鸑鷟，狂吟崩倒瑞麒麟。",
      "翻腾造化山曾竭，采掇珠玑海几贫。",
      "犹得知音与图画，草堂闲挂似相亲。"
    ]
  },
  {
    "volume": 844,
    "sequence": 63,
    "title": "荆门病中寄怀乡人欧阳侍郎彬",
    "author": "齐己",
    "content": [
      "谁会荆州一老夫，梦劳神役忆匡庐。",
      "碧云雁影纷纷去，黄叶蟾声渐渐无。",
      "口淡莫分餐气味，身羸但觉病肌肤。",
      "可怜馔玉烧兰者，肯慰寒偎雪夜炉。"
    ]
  },
  {
    "volume": 844,
    "sequence": 64,
    "title": "送谭三藏入京",
    "author": "齐己",
    "content": [
      "阿闍梨与佛身同，灌顶难施利济功。",
      "持咒力须资运祚，度人心要似虚空。",
      "东周路踏红尘里，北极门瞻紫气中。",
      "好进梵文沾帝泽，却归天策继真风。"
    ]
  },
  {
    "volume": 844,
    "sequence": 65,
    "title": "寄酬秦府高推官辇",
    "author": "齐己",
    "content": [
      "天台衡岳旧曾寻，闲忆留题白石林。",
      "岁月已残衰飒鬓，风骚犹壮寂寥心。",
      "缑山碧树遮藏密，丹穴红霞掩映深。",
      "争得相逢一携手，拂衣同去听玄音。"
    ]
  },
  {
    "volume": 844,
    "sequence": 66,
    "title": "叙怀寄高推官",
    "author": "齐己",
    "content": [
      "搜新编旧与谁评，自向无声认有声。",
      "已觉爱来多废道，可堪传去更沽名。",
      "风松韵里忘形坐，霜月光中共影行。",
      "还胜御沟寒夜水，狂吟冲尹甚伤情。"
    ]
  },
  {
    "volume": 844,
    "sequence": 67,
    "title": "送朱侍御自洛阳归阆州宁觐",
    "author": "齐己",
    "content": [
      "寻常西望故园时，几处魂随落照飞。",
      "客路旧萦秦甸出，乡程今绕汉阳归。",
      "已过巫峡沈青霭，忽认峨嵋在翠微。",
      "从此倚门休望断，交亲喜换老莱衣。"
    ]
  },
  {
    "volume": 844,
    "sequence": 68,
    "title": "贻惠暹上人",
    "author": "齐己",
    "content": [
      "经论功馀更业诗，又于难里纵天机。",
      "吴朝客见投文去，楚国僧迎著紫归。",
      "已得声名先振俗，不妨风雪更探微。",
      "金陵高忆恩门在，终挂云帆重一飞。"
    ]
  },
  {
    "volume": 844,
    "sequence": 69,
    "title": "酬西蜀广济大师见寄",
    "author": "齐己",
    "content": [
      "犹得吾师继颂声，百篇相爱寄南荆。",
      "卷开锦水霞光烂，吟入峨嵋雪气清。",
      "楚外已甘推绝唱，蜀中谁敢共悬衡。",
      "应怜无可同无本，终向风骚作弟兄。"
    ]
  },
  {
    "volume": 844,
    "sequence": 70,
    "title": "江寺春残寄幕中知己二首",
    "author": "齐己",
    "content": [
      "谁遣西来负岳云，自由归去竟何因。",
      "山龛薜荔应残雪，江寺玫瑰又度春。",
      "早岁便师无学士，临年却作有为人。",
      "何妨夜醮时相忆，伴醉佯狂笑老身。",
      "社莲惭与幕莲同，岳寺萧条俭府雄。",
      "冷淡独开香火里，殷妍行列绮罗中。",
      "秋加玉露何伤白，夜醉金缸不那红。",
      "闲忆遗民此心地，一般无染喻真空。"
    ]
  },
  {
    "volume": 844,
    "sequence": 71,
    "title": "寄玉泉实仁上人",
    "author": "齐己",
    "content": [
      "往岁曾寻圣迹时，树边三绕礼吾师。",
      "敢望护法将军记，且喜焚香弟子知。",
      "后会未期心的的，前峰欲下步迟迟。",
      "今来老劣难行甚，空寂无缘但寄诗。"
    ]
  },
  {
    "volume": 844,
    "sequence": 72,
    "title": "荆渚感怀寄僧达禅弟三首",
    "author": "齐己",
    "content": [
      "电击流年七十三，齿衰气沮竟何堪。",
      "谁云有句传天下，自愧无心寄岭南。",
      "晓漱气嫌通市井，晚烹香忆落云潭。",
      "邻峰道者应弹指，藓剥藤缠旧石龛。",
      "十五年前会虎溪，白莲斋后便来西。",
      "干戈时变信虽绝，吴楚路长魂不迷。",
      "黄叶喻曾同我悟，碧云情近与谁携。",
      "春残相忆荆江岸，一只杜鹃头上啼。",
      "鹤岭僧来细话君，依前高尚迹难群。",
      "自抛南岳三生石，长傍西山数片云。",
      "丹访葛洪无旧灶，诗寻灵观有遗文。",
      "莫将离别为相隔，心似虚空几处分。"
    ]
  },
  {
    "volume": 844,
    "sequence": 73,
    "title": "寄孙鲂秀才",
    "author": "齐己",
    "content": [
      "郡楼东面寺墙西，颜子生涯竹屋低。",
      "书案飞飏风落絮，地苔狼藉燕衔泥。",
      "吟窗晚凭春篁密，行径斜穿夏菜齐。",
      "别后相思频梦到，二年同此赋闲题。"
    ]
  },
  {
    "volume": 844,
    "sequence": 74,
    "title": "送李评事往宜春",
    "author": "齐己",
    "content": [
      "兰舟西去是通津，名郡贤侯下礼频。",
      "山遍寺楼看仰岫，台连城阁上宜春。",
      "鸿心夜过乡心乱，雪韵朝飞句韵新。",
      "别有官荣身外趣，月江松径访禅人。"
    ]
  },
  {
    "volume": 844,
    "sequence": 75,
    "title": "中春感兴",
    "author": "齐己",
    "content": [
      "春风日日雨时时，寒力潜从暖势衰。",
      "一气不言含有象，万灵何处谢无私。",
      "诗通物理行堪掇，道合天机坐可窥。",
      "应是正人持造化，尽驱幽细入垆锤。"
    ]
  },
  {
    "volume": 844,
    "sequence": 76,
    "title": "早莺",
    "author": "齐己",
    "content": [
      "何处经年閟好音，暖风催出啭乔林。",
      "羽毛新刷陶潜菊，喉舌初调叔夜琴。",
      "藏雨并栖红杏密，避人双入绿杨深。",
      "晓来枝上千般语，应共桃花说旧心。"
    ]
  },
  {
    "volume": 844,
    "sequence": 77,
    "title": "酬尚颜上人",
    "author": "齐己",
    "content": [
      "紫绶苍髭百岁侵，绿苔芳草绕阶深。",
      "不妨好鸟喧高卧，切忌闲人聒正吟。",
      "鲁鼎寂寥休辨口，劫灰销变莫宣心。",
      "还怜我有冥搜癖，时把新诗过竹寻。"
    ]
  },
  {
    "volume": 844,
    "sequence": 78,
    "title": "寄倪署郎中",
    "author": "齐己",
    "content": [
      "风雨冥冥春闇移，红残绿满海棠枝。",
      "帝乡久别江乡住，椿笋何如樱笋时。",
      "海内擅名君作赋，林间外学我为诗。",
      "近闻南国升南省，应笑无机老病师。"
    ]
  },
  {
    "volume": 844,
    "sequence": 79,
    "title": "题郑郎中谷仰山居",
    "author": "齐己",
    "content": [
      "檐壁层层映水天，半乘冈垄半民田。",
      "王维爱甚难抛画，支遁怜多不惜钱。",
      "巨石尽含金玉气，乱峰深锁栋梁烟。",
      "秦争汉夺虚劳力，却是巢由得稳眠。"
    ]
  }
]