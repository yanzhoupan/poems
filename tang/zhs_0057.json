[
  {
    "volume": 57,
    "sequence": 1,
    "title": "奉教追赴九成宫途中口号",
    "author": "李峤",
    "content": [
      "委质承仙翰，祗命遄遥策。",
      "事偶从梁游，人非背淮客。",
      "长驱历川阜，迥眺穷原泽。",
      "郁郁桑柘繁，油油禾黍积。",
      "雨馀林气静，日下山光夕。",
      "未攀丛桂岩，犹倦飘蓬承。",
      "行当奉麾盖，慰此劳行役。"
    ]
  },
  {
    "volume": 57,
    "sequence": 2,
    "title": "秋山望月酬李骑曹",
    "author": "李峤",
    "content": [
      "愁客坐山隈，怀抱自悠哉。",
      "况复高秋夕，明月正裴回。",
      "亭亭出迥岫，皎皎映层台。",
      "色带银河满，光含玉露开。",
      "淡云笼影度，虚晕抱轮回。",
      "谷邃凉阴静，山空夜响哀。",
      "寒催数雁过，风送一萤来。",
      "独轸离居恨，遥想故人怀。"
    ]
  },
  {
    "volume": 57,
    "sequence": 3,
    "title": "和同府李祭酒休沐田居",
    "author": "李峤",
    "content": [
      "列位簪缨序，隐居林野躅。",
      "徇物爽全直，栖真昧均俗。",
      "若人兼吏隐，率性夷荣辱。",
      "地藉朱邸基，家在青山足。",
      "暂弭西园盖，言事东皋粟。",
      "筑室俯涧滨，开扉面岩曲。",
      "庭幽引夕雾，檐迥通晨旭。",
      "迎秋谷黍黄，含露园葵绿。",
      "胜情狎兰杜，雅韵锵金玉。",
      "伊我怀丘园，愿心从所欲。"
    ]
  },
  {
    "volume": 57,
    "sequence": 4,
    "title": "扈从还洛呈侍从群官",
    "author": "李峤",
    "content": [
      "四海帝王家，两都周汉室。",
      "观风昔来幸，御气今旋跸。",
      "雷奋六合开，天行万乘出。",
      "玄冥奉时驾，白拒参戎律。",
      "后队咽笳箫，前驱严罕毕。",
      "辉光射东井，禁令横西秩。",
      "帐殿别阳秋，旌门临甲乙。",
      "将交洛城雨，稍远长安日。",
      "邙巩云外来，咸秦雾中失。",
      "孟冬霜霰下，是月农功毕。",
      "天道向归馀，皇情美阴骘。",
      "行存名岳礼，递问高年疾。",
      "祝鸟既开罗，调人更张瑟。",
      "登原采讴诵，俯谷求才术。",
      "邑罕悬磬贫，山无挂瓢逸。",
      "施恩浃寰宇，展义该文质。",
      "德泽盛轩游，哀矜深禹恤。",
      "申歌地庐骇，献寿衢尊溢。",
      "瑞色抱氤氲，寒光变萧飋。",
      "宗枝旦奭辅，侍从王刘匹。",
      "并辑蛟龙书，同簪凤凰笔。",
      "陶甄荷吹万，颂汉归明一。",
      "欢与道路长，顾随谈笑密。",
      "叨承廊庙选，谬齿夔龙弼。",
      "喜构大厦成，惭非栋隆吉。"
    ]
  },
  {
    "volume": 57,
    "sequence": 5,
    "title": "奉使筑朔方六州城率尔而作",
    "author": "李峤",
    "content": [
      "奉诏受边服，总徒筑朔方。",
      "驱彼犬羊族，正此戎夏疆。",
      "子来多悦豫，王事宁怠遑。",
      "三旬无愆期，百雉郁相望。",
      "雄视沙漠垂，有截北海阳。",
      "二庭已顿颡，五岭尽来王。",
      "驱车登崇墉，顾眄凌大荒。",
      "千里何萧条，草木自悲凉。",
      "凭轼讯古今，慨焉感兴亡。",
      "汉障缘河远，秦城入海长。",
      "顾无庙堂策，贻此中夏殃。",
      "道隐前业衰，运开今化昌。",
      "制为百王式，举合千载防。",
      "马牛被路隅，锋镝销战场。",
      "岂不怀贤劳，所图在永康。",
      "王事何为者，称代陈颂章。"
    ]
  },
  {
    "volume": 57,
    "sequence": 6,
    "title": "早发苦竹馆",
    "author": "李峤",
    "content": [
      "合沓岩嶂深，朦胧烟雾晓。",
      "荒阡下樵客，野猿惊山鸟。",
      "开门听潺湲，入径寻窈窕。",
      "栖鼯抱寒木，流萤飞暗筱。",
      "早霞稍霏霏，残月犹皎皎。",
      "行看远星稀，渐觉游氛少。",
      "我行抚轺传，兼得傍林沼。",
      "贪玩水石奇，不知川路渺。",
      "徒怜野心旷，讵恻浮年小。",
      "方解宠辱情，永托累尘表。"
    ]
  },
  {
    "volume": 57,
    "sequence": 7,
    "title": "安辑岭表事平罢归",
    "author": "李峤",
    "content": [
      "云端想京县，帝乡如可见。",
      "天涯望越台，海路几悠哉。",
      "六月飞鹏去，三年瑞雉来。",
      "境遥铜柱出，山险石门开。",
      "自我违瀍洛，瞻途屡挥霍。",
      "朝朝寒露多，夜夜征衣薄。",
      "白简承朝宪，朱方抚夷落。",
      "既弘天覆广，且谕皇恩博。",
      "皇恩溢外区，憬俗咏来苏。",
      "声朔臣天子，坛场拜老夫。",
      "绛宫韬将略，黄石寝兵符。",
      "返旆收龙虎，空营集鸟乌。",
      "日落澄氛霭，凭高视襟带。",
      "东瓯抗於越，南斗临吴会。",
      "春色绕边陲，飞花出荒外。",
      "卉服纷如积，长川思游客。",
      "风生丹桂晚，云起苍梧夕。",
      "去舳舣清江，归轩趋紫陌。",
      "衣裳会百蛮，琛赆委重关。",
      "不学金刀使，空持宝剑还。"
    ]
  },
  {
    "volume": 57,
    "sequence": 8,
    "title": "鹧鸪（一作韦应物诗）",
    "author": "李峤",
    "content": [
      "可怜鹧鸪飞，飞向树南枝。",
      "南枝日照暖，北枝霜露滋。",
      "露滋不堪栖，使我常夜啼。",
      "愿逢云中鹤，衔我向寥廓。",
      "愿作城上乌，一年生九雏。",
      "何不旧巢住，枝弱不得去。",
      "何意道苦辛，客子常畏人。"
    ]
  },
  {
    "volume": 57,
    "sequence": 9,
    "title": "清明日龙门游泛",
    "author": "李峤",
    "content": [
      "晴晓国门通，都门蔼将发。",
      "纷纷洛阳道，南望伊川阙。",
      "衍漾乘和风，清明送芬月。",
      "林窥二山动，水见千龛越。",
      "罗袂罥杨丝，香桡犯苔发。",
      "群心行乐未，唯恐流芳歇。"
    ]
  },
  {
    "volume": 57,
    "sequence": 10,
    "title": "云",
    "author": "李峤",
    "content": [
      "大梁白云起，氛氲殊未歇。",
      "锦文触石来，盖影凌天发。",
      "烟煴万年树，掩映三秋月。",
      "会入大风歌，从龙赴圆阙。"
    ]
  },
  {
    "volume": 57,
    "sequence": 11,
    "title": "拟古东飞伯劳西飞燕（一本题作东飞伯劳歌）",
    "author": "李峤",
    "content": [
      "传书青鸟迎箫凤，巫岭荆台数通梦。",
      "谁家窈窕住园楼，五马千金照陌头。",
      "罗裙玉珮当轩出，点翠施红竞春日。",
      "佳人二八盛舞歌，羞将百万呈双蛾。",
      "庭前芳树朝夕改，空驻妍华欲谁待。"
    ]
  },
  {
    "volume": 57,
    "sequence": 12,
    "title": "宝剑篇",
    "author": "李峤",
    "content": [
      "吴山开，越溪涸，三金合冶成宝锷。",
      "淬绿水，鉴红云，五彩焰起光氛氲。",
      "背上铭为万年字，胸前点作七星文。",
      "龟甲参差白虹色，辘轳宛转黄金饰。",
      "骇犀中断宁方利，骏马群騑未拟直。",
      "风霜凛凛匣上清，精气遥遥斗间明。",
      "避灾朝穿晋帝屋，逃乱夜入楚王城。",
      "一朝运偶逢大仙，虎吼龙鸣腾上天。",
      "东皇提升紫微座，西皇佩上赤城田。",
      "承平久息干戈事，侥幸得充文武备。",
      "除灾避患宜君王，益寿延龄后天地。"
    ]
  },
  {
    "volume": 57,
    "sequence": 13,
    "title": "汾阴行",
    "author": "李峤",
    "content": [
      "君不见昔日西京全盛时，汾阴后土亲祭祠。",
      "斋宫宿寝设储供，撞钟鸣鼓树羽旂。",
      "汉家五叶才且雄，宾延万灵朝九戎。",
      "柏梁赋诗高宴罢，诏书法驾幸河东。",
      "河东太守亲扫除，奉迎至尊导銮舆。",
      "五营夹道列容卫，三河纵观空里闾。",
      "回旌驻跸降灵场，焚香奠醑邀百祥。",
      "金鼎发色正焜煌，灵祇炜烨摅景光。",
      "埋玉陈牲礼神毕，举麾上马乘舆出。",
      "彼汾这曲嘉可游，木兰为楫桂为舟。",
      "棹歌微吟彩鹢浮，箫鼓哀鸣白云秋。",
      "欢娱宴洽赐群后，家家复除户牛酒。",
      "声明动天乐无有，千秋万岁南山寿。",
      "自从天子向秦关，玉辇金车不复还。",
      "珠帘羽扇长寂寞，鼎湖龙髯安可攀。",
      "千龄人事一朝空，四海为家此路穷。",
      "豪雄意气今何在，坛场宫馆尽蒿蓬。",
      "路逢故老长叹息，世事回环不可测。",
      "昔时青楼对歌舞，今日黄埃聚荆棘。",
      "山川满目泪沾衣，富贵荣华能几时。",
      "不见只今汾水上，唯有年年秋雁飞。"
    ]
  }
]