[
  {
    "volume": 718,
    "sequence": 1,
    "title": "颂鲁",
    "author": "苏拯",
    "content": [
      "天推鲁仲尼，周游布典坟。",
      "游遍七十国，不令遇一君。",
      "一国如一遇，单车不转轮。",
      "良由至化力，为国不为身。",
      "礼乐行未足，邅回厄于陈。",
      "礼乐今有馀，衮旒当圣人。",
      "伤哉绝粮议，千载误云云。"
    ]
  },
  {
    "volume": 718,
    "sequence": 2,
    "title": "医人",
    "author": "苏拯",
    "content": [
      "古人医在心，心正药自真。",
      "今人医在手，手滥药不神。",
      "我愿天地炉，多衔扁鹊身。",
      "遍行君臣药，先从冻馁均。",
      "自然六合内，少闻贫病人。"
    ]
  },
  {
    "volume": 718,
    "sequence": 3,
    "title": "西施",
    "author": "苏拯",
    "content": [
      "吴王从骄佚，天产西施出。",
      "岂徒伐一人，所希救群物。",
      "良由上天意，恶盈戒奢侈。",
      "不独破吴国，不独生越水。",
      "在周名褒姒，在纣名妲己。",
      "变化本多涂，生杀亦如此。",
      "君王政不修，立地生西子。"
    ]
  },
  {
    "volume": 718,
    "sequence": 4,
    "title": "金谷园",
    "author": "苏拯",
    "content": [
      "积金累作山，山高小于址。",
      "栽花比绿珠，花落还相似。",
      "徒有敌国富，不能买东市。",
      "徒有绝世容，不能楼上死。",
      "只此上高楼，何如在平地。"
    ]
  },
  {
    "volume": 718,
    "sequence": 5,
    "title": "巫山",
    "author": "苏拯",
    "content": [
      "昔时亦云雨，今时亦云雨。",
      "自是荒淫多，梦得巫山女。",
      "从来圣明君，可听妖魅语。",
      "只今峰上云，徒自生容与。"
    ]
  },
  {
    "volume": 718,
    "sequence": 6,
    "title": "贾客",
    "author": "苏拯",
    "content": [
      "长帆挂短舟，所愿疾如箭。",
      "得丧一惊飘，生死无良贱。",
      "不谓天不祐，自是人苟患。",
      "尝言海利深，利深不如浅。"
    ]
  },
  {
    "volume": 718,
    "sequence": 7,
    "title": "狡兔行",
    "author": "苏拯",
    "content": [
      "秋来无骨肥，鹰犬遍原野。",
      "草中三穴无处藏，何况平田无穴者。"
    ]
  },
  {
    "volume": 718,
    "sequence": 8,
    "title": "长城",
    "author": "苏拯",
    "content": [
      "嬴氏设防胡，烝沙筑冤垒。",
      "蒙公取勋名，岂算生民死。",
      "运畚力不禁，碎身砂碛里。",
      "黔黎欲半空，长城舂未已。",
      "皇天潜鼓怒，力化一女子。",
      "遂使万雉崩，不尽数行泪。",
      "自古进身者，本非陷物致。",
      "当时文德修，不到三世地。"
    ]
  },
  {
    "volume": 718,
    "sequence": 9,
    "title": "织妇女",
    "author": "苏拯",
    "content": [
      "伊余尽少女，一种饰螓首。",
      "徒能事机杼，与之作歌舞。",
      "歌舞片时间，黄金翻袖取。",
      "只看舞者乐，岂念织者苦。",
      "感此尝忆古人言，一妇不织天下寒。"
    ]
  },
  {
    "volume": 718,
    "sequence": 10,
    "title": "古塞下",
    "author": "苏拯",
    "content": [
      "百战已休兵，寒云愁未歇。",
      "血染长城沙，马踏征人骨。",
      "早得用蛾眉，免陷边戍卒。",
      "始知髦头星，不在弯弓没。"
    ]
  },
  {
    "volume": 718,
    "sequence": 11,
    "title": "水旱祷",
    "author": "苏拯",
    "content": [
      "祷祈勿告天，酒浆勿浇地。",
      "阴阳和也无妖气，阴阳愆期乃人致。",
      "病生心腹不自医，古屋澄潭何神祟。"
    ]
  },
  {
    "volume": 718,
    "sequence": 12,
    "title": "邹律",
    "author": "苏拯",
    "content": [
      "邹律暖燕谷，青史徒编录。",
      "人心不变迁，空吹闲草木。",
      "世患有三惑，尔律莫能抑。",
      "边苦有长征，尔律莫能息。",
      "斯术未济时，斯律亦何益。",
      "争如至公一开口，吹起贤良霸邦国。"
    ]
  },
  {
    "volume": 718,
    "sequence": 13,
    "title": "蜘蛛谕",
    "author": "苏拯",
    "content": [
      "春蚕吐出丝，济世功不绝。",
      "蜘蛛吐出丝，飞虫成聚血。",
      "蚕丝何专利，尔丝何专孽。",
      "映日张网罗，遮天亦何别。",
      "傥居要地门，害物可堪说。",
      "网成虽福己，网败还祸尔。",
      "小人与君子，利害一如此。"
    ]
  },
  {
    "volume": 718,
    "sequence": 14,
    "title": "猎犬行",
    "author": "苏拯",
    "content": [
      "猎犬未成行，狐兔无奈何。",
      "猎犬今盈群，狐兔依旧多。",
      "自尔初跳跃，人言多拏躩。",
      "常指天外狼，立可口中嚼。",
      "骨长毛衣重，烧残烟草薄。",
      "狡兔何曾擒，时把家鸡捉。",
      "食尽者饭翻，增养者恶壮。",
      "可嗟猎犬壮复壮，不堪兔绝良弓丧。"
    ]
  },
  {
    "volume": 718,
    "sequence": 15,
    "title": "断火谣",
    "author": "苏拯",
    "content": [
      "谁谓之推贤，于世何功果。",
      "绝尔晋侯交，禁我唐虞火。",
      "国闭檀榆烟，大礼成隳堕。",
      "暗室枯槁饭，冷面相看坐。",
      "阳升既非佑，阴伏若为佐。",
      "焉冻群生腹，将止天下祸。",
      "但究冤滥刑，天道无不可。",
      "鄙哉前朝翊赞臣，訏谟之规何琐琐。"
    ]
  },
  {
    "volume": 718,
    "sequence": 16,
    "title": "思妇吟",
    "author": "苏拯",
    "content": [
      "秋风雁又归，边信一何早。",
      "揽衣出门望，落叶满长道。",
      "一从秉箕帚，十载孤怀抱。",
      "可堪日日醉宠荣，不说思君令人老。"
    ]
  },
  {
    "volume": 718,
    "sequence": 17,
    "title": "雉兔者",
    "author": "苏拯",
    "content": [
      "所猎一何酷，终年耗林麓。",
      "飞走如未空，贪残岂知足。",
      "尝闻猎书史，可以鉴荣辱。",
      "尝闻猎贤良，可以霸邦国。",
      "如何纵网罗，空成肥骨肉。",
      "和济俱不闻，曷所禳颠覆。",
      "谁能为扣天地炉，铸此伤生其可乎！"
    ]
  },
  {
    "volume": 718,
    "sequence": 18,
    "title": "药草",
    "author": "苏拯",
    "content": [
      "天子恤疲瘵，坤灵奉其职。",
      "年年济世功，贵贱相兼植。",
      "因产众草中，所希采者识。",
      "一枝当若神，千金亦何直。",
      "生草不生药，无以彰士德。",
      "生药不生草，无以彰奇特。",
      "国忠在臣贤，民患凭药力。",
      "灵草犹如此，贤人岂多得。"
    ]
  },
  {
    "volume": 718,
    "sequence": 19,
    "title": "凡草诫",
    "author": "苏拯",
    "content": [
      "野草凡不凡，亦应生和出。",
      "锄夫耘药栏，根不留其一。",
      "良田本芜秽，著地成弃物。",
      "人生行不修，何门可容膝。",
      "不唯不尔容，得无凡草嫉。",
      "贤愚偃仰间，鉴之宜日日。"
    ]
  },
  {
    "volume": 718,
    "sequence": 20,
    "title": "明禁忌",
    "author": "苏拯",
    "content": [
      "阴阳家有书，卜筑多禁忌。",
      "土中若有神，穴处何无祟。",
      "我识先贤意，本诫骄侈地。",
      "恣欲创楼台，率情染朱翠。",
      "四面兴土功，四时妨农事。",
      "可以没凶灾，四隅通一二。",
      "一年省修营，万民停困踬。",
      "动若契于理，福匪神之遗。",
      "动若越于常，祸乃身之致。",
      "神在虚无间，土中非神位。"
    ]
  },
  {
    "volume": 718,
    "sequence": 21,
    "title": "伤彩饰",
    "author": "苏拯",
    "content": [
      "朝见亦光彩，暮见亦光彩。",
      "一旦风雨飘，十分无一在。",
      "尔形才似削，尔貌不如昨。",
      "本为是凡姿，谁教染丹雘。",
      "虚饰片时间，天意以为恶。",
      "物假犹如此，人假争堪作。"
    ]
  },
  {
    "volume": 718,
    "sequence": 22,
    "title": "世迷",
    "author": "苏拯",
    "content": [
      "乌兔日夜行，与人运枯荣。",
      "为善不常缺，为恶不常盈。",
      "天道无阿党，人心自覆倾。",
      "所以多迁变，宁合天地情。",
      "我愿造化手，莫放狐兔走。",
      "恣海产珍奇，纵地生花柳。",
      "美者一齐美，丑者一齐丑。",
      "民心归大朴，战争亦何有。"
    ]
  },
  {
    "volume": 718,
    "sequence": 23,
    "title": "鸱枭",
    "author": "苏拯",
    "content": [
      "为害未为害，其如污物类。",
      "斯言之一玷，流传极天地。",
      "良木不得栖，清波不得戏。",
      "曾戏水堪疑，曾栖树终弃。",
      "天不歼尔族，与夫恶相济。",
      "地若默尔声，与夫妖为讳。",
      "一时怀害心，千古不能替。",
      "伤哉丑行人，兹禽亦为譬。"
    ]
  },
  {
    "volume": 718,
    "sequence": 24,
    "title": "山中道者",
    "author": "苏拯",
    "content": [
      "筇杖六尺许，坐石流泉所。",
      "举头看古松，似对仙鹤语。",
      "是时天气清，四迥无尘侣。",
      "顾我笑相迎，知有丹砂异。"
    ]
  },
  {
    "volume": 718,
    "sequence": 25,
    "title": "渔人",
    "author": "苏拯",
    "content": [
      "垂竿朝与暮，披蓑卧横楫。",
      "不问清平时，自乐沧波业。",
      "长畏不得闲，几度避游畋。",
      "当笑钓台上，逃名名却传。"
    ]
  },
  {
    "volume": 718,
    "sequence": 26,
    "title": "闻猿",
    "author": "苏拯",
    "content": [
      "秋风飒飒猿声起，客恨猿哀一相似。",
      "漫向孤危惊客心，何曾解入笙歌耳。"
    ]
  },
  {
    "volume": 718,
    "sequence": 27,
    "title": "经马嵬坡",
    "author": "苏拯",
    "content": [
      "一从杀贵妃，春来花无意。",
      "此地纵千年，土香犹破鼻。",
      "宠既出常理，辱岂同常死。",
      "一等异于众，倾覆皆如此。"
    ]
  },
  {
    "volume": 718,
    "sequence": 28,
    "title": "经鹤台",
    "author": "苏拯",
    "content": [
      "筑台非谓贤，独聚乘轩鹤。",
      "六马不能驭，九皋欲何托。",
      "一旦敌兵来，万民同陨濩。",
      "如何警露禽，不似衔环雀。",
      "一物欲误时，众类皆成恶。",
      "至今台基上，飞鸟不至泊。"
    ]
  },
  {
    "volume": 718,
    "sequence": 29,
    "title": "寄远",
    "author": "苏拯",
    "content": [
      "游子虽惜别，一去何时见。",
      "飞鸟犹恋巢，万里亦何远。",
      "妾愿化为霜，日日下河梁。",
      "若能侵鬓色，先染薄情郎。"
    ]
  }
]