[
  {
    "volume": 441,
    "sequence": 1,
    "title": "夜入瞿唐峡",
    "author": "白居易",
    "content": [
      "瞿唐天下险，夜上信难哉。",
      "岸似双屏合，天如匹帛开。",
      "逆风惊浪起，拔念暗船来。",
      "欲识愁多少，高于滟滪堆。"
    ]
  },
  {
    "volume": 441,
    "sequence": 2,
    "title": "初到忠州赠李六（一作李大夫）",
    "author": "白居易",
    "content": [
      "好在天涯李使君，江头相见日黄昏。",
      "吏人生梗都如鹿，市井疏芜只抵村。",
      "一只兰船当驿路，百层石磴上州门。",
      "更无平地堪行处，虚受朱轮五马恩。"
    ]
  },
  {
    "volume": 441,
    "sequence": 3,
    "title": "郡斋暇日忆庐山草堂兼寄二林僧社三十韵多叙…出处之意",
    "author": "白居易",
    "content": [
      "谏诤知无补，迁移分所当。",
      "不堪匡圣主，只合事空王。",
      "龙象投新社，鹓鸾失故行。",
      "沉吟辞北阙，诱引向西方。",
      "便住双林寺，仍开一草堂。",
      "平治行道路，安置坐禅床。",
      "手版支为枕，头巾阁在墙。",
      "先生乌几舄，居士白衣裳。",
      "竟岁何曾闷，终身不拟忙。",
      "灭除残梦想，换尽旧心肠。",
      "世界多烦恼，形神久损伤。",
      "正从风鼓浪，转作日销霜。",
      "吾道寻知止，君恩偶未忘。",
      "忽蒙颁凤诏，兼谢剖鱼章。",
      "莲静方依水，葵枯重仰阳。",
      "三车犹夕会，五马已晨装。",
      "去似寻前世，来如别故乡。",
      "眉低出鹫岭，脚重下蛇冈。",
      "渐望庐山远，弥愁峡路长。",
      "香炉峰隐隐，巴字水茫茫。",
      "瓢挂留庭树，经收在屋梁。",
      "春抛红药圃，夏忆白莲塘。",
      "唯拟捐尘事，将何答宠光。",
      "有期追永远，无政继龚黄。",
      "南国秋犹热，西斋夜暂凉。",
      "闲吟四句偈，静对一炉香。",
      "身老同丘井，心空是道场。",
      "觅僧为去伴，留俸作归粮。",
      "为报山中侣，凭看竹下房。",
      "会应归去在，松菊莫教荒。"
    ]
  },
  {
    "volume": 441,
    "sequence": 4,
    "title": "赠康叟",
    "author": "白居易",
    "content": [
      "八十秦翁老不归，南宾太守乞寒衣。",
      "再三怜汝非他意，天宝遗民见渐稀。"
    ]
  },
  {
    "volume": 441,
    "sequence": 5,
    "title": "鹦鹉",
    "author": "白居易",
    "content": [
      "竟日语还默，中宵栖复惊。",
      "身囚缘彩翠，心苦为分明。",
      "暮起归巢思，春多忆侣声。",
      "谁能拆笼破，从放快飞鸣。"
    ]
  },
  {
    "volume": 441,
    "sequence": 6,
    "title": "京使回，累得南省诸公书因以长句诗寄谢萧五刘二…员外",
    "author": "白居易",
    "content": [
      "雪压泥埋未死身，每劳存问愧交亲。",
      "浮萍飘泊三千里，列宿参差十五人。",
      "禁月落时君待漏，畬烟深处我行春。",
      "瘴乡得老犹为幸，岂敢伤嗟白发新。"
    ]
  },
  {
    "volume": 441,
    "sequence": 7,
    "title": "东城春意",
    "author": "白居易",
    "content": [
      "风软云不动，郡城东北隅。",
      "晚来春澹澹，天气似京都。",
      "弦管随宜有，杯觞不道无。",
      "其如亲故远，无可共欢娱。"
    ]
  },
  {
    "volume": 441,
    "sequence": 8,
    "title": "木莲树生巴峡山谷间巴民亦呼为黄心树大者…题三绝句云",
    "author": "白居易",
    "content": [
      "如折芙蓉栽旱地，似抛芍药挂高枝。",
      "云埋水隔无人识，唯有南宾太守知。",
      "红似燕支腻如粉，伤心好物不须臾。",
      "山中风起无时节，明日重来得在无。",
      "已愁花落荒岩底，复恨根生乱石间。",
      "几度欲移移不得，天教抛掷在深山。"
    ]
  },
  {
    "volume": 441,
    "sequence": 9,
    "title": "种桃杏",
    "author": "白居易",
    "content": [
      "无论海角与天涯，大抵心安即是家。",
      "路远谁能念乡曲，年深兼欲忘京华。",
      "忠州且作三年计，种杏栽桃拟待花。"
    ]
  },
  {
    "volume": 441,
    "sequence": 10,
    "title": "新秋",
    "author": "白居易",
    "content": [
      "二毛生镜日，一叶落庭时。",
      "老去争由我，愁来欲泥谁。",
      "空销闲岁月，不见旧亲知。",
      "唯弄扶床女，时时强展眉。"
    ]
  },
  {
    "volume": 441,
    "sequence": 11,
    "title": "龙昌寺荷池",
    "author": "白居易",
    "content": [
      "冷碧新秋水，残红半破莲。",
      "从来寥落意，不似此池边。"
    ]
  },
  {
    "volume": 441,
    "sequence": 12,
    "title": "听竹枝赠李侍御",
    "author": "白居易",
    "content": [
      "巴童巫女竹枝歌，懊恼何人怨咽多。",
      "暂听遣君犹怅望，长闻教我复如何。"
    ]
  },
  {
    "volume": 441,
    "sequence": 13,
    "title": "寄胡饼与杨万州",
    "author": "白居易",
    "content": [
      "胡麻饼样学京都，面脆油香新出炉。",
      "寄与饥馋杨大使，尝看得似辅兴无。"
    ]
  },
  {
    "volume": 441,
    "sequence": 14,
    "title": "感樱桃花，因招饮客",
    "author": "白居易",
    "content": [
      "樱桃昨夜开如雪，鬓发今年白似霜。",
      "渐觉花前成老丑，何曾酒后更颠狂。",
      "谁能闻此来相劝，共泥春风醉一场。"
    ]
  },
  {
    "volume": 441,
    "sequence": 15,
    "title": "东亭闲望",
    "author": "白居易",
    "content": [
      "东亭尽日坐，谁伴寂寥身。",
      "绿桂为佳客，红蕉当美人。",
      "笑言虽不接，情状似相亲。",
      "不作悠悠想，如何度晚春。"
    ]
  },
  {
    "volume": 441,
    "sequence": 16,
    "title": "画木莲花图寄元郎中",
    "author": "白居易",
    "content": [
      "花房腻似红莲朵，艳色鲜如紫牡丹。",
      "唯有诗人能解爱，丹青写出与君看。"
    ]
  },
  {
    "volume": 441,
    "sequence": 17,
    "title": "和李澧州题韦开州经藏诗",
    "author": "白居易",
    "content": [
      "既悟莲花藏，须遗贝叶书。",
      "菩提无处所，文字本空虚。",
      "观指非知月，忘筌是得鱼。",
      "闻君登彼岸，舍筏复何如。"
    ]
  },
  {
    "volume": 441,
    "sequence": 18,
    "title": "九日题涂溪",
    "author": "白居易",
    "content": [
      "蕃草席铺枫叶岸，竹枝歌送菊花杯。",
      "明年尚作南宾守，或可重阳更一来。"
    ]
  },
  {
    "volume": 441,
    "sequence": 19,
    "title": "即事寄微之",
    "author": "白居易",
    "content": [
      "畬田涩米不耕锄，旱地荒园少菜蔬。",
      "想念土风今若此，料看生计合何如。",
      "衣缝纰颣黄丝绢，饭下腥咸白小鱼。",
      "饱暖饥寒何足道，此身长短是空虚。"
    ]
  },
  {
    "volume": 441,
    "sequence": 20,
    "title": "题郡中荔枝诗十八韵，兼寄万州杨八使君",
    "author": "白居易",
    "content": [
      "奇果标南土，芳林对北堂。",
      "素华春漠漠，丹实夏煌煌。",
      "叶捧低垂户，枝擎重压墙。",
      "始因风弄色，渐与日争光。",
      "夕讶条悬火，朝惊树点妆。",
      "深于红踯躅，大校白槟榔。",
      "星缀连心朵，珠排耀眼房。",
      "紫罗裁衬壳，白玉裹填瓤。",
      "早岁曾闻说，今朝始摘尝。",
      "嚼疑天上味，嗅异世间香。",
      "润胜莲生水，鲜逾橘得霜。",
      "燕支掌中颗，甘露舌头浆。",
      "物少尤珍重，天高苦渺茫。",
      "已教生暑月，又使阻遐方。",
      "粹液灵难驻，妍姿嫩易伤。",
      "近南光景热，向北道途长。",
      "不得充王赋，无由寄帝乡。",
      "唯君堪掷赠，面白似潘郎。"
    ]
  },
  {
    "volume": 441,
    "sequence": 21,
    "title": "留北客",
    "author": "白居易",
    "content": [
      "峡外相逢远，樽前一会难。",
      "即须分手别，且强展眉欢。",
      "楚袖萧条舞，巴弦趣数弹。",
      "笙歌随分有，莫作帝乡看。"
    ]
  },
  {
    "volume": 441,
    "sequence": 22,
    "title": "重寄荔枝与杨使君，时闻杨使君欲种植故有落句之戏",
    "author": "白居易",
    "content": [
      "摘来正带凌晨露，寄去须凭下水船。",
      "映我绯衫浑不见，对公银印最相鲜。",
      "香连翠叶真堪画，红透青笼实可怜。",
      "闻道万州方欲种，愁君得吃是何年。"
    ]
  },
  {
    "volume": 441,
    "sequence": 23,
    "title": "和万州杨使君四绝句·竞渡",
    "author": "白居易",
    "content": [
      "竞渡相传为汨罗，不能止遏意无他。",
      "自经放逐来憔悴，能校灵均死几多。"
    ]
  },
  {
    "volume": 441,
    "sequence": 24,
    "title": "和万州杨使君四绝句·江边草",
    "author": "白居易",
    "content": [
      "闻君泽畔伤春草，忆在天门街里时。",
      "漠漠凄凄愁满眼，就中惆怅是江蓠。"
    ]
  },
  {
    "volume": 441,
    "sequence": 25,
    "title": "和万州杨使君四绝句·嘉庆李",
    "author": "白居易",
    "content": [
      "东都绿李万州栽，君手封题我手开。",
      "把得欲尝先怅望，与渠同别故乡来。"
    ]
  },
  {
    "volume": 441,
    "sequence": 26,
    "title": "和万州杨使君四绝句·白槿花",
    "author": "白居易",
    "content": [
      "秋蕣晚英无艳色，何因栽种在人家。",
      "使君自别罗敷面，争解回头爱白花。"
    ]
  },
  {
    "volume": 441,
    "sequence": 27,
    "title": "和行简望郡南山",
    "author": "白居易",
    "content": [
      "反照前山云树明，从君苦道似华清。",
      "试听肠断巴猿叫，早晚骊山有此声。"
    ]
  },
  {
    "volume": 441,
    "sequence": 28,
    "title": "种荔枝",
    "author": "白居易",
    "content": [
      "红颗珍珠诚可爱，白须太守亦何痴。",
      "十年结子知谁在，自向庭中种荔枝。"
    ]
  },
  {
    "volume": 441,
    "sequence": 29,
    "title": "阴雨",
    "author": "白居易",
    "content": [
      "岚雾今朝重，江山此地深。",
      "滩声秋更急，峡气晓多阴。",
      "望阙云遮眼，思乡雨滴心。",
      "将何慰幽独，赖此北窗琴。"
    ]
  },
  {
    "volume": 441,
    "sequence": 30,
    "title": "送客归京",
    "author": "白居易",
    "content": [
      "水陆四千里，何时归到秦。",
      "舟辞三峡雨，马入九衢尘。",
      "有酒留行客，无书寄贵人。",
      "唯凭远传语，好在曲江春。"
    ]
  },
  {
    "volume": 441,
    "sequence": 31,
    "title": "送萧处士游黔南",
    "author": "白居易",
    "content": [
      "能文好饮老萧郎，身似浮云鬓似霜。",
      "生计抛来诗是业，家园忘却酒为乡。",
      "江从巴峡初成字，猿过巫阳始断肠。",
      "不醉黔中争去得，磨围山月正苍苍。"
    ]
  },
  {
    "volume": 441,
    "sequence": 32,
    "title": "东楼醉",
    "author": "白居易",
    "content": [
      "天涯深峡无人地，岁暮穷阴欲夜天。",
      "不向东楼时一醉，如何拟过二三年。"
    ]
  },
  {
    "volume": 441,
    "sequence": 33,
    "title": "寄微之（时微之为虢州司马）",
    "author": "白居易",
    "content": [
      "高天默默物茫茫，各有来由致损伤。",
      "鹦为能言长剪翅，龟缘难死久支床。",
      "莫嫌冷落抛闲地，犹胜炎蒸卧瘴乡。",
      "外物竟关身底事，谩排门戟系腰章。"
    ]
  },
  {
    "volume": 441,
    "sequence": 34,
    "title": "东楼招客夜饮",
    "author": "白居易",
    "content": [
      "莫辞数数醉东楼，除醉无因破得愁。",
      "唯有绿樽红烛下，暂时不似在忠州。"
    ]
  },
  {
    "volume": 441,
    "sequence": 35,
    "title": "醉后戏题",
    "author": "白居易",
    "content": [
      "自知清冷似冬凌，每被人呼作律僧。",
      "今夜酒醺罗绮暖，被君融尽玉壶冰。"
    ]
  },
  {
    "volume": 441,
    "sequence": 36,
    "title": "冬至夜",
    "author": "白居易",
    "content": [
      "老去襟怀常濩落，病来须鬓转苍浪。",
      "心灰不及炉中火，鬓雪多于砌下霜。",
      "三峡南宾城最远，一年冬至夜偏长。",
      "今宵始觉房栊冷，坐索寒衣托孟光。"
    ]
  },
  {
    "volume": 441,
    "sequence": 37,
    "title": "竹枝词四首",
    "author": "白居易",
    "content": [
      "瞿唐峡口水烟低，白帝城头月向西。",
      "唱到竹枝声咽处，寒猿暗鸟一时啼。",
      "竹枝苦怨怨何人，夜静山空歇又闻。",
      "蛮儿巴女齐声唱，愁杀江楼病使君。",
      "巴东船舫上巴西，波面风生雨脚齐。",
      "水蓼冷花红簇簇，江蓠湿叶碧凄凄。",
      "江畔谁人唱竹枝，前声断咽后声迟。",
      "怪来调苦缘词苦，多是通州司马诗。"
    ]
  },
  {
    "volume": 441,
    "sequence": 38,
    "title": "酬严中丞晚眺黔江见寄",
    "author": "白居易",
    "content": [
      "江水三回曲，愁人两地情。",
      "磨围山下色，明月峡中声。",
      "晚后连天碧，秋来彻底清。",
      "临流有新恨，照见白须生。"
    ]
  },
  {
    "volume": 441,
    "sequence": 39,
    "title": "寄题杨万州四望楼",
    "author": "白居易",
    "content": [
      "江上新楼名四望，东西南北水茫茫。",
      "无由得与君携手，同凭栏干一望乡。"
    ]
  },
  {
    "volume": 441,
    "sequence": 40,
    "title": "答杨使君登楼见忆",
    "author": "白居易",
    "content": [
      "忠万楼中南北望，南州烟水北州云。",
      "两州何事偏相忆，各是笼禽作使君。"
    ]
  },
  {
    "volume": 441,
    "sequence": 41,
    "title": "除夜",
    "author": "白居易",
    "content": [
      "岁暮纷多思，天涯渺未归。",
      "老添新甲子，病减旧容辉。",
      "乡国仍留念，功名已息机。",
      "明朝四十九，应转悟前非。"
    ]
  },
  {
    "volume": 441,
    "sequence": 42,
    "title": "闻雷",
    "author": "白居易",
    "content": [
      "瘴地风霜早，温天气候催。",
      "穷冬不见雪，正月已闻雷。",
      "震蛰虫蛇出，惊枯草木开。",
      "空余客方寸，依旧似寒灰。"
    ]
  },
  {
    "volume": 441,
    "sequence": 43,
    "title": "春至",
    "author": "白居易",
    "content": [
      "若为南国春还至，争向东楼日又长。",
      "白片落梅浮涧水，黄梢新柳出城墙。",
      "闲拈蕉叶题诗咏，闷取藤枝引酒尝。",
      "乐事渐无身渐老，从今始拟负风光。"
    ]
  },
  {
    "volume": 441,
    "sequence": 44,
    "title": "感春",
    "author": "白居易",
    "content": [
      "巫峡中心郡，巴城四面春。",
      "草青临水地，头白见花人。",
      "忧喜皆心火，荣枯是眼尘。",
      "除非一杯酒，何物更关身。"
    ]
  },
  {
    "volume": 441,
    "sequence": 45,
    "title": "春江",
    "author": "白居易",
    "content": [
      "炎凉昏晓苦推迁，不觉忠州已二年。",
      "闭阁只听朝暮鼓，上楼空望往来船。",
      "莺声诱引来花下，草色句留坐水边。",
      "唯有春江看未厌，萦砂绕石渌潺湲。"
    ]
  },
  {
    "volume": 441,
    "sequence": 46,
    "title": "题东楼前李使君所种樱桃花",
    "author": "白居易",
    "content": [
      "身入青云无见日，手栽红树又逢春。",
      "唯留花向楼前著，故故抛愁与后人。"
    ]
  },
  {
    "volume": 441,
    "sequence": 47,
    "title": "巴水",
    "author": "白居易",
    "content": [
      "城下巴江水，春来似麹尘。",
      "软沙如渭曲，斜岸忆天津。",
      "影蘸新黄柳，香浮小白蘋。",
      "临流搔首坐，惆怅为何人。"
    ]
  },
  {
    "volume": 441,
    "sequence": 48,
    "title": "野行",
    "author": "白居易",
    "content": [
      "草润衫襟重，沙干屐齿轻。",
      "仰头听鸟立，信脚望花行。",
      "暇日无公事，衰年有道情。",
      "浮生短于梦，梦里莫营营。"
    ]
  },
  {
    "volume": 441,
    "sequence": 49,
    "title": "送高侍御使回，因寄杨八",
    "author": "白居易",
    "content": [
      "明月峡边逢制使，黄茅岸上是忠州。",
      "到城莫说忠州恶，无益虚教杨八愁。"
    ]
  },
  {
    "volume": 441,
    "sequence": 50,
    "title": "奉酬李相公见示绝句（时初闻国丧）",
    "author": "白居易",
    "content": [
      "碧油幢下捧新诗，荣贱虽殊共一悲。",
      "涕泪满襟君莫怪，甘泉侍从最多时。"
    ]
  },
  {
    "volume": 441,
    "sequence": 51,
    "title": "喜山石榴花开（去年自庐山移来）",
    "author": "白居易",
    "content": [
      "忠州州里今日花，庐山山头去时树。",
      "已怜根损斩新栽，还喜花开依旧数。",
      "赤玉何人少琴轸，红缬谁家合罗袴。",
      "但知烂熳恣情开，莫怕南宾桃李妒。"
    ]
  },
  {
    "volume": 441,
    "sequence": 52,
    "title": "戏赠萧处士、清禅师",
    "author": "白居易",
    "content": [
      "三杯嵬峨忘机客，百衲头陀任运僧。",
      "又有放慵巴郡守，不营一事共腾腾。"
    ]
  },
  {
    "volume": 441,
    "sequence": 53,
    "title": "钱虢州以三堂绝句见寄，因以本韵和之",
    "author": "白居易",
    "content": [
      "同事空王岁月深，相思远寄定中吟。",
      "遥知清净中和化，只用金刚三昧心。"
    ]
  },
  {
    "volume": 441,
    "sequence": 54,
    "title": "三月三日",
    "author": "白居易",
    "content": [
      "暮春风景初三日，流世光阴半百年。",
      "欲作闲游无好伴，半江惆怅却回船。"
    ]
  },
  {
    "volume": 441,
    "sequence": 55,
    "title": "寒食夜",
    "author": "白居易",
    "content": [
      "四十九年身老日，一百五夜月明天。",
      "抱膝思量何事在，痴男騃女唤秋千。"
    ]
  },
  {
    "volume": 441,
    "sequence": 56,
    "title": "代州民问",
    "author": "白居易",
    "content": [
      "龙昌寺底开山路，巴子台前种柳林。",
      "官职家乡都忘却，谁人会得使君心。"
    ]
  },
  {
    "volume": 441,
    "sequence": 57,
    "title": "答州民",
    "author": "白居易",
    "content": [
      "宦情斗擞随尘去，乡思销磨逐日无。",
      "唯拟腾腾作闲事，遮渠不道使君愚。"
    ]
  },
  {
    "volume": 441,
    "sequence": 58,
    "title": "荔枝楼对酒",
    "author": "白居易",
    "content": [
      "荔枝新熟鸡冠色，烧酒初开琥珀香。",
      "欲摘一枝倾一醆，西楼无客共谁尝。"
    ]
  },
  {
    "volume": 441,
    "sequence": 59,
    "title": "房家夜宴喜雪，戏赠主人",
    "author": "白居易",
    "content": [
      "风头向夜利如刀，赖此温炉软锦袍。",
      "桑落气薰珠翠暖，柘枝声引管弦高。",
      "酒钩送醆推莲子，烛泪粘盘垒蒲萄。",
      "不醉遣侬争散得，门前雪片似鹅毛。"
    ]
  },
  {
    "volume": 441,
    "sequence": 60,
    "title": "醉后赠人",
    "author": "白居易",
    "content": [
      "香球趁拍回环匼，花醆抛巡取次飞。",
      "自入春来未同醉，那能夜去独先归。"
    ]
  },
  {
    "volume": 441,
    "sequence": 61,
    "title": "初除尚书郎，脱刺史绯",
    "author": "白居易",
    "content": [
      "亲宾相贺问何如，服色恩光尽反初。",
      "头白喜抛黄草峡，眼明惊拆紫泥书。",
      "便留朱绂还铃阁，却著青袍侍玉除。",
      "无奈娇痴三岁女，绕腰啼哭觅金鱼。"
    ]
  },
  {
    "volume": 441,
    "sequence": 62,
    "title": "留题开元寺上方",
    "author": "白居易",
    "content": [
      "东寺台阁好，上方风景清。",
      "数来犹未厌，长别岂无情。",
      "恋水多临坐，辞花剩绕行。",
      "最怜新岸柳，手种未全成。"
    ]
  },
  {
    "volume": 441,
    "sequence": 63,
    "title": "别种东坡花树两绝",
    "author": "白居易",
    "content": [
      "三年留滞在江城，草树禽鱼尽有情。",
      "何处殷勤重回首，东坡桃李种新成。",
      "花林好住莫憔悴，春至但知依旧春。",
      "楼上明年新太守，不妨还是爱花人。"
    ]
  },
  {
    "volume": 441,
    "sequence": 64,
    "title": "别桥上竹",
    "author": "白居易",
    "content": [
      "穿桥迸竹不依行，恐碍行人被损伤。",
      "我去自惭遗爱少，不教君得似甘棠。"
    ]
  },
  {
    "volume": 441,
    "sequence": 65,
    "title": "发白狗峡，次黄牛峡登高寺，却望忠州",
    "author": "白居易",
    "content": [
      "白狗次黄牛，滩如竹节稠。",
      "路穿天地险，人续古今愁。",
      "忽见千花塔，因停一叶舟。",
      "畏途常迫促，静境暂淹留。",
      "巴曲春全尽，巫阳雨半收。",
      "北归虽引领，南望亦回头。",
      "昔去悲殊俗，今来念旧游。",
      "别僧山北寺，抛竹水西楼。",
      "郡树花如雪，军厨酒似油。",
      "时时大开口，自笑忆忠州。"
    ]
  },
  {
    "volume": 441,
    "sequence": 66,
    "title": "棣华驿见杨八题梦兄弟诗",
    "author": "白居易",
    "content": [
      "遥闻旅宿梦兄弟，应为邮亭名棣华。",
      "名作棣华来早晚，自题诗后属杨家。"
    ]
  },
  {
    "volume": 441,
    "sequence": 67,
    "title": "商山路有感",
    "author": "白居易",
    "content": [
      "万里路长在，六年身始归。",
      "所经多旧馆，大半主人非。"
    ]
  },
  {
    "volume": 441,
    "sequence": 68,
    "title": "商山路驿桐树，昔与微之前后题名处",
    "author": "白居易",
    "content": [
      "与君前后多迁谪，五度经过此路隅。",
      "笑问中庭老桐树，这回归去免来无。"
    ]
  },
  {
    "volume": 441,
    "sequence": 69,
    "title": "恻恻吟",
    "author": "白居易",
    "content": [
      "恻恻复恻恻，逐臣返乡国。",
      "前事难重论，少年不再得。",
      "泥涂绛老头班白，炎瘴灵均面黎黑。",
      "六年不死却归来，道著姓名人不识。"
    ]
  },
  {
    "volume": 441,
    "sequence": 70,
    "title": "德宗皇帝挽歌词四首",
    "author": "白居易",
    "content": [
      "执象宗玄祖，贻谋启孝孙。",
      "文高柏梁殿，礼薄霸陵原。",
      "宫仗辞天阙，朝仪出国门。",
      "生成不可报，二十七年恩。",
      "虞帝南巡后，殷宗谅暗中。",
      "初辞铸鼎地，已闭望仙宫。",
      "晓落当陵月，秋生满旆风。",
      "前星承帝座，不使北辰空。",
      "业大承宗祖，功成付子孙。",
      "睿文诗播乐，遗训史标言。",
      "节表中和德，方垂广利恩。",
      "悬知千载后，理代数贞元。",
      "梦减三龄寿，哀延七月期。",
      "寝园愁望远，宫仗哭行迟。",
      "云日添寒惨，笳箫向晚悲。",
      "因山有遗诏，如葬汉文时。"
    ]
  },
  {
    "volume": 441,
    "sequence": 71,
    "title": "昭德皇后挽歌词",
    "author": "白居易",
    "content": [
      "仙去逍遥境，诗留窈窕章。",
      "春归金屋少，夜入寿宫长。",
      "凤引曾辞辇，蚕休昔采桑。",
      "阴灵何处感，沙麓月无光。"
    ]
  },
  {
    "volume": 441,
    "sequence": 72,
    "title": "太平乐词二首（已下七首在翰林院时奉敕撰进）",
    "author": "白居易",
    "content": [
      "岁丰仍节俭，时泰更销兵。",
      "圣念长如此，何忧不太平。",
      "湛露浮尧酒，薰风起舜歌。",
      "愿同尧舜意，所乐在人和。"
    ]
  },
  {
    "volume": 441,
    "sequence": 73,
    "title": "小曲新词二首",
    "author": "白居易",
    "content": [
      "霁色鲜宫殿，秋声脆管弦。",
      "圣明千岁乐，岁岁似今年。",
      "红裾明月夜，碧簟早秋时。",
      "好向昭阳宿，天凉玉漏迟。"
    ]
  },
  {
    "volume": 441,
    "sequence": 74,
    "title": "闺怨词三首",
    "author": "白居易",
    "content": [
      "朝憎莺百啭，夜妒燕双栖。",
      "不惯经春别，谁知到晓啼。",
      "珠箔笼寒月，纱窗背晓灯。",
      "夜来巾上泪，一半是春冰。",
      "关山征戍远，闺阁别离难。",
      "苦战应憔悴，寒衣不要宽。"
    ]
  },
  {
    "volume": 441,
    "sequence": 75,
    "title": "残春曲（禁中口号）",
    "author": "白居易",
    "content": [
      "禁苑残莺三四声，景迟风慢暮春情。",
      "日西无事墙阴下，闲蹋宫花独自行。"
    ]
  },
  {
    "volume": 441,
    "sequence": 76,
    "title": "长安春",
    "author": "白居易",
    "content": [
      "青门柳枝软无力，东风吹作黄金色。",
      "街东酒薄醉易醒，满眼春愁销不得。"
    ]
  },
  {
    "volume": 441,
    "sequence": 77,
    "title": "长乐坡送人，赋得愁字",
    "author": "白居易",
    "content": [
      "行人南北分征路，流水东西接御沟。",
      "终日坡前恨离别，谩名长乐是长愁。"
    ]
  },
  {
    "volume": 441,
    "sequence": 78,
    "title": "独眠吟二首",
    "author": "白居易",
    "content": [
      "夜长无睡起阶前，寥落星河欲曙天。",
      "十五年来明月夜，何曾一夜不孤眠。",
      "独眠客，夜夜可怜长寂寂。",
      "就中今夜最愁人，凉月清风满床席。"
    ]
  },
  {
    "volume": 441,
    "sequence": 79,
    "title": "期不至",
    "author": "白居易",
    "content": [
      "红烛清樽久延伫，出门入门天欲曙。",
      "星稀月落竟不来，烟柳胧胧鹊飞去。"
    ]
  },
  {
    "volume": 441,
    "sequence": 80,
    "title": "长洲苑",
    "author": "白居易",
    "content": [
      "春入长洲草又生，鹧鸪飞起少人行。",
      "年深不辨娃宫处，夜夜苏台空月明。"
    ]
  },
  {
    "volume": 441,
    "sequence": 81,
    "title": "忆江柳",
    "author": "白居易",
    "content": [
      "曾栽杨柳江南岸，一别江南两度春。",
      "遥忆青青江岸上，不知攀折是何人。"
    ]
  },
  {
    "volume": 441,
    "sequence": 82,
    "title": "南浦别",
    "author": "白居易",
    "content": [
      "南浦凄凄别，西风袅袅秋。",
      "一看肠一断，好去莫回头。"
    ]
  },
  {
    "volume": 441,
    "sequence": 83,
    "title": "三年别",
    "author": "白居易",
    "content": [
      "悠悠一别已三年，相望相思明月天。",
      "肠断青天望明月，别来三十六回圆。"
    ]
  },
  {
    "volume": 441,
    "sequence": 84,
    "title": "伤春词",
    "author": "白居易",
    "content": [
      "深浅檐花千万枝，碧纱窗外啭黄鹂。",
      "残妆含泪下帘坐，尽日伤春春不知。"
    ]
  },
  {
    "volume": 441,
    "sequence": 85,
    "title": "后宫词",
    "author": "白居易",
    "content": [
      "泪湿罗巾梦不成，夜深前殿按歌声。",
      "红颜未老恩先断，斜倚薰笼坐到明。"
    ]
  }
]