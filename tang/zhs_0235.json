[
  {
    "volume": 235,
    "sequence": 1,
    "title": "自蜀奉册命往朔方途中呈韦左相文部房尚书门下崔侍郎",
    "author": "贾至",
    "content": [
      "胡羯乱中夏，銮舆忽南巡。",
      "衣冠陷戎寇，狼狈随风尘。",
      "豳公秉大节，临难不顾身。",
      "激昂白刃前，溅血下沾巾。",
      "尚书抱忠义，历险披荆榛。",
      "扈从出剑门，登翼岷江滨。",
      "时望挹侍郎，公才标缙绅。",
      "亭亭昆山玉，皎皎无缁磷。",
      "顾惟乏经济，扞牧陪从臣。",
      "永愿雪会稽，仗剑清咸秦。",
      "太皇时内禅，神器付嗣君。",
      "新命集旧邦，至德被远人。",
      "捧册自南服，奉诏趋北军。",
      "觐谒心载驰，违离难重陈。",
      "策马出蜀山，畏途上缘云。",
      "饮啄丛箐间，栖息虎豹群。",
      "崎岖凌危栈，惴栗惊心神。",
      "峭壁上。",
      "岑，大江下沄沄。",
      "皇风扇八极，异类怀深仁。",
      "元凶诱黠虏，肘腋生妖氛。",
      "明主信英武，威声赫四邻。",
      "誓师自朔方，旗帜何缤纷。",
      "铁骑照白日，旄头拂秋旻。",
      "将来荡沧溟，宁止蹴昆仑。",
      "古来有屯难，否泰长相因。",
      "夏康缵禹绩，代祖复汉勋。",
      "于役各勤王，驱驰拱紫宸。",
      "岂惟太公望，往昔逢周文。",
      "谁谓三杰才，功业独殊伦。",
      "感此慰行迈，无为歌苦辛。"
    ]
  },
  {
    "volume": 235,
    "sequence": 2,
    "title": "赠裴九侍御昌江草堂弹琴",
    "author": "贾至",
    "content": [
      "朔风吹疏林，积雪在崖巘。",
      "鸣琴草堂响，小涧清且浅。",
      "沉吟东山意，欲去芳岁晚。",
      "怅望黄绮心，白云若在眼。"
    ]
  },
  {
    "volume": 235,
    "sequence": 3,
    "title": "巴陵早秋，寄荆州崔司马、吏部阎功曹舍人",
    "author": "贾至",
    "content": [
      "谪居潇湘渚，再见洞庭秋。",
      "极目连江汉，西南浸斗牛。",
      "滔滔荡云梦，澹澹摇巴丘。",
      "旷如临渤澥，窅疑造瀛洲。",
      "君山丽中波，苍翠长夜浮。",
      "帝子去永久，楚词尚悲秋。",
      "我同长沙行，时事加百忧。",
      "登高望旧国，胡马满东周。",
      "宛叶遍蓬蒿，樊邓无良畴。",
      "独攀青枫树，泪洒沧江流。",
      "故人西掖寮，同扈岐阳蒐。",
      "差池尽三黜，蹭蹬各南州。",
      "相去虽地接，不得从之游。",
      "耿耿云阳台，迢迢王粲楼。",
      "跂予暮霞里，谁谓无轻舟。"
    ]
  },
  {
    "volume": 235,
    "sequence": 4,
    "title": "闲居秋怀，寄阳翟陆赞府、封丘高少府",
    "author": "贾至",
    "content": [
      "今日霖雨霁，飒然高馆凉。",
      "秋风吹二毛，烈士加慨慷。",
      "忆昔皇运初，众宾俱龙骧。",
      "解巾佐幕府，脱剑升明堂。",
      "郁郁被庆云，昭昭翼太阳。",
      "鲸鱼纵大壑，鸑鷟鸣高冈。",
      "信矣草创时，泰阶速贤良。",
      "一言顿遭逢，片善蒙恩光。",
      "我生属圣明，感激窃自强。",
      "崎岖郡邑权，连骞翰墨场。",
      "天朝富英髦，多士如珪璋。",
      "盛才溢下位，蹇步徒猖狂。",
      "闭门对群书，几案在我旁。",
      "枕席相远游，聊欲浮沧浪。",
      "八月白露降，玄蝉号枯桑。",
      "舣舟临清川，迢递愁思长。",
      "我有同怀友，各在天一方。",
      "离披不相见，浩荡隔两乡。",
      "平生霞外期，宿昔共行藏。",
      "岂无蓬莱树，岁晏空苍苍。"
    ]
  },
  {
    "volume": 235,
    "sequence": 5,
    "title": "送友人使河源",
    "author": "贾至",
    "content": [
      "送君鲁郊外，下车上高丘。",
      "萧条千里暮，日落黄云秋。",
      "举酒有馀恨，论边无远谋。",
      "河源望不见，旌旆去悠悠。"
    ]
  },
  {
    "volume": 235,
    "sequence": 6,
    "title": "送李侍御",
    "author": "贾至",
    "content": [
      "我年四十馀，已叹前路短。",
      "羁离洞庭上，安得不引满。",
      "李侯忘情者，与我同疏懒。",
      "孤帆泣潇湘，望远心欲断。"
    ]
  },
  {
    "volume": 235,
    "sequence": 7,
    "title": "送耿副使归长沙",
    "author": "贾至",
    "content": [
      "画舸欲南归，江亭且留宴。",
      "日暮湖上云，萧萧若流霰。",
      "昨夜相知者，明发不可见。",
      "惆怅西北风，高帆为谁扇。"
    ]
  },
  {
    "volume": 235,
    "sequence": 8,
    "title": "送夏侯子之江夏",
    "author": "贾至",
    "content": [
      "扣楫洞庭上，清风千里来。",
      "留欢一杯酒，欲别复裴回。",
      "相见楚山下，渔舟忆钓台。",
      "羡君还旧里，归念独悠哉。"
    ]
  },
  {
    "volume": 235,
    "sequence": 9,
    "title": "寓言二首",
    "author": "贾至",
    "content": [
      "春草纷碧色，佳人旷无期。",
      "悠哉千里心，欲采商山芝。",
      "叹息良会晚，如何桃李时。",
      "怀君晴川上，伫立夏云滋。",
      "凛凛秋闺夕，绮罗早知寒。",
      "玉砧调鸣杵，始捣机中纨。",
      "忆昨别离日，桐花覆井栏。",
      "今来思君时，白露盈阶漙。",
      "闻有关河信，欲寄双玉盘。",
      "玉以委贞心，盘以荐嘉餐。",
      "嗟君在万里，使妾衣带宽。"
    ]
  },
  {
    "volume": 235,
    "sequence": 10,
    "title": "燕歌行",
    "author": "贾至",
    "content": [
      "国之重镇惟幽都，东威九夷北制胡。",
      "五军精卒三十万，百战百胜擒单于。",
      "前临滹沱后易水，崇山沃野亘千里。",
      "昔时燕山重贤士，黄金筑台从隗始。",
      "倏忽兴王定蓟丘，汉家又以封王侯。",
      "萧条魏晋为横流，鲜卑窃据朝五州。",
      "我唐区夏馀十纪，军容武备赫万祀。",
      "彤弓黄钺授元帅，垦耕大漠为内地。",
      "季秋胶折边草腓，治兵羽猎因出师。",
      "千营万队连旌旗，望之如火忽电驰。",
      "匈奴慑窜穷发北，大荒万里无尘飞。",
      "君不见隋家昔为天下宰，穷兵黩武征辽海。",
      "南风不竞多死声，鼓卧旗折黄云横。",
      "六军将士皆死尽，战马空鞍归故营。",
      "时移道革天下平，白环入贡沧海清。",
      "自有农夫已高枕，无劳校尉重横行。"
    ]
  },
  {
    "volume": 235,
    "sequence": 11,
    "title": "巴陵寄李二户部、张十四礼部（时贬岳州司马）",
    "author": "贾至",
    "content": [
      "江南春草初幂幂，愁杀江南独愁客。",
      "秦中杨柳也应新，转忆秦中相忆人。",
      "万里莺花不相见，登高一望泪沾巾。"
    ]
  },
  {
    "volume": 235,
    "sequence": 12,
    "title": "长门怨",
    "author": "贾至",
    "content": [
      "独坐思千里，春庭晓景长。",
      "莺喧翡翠幕，柳覆郁金堂。",
      "舞蝶萦愁绪，繁花对靓妆。",
      "深情托瑶瑟，弦断不成章。"
    ]
  },
  {
    "volume": 235,
    "sequence": 13,
    "title": "铜雀台",
    "author": "贾至",
    "content": [
      "日暮铜台静，西陵鸟雀归。",
      "抚弦心断绝，听管泪霏微。",
      "灵几临朝奠，空床卷夜衣。",
      "苍苍川上月，应照妾魂飞。"
    ]
  },
  {
    "volume": 235,
    "sequence": 14,
    "title": "侍宴曲",
    "author": "贾至",
    "content": [
      "云陛褰珠扆，天墀覆绿杨。",
      "隔帘妆隐映，向席舞低昂。",
      "鸣佩长廊静，开冰广殿凉。",
      "欢馀剑履散，同辇入昭阳。"
    ]
  },
  {
    "volume": 235,
    "sequence": 15,
    "title": "对酒曲二首",
    "author": "贾至",
    "content": [
      "梅发柳依依，黄鹂历乱飞。",
      "当歌怜景色，对酒惜芳菲。",
      "曲水浮花气，流风散舞衣。",
      "通宵留暮雨，上客莫言归。",
      "春来酒味浓，举酒对春丛。",
      "一酌千忧散，三杯万事空。",
      "放歌乘美景，醉舞向东风。",
      "寄语尊前客，生涯任转蓬。"
    ]
  },
  {
    "volume": 235,
    "sequence": 16,
    "title": "送陆协律赴端州",
    "author": "贾至",
    "content": [
      "越井人南去，湘川水北流。",
      "江边数杯酒，海内一孤舟。",
      "岭峤同仙客，京华即旧游。",
      "春心将别恨，万里共悠悠。"
    ]
  },
  {
    "volume": 235,
    "sequence": 17,
    "title": "送王员外赴长沙",
    "author": "贾至",
    "content": [
      "携手登临处，巴陵天一隅。",
      "春生云梦泽，水溢洞庭湖。",
      "共叹虞翻枉，同悲阮籍途。",
      "长沙旧卑湿，今古不应殊。"
    ]
  },
  {
    "volume": 235,
    "sequence": 18,
    "title": "送夏侯参军赴广州",
    "author": "贾至",
    "content": [
      "闻道衡阳外，由来雁不飞。",
      "送君从此去，书信定应稀。",
      "云海南溟远，烟波北渚微。",
      "勉哉孙楚吏，彩服正光辉。"
    ]
  },
  {
    "volume": 235,
    "sequence": 19,
    "title": "长沙别李六侍御",
    "author": "贾至",
    "content": [
      "月明湘水白，霜落洞庭干。",
      "放逐长沙外，相逢路正难。",
      "云归帝乡远，雁报朔方寒。",
      "此别盈襟泪，雍门不假弹。"
    ]
  },
  {
    "volume": 235,
    "sequence": 20,
    "title": "岳阳楼宴王员外贬长沙（一题作南州有赠）",
    "author": "贾至",
    "content": [
      "极浦三春草，高楼万里心。",
      "楚山晴霭碧，湘水暮流深。",
      "忽与朝中旧，同为泽畔吟。",
      "停杯试北望，还欲泪沾襟。"
    ]
  },
  {
    "volume": 235,
    "sequence": 21,
    "title": "咏冯昭仪当熊",
    "author": "贾至",
    "content": [
      "白羽插雕弓，霓旌动朔风。",
      "平明出金屋，扈辇上林中。",
      "逐兽长廊静，呼鹰御苑空。",
      "王孙莫谏猎，贱妾解当熊。"
    ]
  },
  {
    "volume": 235,
    "sequence": 22,
    "title": "早朝大明宫呈两省僚友",
    "author": "贾至",
    "content": [
      "银烛熏天紫陌长，禁城春色晓苍苍。",
      "千条弱柳垂青琐，百啭流莺绕建章。",
      "剑佩声随玉墀步，衣冠身惹御炉香。",
      "共沐恩波凤池上，朝朝染翰侍君王。"
    ]
  },
  {
    "volume": 235,
    "sequence": 23,
    "title": "白马",
    "author": "贾至",
    "content": [
      "白马紫连钱，嘶鸣丹阙前。",
      "闻珂自蹀躞，不要下金鞭。"
    ]
  },
  {
    "volume": 235,
    "sequence": 24,
    "title": "赠薛瑶英",
    "author": "贾至",
    "content": [
      "舞怯铢衣重，笑疑桃脸开。",
      "方知汉成帝，虚筑避风台。"
    ]
  },
  {
    "volume": 235,
    "sequence": 25,
    "title": "出塞曲",
    "author": "贾至",
    "content": [
      "万里平沙一聚尘，南飞羽檄北来人。",
      "传道五原烽火急，单于昨夜寇新秦。"
    ]
  },
  {
    "volume": 235,
    "sequence": 26,
    "title": "春思二首",
    "author": "贾至",
    "content": [
      "草色青青柳色黄，桃花历乱李花香。",
      "东风不为吹愁去，春日偏能惹恨长。",
      "红粉当垆弱柳垂，金花腊酒解酴醿。",
      "笙歌日暮能留客，醉杀长安轻薄儿。"
    ]
  },
  {
    "volume": 235,
    "sequence": 27,
    "title": "勤政楼观乐",
    "author": "贾至",
    "content": [
      "银河帝女下三清，紫禁笙歌出九城。",
      "为报延州来听乐，须知天下欲升平。"
    ]
  },
  {
    "volume": 235,
    "sequence": 28,
    "title": "赠陕掾梁宏",
    "author": "贾至",
    "content": [
      "梁子工文四十年，诗颠名过草书颠。",
      "白头仍作功曹掾，禄薄难供沽酒钱。"
    ]
  },
  {
    "volume": 235,
    "sequence": 29,
    "title": "答严大夫",
    "author": "贾至",
    "content": [
      "今夕秦天一雁来，梧桐坠叶捣衣催。",
      "思君独步华亭月，旧馆秋阴生绿苔。"
    ]
  },
  {
    "volume": 235,
    "sequence": 30,
    "title": "送李侍郎赴常州",
    "author": "贾至",
    "content": [
      "雪晴云散北风寒，楚水吴山道路难。",
      "今日送君须尽醉，明朝相忆路漫漫。"
    ]
  },
  {
    "volume": 235,
    "sequence": 31,
    "title": "初至巴陵与李十二白、裴九同泛洞庭湖三首",
    "author": "贾至",
    "content": [
      "江上相逢皆旧游，湘山永望不堪愁。",
      "明月秋风洞庭水，孤鸿落叶一扁舟。",
      "枫岸纷纷落叶多，洞庭秋水晚来波。",
      "乘兴轻舟无近远，白云明月吊湘娥。",
      "江畔枫叶初带霜，渚边菊花亦已黄。",
      "轻舟落日兴不尽，三湘五湖意何长。"
    ]
  },
  {
    "volume": 235,
    "sequence": 32,
    "title": "西亭春望",
    "author": "贾至",
    "content": [
      "日长风暖柳青青，北雁归飞入窅冥。",
      "岳阳城上闻吹笛，能使春心满洞庭。"
    ]
  },
  {
    "volume": 235,
    "sequence": 33,
    "title": "君山",
    "author": "贾至",
    "content": [
      "湘中老人读黄老，手援紫藟坐碧草。",
      "春至不知湖水深，日暮忘却巴陵道。"
    ]
  },
  {
    "volume": 235,
    "sequence": 34,
    "title": "洞庭送李十二赴零陵",
    "author": "贾至",
    "content": [
      "今日相逢落叶前，洞庭秋水远连天。",
      "共说金华旧游处，回看北斗欲潸然。"
    ]
  },
  {
    "volume": 235,
    "sequence": 35,
    "title": "江南送李卿",
    "author": "贾至",
    "content": [
      "双鹤南飞度楚山，楚南相见忆秦关。",
      "愿值回风吹羽翼，早随阳雁及春还。"
    ]
  },
  {
    "volume": 235,
    "sequence": 36,
    "title": "送王道士还京",
    "author": "贾至",
    "content": [
      "一片仙云入帝乡，数声秋雁至衡阳。",
      "借问清都旧花月，岂知迁客泣潇湘。"
    ]
  },
  {
    "volume": 235,
    "sequence": 37,
    "title": "巴陵夜别王八员外（一作萧静诗，题云三湘有怀）",
    "author": "贾至",
    "content": [
      "柳絮飞时别洛阳，梅花发后到三湘。",
      "世情已逐浮云散，离恨空随江水长。"
    ]
  },
  {
    "volume": 235,
    "sequence": 38,
    "title": "别裴九弟",
    "author": "贾至",
    "content": [
      "西江万里向东流，今夜江边驻客舟。",
      "月色更添春色好，芦风似胜竹风幽。"
    ]
  },
  {
    "volume": 235,
    "sequence": 39,
    "title": "送南给事贬崖州",
    "author": "贾至",
    "content": [
      "畴昔丹墀与凤池，即今相见两相悲。",
      "朱崖云梦三千里，欲别俱为恸哭时。"
    ]
  },
  {
    "volume": 235,
    "sequence": 40,
    "title": "重别南给事",
    "author": "贾至",
    "content": [
      "谪宦三年尚未回，故人今日又重来。",
      "闻道崖州一千里，今朝须尽数千杯。"
    ]
  },
  {
    "volume": 235,
    "sequence": 41,
    "title": "岳阳楼重宴别王八员外贬长沙",
    "author": "贾至",
    "content": [
      "江路东连千里潮，青云北望紫微遥。",
      "莫道巴陵湖水阔，长沙南畔更萧条。"
    ]
  }
]