[
  {
    "volume": 338,
    "sequence": 1,
    "title": "河之水二首寄子侄老成",
    "author": "韩愈",
    "content": [
      "河之水，去悠悠。",
      "我不如，水东流。",
      "我有孤侄在海陬，三年不见兮使我生忧。",
      "日复日，夜复夜。",
      "三年不见汝，使我鬓发未老而先化。",
      "河之水，悠悠去。",
      "我不如，水东注。",
      "我有孤侄在海浦，三年不见兮使我心苦。",
      "采蕨于山，缗鱼于渊。",
      "我徂京师，不远其还。"
    ]
  },
  {
    "volume": 338,
    "sequence": 2,
    "title": "山石",
    "author": "韩愈",
    "content": [
      "山石荦确行径微，黄昏到寺蝙蝠飞。",
      "升堂坐阶新雨足，芭蕉叶大支子肥。",
      "僧言古壁佛画好，以火来照所见稀。",
      "铺床拂席置羹饭，疏粝亦足饱我饥。",
      "夜深静卧百虫绝，清月出岭光入扉。",
      "天明独去无道路，出入高下穷烟霏。",
      "山红涧碧纷烂漫，时见松枥皆十围。",
      "当流赤足蹋涧石，水声激激风吹衣。",
      "人生如此自可乐，岂必局束为人鞿。",
      "嗟哉吾党二三子，安得至老不更归。"
    ]
  },
  {
    "volume": 338,
    "sequence": 3,
    "title": "天星送杨凝郎中贺正",
    "author": "韩愈",
    "content": [
      "天星牢落鸡喔咿，仆夫起餐车载脂。",
      "正当穷冬寒未已，借问君子行安之。",
      "会朝元正无不至，受命上宰须及期。",
      "侍从近臣有虚位，公今此去归何时。"
    ]
  },
  {
    "volume": 338,
    "sequence": 4,
    "title": "汴泗交流赠张仆射（建封）",
    "author": "韩愈",
    "content": [
      "汴泗交流郡城角，筑场十步平如削。",
      "短垣三面缭逶迤，击鼓腾腾树赤旗。",
      "新秋朝凉未见日，公早结束来何为。",
      "分曹决胜约前定，百马攒蹄近相映。",
      "球惊杖奋合且离，红牛缨绂黄金羁。",
      "侧身转臂著马腹，霹雳应手神珠驰。",
      "超遥散漫两闲暇，挥霍纷纭争变化。",
      "发难得巧意气粗，欢声四合壮士呼。",
      "此诚习战非为剧，岂若安坐行良图。",
      "当今忠臣不可得，公马莫走须杀贼。"
    ]
  },
  {
    "volume": 338,
    "sequence": 5,
    "title": "忽忽",
    "author": "韩愈",
    "content": [
      "忽忽乎余未知生之为乐也，愿脱去而无因。",
      "安得长翮大翼如云生我身，乘风振奋出七合。",
      "绝浮尘，死生哀乐两相弃，是非得失付闲人。"
    ]
  },
  {
    "volume": 338,
    "sequence": 6,
    "title": "鸣雁",
    "author": "韩愈",
    "content": [
      "嗷嗷鸣雁鸣且飞，穷秋南去春北归。",
      "去寒就暖识所依，天长地阔栖息稀。",
      "风霜酸苦稻粱微，毛羽摧落身不肥。",
      "裴回反顾群侣违。",
      "哀鸣欲下洲渚非。",
      "江南水阔朝云多，草长沙软无网罗。",
      "闲飞静集鸣相和，违忧怀惠性匪他。",
      "凌风一举君谓何。"
    ]
  },
  {
    "volume": 338,
    "sequence": 7,
    "title": "龙移",
    "author": "韩愈",
    "content": [
      "天昏地黑蛟龙移，雷惊电激雄雌随。",
      "清泉百丈化为土，鱼鳖枯死吁可悲。"
    ]
  },
  {
    "volume": 338,
    "sequence": 8,
    "title": "雉带箭（此愈佐张仆射于徐，从猎而作也）",
    "author": "韩愈",
    "content": [
      "原头火烧静兀兀，野雉畏鹰出复没。",
      "将军欲以巧伏人，盘马弯弓惜不发。",
      "地形渐窄观者多，雉惊弓满劲箭加。",
      "冲人决起百余尺，红翎白镞相倾斜。",
      "将军仰笑军吏贺，五色离披马前堕。"
    ]
  },
  {
    "volume": 338,
    "sequence": 9,
    "title": "条山苍（中条山在黄河之西）",
    "author": "韩愈",
    "content": [
      "条山苍，河水黄。",
      "浪波沄沄去，松柏在山冈。"
    ]
  },
  {
    "volume": 338,
    "sequence": 10,
    "title": "赠郑兵曹",
    "author": "韩愈",
    "content": [
      "尊酒相逢十载前，君为壮夫我少年。",
      "尊酒相逢十载后，我为壮夫君白首。",
      "我材与世不相当，戢鳞委翅无复望。",
      "当今贤俊皆周行，君何为乎亦遑遑。",
      "杯行到君莫停手，破除万事无过酒。"
    ]
  },
  {
    "volume": 338,
    "sequence": 11,
    "title": "桃源图",
    "author": "韩愈",
    "content": [
      "神仙有无何渺茫，桃源之说诚荒唐。",
      "流水盘回山百转，生绡数幅垂中堂。",
      "武陵太守好事者，题封远寄南宫下。",
      "南宫先生忻得之，波涛入笔驱文辞。",
      "文工画妙各臻极，异境恍惚移于斯。",
      "架岩凿谷开宫室，接屋连墙千万日。",
      "嬴颠刘蹶了不闻，地坼天分非所恤。",
      "种桃处处惟开花。",
      "川原近远蒸红霞。",
      "初来犹自念乡邑，岁久此地还成家。",
      "渔舟之子来何所，物色相猜更问语。",
      "大蛇中断丧前王，群马南渡开新主。",
      "听终辞绝共凄然，自说经今七百年。",
      "当时万事皆眼见，不知几许犹流传。",
      "争持酒食来相馈，礼数不同樽俎异。",
      "月明伴宿玉堂空，骨冷魂清无梦寐。",
      "夜半金鸡啁哳鸣，火轮飞出客心惊。",
      "人间有累不可住，依然离别难为情。",
      "船开棹进一回顾，万里苍苍烟水暮。",
      "世俗宁知伪与真，至今传者武陵人。"
    ]
  },
  {
    "volume": 338,
    "sequence": 12,
    "title": "东方半明",
    "author": "韩愈",
    "content": [
      "东方半明大星没，独有太白配残月。",
      "嗟尔残月勿相疑，同光共影须臾期。",
      "残月晖晖，太白睒睒。",
      "鸡三号，更五点。"
    ]
  },
  {
    "volume": 338,
    "sequence": 13,
    "title": "赠唐衢",
    "author": "韩愈",
    "content": [
      "虎有爪兮牛有角，虎可搏兮牛可触。",
      "奈何君独抱奇材，手把锄犁饿空谷。",
      "当今天子急贤良，匦函朝出开明光。",
      "胡不上书自荐达，坐令四海如虞唐。"
    ]
  },
  {
    "volume": 338,
    "sequence": 14,
    "title": "贞女峡（在连州桂阳县，秦时有女子化石在东岸穴中）",
    "author": "韩愈",
    "content": [
      "江盘峡束春湍豪，风雷战斗鱼龙逃。",
      "悬流轰轰射水府，一泻百里翻云涛。",
      "漂船摆石万瓦裂，咫尺性命轻鸿毛。"
    ]
  },
  {
    "volume": 338,
    "sequence": 15,
    "title": "赠侯喜",
    "author": "韩愈",
    "content": [
      "吾党侯生字叔í，呼我持竿钓温水。",
      "平明鞭马出都门，尽日行行荆棘里。",
      "温水微茫绝又流，深如车辙阔容輈。",
      "虾蟆跳过雀儿浴，此纵有鱼何足求。",
      "我为侯生不能已，盘针擘粒投泥滓。",
      "晡时坚坐到黄昏，手倦目劳方一起。",
      "暂动还休未可期，虾行蛭渡似皆疑。",
      "举竿引线忽有得，一寸才分鳞与鬐。",
      "是日侯生与韩子，良久叹息相看悲。",
      "我今行事尽如此，此事正好为吾规。",
      "半世遑遑就举选，一名始得红颜衰。",
      "人间事势岂不见，徒自辛苦终何为。",
      "便当提携妻与子，南入箕颍无还时。",
      "叔í君今气方锐，我言至切君勿嗤。",
      "君欲钓鱼须远去，大鱼岂肯居沮洳。"
    ]
  },
  {
    "volume": 338,
    "sequence": 16,
    "title": "古意",
    "author": "韩愈",
    "content": [
      "太华峰头玉井莲，开花十丈藕如船。",
      "冷比雪霜甘比蜜，一片入口沈痾痊。",
      "我欲求之不惮远，青壁无路难夤缘。",
      "安得长梯上摘实，下种七泽根株连。"
    ]
  },
  {
    "volume": 338,
    "sequence": 17,
    "title": "八月十五夜赠张功曹",
    "author": "韩愈",
    "content": [
      "纤云四卷天无河，清风吹空月舒波。",
      "沙平水息声影绝，一杯相属君当歌。",
      "君歌声酸辞且苦，不能听终泪如雨。",
      "洞庭连天九疑高，蛟龙出没猩鼯号。",
      "十生九死到官所，幽居默默如藏逃。",
      "下床畏蛇食畏药，海气湿蛰熏腥臊。",
      "昨者州前捶大鼓，嗣皇继圣登夔皋。",
      "赦书一日行万里，罪从大辟皆除死。",
      "迁者追回流者还，涤瑕荡垢清朝班。",
      "州家申名使家抑，坎轲只得移荆蛮。",
      "判司卑官不堪说，未免捶楚尘埃间。",
      "同时辈流多上道，天路幽险难追攀。",
      "君歌且休听我歌，我歌今与君殊科。",
      "一年明月今宵多，人生由命非由他。",
      "有酒不饮奈明何。"
    ]
  },
  {
    "volume": 338,
    "sequence": 18,
    "title": "谒衡岳庙遂宿岳寺题门楼",
    "author": "韩愈",
    "content": [
      "五岳祭秩皆三公，四方环镇嵩当中。",
      "火维地荒足妖怪，天假神柄专其雄。",
      "喷云泄雾藏半腹，虽有绝顶谁能穷。",
      "我来正逢秋雨节，阴气晦昧无清风。",
      "潜心默祷若有应，岂非正直能感通。",
      "须臾静扫众峰出，仰见突兀撑青空。",
      "紫盖连延接天柱，石廪腾掷堆祝融。",
      "森然魄动下马拜，松柏一径趋灵宫。",
      "粉墙丹柱动光彩，鬼物图画填青红。",
      "升阶伛偻荐脯酒，欲以菲薄明其衷。",
      "庙令老人识神意，睢盱侦伺能鞠躬。",
      "手持杯珓导我掷，云此最吉馀难同。",
      "窜逐蛮荒幸不死，衣食才足甘长终。",
      "侯王将相望久绝，神纵欲福难为功。",
      "夜投佛寺上高阁，星月掩映云朣胧。",
      "猿鸣钟动不知曙，杲杲寒日生于东。"
    ]
  },
  {
    "volume": 338,
    "sequence": 19,
    "title": "岣嵝山",
    "author": "韩愈",
    "content": [
      "岣嵝山尖神禹碑，字青石赤形模奇。",
      "科斗拳身薤倒披，鸾飘凤泊拿虎螭。",
      "事严迹秘鬼莫窥，道人独上偶见之，我来咨嗟涕涟洏。",
      "千搜万索何处有，森森绿树猿猱悲。"
    ]
  },
  {
    "volume": 338,
    "sequence": 20,
    "title": "永贞行",
    "author": "韩愈",
    "content": [
      "君不见太皇谅阴未出令，小人乘时偷国柄。",
      "北军百万虎与貔，天子自将非他师。",
      "一朝夺印付私党，懔懔朝士何能为。",
      "狐鸣枭噪争署置，睗睒跳踉相妩媚。",
      "夜作诏书朝拜官，超资越序曾无难。",
      "公然白日受贿赂，火齐磊落堆金盘。",
      "元臣故老不敢语，昼卧涕泣何汍澜。",
      "董贤三公谁复惜，侯景九锡行可叹。",
      "国家功高德且厚，天位未许庸夫干。",
      "嗣皇卓荦信英主，文如太宗武高祖。",
      "膺图受禅登明堂，共流幽州鲧死羽。",
      "四门肃穆贤俊登，数君匪亲岂其朋。",
      "郎官清要为世称，荒郡迫野嗟可矜。",
      "湖波连天日相腾，蛮俗生梗瘴疠烝。",
      "江氛岭祲昏若凝，一蛇两头见未曾。",
      "怪鸟鸣唤令人憎，蛊虫群飞夜扑灯。",
      "雄虺毒螫堕股肱，食中置药肝心崩。",
      "左右使令诈难凭，慎勿浪信常兢兢。",
      "吾尝同僚情可胜，具书目见非妄征，嗟尔既往宜为惩。"
    ]
  },
  {
    "volume": 338,
    "sequence": 21,
    "title": "洞庭湖阻风赠张十一署（时自阳山徙掾江陵）",
    "author": "韩愈",
    "content": [
      "十月阴气盛，北风无时休。",
      "苍茫洞庭岸，与子维双舟。",
      "雾雨晦争泄，波涛怒相投。",
      "犬鸡断四听，粮绝谁与谋。",
      "相去不容步，险如碍山丘。",
      "清谈可以饱，梦想接无由。",
      "男女喧左右，饥啼但啾啾。",
      "非怀北归兴，何用胜羁愁。",
      "云外有白日，寒光自悠悠。",
      "能令暂开霁，过是吾无求。"
    ]
  },
  {
    "volume": 338,
    "sequence": 22,
    "title": "李花赠张十一署（或作李有花）",
    "author": "韩愈",
    "content": [
      "江陵城西二月尾，花不见桃惟见李。",
      "风揉雨练雪羞比，波涛翻空杳无涘。",
      "君知此处花何似，白花倒烛天夜明，群鸡惊鸣官吏起。",
      "金乌海底初飞来，朱辉散射青霞开。",
      "迷魂乱眼看不得，照耀万树繁如堆。",
      "念昔少年著游燕，对花岂省曾辞杯。",
      "自从流落忧感集，欲去未到先思回。",
      "只今四十已如此，后日更老谁论哉。",
      "力携一尊独就醉，不忍虚掷委黄埃。"
    ]
  },
  {
    "volume": 338,
    "sequence": 23,
    "title": "杏花",
    "author": "韩愈",
    "content": [
      "居邻北郭古寺空，杏花两株能白红。",
      "曲江满园不可到，看此宁避雨与风。",
      "二年流窜出岭外，所见草木多异同。",
      "冬寒不严地恒泄，阳气发乱无全功。",
      "浮花浪蕊镇长有，才开还落瘴雾中。",
      "山榴踯躅少意思，照耀黄紫徒为丛。",
      "鹧鸪钩輈猿叫歇，杳杳深谷攒青枫。",
      "岂如此树一来玩，若在京国情何穷。",
      "今旦胡为忽惆怅，万片飘泊随西东。",
      "明年更发应更好，道人莫忘邻家翁。"
    ]
  },
  {
    "volume": 338,
    "sequence": 24,
    "title": "感春四首",
    "author": "韩愈",
    "content": [
      "我所思兮在何所，情多地遐兮遍处处。",
      "东西南北皆欲往，千江隔兮万山阻。",
      "春风吹园杂花开，朝日照屋百鸟语。",
      "三杯取醉不复论，一生长恨奈何许。",
      "皇天平分成四时，春气漫诞最可悲。",
      "杂花妆林草盖地，白日坐上倾天维。",
      "蜂喧鸟咽留不得，红萼万片从风吹。",
      "岂如秋霜虽惨冽，摧落老物谁惜之。",
      "为此径须沽酒饮，自外天地弃不疑。",
      "近怜李杜无检束，烂漫长醉多文辞。",
      "屈原离骚二十五，不肯餔啜糟与醨。",
      "惜哉此子巧言语，不到圣处宁非痴。",
      "幸逢尧舜明四目，条理品汇皆得宜。",
      "平明出门暮归舍，酩酊马上知为谁。",
      "朝骑一马出，暝就一床卧。",
      "诗书渐欲抛，节行久已惰。",
      "冠欹感发秃，语误惊齿堕。",
      "孤负平生心，已矣知何奈。",
      "我恨不如江头人，长网横江遮紫鳞。",
      "独宿荒陂射凫雁，卖纳租赋官不嗔。",
      "归来欢笑对妻子，衣食自给宁羞贫。",
      "今者无端读书史，智慧只足劳精神。",
      "画蛇著足无处用，两鬓霜白趋埃尘。",
      "乾愁漫解坐自累，与众异趣谁相亲。",
      "数杯浇肠虽暂醉，皎皎万虑醒还新。",
      "百年未满不得死，且可勤买抛青春。"
    ]
  },
  {
    "volume": 338,
    "sequence": 25,
    "title": "寒食日出游",
    "author": "韩愈",
    "content": [
      "李花初发君始病，我往看君花转盛。",
      "走马城西惆怅归，不忍千株雪相映。",
      "迩来又见桃与梨，交开红白如争竞。",
      "可怜物色阻携手，空展霜缣吟九咏。",
      "纷纷落尽泥与尘，不共新妆比端正。",
      "桐华最晚今已繁，君不强起时难更。",
      "关山远别固其理，寸步难见始知命。",
      "忆昔与君同贬官，夜渡洞庭看斗柄。",
      "岂料生还得一处，引袖拭泪悲且庆。",
      "各言生死两追随，直置心亲无貌敬。",
      "念君又署南荒吏，路指鬼门幽且夐。",
      "三公尽是知音人，曷不荐贤陛下圣。",
      "囊空甑倒谁救之，我今一食日还并。",
      "自然忧气损天和，安得康强保天性。",
      "断鹤两翅鸣何哀，絷骥四足气空横。",
      "今朝寒食行野外，绿杨匝岸蒲生迸。",
      "宋玉庭边不见人，轻浪参差鱼动镜。",
      "自嗟孤贱足瑕疵，特见放纵荷宽政。",
      "饮酒宁嫌盏底深，题诗尚倚笔锋劲。",
      "明宵故欲相就醉，有月莫愁当火令。"
    ]
  },
  {
    "volume": 338,
    "sequence": 26,
    "title": "忆昨行和张十一",
    "author": "韩愈",
    "content": [
      "忆昨夹钟之吕初吹灰，上公礼罢元侯回。",
      "车载牲牢瓮舁酒，并召宾客延邹枚。",
      "腰金首翠光照耀，丝竹迥发清以哀。",
      "青天白日花草丽，玉斝屡举倾金罍。",
      "张君名声座所属，起舞先醉长松摧。",
      "宿酲未解旧痁作，深室静卧闻风雷。",
      "自期殒命在春序，屈指数日怜婴孩。",
      "危辞苦语感我耳，泪落不掩何漼漼。",
      "念昔从君渡湘水，大帆夜划穷高桅。",
      "阳山鸟路出临武，驿马拒地驱频隤。",
      "践蛇茹蛊不择死，忽有飞诏从天来。",
      "伾文未揃崖州炽，虽得赦宥恒愁猜。",
      "近者三奸悉破碎，羽窟无底幽黄能。",
      "眼中了了见乡国，知有归日眉方开。",
      "今君纵署天涯吏，投檄北去何难哉。",
      "无妄之忧勿药喜，一善自足禳千灾。",
      "头轻目朗肌骨健，古剑新劚磨尘埃。",
      "殃消祸散百福并，从此直至耇与鲐。",
      "嵩山东头伊洛岸，胜事不假须穿栽。",
      "君当先行我待满，沮溺可继穷年推。"
    ]
  }
]