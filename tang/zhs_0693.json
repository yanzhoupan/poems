[
  {
    "volume": 693,
    "sequence": 1,
    "title": "感寓",
    "author": "杜荀鹤",
    "content": [
      "大海波涛浅，小人方寸深。",
      "海枯终见底，人死不知心。"
    ]
  },
  {
    "volume": 693,
    "sequence": 2,
    "title": "春闺怨",
    "author": "杜荀鹤",
    "content": [
      "朝喜花艳春，暮悲花委尘。",
      "不悲花落早，悲妾似花身。"
    ]
  },
  {
    "volume": 693,
    "sequence": 3,
    "title": "马上行",
    "author": "杜荀鹤",
    "content": [
      "五里复五里，去时无住时。",
      "日将家渐远，犹恨马行迟。"
    ]
  },
  {
    "volume": 693,
    "sequence": 4,
    "title": "钓叟",
    "author": "杜荀鹤",
    "content": [
      "茅屋深湾里，钓船横竹门。",
      "经营衣食外，犹得弄儿孙。"
    ]
  },
  {
    "volume": 693,
    "sequence": 5,
    "title": "再经胡城县",
    "author": "杜荀鹤",
    "content": [
      "去岁曾经此县城，县民无口不冤声。",
      "今来县宰加朱绂，便是生灵血染成。"
    ]
  },
  {
    "volume": 693,
    "sequence": 6,
    "title": "读诸家诗",
    "author": "杜荀鹤",
    "content": [
      "辞赋文章能者稀，难中难者莫过诗。",
      "直应吟骨无生死，只我前身是阿谁。"
    ]
  },
  {
    "volume": 693,
    "sequence": 7,
    "title": "春来燕",
    "author": "杜荀鹤",
    "content": [
      "我屋汝嫌低不住，雕梁画阁也知宽。",
      "大须稳择安巢处，莫道巢成却不安。"
    ]
  },
  {
    "volume": 693,
    "sequence": 8,
    "title": "清溪来明府出二子请诗因遗一绝",
    "author": "杜荀鹤",
    "content": [
      "珠明玉润尽惊人，不称寒门不称贫。",
      "若向吾唐作双瑞，便同祥凤与祥麟。"
    ]
  },
  {
    "volume": 693,
    "sequence": 9,
    "title": "哭陈陶",
    "author": "杜荀鹤",
    "content": [
      "耒阳山下伤工部，采石江边吊翰林。",
      "两地荒坟各三尺，却成开解哭君心。"
    ]
  },
  {
    "volume": 693,
    "sequence": 10,
    "title": "哭贝韬",
    "author": "杜荀鹤",
    "content": [
      "交朋来哭我来歌，喜傍山家葬荔萝。",
      "四海十年人杀尽，似君埋少不埋多。"
    ]
  },
  {
    "volume": 693,
    "sequence": 11,
    "title": "蚕妇",
    "author": "杜荀鹤",
    "content": [
      "粉色全无饥色加，岂知人世有荣华。",
      "年年道我蚕辛苦，底事浑身着苎麻。"
    ]
  },
  {
    "volume": 693,
    "sequence": 12,
    "title": "山寺老僧",
    "author": "杜荀鹤",
    "content": [
      "草靸无尘心地闲，静随猿鸟过寒暄。",
      "眼昏齿落看经遍，却向僧中总不言。"
    ]
  },
  {
    "volume": 693,
    "sequence": 13,
    "title": "闽中秋思",
    "author": "杜荀鹤",
    "content": [
      "雨匀紫菊丛丛色，风弄红蕉叶叶声。",
      "北畔是山南畔海，只堪图画不堪行。"
    ]
  },
  {
    "volume": 693,
    "sequence": 14,
    "title": "八骏图",
    "author": "杜荀鹤",
    "content": [
      "丹雘传真未得真，那知筋骨与精神。",
      "只今恃骏凭毛色，绿耳骅骝赚杀人。"
    ]
  },
  {
    "volume": 693,
    "sequence": 15,
    "title": "赠僧",
    "author": "杜荀鹤",
    "content": [
      "利门名路两何凭，百岁风前短焰灯。",
      "只恐为僧僧不了，为僧得了总输僧。"
    ]
  },
  {
    "volume": 693,
    "sequence": 16,
    "title": "秋夕",
    "author": "杜荀鹤",
    "content": [
      "世间多少能诗客，谁是无愁得睡人？",
      "自我夜来霜月下，到头吟魄始终身。"
    ]
  },
  {
    "volume": 693,
    "sequence": 17,
    "title": "溪兴",
    "author": "杜荀鹤",
    "content": [
      "山雨溪风卷钓丝，瓦瓯篷底独斟时。",
      "醉来睡着无人唤，流下前溪也不知。"
    ]
  },
  {
    "volume": 693,
    "sequence": 18,
    "title": "过巢湖",
    "author": "杜荀鹤",
    "content": [
      "世人贪利复贪荣，来向湖边始至诚。",
      "男子登舟与登陆，把心何不一般行。"
    ]
  },
  {
    "volume": 693,
    "sequence": 19,
    "title": "伤硖石县病叟",
    "author": "杜荀鹤",
    "content": [
      "无子无孙一病翁，将何筋力事耕农。",
      "官家不管蓬蒿地，须勒王租出此中。"
    ]
  },
  {
    "volume": 693,
    "sequence": 20,
    "title": "赠老僧",
    "author": "杜荀鹤",
    "content": [
      "童子为僧今白首，暗锄心地种闲情。",
      "时将旧衲添新线，披坐披行过一生。"
    ]
  },
  {
    "volume": 693,
    "sequence": 21,
    "title": "钓叟",
    "author": "杜荀鹤",
    "content": [
      "田不曾耕地不锄，谁人闲散得如渠。",
      "渠将底物为香饵，一度抬竿一个鱼。"
    ]
  },
  {
    "volume": 693,
    "sequence": 22,
    "title": "溪岸秋思",
    "author": "杜荀鹤",
    "content": [
      "桑柘穷头三四家，挂罾垂钓是生涯。",
      "秋风忽起溪滩白，零落岸边芦荻花。"
    ]
  },
  {
    "volume": 693,
    "sequence": 23,
    "title": "春日旅寓",
    "author": "杜荀鹤",
    "content": [
      "满城罗绮拖春色，几处笙歌揭画楼。",
      "江上有家归未得，眼前花是眼前愁。"
    ]
  },
  {
    "volume": 693,
    "sequence": 24,
    "title": "田翁",
    "author": "杜荀鹤",
    "content": [
      "白发星星筋力衰，种田犹自伴孙儿。",
      "官苗若不平平纳，任是丰年也受饥。"
    ]
  },
  {
    "volume": 693,
    "sequence": 25,
    "title": "秋江雨夜逢诗友",
    "author": "杜荀鹤",
    "content": [
      "故友别来三四载，新诗吟得百余篇。",
      "夜来江上秋无月，恨不相逢在雪天。"
    ]
  },
  {
    "volume": 693,
    "sequence": 26,
    "title": "感春",
    "author": "杜荀鹤",
    "content": [
      "无况青云有恨身，眼前花似梦中春。",
      "浮生七十今三十，已是人间半世人。"
    ]
  },
  {
    "volume": 693,
    "sequence": 27,
    "title": "题花木障",
    "author": "杜荀鹤",
    "content": [
      "不假东风次第吹，笔匀春色一枝枝。",
      "由来画看胜栽看，免见朝开暮落时。"
    ]
  },
  {
    "volume": 693,
    "sequence": 28,
    "title": "顾云侍御出二子请诗因遗一绝",
    "author": "杜荀鹤",
    "content": [
      "二雏毛骨秀仍奇，小小能吟大大诗。",
      "想得月中仙桂树，各从生日长新枝。"
    ]
  },
  {
    "volume": 693,
    "sequence": 29,
    "title": "秋夕病中",
    "author": "杜荀鹤",
    "content": [
      "坏屋不眠风雨夜，故园无信水云秋。",
      "病中枕上谁相问，一一蝉声槐树头。"
    ]
  },
  {
    "volume": 693,
    "sequence": 30,
    "title": "宿栾城驿却寄常山张书记",
    "author": "杜荀鹤",
    "content": [
      "一更更尽到三更，吟破离心句不成。",
      "数树秋风满庭月，忆君时复下阶行。"
    ]
  },
  {
    "volume": 693,
    "sequence": 31,
    "title": "湘江秋夕",
    "author": "杜荀鹤",
    "content": [
      "三湘月色三湘水，浸骨寒光似练铺。",
      "一夜塞鸿来不住，故乡书信半年无。"
    ]
  },
  {
    "volume": 693,
    "sequence": 32,
    "title": "旅怀",
    "author": "杜荀鹤",
    "content": [
      "蒹葭月冷时闻雁，杨柳风和日听莺。",
      "水涉山行二年客，就中偏怕雨船声。"
    ]
  },
  {
    "volume": 693,
    "sequence": 33,
    "title": "赠崔道士",
    "author": "杜荀鹤",
    "content": [
      "四海兵戈无静处，人家废业望烽烟。",
      "九华道士浑如梦，犹向尊前笑揭天。"
    ]
  },
  {
    "volume": 693,
    "sequence": 34,
    "title": "题道林寺",
    "author": "杜荀鹤",
    "content": [
      "身未立间终日苦，身当立后几年荣。",
      "万般不及僧无事，共水将山过一生。"
    ]
  },
  {
    "volume": 693,
    "sequence": 35,
    "title": "赠质上人",
    "author": "杜荀鹤",
    "content": [
      "枿坐云游出世尘，兼无瓶钵可随身。",
      "逢人不说人间事，便是人间无事人。"
    ]
  },
  {
    "volume": 693,
    "sequence": 36,
    "title": "泾溪",
    "author": "杜荀鹤",
    "content": [
      "泾溪石险人兢慎，终岁不闻倾覆人。",
      "却是平流无石处，时时闻说有沈沦。"
    ]
  },
  {
    "volume": 693,
    "sequence": 37,
    "title": "夏日题悟空上人院",
    "author": "杜荀鹤",
    "content": [
      "三伏闭门披一衲，兼无松竹荫房廊。",
      "安禅不必须山水，灭得心中火自凉。"
    ]
  },
  {
    "volume": 693,
    "sequence": 38,
    "title": "经严陵钓台",
    "author": "杜荀鹤",
    "content": [
      "苍翠云峰开俗眼，泓澄烟水浸尘心。",
      "唯将道业为芳饵，钓得高名直至今。"
    ]
  },
  {
    "volume": 693,
    "sequence": 39,
    "title": "关试后筵上别同人",
    "author": "杜荀鹤",
    "content": [
      "日午离筵到夕阳，明朝秦地与吴乡。",
      "同年多是长安客，不信行人欲断肠。"
    ]
  },
  {
    "volume": 693,
    "sequence": 40,
    "title": "鸬鹚",
    "author": "杜荀鹤",
    "content": [
      "一般毛羽结群飞，雨岸烟汀好景时。",
      "深水有鱼衔得出，看来却是鹭鹚饥。"
    ]
  },
  {
    "volume": 693,
    "sequence": 41,
    "title": "宿村舍",
    "author": "杜荀鹤",
    "content": [
      "野人于我有何情，半掩柴门向月明。",
      "深夜欲眠眠未著，一丛寒木一猿声。"
    ]
  },
  {
    "volume": 693,
    "sequence": 42,
    "title": "题新雁（一作罗邺诗）",
    "author": "杜荀鹤",
    "content": [
      "暮天新雁起汀洲，红蓼花疏水国秋。",
      "想得故园今夜月，几人相忆在江楼。"
    ]
  },
  {
    "volume": 693,
    "sequence": 43,
    "title": "离家",
    "author": "杜荀鹤",
    "content": [
      "丈夫三十身如此，疲马离乡懒著鞭。",
      "槐柳路长愁杀我，一枝蝉到一枝蝉。"
    ]
  },
  {
    "volume": 693,
    "sequence": 44,
    "title": "旅舍遇雨",
    "author": "杜荀鹤",
    "content": [
      "月华星彩坐来收，岳色江声暗结愁。",
      "半夜灯前十年事，一时和雨到心头。"
    ]
  },
  {
    "volume": 693,
    "sequence": 45,
    "title": "送人归淝上",
    "author": "杜荀鹤",
    "content": [
      "巢湖春涨喻溪深，才过东关见故林。",
      "莫道南来总无利，水亭山寺二年吟。"
    ]
  },
  {
    "volume": 693,
    "sequence": 46,
    "title": "自遣",
    "author": "杜荀鹤",
    "content": [
      "粝食粗衣随分过，堆金积帛欲如何？",
      "百年身后一丘土，贫富高低争几多。"
    ]
  },
  {
    "volume": 693,
    "sequence": 47,
    "title": "闻子规",
    "author": "杜荀鹤",
    "content": [
      "楚天空阔月成轮，蜀魄声声似告人。",
      "啼得血流无用处，不如缄口过残春。"
    ]
  },
  {
    "volume": 693,
    "sequence": 48,
    "title": "秋夜苦吟",
    "author": "杜荀鹤",
    "content": [
      "吟尽三更未著题，竹风松雨花凄凄。",
      "此时若有人来听，始觉巴猿不解啼。"
    ]
  },
  {
    "volume": 693,
    "sequence": 49,
    "title": "秋夜闻砧",
    "author": "杜荀鹤",
    "content": [
      "荒凉客舍眠秋色，砧杵家家弄月明。",
      "不及巴山听猿夜，三声中有不愁声。"
    ]
  },
  {
    "volume": 693,
    "sequence": 50,
    "title": "将过湖南经马当山庙因书三绝",
    "author": "杜荀鹤",
    "content": [
      "人说马当波浪险，我经波浪似通衢。",
      "大凡君子行藏是，自有龙神卫过湖。",
      "贪残官吏虔诚谒，毒害商人沥胆过。",
      "只怕马当山下水，不知平地有风波。",
      "九江连海一般深，未必船经庙下沈。",
      "头上苍苍没瞒处，不如平取一生心。"
    ]
  },
  {
    "volume": 693,
    "sequence": 51,
    "title": "梁王坐上赋无云雨",
    "author": "杜荀鹤",
    "content": [
      "同是乾坤事不同，雨丝飞洒日轮中。",
      "若教阴朗长相似，争表梁王造化功。"
    ]
  },
  {
    "volume": 693,
    "sequence": 52,
    "title": "小松",
    "author": "杜荀鹤",
    "content": [
      "自小刺头深草里，而今渐觉出蓬蒿。",
      "时人不识凌云木，直待凌云始道高。"
    ]
  },
  {
    "volume": 693,
    "sequence": 53,
    "title": "醉书僧壁",
    "author": "杜荀鹤",
    "content": [
      "九华山色真堪爱，留得高僧尔许年。",
      "听我吟诗供我酒，不曾穿得判斋钱。"
    ]
  },
  {
    "volume": 693,
    "sequence": 54,
    "title": "寄李隐居",
    "author": "杜荀鹤",
    "content": [
      "自小栖玄到老闲，如云如鹤住应难。",
      "溪山不必将钱买，赢得来来去去看。"
    ]
  },
  {
    "volume": 693,
    "sequence": 55,
    "title": "句",
    "author": "杜荀鹤",
    "content": [
      "旧衣灰絮絮，新酒竹篘篘。",
      "只知断送豪家酒，不解安排旅客情。"
    ]
  }
]