[
  {
    "volume": 709,
    "sequence": 1,
    "title": "西华",
    "author": "徐夤",
    "content": [
      "五千仞有馀神秀，一一排云上泬。",
      "叠嶂出关分二陕，残冈过水作中条。",
      "巨灵庙破生春草，毛女峰高入绛霄。",
      "拜祝金天乞阴德，为民求主降神尧。"
    ]
  },
  {
    "volume": 709,
    "sequence": 2,
    "title": "岚似屏风",
    "author": "徐夤",
    "content": [
      "岚似屏风草似茵，草边时脍锦花鳞。",
      "山中宰相陶弘景，谷口耕夫郑子真。",
      "宦达到头思野逸，才多未必笑清贫。",
      "君看东洛平泉宅，只有年年百卉春。"
    ]
  },
  {
    "volume": 709,
    "sequence": 3,
    "title": "忆潼关",
    "author": "徐夤",
    "content": [
      "洞壑双扉入到初，似从深阱睹高墟。",
      "天开白日临军国，山夹黄河护帝居。",
      "隋炀远游宜不反，奉春长策竟何如。",
      "须知皇汉能扃鐍，延得年过四百馀。"
    ]
  },
  {
    "volume": 709,
    "sequence": 4,
    "title": "忆潼关早行",
    "author": "徐夤",
    "content": [
      "行客起看仙掌月，落星斜照浊河泥。",
      "故山远处高飞雁，去马鸣时先早鸡。",
      "关柳不知谁氏种，岳碑犹见圣君题。",
      "刍荛十轴僮三尺，岂谓青云便有梯。"
    ]
  },
  {
    "volume": 709,
    "sequence": 5,
    "title": "鸿门（旧本作失题）",
    "author": "徐夤",
    "content": [
      "耨月耕烟水国春，薄徒应笑作农人。",
      "皇王尚法三推礼，白社宁忘四体勤。",
      "雨洒蓑衣芳草暗，鸟啼云树小村贫。",
      "犹胜堕力求飧者，五斗低腰走世尘。"
    ]
  },
  {
    "volume": 709,
    "sequence": 6,
    "title": "忆长安行",
    "author": "徐夤",
    "content": [
      "旧历关中忆废兴，僭奢须戒俭须凭。",
      "火光只是烧秦冢，贼眼何曾视灞陵。",
      "钟鼓煎催人自急，侯王更换恨难胜。",
      "不如坐钓清溪月，心共寒潭一片澄。"
    ]
  },
  {
    "volume": 709,
    "sequence": 7,
    "title": "忆长安上省年",
    "author": "徐夤",
    "content": [
      "忽忆关中逐计车，历坊骑马信空虚。",
      "三秋病起见新雁，八月夜长思旧居。",
      "宗伯帐前曾献赋，相君门下再投书。",
      "如今说著犹堪泣，两宿都堂过岁除。"
    ]
  },
  {
    "volume": 709,
    "sequence": 8,
    "title": "长安述怀",
    "author": "徐夤",
    "content": [
      "黄河冰合尚来游，知命知时肯躁求。",
      "词赋有名堪自负，春风落第不曾羞。",
      "风尘色里凋双鬓，鼙鼓声中历几州。",
      "十载公卿早言屈，何须课夏更冥搜。"
    ]
  },
  {
    "volume": 709,
    "sequence": 9,
    "title": "长安即事三首",
    "author": "徐夤",
    "content": [
      "抛掷清溪旧钓钩，长安寒暑再环周。",
      "便随莺羽三春化，只说蝉声一度愁。",
      "扫雪自怜窗纸照，上天宁愧海槎流。",
      "明时则待金门诏，肯羡班超万户侯。",
      "无酒穷愁结自舒，饮河求满不求馀。",
      "身登霄汉平时第，家得干戈定后书。",
      "富贵敢期苏季子，清贫方见马相如。",
      "明时用即匡君去，不用何妨却钓鱼。",
      "拖紫腰金不要论，便堪归隐白云村。",
      "更无名籍强金榜，岂有花枝胜杏园。",
      "绮席促时皆国器，羽觥飞处尽王孙。",
      "高眠亦是前贤事，争报春闱莫大恩。"
    ]
  },
  {
    "volume": 709,
    "sequence": 10,
    "title": "东京次新安道中",
    "author": "徐夤",
    "content": [
      "贼去兵来岁月长，野蒿空满坏墙匡。",
      "旋从古辙成深谷，几见金舆过上阳。",
      "洛水送年催代谢，嵩山擎日拂穹苍。",
      "殊时异世为儒者，不见文皇与武皇。"
    ]
  },
  {
    "volume": 709,
    "sequence": 11,
    "title": "山阴故事",
    "author": "徐夤",
    "content": [
      "坦腹夫君不可逢，千年犹在播英风。",
      "红鹅化鹤青天远，彩笔成龙绿水空。",
      "爱竹只应怜直节，书裙多是为奇童。",
      "吹笙缑岭登山后，东注清流岂有穷。"
    ]
  },
  {
    "volume": 709,
    "sequence": 12,
    "title": "温陵即事",
    "author": "徐夤",
    "content": [
      "早年师友教为文，卖却鱼舟网典坟。",
      "国有安危期日谏，家无担石暂从军。",
      "非才岂合攀丹桂，多病犹堪伴白云。",
      "争得千钟季孙粟，沧洲归与故人分。"
    ]
  },
  {
    "volume": 709,
    "sequence": 13,
    "title": "温陵残腊书怀寄崔尚书",
    "author": "徐夤",
    "content": [
      "济川无楫拟何为，三杰还从汉祖推。",
      "心学庭槐空发火，鬓同门柳即垂丝。",
      "中兴未遇先怀策，除夜相催也课诗。",
      "江上年年接君子，一杯春酒一枰棋。"
    ]
  },
  {
    "volume": 709,
    "sequence": 14,
    "title": "义通里寓居即事",
    "author": "徐夤",
    "content": [
      "家住寒梅翠岭东，长安时节咏途穷。",
      "牡丹窠小春馀雨，杨柳丝疏夏足风。",
      "愁鬓已还年纪白，衰容宁藉酒杯红。",
      "长卿甚有凌云作，谁与清吟绕帝宫。"
    ]
  },
  {
    "volume": 709,
    "sequence": 15,
    "title": "上阳宫词",
    "author": "徐夤",
    "content": [
      "点点苔钱上玉墀，日斜空望六龙西。",
      "妆台尘暗青鸾掩，宫树月明黄鸟啼。",
      "庭草可怜分雨露，君恩深恨隔云泥。",
      "银蟾借与金波路，得入重轮伴羿妻。"
    ]
  },
  {
    "volume": 709,
    "sequence": 16,
    "title": "西寨寓居",
    "author": "徐夤",
    "content": [
      "闲读南华对酒杯，醉携筇竹画苍苔。",
      "豪门有利人争去，陋巷无权客不来。",
      "解报可能医病雀，重燃谁肯照寒灰。",
      "严陵万古清风在，好棹东溪咏钓台。",
      "功智争驰淡薄空。",
      "犹怀忠信拟何从，鸱鸢啄腐疑雏凤。",
      "神鬼欺贫笑伯龙。",
      "烈日不融双鬓雪，病身全仰竹枝筇。",
      "崇侯入辅严陵退，堪忆啼猿万仞峰。"
    ]
  },
  {
    "volume": 709,
    "sequence": 17,
    "title": "题福州天王阁",
    "author": "徐夤",
    "content": [
      "绝境宜栖独角仙，金张到此亦忘还。",
      "三门里面千层阁，万井中心一朵山。",
      "江拗碧湾盘洞府，石排青壁护禅关。",
      "有时海上看明月，辗出冰轮叠浪间。"
    ]
  },
  {
    "volume": 709,
    "sequence": 18,
    "title": "忆荐福寺南院",
    "author": "徐夤",
    "content": [
      "忆昔长安落第春，佛宫南院独游频。",
      "灯前不动惟金像，壁上曾题尽古人。",
      "鶗鴂声中双阙雨，牡丹花际六街尘。",
      "啼猿溪上将归去，合问升平诣秉钧。"
    ]
  },
  {
    "volume": 709,
    "sequence": 19,
    "title": "塔院小屋，四壁皆是卿相题名，因成四韵",
    "author": "徐夤",
    "content": [
      "雁塔搀空映九衢，每看华宇每踟蹰。",
      "题名尽是台衡迹，满壁堪为宰辅图。",
      "鸾凤岂巢荆棘树，虬龙多蛰帝王都。",
      "谁知远客思归梦，夜夜无船自过湖。"
    ]
  },
  {
    "volume": 709,
    "sequence": 20,
    "title": "题名琉璃院（今改名景祥院）",
    "author": "徐夤",
    "content": [
      "一条溪绕翠岩隈，行脚僧言胜五台。",
      "农罢树阴黄犊卧，斋时山下白衣来。",
      "松因往日门人种，路是前生长老开。",
      "三卷贝多金粟语，可能长诵免轮回。"
    ]
  },
  {
    "volume": 709,
    "sequence": 21,
    "title": "寺中偶题",
    "author": "徐夤",
    "content": [
      "听话金仙眉相毫，每来皆得解尘劳。",
      "鹤栖云路看方贵，僧倚松门见始高。",
      "名利罢烧心内火，雪霜偏垢鬓边毛。",
      "银蟾未出金乌在，更上层楼眺海涛。"
    ]
  },
  {
    "volume": 709,
    "sequence": 22,
    "title": "山寺寓居",
    "author": "徐夤",
    "content": [
      "高卧东林最上方，水声山翠剔愁肠。",
      "白云送雨笼僧阁，黄叶随风入客堂。",
      "终去四明成大道，暂从双鬓许秋霜。",
      "披缁学佛应无分，鹤氅谈空亦不妨。"
    ]
  },
  {
    "volume": 709,
    "sequence": 23,
    "title": "寄僧寓题",
    "author": "徐夤",
    "content": [
      "佛顶抄经忆惠休，众人皆谓我悠悠。",
      "浮生真个醉中梦，闲事莫添身外愁。",
      "百岁付于花暗落，四时随却水奔流。",
      "安眠静笑思何报，日夜焚修祝郡侯。"
    ]
  },
  {
    "volume": 709,
    "sequence": 24,
    "title": "游灵隐天竺二寺",
    "author": "徐夤",
    "content": [
      "丹井冷泉虚易到，两山真界实难名。",
      "石和云雾莲华气，月过楼台桂子清。",
      "腾踏回桥巡像设，罗穿曲洞出龙城。",
      "更怜童子呼猿去，飒飒萧萧下树行。"
    ]
  },
  {
    "volume": 709,
    "sequence": 25,
    "title": "醉题邑宰南塘屋壁",
    "author": "徐夤",
    "content": [
      "万古清淮照远天，黄河浊浪不相关。",
      "县留东道三千客，宅锁南塘一片山。",
      "草色净经秋雨绿，烧痕寒入晓窗斑。",
      "闽王美锦求贤制，未许陶公解印还。"
    ]
  },
  {
    "volume": 709,
    "sequence": 26,
    "title": "题泗洲塔",
    "author": "徐夤",
    "content": [
      "十年前事已悠哉，旋被钟声早暮催。",
      "明月似师生又没，白云如客去还来。",
      "烟笼瑞阁僧经静，风打虚窗佛幌开。",
      "惟有南边山色在，重重依旧上高台。"
    ]
  },
  {
    "volume": 709,
    "sequence": 27,
    "title": "东归题屋壁",
    "author": "徐夤",
    "content": [
      "尘埃归去五湖东，还是衡门一亩宫。",
      "旧业旋从征赋失，故人多逐乱离空。",
      "因悲尽室如悬罄，却拟携家学转蓬。",
      "见说武王天上梦，无情曾与傅岩通。"
    ]
  },
  {
    "volume": 709,
    "sequence": 28,
    "title": "寓题",
    "author": "徐夤",
    "content": [
      "酒壶棋局似闲人，竹笏蓝衫老此身。",
      "托客买书重得卷，爱山移宅近为邻。",
      "鸣蛩阁上风吹病，落叶庭中月照贫。",
      "见说天池波浪阔，也应涓滴溅穷鳞。"
    ]
  },
  {
    "volume": 709,
    "sequence": 29,
    "title": "偶题",
    "author": "徐夤",
    "content": [
      "闲补亡书见废兴，偶然前古也填膺。",
      "秦宫犹自拜张禄，楚幕不知留范增。",
      "大道岂全关历数，雄图强半属贤能。",
      "燕台财力知多少，谁筑黄金到九层。"
    ]
  },
  {
    "volume": 709,
    "sequence": 30,
    "title": "寓题述怀",
    "author": "徐夤",
    "content": [
      "大道真风早晚还，妖讹成俗污乾坤。",
      "宣尼既没苏张起，凤鸟不来鸡雀喧。",
      "刍少可能供骥子，草多谁复访兰荪。",
      "尧廷忘却征元凯，天阙重关十二门。"
    ]
  },
  {
    "volume": 709,
    "sequence": 31,
    "title": "将入城灵口道中作",
    "author": "徐夤",
    "content": [
      "路上长安惟咫尺，灞陵西望接秦源。",
      "依稀日下分天阙，隐映云边是国门。",
      "锦袖臂鹰河北客，青桑鸣雉渭南村。",
      "高风九万程途近，与报沧洲欲化鲲。"
    ]
  },
  {
    "volume": 709,
    "sequence": 32,
    "title": "新屋",
    "author": "徐夤",
    "content": [
      "耳顺何为土木勤，叔孙墙屋有前闻。",
      "纵然一世如红叶，犹得十年吟白云。",
      "性逸且图称野客，才难非敢傲明君。",
      "清甜数尺沙泉井，平与邻家昼夜分。"
    ]
  },
  {
    "volume": 709,
    "sequence": 33,
    "title": "新葺茆堂",
    "author": "徐夤",
    "content": [
      "剪竹诛茆就水滨，静中还得保天真。",
      "只闻神鬼害盈满，不见古今争贱贫。",
      "树影便为廊庑屋，草香权当绮罗茵。",
      "阶前一片泓澄水，借与汀禽活紫鳞。",
      "耨水耕山息故林，壮图嘉话负前心。",
      "素丝鬓上分愁色，络纬床头和苦吟。",
      "笔研不才当付火，方书多诳罢烧金。",
      "同年二十八君子，游楚游秦断好音。"
    ]
  },
  {
    "volume": 709,
    "sequence": 34,
    "title": "茆亭",
    "author": "徐夤",
    "content": [
      "鸳瓦虹梁计已疏，织茅编竹称贫居。",
      "剪平恰似山僧笠，扫静真同道者庐。",
      "秋晚卷帘看过雁，月明凭槛数跳鱼。",
      "重门公子应相笑，四壁风霜老读书。"
    ]
  },
  {
    "volume": 709,
    "sequence": 35,
    "title": "客厅",
    "author": "徐夤",
    "content": [
      "移却松筠致客堂，净泥环堵贮荷香。",
      "衡茅只要免风雨，藻棁不须高栋梁。",
      "丰蔀仲尼明演易，作歌五子恨雕墙。",
      "燕台汉阁王侯事，青史千年播耿光。"
    ]
  },
  {
    "volume": 709,
    "sequence": 36,
    "title": "咏写真",
    "author": "徐夤",
    "content": [
      "写得衰容似十全，闲开僧舍静时悬。",
      "瘦于南国从军日，老却东堂射策年。",
      "潭底看身宁有异，镜中引影更无偏。",
      "借将前辈真仪比，未愧金銮李谪仙。"
    ]
  },
  {
    "volume": 709,
    "sequence": 37,
    "title": "放榜日",
    "author": "徐夤",
    "content": [
      "喧喧车马欲朝天，人探东堂榜已悬。",
      "万里便随金鸑鷟，三台仍借玉连钱。",
      "花浮酒影彤霞烂，日照衫光瑞色鲜。",
      "十二街前楼阁上，卷帘谁不看神仙。"
    ]
  },
  {
    "volume": 709,
    "sequence": 38,
    "title": "曲江宴日呈诸同年",
    "author": "徐夤",
    "content": [
      "鹪鹩惊与凤凰同，忽向中兴遇至公。",
      "金榜连名升碧落，紫花封敕出琼宫。",
      "天知惜日迟迟暮，春为催花旋旋红。",
      "好是慈恩题了望，白云飞尽塔连空。"
    ]
  },
  {
    "volume": 709,
    "sequence": 39,
    "title": "渤海宾贡高元固先辈闽中相访云本国人…屏障因而有赠",
    "author": "徐夤",
    "content": [
      "折桂何年下月中，闽山来问我雕虫。",
      "肯销金翠书屏上，谁把刍荛过日东。",
      "郯子昔时遭孔圣，繇余往代讽秦宫。",
      "嗟嗟大国金门士，几个人能振素风。"
    ]
  },
  {
    "volume": 709,
    "sequence": 40,
    "title": "偶吟",
    "author": "徐夤",
    "content": [
      "千卷长书万首诗，朝蒸藜藿暮烹葵。",
      "清时名立难皆我，晚岁途穷亦问谁。",
      "碧岸钓归惟独笑，青山耕遍亦何为。",
      "寻常抖擞怀中策，可便降他两鬓丝。"
    ]
  },
  {
    "volume": 709,
    "sequence": 41,
    "title": "赠表弟黄校书辂（昔居临溪今居近市入市五里）",
    "author": "徐夤",
    "content": [
      "产破身穷为学儒，我家诸表爱诗书。",
      "严陵虽说临溪隐，晏子还闻近市居。",
      "佳句丽偷红菡萏，吟窗冷落白蟾蜍。",
      "闲来共话无生理，今古悠悠事总虚。"
    ]
  },
  {
    "volume": 709,
    "sequence": 42,
    "title": "辇下赠屯田何员外",
    "author": "徐夤",
    "content": [
      "封章频得帝咨嗟，报国唯将直破邪。",
      "身到西山书几达，官登南省鬓初华。",
      "厨非寒食还无火，菊待重阳拟泛茶。",
      "内翰好才兼好古，秋来应数到君家。"
    ]
  },
  {
    "volume": 709,
    "sequence": 43,
    "title": "赠月君",
    "author": "徐夤",
    "content": [
      "出水莲花比性灵，三生尘梦一时醒。",
      "神传尊胜陀罗咒，佛授金刚般若经。",
      "懿德好书添女诫，素容堪画上银屏。",
      "鸣梭轧轧纤纤手，窗户流光织女星。"
    ]
  },
  {
    "volume": 709,
    "sequence": 44,
    "title": "赠垂光同年",
    "author": "徐夤",
    "content": [
      "丹桂攀来十七春，如今始见茜袍新。",
      "须知红杏园中客，终作金銮殿里臣。",
      "逸少家风惟笔札，玄成世业是陶钧。",
      "他时黄阁朝元处，莫忘同年射策人。"
    ]
  },
  {
    "volume": 709,
    "sequence": 45,
    "title": "赠杨著",
    "author": "徐夤",
    "content": [
      "藻丽荧煌冠士林，白华荣养有曾参。",
      "十年去里荆门改，八岁能诗相座吟。",
      "李广不侯身渐老，子山操赋恨何深。",
      "钓鱼台上频相访，共说长安泪满襟。"
    ]
  },
  {
    "volume": 709,
    "sequence": 46,
    "title": "赠黄校书先辈璞闲居",
    "author": "徐夤",
    "content": [
      "驭得骊龙第四珠，退依僧寺卜贫居。",
      "青山入眼不干禄，白发满头犹著书。",
      "东涧野香添碧沼，南园夜雨长秋蔬。",
      "月明扫石吟诗坐，讳却全无儋石储。"
    ]
  },
  {
    "volume": 709,
    "sequence": 47,
    "title": "尚书荣拜恩命夤疾中辄课恶诗二首以申攀赞",
    "author": "徐夤",
    "content": [
      "明公家凿凤凰池，弱冠封侯四海推。",
      "富贵有期天授早，关河多难敕来迟。",
      "昴星人杰当王佐，黄石仙翁识帝师。",
      "昨日诏书犹漏缺，未言商也最能诗。",
      "东郊迎入紫泥封，此日天仙下九重。",
      "三五月明临阚泽，百千人众看王恭。",
      "旗傍绿树遥分影，马蹋浮云不见踪。",
      "借问乘轺何处客，相庭雄幕卷芙蓉。"
    ]
  },
  {
    "volume": 709,
    "sequence": 48,
    "title": "府主仆射王抟生日（昭宗光化三年己未八月献）",
    "author": "徐夤",
    "content": [
      "熊罴先兆庆垂休，天地氤氲瑞气浮。",
      "李树影笼周柱史，昴星光照汉酂侯。",
      "数钟龟鹤千年算，律正乾坤八月秋。",
      "勋业定应归鼎鼐，生灵岂独化东瓯。"
    ]
  },
  {
    "volume": 709,
    "sequence": 49,
    "title": "献内翰杨侍郎",
    "author": "徐夤",
    "content": [
      "窗开青琐见瑶台，冷拂星辰逼上台。",
      "丹凤诏成中使取，白龙香近圣君来。",
      "欲言温署三缄口，闲赋宫词八斗才。",
      "莫拟吟云避荣贵，庙堂玉铉待盐梅。"
    ]
  },
  {
    "volume": 709,
    "sequence": 50,
    "title": "送刘常侍",
    "author": "徐夤",
    "content": [
      "怀君何计更留连，忍送文星上碧天。",
      "杜预注通三十卷，汉皇枝绍几千年。",
      "言端信义如明月，笔下篇章似涌泉。",
      "他日有书随雁足，东溪无令访渔船。"
    ]
  },
  {
    "volume": 709,
    "sequence": 51,
    "title": "送卢拾遗归华山",
    "author": "徐夤",
    "content": [
      "紫殿谏多防佞口，清秋假满别明君。",
      "惟忧急诏归青琐，不得经时卧白云。",
      "千载茯苓携鹤劚，一峰仙掌与僧分。",
      "门前旧客期相荐，犹望飞书及主文。"
    ]
  },
  {
    "volume": 709,
    "sequence": 52,
    "title": "春末送陈先辈之清源",
    "author": "徐夤",
    "content": [
      "贫中惟是长年华，每羡君行自叹嗟。",
      "归日捧持明月宝，去时期刻刺桐花。",
      "春风避酒多游寺，晓骑听鸡早入衙。",
      "千乘侯王若相问，飞书与报白云家。"
    ]
  },
  {
    "volume": 709,
    "sequence": 53,
    "title": "上卢三拾遗以言见黜",
    "author": "徐夤",
    "content": [
      "骨鲠如君道尚存，近来人事不须论。",
      "疾危必厌神明药，心惑多嫌正直言。",
      "冷眼静看真好笑，倾怀与说却为冤。",
      "因思周庙当时诫，金口三缄示后昆。"
    ]
  },
  {
    "volume": 709,
    "sequence": 54,
    "title": "送王校书往清源",
    "author": "徐夤",
    "content": [
      "南国贤侯待德风，长途仍借九花骢。",
      "清歌早贯骊龙颔，丹桂曾攀玉兔宫。",
      "杨柳堤边梅雨熟，鹧鸪声里麦田空。",
      "吟诗台上如相问，与说蟠溪直钓翁。"
    ]
  },
  {
    "volume": 709,
    "sequence": 55,
    "title": "岳州端午日送人游郴连",
    "author": "徐夤",
    "content": [
      "五月巴陵值积阴，送君千里客于郴。",
      "北风吹雨黄梅落，西日过湖青草深。",
      "竞渡岸傍人挂锦，采芳城上女遗簪。",
      "九嶷云阔苍梧暗，与说重华旧德音。"
    ]
  },
  {
    "volume": 709,
    "sequence": 56,
    "title": "贺清源太保王延彬",
    "author": "徐夤",
    "content": [
      "蕊珠宫里谪神仙，八载温陵万户闲。",
      "心地阔于云梦泽，官资高却太行山。",
      "姜牙兆寄熊罴内，陶侃文成掌握间。",
      "应笑清溪旧门吏，年年扶病掩柴关。",
      "武荣江畔荫祥云，宠拜天人庆郡人。",
      "五色鹤绫花上敕，九霄龙尾道边臣。",
      "英雄达处谁言命，富贵来时自逼身。",
      "更待春风飞吉语，紫泥分付与陶钧。"
    ]
  },
  {
    "volume": 709,
    "sequence": 57,
    "title": "病中春日即事寄主人尚书二首",
    "author": "徐夤",
    "content": [
      "身比秋荷觉渐枯，致君经国堕前图。",
      "层冰照日犹能暖，病骨逢春却未苏。",
      "镜里白须撏又长，枝头黄鸟静还呼。",
      "庾楼恩化通神圣，何计能教掷得卢。",
      "风拍衰肌久未蠲，破窗频见月团圆。",
      "更无旧日同人问，只有多情太守怜。",
      "腊内送将三折股，岁阴分与五铢钱。",
      "玄穹若假年龄在，愿捧铜盘为国贤。"
    ]
  },
  {
    "volume": 709,
    "sequence": 58,
    "title": "寄华山司空侍郎二首",
    "author": "徐夤",
    "content": [
      "金阙争权竞献功，独逃征诏卧三峰。",
      "鸡群未必容于鹤，蛛网何繇捕得龙。",
      "清论尽应书国史，静筹皆可息边烽。",
      "风霜落满千林木，不近青青涧底松。",
      "非云非鹤不从容，谁敢轻量傲世踪。",
      "紫殿几征王佐业，青山未拆诏书封。",
      "闲吟每待秋空月，早起长先野寺钟。",
      "前古负材多为国，满怀经济欲何从。"
    ]
  },
  {
    "volume": 709,
    "sequence": 59,
    "title": "寄卢端公同年仁炯，时迁都洛阳，新立幼主",
    "author": "徐夤",
    "content": [
      "上阳宫阙翠华归，百辟伤心序汉仪。",
      "昆岳有炎琼玉碎，洛川无竹凤凰饥。",
      "须簪白笔匡明主，莫许黄□博少师。",
      "惆怅宸居远于日，长吁空摘鬓边丝。"
    ]
  },
  {
    "volume": 709,
    "sequence": 60,
    "title": "寄天台陈希畋",
    "author": "徐夤",
    "content": [
      "阴山冰冻尝迎夏，蛰户云雷只待春。",
      "吕望岂嫌垂钓老，西施不恨浣纱贫。",
      "坐为羽猎车中相，飞作君王掌上身。",
      "拍手相思惟大笑，我曹宁比等闲人。"
    ]
  },
  {
    "volume": 709,
    "sequence": 61,
    "title": "寄两浙罗书记",
    "author": "徐夤",
    "content": [
      "进即湮沈退却升，钱塘风月过金陵。",
      "鸿才入贡无人换，白首从军有诏征。",
      "博簿集成时辈骂，谗书编就薄徒憎。",
      "怜君道在名长在，不到慈恩最上层。"
    ]
  },
  {
    "volume": 709,
    "sequence": 62,
    "title": "邑宰相访，翼日有寄",
    "author": "徐夤",
    "content": [
      "渊明深念郄诜贫，踏破莓苔看甑尘。",
      "碧沼共攀红菡萏，金鞍不卸紫麒麟。",
      "残阳妒害催归客，薄酒甘尝罚主人。",
      "夜半梦醒追复想，欲长攀接有何因。"
    ]
  },
  {
    "volume": 709,
    "sequence": 63,
    "title": "白酒两瓶送崔侍御",
    "author": "徐夤",
    "content": [
      "雪化霜融好泼醅，满壶冰冻向春开。",
      "求从白石洞中得，携向百花岩畔来。",
      "几夕露珠寒贝齿，一泓银水冷琼杯。",
      "湖边送与崔夫子，谁见嵇山尽日颓。"
    ]
  },
  {
    "volume": 709,
    "sequence": 64,
    "title": "依韵酬常循州",
    "author": "徐夤",
    "content": [
      "早年花县拜潘郎，寻忝飞鸣出桂堂。",
      "日走登天长似箭，人同红树岂经霜。",
      "帆分南浦知离别，驾在东州更可伤。",
      "公论一麾将塞诏，且随征令过潇湘。"
    ]
  },
  {
    "volume": 709,
    "sequence": 65,
    "title": "谢主人惠绿酒白鱼",
    "author": "徐夤",
    "content": [
      "早起雀声送喜频，白鱼芳酒寄来珍。",
      "馨香乍揭春风瓮，拨剌初辞夜雨津。",
      "樽阔最宜澄桂液，网疏殊未损霜鳞。",
      "不曾垂钓兼亲酝，堪愧金台醉饱身。"
    ]
  }
]