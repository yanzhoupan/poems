[
  {
    "volume": 552,
    "sequence": 1,
    "title": "塞下曲",
    "author": "丁棱",
    "content": [
      "北风鸣晚角，雨雪塞云低。",
      "烽举战军动，天寒征马嘶。",
      "出营红旆展，过碛暗沙迷。",
      "诸将年皆老，何时罢鼓鼙。"
    ]
  },
  {
    "volume": 552,
    "sequence": 2,
    "title": "和主司王起（一作和主司王仆射答华州周侍郎贺放榜作）",
    "author": "丁棱",
    "content": [
      "公心独立副天心，三辖春闱冠古今。",
      "兰署门生皆入室，莲峰太守别知音。",
      "同升翰苑时名重，遍历朝端主意深。",
      "新有受恩江海客，坐听朝夕继为霖。"
    ]
  },
  {
    "volume": 552,
    "sequence": 3,
    "title": "和主司王起（一作和主司王仆射酬周侍郎贺放榜）",
    "author": "高退之",
    "content": [
      "昔年桃李已滋荣，今日兰荪又发生。",
      "葑菲采时皆有道，权衡分处且无情。",
      "叨陪鸳鹭朝天客，共作门阑出谷莺。",
      "何事感恩偏觉重，忽闻金榜扣柴荆。"
    ]
  },
  {
    "volume": 552,
    "sequence": 4,
    "title": "和主司王起（一作和主司酬周侍郎）",
    "author": "孟球",
    "content": [
      "当年门下化龙成，今日余波进后生。",
      "仙籍共知推丽藻，禁垣同得荐嘉名。",
      "桃蹊早茂夸新萼，菊圃初开耀晚英。",
      "谁料羽毛方出谷，许教齐和九皋呜。"
    ]
  },
  {
    "volume": 552,
    "sequence": 5,
    "title": "和主司王起（一作和主司酬周侍郎）",
    "author": "刘耕",
    "content": [
      "孔门频建铸颜功，紫绶青衿感激同。",
      "一篑勤劳成太华，三年恩德仰维嵩。",
      "杨随前辈穿皆中，桂许平人折欲空。",
      "惭和周郎应见顾，感知大造竟无穷。"
    ]
  },
  {
    "volume": 552,
    "sequence": 6,
    "title": "和主司王起（一作和主司酬周侍郎）",
    "author": "裴翻",
    "content": [
      "常将公道选群生，犹被春闱屈重名。",
      "文柄久持殊岁纪，恩门三启动寰瀛。",
      "云霄幸接鸳鸾盛，变化欣同草木荣。",
      "乍得阳和如细柳，参差长近亚夫营。"
    ]
  },
  {
    "volume": 552,
    "sequence": 7,
    "title": "和主司王起（一作和主司酬周侍郎）",
    "author": "樊骧",
    "content": [
      "满朝簪发半门生，又见新书甲乙名。",
      "孤进自今开道路，至公依旧振寰瀛。",
      "云飞太华清词著，花发长安白屋荣。",
      "忝受恩光同上客，惟将报德是经营。"
    ]
  },
  {
    "volume": 552,
    "sequence": 8,
    "title": "和主司王起（一作和主司酬周侍郎）",
    "author": "崔轩",
    "content": [
      "满朝朱紫半门生，新榜劳人又得名。",
      "国器旧知收片玉，朝宗转觉集登瀛。",
      "同升翰苑三年美，继入花源九族荣。",
      "共仰莲峰听雪唱，欲赓仙曲意怔营。"
    ]
  },
  {
    "volume": 552,
    "sequence": 9,
    "title": "和主司王起（一作和主司酬周侍郎）",
    "author": "蒯希逸",
    "content": [
      "一振声华入紫薇，三开秦镜照春闱。",
      "龙门旧列金章贵，莺谷新迁碧落飞。",
      "恩感风雷宜变化，诗裁锦绣借光辉。",
      "谁知散质多荣忝，鸳鹭清尘接布衣。"
    ]
  },
  {
    "volume": 552,
    "sequence": 10,
    "title": "句",
    "author": "蒯希逸",
    "content": [
      "蟾蜍醉里破，蛱蝶梦中残。",
      "山险不曾离马后，酒醒长见在床前。"
    ]
  },
  {
    "volume": 552,
    "sequence": 11,
    "title": "望九华山",
    "author": "林滋",
    "content": [
      "兹山突出何怪奇，上有万状无凡姿。",
      "大者嶙峋若奔兕，小者□嵬如婴儿。",
      "玉柱金茎相拄枝，干空逾碧势参差。",
      "虚中始讶巨灵擘，陡处乍惊愚叟移。",
      "萝烟石月相蔽亏，天风袅袅猿咿咿。",
      "龙潭万古喷飞溜，虎穴几人能得窥？",
      "吁予比年爱灵境，到此始觉魂神驰。",
      "如何独得百丈索，直上高峰抛俗羁。"
    ]
  },
  {
    "volume": 552,
    "sequence": 12,
    "title": "春望",
    "author": "林滋",
    "content": [
      "春海镜长天，青郊丽上年。",
      "林光虚霁晓，山翠薄晴烟。",
      "气暖禽声变，风恬草色鲜。",
      "散襟披石磴，韶景自深怜。"
    ]
  },
  {
    "volume": 552,
    "sequence": 13,
    "title": "蠡泽旅怀",
    "author": "林滋",
    "content": [
      "谁言行旅日，况复桃花时。",
      "水即沧溟远，星从天汉垂。",
      "川光独鸟暮，林色落英迟。",
      "岂是王程急，偏多游子悲。"
    ]
  },
  {
    "volume": 552,
    "sequence": 14,
    "title": "宴韦侍御新亭",
    "author": "林滋",
    "content": [
      "烟磴披青霭，风筵藉紫苔。",
      "花香凌桂醑，竹影落藤杯。",
      "鸣籁将歌远，飞枝拂舞开。",
      "未愁留兴晚，明月度云来。"
    ]
  },
  {
    "volume": 552,
    "sequence": 15,
    "title": "人日",
    "author": "林滋",
    "content": [
      "春辉新入碧烟开，芳院初将穆景来。",
      "共向花前图瑞胜，试看池上动轻苔。",
      "林香半落沾罗幌。",
      "蕙色微含近酒杯。",
      "闻道宸游方命赏，应随思赉喜昭回。"
    ]
  },
  {
    "volume": 552,
    "sequence": 16,
    "title": "和主司王起（一作和主司酬周侍郎）",
    "author": "林滋",
    "content": [
      "龙门一变荷生成，况是三传不朽名。",
      "美誉早闻喧北阙，颓波今见走东瀛。",
      "鸳行既接参差影，鸡树仍同次第荣。",
      "从此青衿与朱紫，升堂侍宴更何营。"
    ]
  },
  {
    "volume": 552,
    "sequence": 17,
    "title": "听蜀道士琴歌",
    "author": "李宣古",
    "content": [
      "至道不可见，正声难得闻。",
      "忽逢羽客抱绿绮，西别峨嵋峰顶云。",
      "初排□面蹑轻响，似掷细珠鸣玉上。",
      "忽挥素爪画七弦，苍崖劈裂迸碎泉。",
      "愤声高，怨声咽，屈原叫天两妃绝。",
      "朝雉飞，双鹤离，属玉夜啼独鹜悲。",
      "吹我神飞碧霄里，牵我心灵入秋水。",
      "有如驱逐太古来，邪淫辟荡贞心开。",
      "孝为子，忠为臣，不独语言能教人。",
      "前弄啸，后弄嚬，一舒一惨非冬春。",
      "从朝至暮听不足，相将直说瀛洲宿。",
      "更深弹罢背孤灯，窗雪萧萧打寒竹。",
      "人间岂合值仙踪，此别多应不再逢。",
      "抱琴却上瀛洲去，一片白云千万峰。"
    ]
  },
  {
    "volume": 552,
    "sequence": 18,
    "title": "和主司王起（一作和主司酬周侍郎）",
    "author": "李宣古",
    "content": [
      "恩光忽逐晓春生，金榜前头忝姓名。",
      "三感至公裨造化，重扬文德振寰瀛。",
      "伫为霖雨曾相贺，半在云霄觉更荣。",
      "何处新诗添照灼，碧莲峰下柳间营。"
    ]
  },
  {
    "volume": 552,
    "sequence": 19,
    "title": "杜司空席上赋",
    "author": "李宣古",
    "content": [
      "红灯初上月轮高，照见堂前万朵桃。",
      "觱栗调清银象管，琵琶声亮紫檀槽。",
      "能歌姹女颜如玉，解引萧郎眼似刀。",
      "争奈夜深抛耍令，舞来挼去使人劳。"
    ]
  },
  {
    "volume": 552,
    "sequence": 20,
    "title": "赋寒食日亥时（一作寒食夜）",
    "author": "李宣古",
    "content": [
      "人定朱门尚未开，初星粲粲照人回。",
      "此时寒食无烟火，花柳苍苍月欲来。"
    ]
  },
  {
    "volume": 552,
    "sequence": 21,
    "title": "句",
    "author": "李宣古",
    "content": [
      "翠盖不西来，池上天池歇。",
      "冉冉池上烟。",
      "盈盈池上柳。",
      "生贵非道傍，不断行人手。"
    ]
  },
  {
    "volume": 552,
    "sequence": 22,
    "title": "风不鸣条（一作舒元舆）",
    "author": "黄颇",
    "content": [
      "五纬起祥飙，无声瑞圣朝。",
      "稍开含露蕊，才转惹烟条。",
      "密叶应潜变，低枝几暗摇。",
      "林间莺欲啭，花下蝶微飘。",
      "初满沿堤草，因生逐水苗。",
      "太平无一事，天外奏虞韶。"
    ]
  },
  {
    "volume": 552,
    "sequence": 23,
    "title": "和主司王起（一作和主司酬周侍郎）",
    "author": "黄颇",
    "content": [
      "二十二年文教主，三千上士满皇州。",
      "独陪宣父蓬瀛奏，方接颜生鲁卫游。",
      "多羡龙门齐变化，屡看鸡树第名流。",
      "千堂何处最荣美，朱紫环尊几处酬。"
    ]
  },
  {
    "volume": 552,
    "sequence": 24,
    "title": "闻宜春诸举子陪郡主登河梁玩月",
    "author": "黄颇",
    "content": [
      "一年秋半月当空，遥羡飞觞接庾公。",
      "虹影迥分银汉上，兔辉全写玉筵中。",
      "笙歌送尽迎寒漏，冰雪吟消永夜风。",
      "虽向东堂先折桂，不如宾席此时同。"
    ]
  },
  {
    "volume": 552,
    "sequence": 25,
    "title": "和主司王起（一作和主司酬周侍郎）",
    "author": "张道符",
    "content": [
      "三开文镜继芳声，暗暗云霄接去程。",
      "会压洪波先得路，早升清禁共垂名。",
      "莲峰对处朱轮贵，金榜传时玉韵成。",
      "更许下才听白雪，一枝今过郄诜荣。"
    ]
  },
  {
    "volume": 552,
    "sequence": 26,
    "title": "和主司王起（一作和主司酬周侍郎）",
    "author": "丘上卿",
    "content": [
      "常将公道选诸生，不是鸳鸿不得名。",
      "天上宴回联步武，禁中麻出满寰瀛。",
      "簪裾尽过前贤贵，门馆仍叨旧学荣。",
      "看著凤池相继入，都堂那肯滞关营。"
    ]
  },
  {
    "volume": 552,
    "sequence": 27,
    "title": "和主司王起（一作和主司酬周侍郎）",
    "author": "石贯",
    "content": [
      "重德由来为国生，五朝清显冠公卿。",
      "风波久伫济川楫，羽翼三迁出谷莺。",
      "绛帐青衿同日贵，春兰秋菊异时荣。",
      "孔门弟子皆贤哲，谁料穷儒忝一名。"
    ]
  },
  {
    "volume": 552,
    "sequence": 28,
    "title": "和主司王起（一作和主司酬周侍郎）",
    "author": "李潜",
    "content": [
      "文学宗师心秤平，无私三用佐贞明。",
      "恩波旧是仙舟客，德宇新添月桂名。",
      "兰署崇资金色重，莲峰高唱玉音清。",
      "羽毛方荷生成力，难继鸾皇上汉声。"
    ]
  },
  {
    "volume": 552,
    "sequence": 29,
    "title": "和主司王起（一作和主司酬周侍郎）",
    "author": "孟守",
    "content": [
      "科文又主守初时，光显门生济会期。",
      "美擅东堂登甲乙，荣同内署侍恩私。",
      "群莺共喜新迁木，双凤皆当即入池。",
      "别有倍深知感士，曾经两度得芳枝。"
    ]
  },
  {
    "volume": 552,
    "sequence": 30,
    "title": "和主司王起（一作和主司酬周侍郎）",
    "author": "唐思言",
    "content": [
      "儒雅皆传德教行，几崇浮俗赞文明。",
      "龙门昔上波涛远，禁署同登渥泽荣。",
      "虚散谬当陪杞梓，后先宁异感生成。",
      "时方侧席征贤急，况说歌谣近帝京。"
    ]
  },
  {
    "volume": 552,
    "sequence": 31,
    "title": "风不鸣条（一作章孝标诗）",
    "author": "戈牢",
    "content": [
      "旭日悬清景，微风在绿条。",
      "入松声不发，度柳影空摇。",
      "长养应潜变，扶疏每暗飘。",
      "有林时袅袅，无树渐萧萧。",
      "慢逐青烟散，轻和瑞气饶。",
      "丰年知有待，歌咏美唐尧。"
    ]
  },
  {
    "volume": 552,
    "sequence": 32,
    "title": "和主司王起（一作和主司酬周侍郎）",
    "author": "戈牢",
    "content": [
      "圣乾文德最称贤，自古儒生少比肩。",
      "再启龙门将二纪，两司莺谷已三年。",
      "蓬山皆美成荣贵，金榜谁知忝后先。",
      "正是感恩流涕日，但思旌旆碧峰前。"
    ]
  },
  {
    "volume": 552,
    "sequence": 33,
    "title": "风不鸣条",
    "author": "金厚载",
    "content": [
      "寂寂曙风生，迟迟散野轻。",
      "露华摇有滴，林叶袅无声。",
      "暗剪丛芳发，空传谷鸟鸣。",
      "悠扬韶景静，澹荡霁烟横。",
      "远水波澜息，荒郊草树荣。",
      "吾君垂至化，万类共澄清。"
    ]
  },
  {
    "volume": 552,
    "sequence": 34,
    "title": "和主司王起（一作和主司酬周侍郎）",
    "author": "金厚载",
    "content": [
      "长庆曾收间世英，果居台阁冠公卿。",
      "天书再受恩波远，金榜三开日月明。",
      "已见差肩趋翰苑，更期连步掌台衡。",
      "小儒谬迹云霄路，心仰莲峰望太清。"
    ]
  },
  {
    "volume": 552,
    "sequence": 35,
    "title": "风不鸣条",
    "author": "王甚夷",
    "content": [
      "圣日祥风起，韶晖助发生。",
      "蒙蒙遥野色，袅袅细条轻。",
      "荏弱看渐动，怡和吹不鸣。",
      "枝含余露湿，林霁晓烟平。",
      "缥缈春光媚，悠扬景气晴。",
      "康哉帝尧代，寰宇共澄清。"
    ]
  },
  {
    "volume": 552,
    "sequence": 36,
    "title": "和主司王起（一作和主司酬周侍郎）",
    "author": "王甚夷",
    "content": [
      "春闱帝念主生成，长庆公闻两岁名。",
      "有蕴赤心分雨露，无私和气浃寰瀛。",
      "龙门乍出难胜幸，鸳侣先行是最荣。",
      "遥仰高峰看白雪，多惭属和意屏营。"
    ]
  }
]