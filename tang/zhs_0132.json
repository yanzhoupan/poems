[
  {
    "volume": 132,
    "sequence": 1,
    "title": "湘夫人",
    "author": "李颀",
    "content": [
      "九嶷日已暮，三湘云复愁。",
      "窅霭罗袂色，潺湲江水流。",
      "佳期来北渚，捐佩在芳洲。"
    ]
  },
  {
    "volume": 132,
    "sequence": 2,
    "title": "塞下曲",
    "author": "李颀",
    "content": [
      "黄云雁门郡，日暮风沙里。",
      "千骑黑貂裘，皆称羽林子。",
      "金笳吹朔雪，铁马嘶云水。",
      "帐下饮蒲萄，平生寸心是。"
    ]
  },
  {
    "volume": 132,
    "sequence": 3,
    "title": "古塞下曲",
    "author": "李颀",
    "content": [
      "行人朝走马，直指蓟城傍。",
      "蓟城通漠北，万里别吾乡。",
      "海上千烽火，沙中百战场。",
      "军书发上郡，春色度河阳。",
      "袅袅汉宫柳，青青胡地桑。",
      "琵琶出塞曲，横笛断君肠。"
    ]
  },
  {
    "volume": 132,
    "sequence": 4,
    "title": "渔父歌",
    "author": "李颀",
    "content": [
      "白首何老人，蓑笠蔽其身。",
      "避世长不仕，钓鱼清江滨。",
      "浦沙明濯足，山月静垂纶。",
      "寓宿湍与濑，行歌秋复春。",
      "持竿湘岸竹，爇火芦洲薪。",
      "绿水饭香稻，青荷包紫鳞。",
      "于中还自乐，所欲全吾真。",
      "而笑独醒者，临流多苦辛。"
    ]
  },
  {
    "volume": 132,
    "sequence": 5,
    "title": "东京寄万楚",
    "author": "李颀",
    "content": [
      "濩落久无用，隐身甘采薇。",
      "仍闻薄宦者，还事田家衣。",
      "颍水日夜流，故人相见稀。",
      "春山不可望，黄鸟东南飞。",
      "濯足岂长往，一樽聊可依。",
      "了然潭上月，适我胸中机。",
      "在昔同门友，如今出处非。",
      "优游白虎殿，偃息青琐闱。",
      "且有荐君表，当看携手归。",
      "寄书不待面，兰茝空芳菲。"
    ]
  },
  {
    "volume": 132,
    "sequence": 6,
    "title": "寄焦炼师",
    "author": "李颀",
    "content": [
      "得道凡百岁，烧丹惟一身。",
      "悠悠孤峰顶，日见三花春。",
      "白鹤翠微里，黄精幽涧滨。",
      "始知世上客，不及山中人。",
      "仙境若在梦，朝云如可亲。",
      "何由睹颜色，挥手谢风尘。"
    ]
  },
  {
    "volume": 132,
    "sequence": 7,
    "title": "望鸣皋山白云寄洛阳卢主簿",
    "author": "李颀",
    "content": [
      "饮马伊水中，白云鸣皋上。",
      "氛氲山绝顶，行子时一望。",
      "照日龙虎姿，攒空冰雪状。",
      "嵡嵸殊未已，崚。",
      "忽相向。",
      "皎皎横绿林，霏霏澹青嶂。",
      "远映村更失，孤高鹤来傍。",
      "胜气欣有逢，仙游且难访。",
      "故人吏京剧，每事多闲放。",
      "室画峨眉峰，心格洞庭浪。",
      "惜哉清兴里，不见予所尚。"
    ]
  },
  {
    "volume": 132,
    "sequence": 8,
    "title": "寄万齐融",
    "author": "李颀",
    "content": [
      "名高不择仕，委世随虚舟。",
      "小邑常叹屈，故乡行可游。",
      "青枫半村户，香稻盈田畴。",
      "为政日清净，何人同海鸥。",
      "摇巾北林夕，把菊东山秋。",
      "对酒池云满，向家湖水流。",
      "岸阴止鸣鹄，山色映潜虬。",
      "靡靡俗中理，萧萧川上幽。",
      "昔年至吴郡，常隐临江楼。",
      "我有一书札，因之芳杜洲。"
    ]
  },
  {
    "volume": 132,
    "sequence": 9,
    "title": "赠张旭",
    "author": "李颀",
    "content": [
      "张公性嗜酒，豁达无所营。",
      "皓首穷草隶，时称太湖精。",
      "露顶据胡床，长叫三五声。",
      "兴来洒素壁，挥笔如流星。",
      "下舍风萧条，寒草满户庭。",
      "问家何所有，生事如浮萍。",
      "左手持蟹螯，右手执丹经。",
      "瞪目视霄汉，不知醉与醒。",
      "诸宾且方坐，旭日临东城。",
      "荷叶裹江鱼，白瓯贮香粳。",
      "微禄心不屑，放神于八纮。",
      "时人不识者，即是安期生。"
    ]
  },
  {
    "volume": 132,
    "sequence": 10,
    "title": "赠苏明府",
    "author": "李颀",
    "content": [
      "苏君年几许，状貌如玉童。",
      "采药傍梁宋，共言随日翁。",
      "常辞小县宰，一往东山东。",
      "不复有家室，悠悠人世中。",
      "子孙皆老死，相识悲转蓬。",
      "发白还更黑，身轻行若风。",
      "泛然无所系，心与孤云同。",
      "出入虽一杖，安然知始终。",
      "愿闻素女事，去采山花丛。",
      "诱我为弟子，逍遥寻葛洪。"
    ]
  },
  {
    "volume": 132,
    "sequence": 11,
    "title": "登首阳山谒夷齐庙",
    "author": "李颀",
    "content": [
      "古人已不见，乔木竟谁过。",
      "寂寞首阳山，白云空复多。",
      "苍苔归地骨，皓首采薇歌。",
      "毕命无怨色，成仁其若何。",
      "我来入遗庙，时候微清和。",
      "落日吊山鬼，回风吹女萝。",
      "石崖向西豁，引领望黄河。",
      "千里一飞鸟，孤光东逝波。",
      "驱车层城路，惆怅此岩阿。"
    ]
  },
  {
    "volume": 132,
    "sequence": 12,
    "title": "谒张果先生",
    "author": "李颀",
    "content": [
      "先生谷神者，甲子焉能计。",
      "自说轩辕师，于今几千岁。",
      "寓游城郭里，浪迹希夷际。",
      "应物云无心，逢时舟不系。",
      "餐霞断火粒，野服兼荷制。",
      "白雪净肌肤，青松养身世。",
      "韬精殊豹隐，炼骨同蝉蜕。",
      "忽去不知谁，偶来宁有契。",
      "二仪齐寿考，六合随休憩。",
      "彭聃犹婴孩，松期且微细。",
      "尝闻穆天子，更忆汉皇帝。",
      "亲屈万乘尊，将穷四海裔。",
      "车徒遍草木，锦帛招谈说。",
      "八骏空往还，三山转亏蔽。",
      "吾君感至德，玄老欣来诣。",
      "受箓金殿开，清斋玉堂闭。",
      "笙歌迎拜首，羽帐崇严卫。",
      "禁柳垂香炉，宫花拂仙袂。",
      "祈年宝祚广，致福苍生惠。",
      "何必待龙髯，鼎成方取济。"
    ]
  },
  {
    "volume": 132,
    "sequence": 13,
    "title": "光上座廊下众山五韵",
    "author": "李颀",
    "content": [
      "名岳在庑下，吾师居一床。",
      "每闻楞伽经，只对清翠光。",
      "百谷聚雪色，莓苔侵屋梁。",
      "气盘古壁转，势引幽阶长。",
      "愿游薜叶下，日见金炉香。"
    ]
  },
  {
    "volume": 132,
    "sequence": 14,
    "title": "九月九日刘十八东堂集",
    "author": "李颀",
    "content": [
      "风俗尚九日，此情安可忘。",
      "菊花辟恶酒，汤饼茱萸香。",
      "云入授衣假，风吹闲宇凉。",
      "主人尽欢意，林景昼微茫。",
      "清切晚砧动，东西归鸟行。",
      "淹留怅为别，日醉秋云光。"
    ]
  },
  {
    "volume": 132,
    "sequence": 15,
    "title": "宋少府东溪泛舟",
    "author": "李颀",
    "content": [
      "登岸还入舟，水禽惊笑语。",
      "晚叶低众色，湿云带残暑。",
      "落日乘醉归，溪流复几许。"
    ]
  },
  {
    "volume": 132,
    "sequence": 16,
    "title": "与诸公游济渎泛舟",
    "author": "李颀",
    "content": [
      "济水出王屋，其源来不穷。",
      "洑泉数眼沸，平地流清通。",
      "皇帝崇祀典，诏书视三公。",
      "分官祷灵庙，奠璧沉河宫。",
      "神应每如答，松篁气葱茏。",
      "苍螭送飞雨，赤鲤喷回风。",
      "洒酒布瑶席，吹箫下玉童。",
      "玄冥掌阴事，祝史告年丰。",
      "百谷趋潭底，三光悬镜中。",
      "浅深露沙石，蘋藻生虚空。",
      "晚景临泛美，亭皋轻霭红。",
      "晴山傍舟楫，白鹭惊丝桐。",
      "我本家颍北，开门见维嵩。",
      "焉知松峰外，又有天坛东。",
      "左手正接罒离，浩歌眄青穹。",
      "夷犹傲清吏，偃仰狎渔翁。",
      "对此川上闲，非君谁与同。",
      "霜凝远村渚，月净蒹葭丛。",
      "兹境信难遇，为欢殊未终。",
      "淹留怅言别，烟屿夕微濛。"
    ]
  },
  {
    "volume": 132,
    "sequence": 17,
    "title": "送綦毋三谒房给事",
    "author": "李颀",
    "content": [
      "夫子大名下，家无钟石储。",
      "惜哉湖海上，曾校蓬莱书。",
      "外物非本意，此生空澹如。",
      "所思但乘兴，远适唯单车。",
      "高道时坎坷，故交愿吹嘘。",
      "徒言青琐闼，不爱承明庐。",
      "百里人户满，片言争讼疏。",
      "手持莲花经，目送飞鸟馀。",
      "晚景南路别，炎云中伏初。",
      "此行傥不遂，归食芦洲鱼。"
    ]
  },
  {
    "volume": 132,
    "sequence": 18,
    "title": "送刘四",
    "author": "李颀",
    "content": [
      "爱君少岐嶷，高视白云乡。",
      "九岁能属文，谒帝游明光。",
      "奉诏赤墀下，拜为童子郎。",
      "尔来屡迁易，三度尉洛阳。",
      "洛阳十二门，官寺郁相望。",
      "青槐罗四面，渌水贯中央。",
      "听讼破秋毫，应物利干将。",
      "辞满如脱屣，立言无否臧。",
      "岁暮风雪暗，秦中川路长。",
      "行人饮腊酒，立马带晨霜。",
      "生事岂须问，故园寒草荒。",
      "从今署右职，莫笑在农桑。"
    ]
  },
  {
    "volume": 132,
    "sequence": 19,
    "title": "送裴腾",
    "author": "李颀",
    "content": [
      "养德为众许，森然此丈夫。",
      "放情白云外，爽气连虬须。",
      "衡镜合知子，公心谁谓无。",
      "还令不得意，单马遂长驱。",
      "桑野蚕忙时，怜君久踟踌。",
      "新晴荷卷叶，孟夏雉将雏。",
      "令弟为县尹，高城汾水隅。",
      "相将簿领闲，倚望恒峰孤。",
      "香露团百草，紫梨分万株。",
      "归来授衣假，莫使故园芜。"
    ]
  },
  {
    "volume": 132,
    "sequence": 20,
    "title": "送司农崔丞",
    "author": "李颀",
    "content": [
      "黄鹂鸣官寺，香草色未已。",
      "同时皆省郎，而我独留此。",
      "维监太仓粟，常对府小史。",
      "清阴罗广庭，政事如流水。",
      "奉使往长安，今承朝野欢。",
      "宰臣应记识，明主必迁官。",
      "塞外貔将虎，池中鸳与鸾。",
      "词人洞箫赋，公子鵕鸃冠。",
      "邑里春方晚，昆明花欲阑。",
      "行行取高位，当使路傍看。"
    ]
  },
  {
    "volume": 132,
    "sequence": 21,
    "title": "送崔侍御赴京",
    "author": "李颀",
    "content": [
      "绿槐荫长路，骏马垂青丝。",
      "柱史谒承明，翩翩将有期。",
      "千官大朝日，奏事临赤墀。",
      "肃肃仪仗里，风生鹰隼姿。",
      "一从登甲科，三拜皆宪司。",
      "按俗又如此，为郎何太迟。",
      "送君暮春月，花落城南陲。",
      "惜别醉芳草，前山劳梦思。"
    ]
  },
  {
    "volume": 132,
    "sequence": 22,
    "title": "春送从叔游襄阳",
    "author": "李颀",
    "content": [
      "言别恨非一，弃置我宗英。",
      "向用五经笥，今为千里行。",
      "裹粮顾庭草，羸马诘朝鸣。",
      "斗酒对寒食，杂花宜晚晴。",
      "春衣采洲路，夜饮南阳城。",
      "客梦岘山晓，渔歌江水清。",
      "楚俗少相知，远游难称情。",
      "同人应馆谷，刺史在郊迎。",
      "只合侍丹扆，翻令辞上京。",
      "时方春欲暮，叹息向流莺。"
    ]
  },
  {
    "volume": 132,
    "sequence": 23,
    "title": "赠别高三十五",
    "author": "李颀",
    "content": [
      "五十无产业，心轻百万资。",
      "屠酤亦与群，不问君是谁。",
      "饮酒或垂钓，狂歌兼咏诗。",
      "焉知汉高士，莫识越鸱夷。",
      "寄迹栖霞山，蓬头睢水湄。",
      "忽然辟命下，众谓趋丹墀。",
      "沐浴著赐衣，西来马行迟。",
      "能令相府重，且有函关期。",
      "黾勉从寸禄，旧游梁宋时。",
      "皤皤邑中叟，相候鬓如丝。",
      "官舍柳林静，河梁杏叶滋。",
      "摘芳云景晏，把手秋蝉悲。",
      "小县情未惬，折腰君莫辞。",
      "吾观主人意，不久召京师。"
    ]
  },
  {
    "volume": 132,
    "sequence": 24,
    "title": "崔五宅送刘跂入京",
    "author": "李颀",
    "content": [
      "行人惜寸景，系马暂留欢。",
      "昨日辞小沛，何时到长安。",
      "乡中饮酒礼，客里行路难。",
      "清洛云鸿度，故关风日寒。",
      "维将道可乐，不念身无官。",
      "生事东山远，田园芳岁阑。",
      "东归余谢病，西去子加餐。",
      "宋伯非徒尔，明时正可干。",
      "躬耕守贫贱，失计在林端。",
      "宿昔奉颜色，惭无双玉盘。"
    ]
  },
  {
    "volume": 132,
    "sequence": 25,
    "title": "送马录事赴永阳（一作嘉）",
    "author": "李颀",
    "content": [
      "子为郡从事，主印清淮边。",
      "谈笑一州里，从容群吏先。",
      "手持三尺令，遣决如流泉。",
      "太守既相许，诸公谁不然。",
      "孤城连海树，万室带山烟。",
      "春日溪湖净，芳洲葭菼连。",
      "炊粳蟹螯熟，下箸鲈鱼鲜。",
      "野鹤宿檐际，楚云飞面前。",
      "听歌送离曲，且驻木兰船。",
      "赠尔八行字，当闻佳政传。"
    ]
  },
  {
    "volume": 132,
    "sequence": 26,
    "title": "临别送张諲入蜀",
    "author": "李颀",
    "content": [
      "出门便为客，惘然悲徒御。",
      "四海维一身，茫茫欲何去。",
      "经山复历水，百恨将千虑。",
      "剑阁望梁州，是君断肠处。",
      "孤云伤客心，落日感君深。",
      "梦里蒹葭渚，天边橘柚林。",
      "蜀江流不测，蜀路险难寻。",
      "木有相思号，猿多愁苦音。",
      "莫向愚山隐，愚山地非近。",
      "故乡可归来，眼见芳菲尽。"
    ]
  },
  {
    "volume": 132,
    "sequence": 27,
    "title": "送王昌龄",
    "author": "李颀",
    "content": [
      "漕水东去远，送君多暮情。",
      "淹留野寺出，向背孤山明。",
      "前望数千里，中无蒲稗生。",
      "夕阳满舟楫，但爱微波清。",
      "举酒林月上，解衣沙鸟鸣。",
      "夜来莲花界，梦里金陵城。",
      "叹息此离别，悠悠江海行。"
    ]
  },
  {
    "volume": 132,
    "sequence": 28,
    "title": "留别王卢二拾遗",
    "author": "李颀",
    "content": [
      "此别不可道，此心当报谁。",
      "春风灞水上，饮马桃花时。",
      "误作好文士，只令游宦迟。",
      "留书下朝客，我有故山期。"
    ]
  },
  {
    "volume": 132,
    "sequence": 29,
    "title": "赠别穆元林",
    "author": "李颀",
    "content": [
      "贰职久辞满，藏名三十年。",
      "丹墀策频献，白首官不迁。",
      "明主日征士，吏曹何忽贤。",
      "空怀济世业，欲棹沧浪船。",
      "举酒洛门外，送君春海边。",
      "彼乡有令弟，小邑试烹鲜。",
      "转浦云壑媚，涉江花岛连。",
      "绿芳暗楚水，白鸟飞吴烟。",
      "赠赆亦奚贵，流乱期早旋。",
      "金闺会通籍，生事岂徒然。"
    ]
  },
  {
    "volume": 132,
    "sequence": 30,
    "title": "不调归东川别业",
    "author": "李颀",
    "content": [
      "寸禄言可取，托身将见遗。",
      "惭无匹夫志，悔与名山辞。",
      "绂冕谢知己，林园多后时。",
      "葛巾方濯足，蔬食但垂帷。",
      "十室对河岸，渔樵祗在兹。",
      "青郊香杜若，白水映茅茨。",
      "昼景彻云树，夕阴澄古逵。",
      "渚花独开晚，田鹤静飞迟。",
      "且复乐生事，前贤为我师。",
      "清歌聊鼓楫，永日望佳期。"
    ]
  },
  {
    "volume": 132,
    "sequence": 31,
    "title": "晚归东园",
    "author": "李颀",
    "content": [
      "出郭喜见山，东行亦未远。",
      "夕阳带归路，霭霭秋稼晚。",
      "樵者乘霁归，野夫及星饭。",
      "请谢朱轮客，垂竿不复返。"
    ]
  },
  {
    "volume": 132,
    "sequence": 32,
    "title": "龙门西峰晓望刘十八不至",
    "author": "李颀",
    "content": [
      "春台临永路，跂足望行子。",
      "片片云触峰，离离鸟渡水。",
      "丛林远山上，霁景杂花里。",
      "不见携手人，下山采绿芷。"
    ]
  },
  {
    "volume": 132,
    "sequence": 33,
    "title": "裴尹东溪别业",
    "author": "李颀",
    "content": [
      "公才廊庙器，官亚河南守。",
      "别墅临都门，惊湍激前后。",
      "旧交与群从，十日一携手。",
      "幅巾望寒山，长啸对高柳。",
      "清欢信可尚，散吏亦何有。",
      "岸雪清城阴，水光远林首。",
      "闲观野人筏，或饮川上酒。",
      "幽云澹徘徊，白鹭飞左右。",
      "庭竹垂卧内，村烟隔南阜。",
      "始知物外情，簪绂同刍狗。"
    ]
  },
  {
    "volume": 132,
    "sequence": 34,
    "title": "无尽上人东林禅居",
    "author": "李颀",
    "content": [
      "草堂每多暇，时谒山僧门。",
      "所对但群木，终朝无一言。",
      "我心爱流水，此地临清源。",
      "含吐山上日，蔽亏松外村。",
      "孤峰隔身世，百衲老寒暄。",
      "禅户积朝雪，花龛来暮猿。",
      "顾余守耕稼，十载隐田园。",
      "萝筱慰舂汲，岩潭恣讨论。",
      "泄云岂知限，至道莫探元。",
      "且愿启关锁，于焉微尚存。"
    ]
  },
  {
    "volume": 132,
    "sequence": 35,
    "title": "题綦毋校书别业",
    "author": "李颀",
    "content": [
      "常称挂冠吏，昨日归沧洲。",
      "行客暮帆远，主人庭树秋。",
      "岂伊问天命，但欲为山游。",
      "万物我何有，白云空自幽。",
      "萧条江海上，日夕见丹丘。",
      "生事非渔钓，赏心随去留。",
      "惜哉旷微月，欲济无轻舟。",
      "倏忽令人老，相思河水流。"
    ]
  },
  {
    "volume": 132,
    "sequence": 36,
    "title": "题卢道士房",
    "author": "李颀",
    "content": [
      "秋砧响落木，共坐茅君家。",
      "惟见两童子，林前汲井华。",
      "空坛静白日，神鼎飞丹砂。",
      "麈尾拂霜草，金铃摇霁霞。",
      "上章人世隔，看弈桐阴斜。",
      "稽首问仙要，黄精堪饵花。"
    ]
  },
  {
    "volume": 132,
    "sequence": 37,
    "title": "题神力师院",
    "author": "李颀",
    "content": [
      "大师神杰貌，五岳森禅房。",
      "坚持日月珠，豁见沧江长。",
      "随病拔诸苦，致身如法王。",
      "阶庭药草遍，饭食天花香。",
      "树色向高阁，昼阴横半墙。",
      "每闻第一义，心净琉璃光。"
    ]
  },
  {
    "volume": 132,
    "sequence": 38,
    "title": "题僧房双桐",
    "author": "李颀",
    "content": [
      "青桐双拂日，傍带凌霄花。",
      "绿叶传僧磬，清阴润井华。",
      "谁能事音律，焦尾蔡邕家。"
    ]
  },
  {
    "volume": 132,
    "sequence": 39,
    "title": "粲公院各赋一物得初荷",
    "author": "李颀",
    "content": [
      "微风和众草，大叶长圆阴。",
      "晴露珠共合，夕阳花映深。",
      "从来不著水，清净本因心。"
    ]
  },
  {
    "volume": 132,
    "sequence": 40,
    "title": "李兵曹壁画山水各赋得桂水帆",
    "author": "李颀",
    "content": [
      "片帆浮桂水，落日天涯时。",
      "飞鸟看共度，闲云相与迟。",
      "长波无晓夜，泛泛欲何之。"
    ]
  },
  {
    "volume": 132,
    "sequence": 41,
    "title": "题合欢",
    "author": "李颀",
    "content": [
      "开花复卷叶，艳眼又惊心。",
      "蝶绕西枝露，风披东干阴。",
      "黄衫漂细蕊，时拂女郎砧。"
    ]
  }
]