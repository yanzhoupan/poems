[
  {
    "volume": 767,
    "sequence": 1,
    "title": "吴·黄金车",
    "author": "孙元晏",
    "content": [
      "分擘山河即渐开，许昌基业已倾颓。",
      "黄金车与斑斓耳，早个须知入谶来。"
    ]
  },
  {
    "volume": 767,
    "sequence": 2,
    "title": "吴·赤壁",
    "author": "孙元晏",
    "content": [
      "会猎书来举国惊，只应周鲁不教迎。",
      "曹公一战奔波后，赤壁功传万古名。"
    ]
  },
  {
    "volume": 767,
    "sequence": 3,
    "title": "吴·鲁肃指囷",
    "author": "孙元晏",
    "content": [
      "破产移家事亦难，佐吴从此霸江山。",
      "争教不立功勋得，指出千囷如等闲。"
    ]
  },
  {
    "volume": 767,
    "sequence": 4,
    "title": "吴·甘宁斫营",
    "author": "孙元晏",
    "content": [
      "夜深偷入魏军营，满寨惊忙火似星。",
      "百口宝刀千匹绢，也应消得与甘宁。"
    ]
  },
  {
    "volume": 767,
    "sequence": 5,
    "title": "吴·徐盛",
    "author": "孙元晏",
    "content": [
      "欲把江山鼎足分，邢真衔册到江南。",
      "当时将相谁堪重，徐盛将军最不甘。"
    ]
  },
  {
    "volume": 767,
    "sequence": 6,
    "title": "吴·鲁肃",
    "author": "孙元晏",
    "content": [
      "斫案兴言断众疑，鼎分从此定雄雌。",
      "若无子敬心相似，争得乌林破魏师。"
    ]
  },
  {
    "volume": 767,
    "sequence": 7,
    "title": "吴·武昌",
    "author": "孙元晏",
    "content": [
      "西塞山高截九垓，谶谣终日自相催。",
      "武昌鱼美应难恋，历数须归建业来。"
    ]
  },
  {
    "volume": 767,
    "sequence": 8,
    "title": "吴·顾雍",
    "author": "孙元晏",
    "content": [
      "赞国经纶更有谁，蔡公相叹亦相师。",
      "贵为丞相封侯了，归后家人总不知。"
    ]
  },
  {
    "volume": 767,
    "sequence": 9,
    "title": "吴·吕蒙",
    "author": "孙元晏",
    "content": [
      "幼小家贫实可哀，愿征行去志难回。",
      "不探虎穴求身达，争得人间富贵来。"
    ]
  },
  {
    "volume": 767,
    "sequence": 10,
    "title": "吴·介象",
    "author": "孙元晏",
    "content": [
      "好道君王遇亦难，变通灵异几多般。",
      "介先生有神仙术，钓得鲈鱼在玉盘。"
    ]
  },
  {
    "volume": 767,
    "sequence": 11,
    "title": "吴·濡须坞",
    "author": "孙元晏",
    "content": [
      "风揭洪涛响若雷，枕波为垒险相隈。",
      "莫言有个濡须坞，几度曹公失志回。"
    ]
  },
  {
    "volume": 767,
    "sequence": 12,
    "title": "吴·周泰",
    "author": "孙元晏",
    "content": [
      "名与诸公又不同，金疮痕在满身中。",
      "不将御盖宣恩泽，谁信将军别有功。"
    ]
  },
  {
    "volume": 767,
    "sequence": 13,
    "title": "吴·张纮",
    "author": "孙元晏",
    "content": [
      "东部张公与众殊，共施经略赞全吴。",
      "陈琳漫自称雄伯，神气应须怯大巫。"
    ]
  },
  {
    "volume": 767,
    "sequence": 14,
    "title": "吴·太史慈",
    "author": "孙元晏",
    "content": [
      "圣德招贤远近知，曹公心计却成欺。",
      "陈韩昔日尝投楚，岂是当归召得伊。"
    ]
  },
  {
    "volume": 767,
    "sequence": 15,
    "title": "吴·孙坚后",
    "author": "孙元晏",
    "content": [
      "委存张公翊圣材，几将贤德赞文台。",
      "争教不霸江山得，日月征曾入梦来。"
    ]
  },
  {
    "volume": 767,
    "sequence": 16,
    "title": "吴·陆统",
    "author": "孙元晏",
    "content": [
      "将军身殁有儿孤，虎子为名教读书。",
      "更向宫中教骑马，感君恩重合何如。"
    ]
  },
  {
    "volume": 767,
    "sequence": 17,
    "title": "吴·青盖",
    "author": "孙元晏",
    "content": [
      "历数将终势已摧，不修君德更堪哀。",
      "被他青盖言相误，元是须教入晋来。"
    ]
  },
  {
    "volume": 767,
    "sequence": 18,
    "title": "晋·七宝鞭",
    "author": "孙元晏",
    "content": [
      "天命须知岂偶然，乱臣徒欲用兵权。",
      "圣谟庙略还应别，浑不消他七宝鞭。"
    ]
  },
  {
    "volume": 767,
    "sequence": 19,
    "title": "晋·庾悦鹅炙",
    "author": "孙元晏",
    "content": [
      "春暖江南景气新，子鹅炙美就中珍。",
      "庾家厨盛刘公困，浑弗相贻也恼人。"
    ]
  },
  {
    "volume": 767,
    "sequence": 20,
    "title": "晋·谢玄",
    "author": "孙元晏",
    "content": [
      "百万兵来逼合肥，谢玄为将统雄师。",
      "旌旗首尾千余里，浑不消他一局棋。"
    ]
  },
  {
    "volume": 767,
    "sequence": 21,
    "title": "晋·谢混",
    "author": "孙元晏",
    "content": [
      "尚主当初偶未成，此时谁合更关情。",
      "可怜谢混风华在，千古翻传禁脔名。"
    ]
  },
  {
    "volume": 767,
    "sequence": 22,
    "title": "晋·陆玩",
    "author": "孙元晏",
    "content": [
      "陆公高论亦由衷，谦让还惭未有功。",
      "天下忠良人欲尽，始应交我作三公。"
    ]
  },
  {
    "volume": 767,
    "sequence": 23,
    "title": "晋·王坦之",
    "author": "孙元晏",
    "content": [
      "晋祚安危只此行，坦之何必苦忧惊。",
      "谢公合定寰区在，争遣当时事得成。"
    ]
  },
  {
    "volume": 767,
    "sequence": 24,
    "title": "晋·蒲葵扇",
    "author": "孙元晏",
    "content": [
      "抛舍东山岁月遥，几施经略挫雄豪。",
      "若非名德喧寰宇，争得蒲葵价数高。"
    ]
  },
  {
    "volume": 767,
    "sequence": 25,
    "title": "晋·王郎",
    "author": "孙元晏",
    "content": [
      "太尉门庭亦甚高，王郎名重礼相饶。",
      "自家妻父犹如此，谁更逢君得折腰。"
    ]
  },
  {
    "volume": 767,
    "sequence": 26,
    "title": "晋·刘毅",
    "author": "孙元晏",
    "content": [
      "绕床堪壮喝卢声，似铁容仪众尽惊。",
      "二十七人同举义，几人全得旧功名。"
    ]
  },
  {
    "volume": 767,
    "sequence": 27,
    "title": "晋·王恭",
    "author": "孙元晏",
    "content": [
      "春风濯濯柳容仪，鹤氅神情举世推。",
      "可惜教君仗旄钺，枉将心地托牢之。"
    ]
  },
  {
    "volume": 767,
    "sequence": 28,
    "title": "晋·谢公赌墅",
    "author": "孙元晏",
    "content": [
      "发遣将军欲去时，略无情挠只贪棋。",
      "自从乞与羊昙后，赌墅功成更有谁。"
    ]
  },
  {
    "volume": 767,
    "sequence": 29,
    "title": "晋·苻坚投箠",
    "author": "孙元晏",
    "content": [
      "投箠填江语未终，谢安乘此立殊功。",
      "三台星烂乾坤在，且与张华死不同。"
    ]
  },
  {
    "volume": 767,
    "sequence": 30,
    "title": "晋·卫玠",
    "author": "孙元晏",
    "content": [
      "叔宝羊车海内稀，山家女婿好风姿。",
      "江东士女无端甚，看杀玉人浑不知。"
    ]
  },
  {
    "volume": 767,
    "sequence": 31,
    "title": "晋·郭璞脱襦",
    "author": "孙元晏",
    "content": [
      "吟坐因思郭景纯，每言穷达似通神。",
      "到头分命难移改，解脱青襦与别人。"
    ]
  },
  {
    "volume": 767,
    "sequence": 32,
    "title": "晋·庾楼",
    "author": "孙元晏",
    "content": [
      "江州楼上月明中，从事同登眺远空。",
      "玉树忽薶千载后，有谁重此继清风？"
    ]
  },
  {
    "volume": 767,
    "sequence": 33,
    "title": "晋·新亭",
    "author": "孙元晏",
    "content": [
      "容易乘虚逼帝畿，满江艛橹与旌旗。",
      "卢循若解新亭上，胜负还应未可知。"
    ]
  },
  {
    "volume": 767,
    "sequence": 34,
    "title": "宋·大岘",
    "author": "孙元晏",
    "content": [
      "大岘才过喜可知，指空言已副心期。",
      "公孙计策嗟无用，天与南朝作霸基。"
    ]
  },
  {
    "volume": 767,
    "sequence": 35,
    "title": "宋·放宫人",
    "author": "孙元晏",
    "content": [
      "纳谏廷臣免犯颜，自然恩可霸江山。",
      "姚兴侍女方承宠，放出宫闱若等闲。"
    ]
  },
  {
    "volume": 767,
    "sequence": 36,
    "title": "宋·借南苑",
    "author": "孙元晏",
    "content": [
      "人主词应不偶然，几人曾说笑掀天。",
      "不知南苑今何在，借与张公三百年。"
    ]
  },
  {
    "volume": 767,
    "sequence": 37,
    "title": "宋·谢澹云霞友",
    "author": "孙元晏",
    "content": [
      "仗气凌人岂可亲，只将范泰是知闻。",
      "缘何唤作云霞友，却恐云霞未似君。"
    ]
  },
  {
    "volume": 767,
    "sequence": 38,
    "title": "宋·乌衣巷",
    "author": "孙元晏",
    "content": [
      "古迹荒基好叹嗟，满川吟景只烟霞。",
      "乌衣巷在何人住，回首令人忆谢家。"
    ]
  },
  {
    "volume": 767,
    "sequence": 39,
    "title": "宋·袁粲",
    "author": "孙元晏",
    "content": [
      "负才尚气满朝知，高卧闲吟见客稀。",
      "独步何人识袁尹，白杨郊外醉方归。"
    ]
  },
  {
    "volume": 767,
    "sequence": 40,
    "title": "宋·刘伯龙",
    "author": "孙元晏",
    "content": [
      "位重何如不厌贫，伯龙孤子只修身。",
      "固知生计还须有，穷鬼临时也笑人。"
    ]
  },
  {
    "volume": 767,
    "sequence": 41,
    "title": "宋·王方平",
    "author": "孙元晏",
    "content": [
      "拂衣耕钓已多时，江上山前乐可知。",
      "著却貂裘将采药，任他人唤作渔师。"
    ]
  },
  {
    "volume": 767,
    "sequence": 42,
    "title": "宋·黄罗襦",
    "author": "孙元晏",
    "content": [
      "戚属群臣尽见猜，预忧身后又堪哀。",
      "到头委付何曾是，虚把罗襦与彦回。"
    ]
  },
  {
    "volume": 767,
    "sequence": 43,
    "title": "宋·谢朏",
    "author": "孙元晏",
    "content": [
      "谢家诸子尽兰香，各震芳名满帝乡。",
      "惟有千金更堪重，只将高卧向齐王。"
    ]
  },
  {
    "volume": 767,
    "sequence": 44,
    "title": "宋·羊玄保",
    "author": "孙元晏",
    "content": [
      "运命将来各有期，好官才阙即思之。",
      "就中堪爱羊玄保，偏受君王分外知。"
    ]
  },
  {
    "volume": 767,
    "sequence": 45,
    "title": "齐·谢朏",
    "author": "孙元晏",
    "content": [
      "解玺传呼诏侍中，却来高卧岂疏慵。",
      "此时忠节还希有，堪羡君王特地容。"
    ]
  },
  {
    "volume": 767,
    "sequence": 46,
    "title": "齐·小儿执烛",
    "author": "孙元晏",
    "content": [
      "谢公情量已难量，忠宋心诚岂暂忘。",
      "执烛小儿浑放去，略无言语与君王。"
    ]
  },
  {
    "volume": 767,
    "sequence": 47,
    "title": "齐·王僧祐",
    "author": "孙元晏",
    "content": [
      "肯与公卿作等伦，澹然名德只推君。",
      "任他车骑来相访，箫鼓盈庭似不闻。"
    ]
  },
  {
    "volume": 767,
    "sequence": 48,
    "title": "齐·王僧虔",
    "author": "孙元晏",
    "content": [
      "位高名重不堪疑，恳让仪同帝亦知。",
      "不学常流争进取，却忧门有二台司。"
    ]
  },
  {
    "volume": 767,
    "sequence": 49,
    "title": "齐·明帝裹蒸",
    "author": "孙元晏",
    "content": [
      "至尊尊贵异人间，御膳天厨岂等闲。",
      "惜得裹蒸无用处，不如安霸取江山。"
    ]
  },
  {
    "volume": 767,
    "sequence": 50,
    "title": "齐·郁林王",
    "author": "孙元晏",
    "content": [
      "强哀强惨亦从伊，归到私庭喜可知。",
      "喜字漫书三十六，到头能得几多时。"
    ]
  },
  {
    "volume": 767,
    "sequence": 51,
    "title": "齐·何氏小山",
    "author": "孙元晏",
    "content": [
      "显达何曾肯系心，筑居郊外好园林。",
      "赚他谢朏出山去，赢得高名直至今。"
    ]
  },
  {
    "volume": 767,
    "sequence": 52,
    "title": "齐·王伦之",
    "author": "孙元晏",
    "content": [
      "豫章太守重词林，图画陈蕃与华歆。",
      "更奠子将并孺子，为君千载作知音。"
    ]
  },
  {
    "volume": 767,
    "sequence": 53,
    "title": "齐·潘妃",
    "author": "孙元晏",
    "content": [
      "曾步金莲宠绝伦，岂甘今日委埃尘。",
      "玉儿还有怀恩处，不肯将身嫁小臣。"
    ]
  },
  {
    "volume": 767,
    "sequence": 54,
    "title": "齐·王亮",
    "author": "孙元晏",
    "content": [
      "后见梁王未免哀，奈何无计拯倾颓。",
      "若教彼相颠扶得，争遣明公到此来。"
    ]
  },
  {
    "volume": 767,
    "sequence": 55,
    "title": "梁·分宫女",
    "author": "孙元晏",
    "content": [
      "涤荡齐宫法令新，分张宫女二千人。",
      "可怜无限如花貌，重见世间桃李春。"
    ]
  },
  {
    "volume": 767,
    "sequence": 56,
    "title": "梁·马仙埤",
    "author": "孙元晏",
    "content": [
      "齐朝太守不甘降，忠节当时动四方。",
      "义士要教天下见，且留君住待袁昂。"
    ]
  },
  {
    "volume": 767,
    "sequence": 57,
    "title": "梁·勍敌",
    "author": "孙元晏",
    "content": [
      "传闻天子重儒才，特为皇华绮宴开。",
      "今日方惊遇勍敌，此人元自北朝来。"
    ]
  },
  {
    "volume": 767,
    "sequence": 58,
    "title": "梁·蔡撙",
    "author": "孙元晏",
    "content": [
      "紫茄白苋以为珍，守任清真转更贫。",
      "不饮吴兴郡中水，古今能有几多人？"
    ]
  },
  {
    "volume": 767,
    "sequence": 59,
    "title": "梁·楚祠",
    "author": "孙元晏",
    "content": [
      "曾与萧侯醉玉杯，此时神影尽倾颓。",
      "莫云千古无灵圣，也向西川助敌来。"
    ]
  },
  {
    "volume": 767,
    "sequence": 60,
    "title": "梁·谢朏小舆",
    "author": "孙元晏",
    "content": [
      "小舆升殿掌钧台，不免无憀却忆回。",
      "应恨被他何胤误，悔先容易出山来。"
    ]
  },
  {
    "volume": 767,
    "sequence": 61,
    "title": "梁·八关斋",
    "author": "孙元晏",
    "content": [
      "依凭金地甚虔诚，忍溺空王为圣明。",
      "内殿设斋申祷祝，岂无功德及台城。"
    ]
  },
  {
    "volume": 767,
    "sequence": 62,
    "title": "梁·庾信",
    "author": "孙元晏",
    "content": [
      "苦心词赋向谁谈，沦落周朝志岂甘。",
      "可惜多才庾开府，一生惆怅忆江南。"
    ]
  },
  {
    "volume": 767,
    "sequence": 63,
    "title": "陈·王僧辨",
    "author": "孙元晏",
    "content": [
      "彼此英雄各有名，石头高卧拟争衡。",
      "当时堪笑王僧辨，待欲将心托圣明。"
    ]
  },
  {
    "volume": 767,
    "sequence": 64,
    "title": "陈·武帝蚌盘",
    "author": "孙元晏",
    "content": [
      "金翠丝黄略不舒，蚌盘清宴意何如？",
      "岂知三阁繁华日，解为君王妙破除。"
    ]
  },
  {
    "volume": 767,
    "sequence": 65,
    "title": "陈·虞居士",
    "author": "孙元晏",
    "content": [
      "苦谏将军总不知，几随烟焰作尘飞。",
      "东山居士何人识，惟有君王却许归。"
    ]
  },
  {
    "volume": 767,
    "sequence": 66,
    "title": "陈·姚察",
    "author": "孙元晏",
    "content": [
      "曾佐徐陵向北游，剖陈疑事动名流。",
      "却归掌选清何甚，一匹花綀不肯收。"
    ]
  },
  {
    "volume": 767,
    "sequence": 67,
    "title": "陈·宣帝伤将卒",
    "author": "孙元晏",
    "content": [
      "前后兵师战胜回，百余城垒尽归来。",
      "当时将卒应知感，况得君王为举哀。"
    ]
  },
  {
    "volume": 767,
    "sequence": 68,
    "title": "陈·临春阁",
    "author": "孙元晏",
    "content": [
      "临春高阁上侵云，风起香飘数里闻。",
      "自是君王正沈醉，岂知消息报隋军。"
    ]
  },
  {
    "volume": 767,
    "sequence": 69,
    "title": "陈·结绮阁",
    "author": "孙元晏",
    "content": [
      "结绮高宜眺海涯，上凌丹汉拂云霞。",
      "一千朱翠同居此，争奈恩多属丽华。"
    ]
  },
  {
    "volume": 767,
    "sequence": 70,
    "title": "陈·望仙阁",
    "author": "孙元晏",
    "content": [
      "多少沈檀结筑成，望仙为号倚青冥。",
      "不知孔氏何形状，醉得君王不解醒。"
    ]
  },
  {
    "volume": 767,
    "sequence": 71,
    "title": "陈·三阁",
    "author": "孙元晏",
    "content": [
      "三阁相通绮宴开，数千朱翠绕周回。",
      "只知断送君王醉，不道韩擒已到来。"
    ]
  },
  {
    "volume": 767,
    "sequence": 72,
    "title": "陈·狎客",
    "author": "孙元晏",
    "content": [
      "八宫妃尽赋篇章，风揭歌声锦绣香。",
      "选得十人为狎客，有谁能解谏君王。"
    ]
  },
  {
    "volume": 767,
    "sequence": 73,
    "title": "陈·淮水",
    "author": "孙元晏",
    "content": [
      "文物衣冠尽入秦，六朝繁盛忽埃尘。",
      "自从淮水干枯后，不见王家更有人。"
    ]
  },
  {
    "volume": 767,
    "sequence": 74,
    "title": "陈·江令宅",
    "author": "孙元晏",
    "content": [
      "不向南朝立谏名，旧居基在事分明。",
      "令人惆怅江中令，只作篇章过一生。"
    ]
  },
  {
    "volume": 767,
    "sequence": 75,
    "title": "陈·后庭舞",
    "author": "孙元晏",
    "content": [
      "嬿婉回风态若飞，丽华翘袖玉为姿。",
      "后庭一曲从教舞，舞破江山君未知。"
    ]
  }
]