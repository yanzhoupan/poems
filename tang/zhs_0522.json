[
  {
    "volume": 522,
    "sequence": 1,
    "title": "扬州三首",
    "author": "杜牧",
    "content": [
      "炀帝雷塘土，迷藏有旧楼。",
      "谁家唱水调，明月满扬州。",
      "骏马宜闲出，千金好旧游。",
      "喧阗醉年少，半脱紫茸裘。",
      "秋风放萤苑，春草斗鸡台。",
      "金络擎雕去，鸾环拾翠来。",
      "蜀船红锦重，越橐水沈堆。",
      "处处皆华表，淮王奈却回。",
      "街垂千步柳，霞映两重城。",
      "天碧台阁丽，风凉歌管清。",
      "纤腰间长袖，玉珮杂繁缨。",
      "拖轴诚为壮，豪华不可名。",
      "自是荒淫罪，何妨作帝京。"
    ]
  },
  {
    "volume": 522,
    "sequence": 2,
    "title": "润州二首",
    "author": "杜牧",
    "content": [
      "句吴亭东千里秋，放歌曾作昔年游。",
      "青苔寺里无马迹，绿水桥边多酒楼。",
      "大抵南朝皆旷达，可怜东晋最风流。",
      "月明更想桓伊在，一笛闻吹出塞愁。",
      "谢脁诗中佳丽地，夫差传里水犀军。",
      "城高铁瓮横强弩，柳暗朱楼多梦云。",
      "画角爱飘江北去，钓歌长向月中闻。",
      "扬州尘土试回首，不惜千金借与君。"
    ]
  },
  {
    "volume": 522,
    "sequence": 3,
    "title": "题扬州禅智寺",
    "author": "杜牧",
    "content": [
      "雨过一蝉噪，飘萧松桂秋。",
      "青苔满阶砌，白鸟故迟留。",
      "暮霭生深树，斜阳下小楼。",
      "谁知竹西路，歌吹是扬州。"
    ]
  },
  {
    "volume": 522,
    "sequence": 4,
    "title": "西江怀古",
    "author": "杜牧",
    "content": [
      "上吞巴汉控潇湘，怒似连山净镜光。",
      "魏帝缝囊真戏剧，苻坚投箠更荒唐。",
      "千秋钓艇歌明月，万里沙鸥弄夕阳，范蠡清尘何寂寞，好风唯属往来商。"
    ]
  },
  {
    "volume": 522,
    "sequence": 5,
    "title": "江南怀古",
    "author": "杜牧",
    "content": [
      "车书混一业无穷，井邑山川今古同。",
      "戊辰年向金陵过，惆怅闲吟忆庾公。"
    ]
  },
  {
    "volume": 522,
    "sequence": 6,
    "title": "江南春绝句",
    "author": "杜牧",
    "content": [
      "千里莺啼绿映红，水村山郭酒旗风。",
      "南朝四百八十寺，多少楼台烟雨中。"
    ]
  },
  {
    "volume": 522,
    "sequence": 7,
    "title": "将赴宣州留题扬州禅智寺",
    "author": "杜牧",
    "content": [
      "故里溪头松柏双，来时尽日倚松窗。",
      "杜陵隋苑已绝国，秋晚南游更渡江。"
    ]
  },
  {
    "volume": 522,
    "sequence": 8,
    "title": "题宣州开元寺水阁阁下宛溪夹溪居人",
    "author": "杜牧",
    "content": [
      "六朝文物草连空，天淡云闲今古同。",
      "鸟去鸟来山色里，人歌人哭水声中。",
      "深秋帘幕千家雨，落日楼台一笛风。",
      "惆怅无因见范蠡，参差烟树五湖东。"
    ]
  },
  {
    "volume": 522,
    "sequence": 9,
    "title": "宣州送裴坦判官往舒州，时牧欲赴官归京",
    "author": "杜牧",
    "content": [
      "日暖泥融雪半销，行人芳草马声骄。",
      "九华山路云遮寺，清弋江村柳拂桥。",
      "君意如鸿高的的，我心悬旆正摇摇。",
      "同来不得同归去，故国逢春一寂寥。"
    ]
  },
  {
    "volume": 522,
    "sequence": 10,
    "title": "句溪夏日送卢霈秀才归王屋山将欲赴举",
    "author": "杜牧",
    "content": [
      "野店正纷泊，茧蚕初引丝。",
      "行人碧溪渡，系马绿杨枝。",
      "苒苒迹始去，悠悠心所期。",
      "秋山念君别，惆怅桂花时。"
    ]
  },
  {
    "volume": 522,
    "sequence": 11,
    "title": "自宣城赴官上京",
    "author": "杜牧",
    "content": [
      "潇洒江湖十过秋，酒杯无日不淹留。",
      "谢公城畔溪惊梦，苏小门前柳拂头。",
      "千里云山何处好，几人襟韵一生休。",
      "尘冠挂却知闲事，终拟蹉跎访旧游。"
    ]
  },
  {
    "volume": 522,
    "sequence": 12,
    "title": "春末题池州弄水亭",
    "author": "杜牧",
    "content": [
      "使君四十四，两佩左铜鱼。",
      "为吏非循吏，论书读底书。",
      "晚花红艳静，高树绿阴初。",
      "亭宇清无比，溪山画不如。",
      "嘉宾能啸咏，宫妓巧妆梳。",
      "逐日愁皆碎，随时醉有馀。",
      "偃须求五鼎，陶只爱吾庐。",
      "趣向人皆异，贤豪莫笑渠。"
    ]
  },
  {
    "volume": 522,
    "sequence": 13,
    "title": "登池州九峰楼寄张祜",
    "author": "杜牧",
    "content": [
      "百感中来不自由，角声孤起夕阳楼。",
      "碧山终日思无尽，芳草何年恨即休。",
      "睫在眼前长不见，道非身外更何求。",
      "谁人得似张公子，千首诗轻万户侯。"
    ]
  },
  {
    "volume": 522,
    "sequence": 14,
    "title": "齐安郡晚秋",
    "author": "杜牧",
    "content": [
      "柳岸风来影渐疏，使君家似野人居。",
      "云容水态还堪赏，啸志歌怀亦自如。",
      "雨暗残灯棋散后，酒醒孤枕雁来初。",
      "可怜赤壁争雄渡，唯有蓑翁坐钓鱼。"
    ]
  },
  {
    "volume": 522,
    "sequence": 15,
    "title": "九日齐安登高",
    "author": "杜牧",
    "content": [
      "江涵秋影雁初飞，与客携壶上翠微。",
      "尘世难逢开口笑，菊花须插满头归。",
      "但将酩酊酬佳节，不用登临叹落晖。",
      "古往今来只如此，牛山何必泪沾衣。"
    ]
  },
  {
    "volume": 522,
    "sequence": 16,
    "title": "池州春送前进士蒯希逸",
    "author": "杜牧",
    "content": [
      "芳草复芳草，断肠还断肠。",
      "自然堪下泪，何必更残阳。",
      "楚岸千万里，燕鸿三两行。",
      "有家归不得，况举别君觞。"
    ]
  },
  {
    "volume": 522,
    "sequence": 17,
    "title": "齐安郡中偶题二首",
    "author": "杜牧",
    "content": [
      "两竿落日溪桥上，半缕轻烟柳影中。",
      "多少绿荷相倚恨，一时回首背西风。",
      "秋声无不搅离心，梦泽蒹葭楚雨深。",
      "自滴阶前大梧叶，干君何事动哀吟。"
    ]
  },
  {
    "volume": 522,
    "sequence": 18,
    "title": "齐安郡后池绝句",
    "author": "杜牧",
    "content": [
      "菱透浮萍绿锦池，夏莺千啭弄蔷薇。",
      "尽日无人看微雨，鸳鸯相对浴红衣。"
    ]
  },
  {
    "volume": 522,
    "sequence": 19,
    "title": "题齐安城楼",
    "author": "杜牧",
    "content": [
      "呜咽江楼角一声，微阳潋潋落寒汀。",
      "不用凭阑苦回首，故乡七十五长亭。"
    ]
  },
  {
    "volume": 522,
    "sequence": 20,
    "title": "池州李使君没后十一日处州新命始到后见归妓感而成诗",
    "author": "杜牧",
    "content": [
      "缙云新命诏初行，才是孤魂寿器成。",
      "黄壤不知新雨露，粉书空换旧铭旌。",
      "巨卿哭处云空断，阿鹜归来月正明。",
      "多少四年遗爱事，乡闾生子李为名。"
    ]
  },
  {
    "volume": 522,
    "sequence": 21,
    "title": "见刘秀才与池州妓别",
    "author": "杜牧",
    "content": [
      "远风南浦万重波，未似生离别恨多。",
      "楚管能吹柳花怨，吴姬争唱竹枝歌。",
      "金钗横处绿云堕，玉箸凝时红粉和。",
      "待得枚皋相见日，自应妆镜笑蹉跎。"
    ]
  },
  {
    "volume": 522,
    "sequence": 22,
    "title": "池州废林泉寺",
    "author": "杜牧",
    "content": [
      "废寺林溪上，颓垣倚乱峰。",
      "看栖归树鸟，犹想过山钟。",
      "石路寻僧去，此生应不逢。"
    ]
  },
  {
    "volume": 522,
    "sequence": 23,
    "title": "忆齐安郡",
    "author": "杜牧",
    "content": [
      "平生睡足处，云梦泽南州。",
      "一夜风欺竹，连江雨送秋。",
      "格卑常汩汩，力学强悠悠。",
      "终掉尘中手，潇湘钓漫流。"
    ]
  },
  {
    "volume": 522,
    "sequence": 24,
    "title": "池州清溪",
    "author": "杜牧",
    "content": [
      "弄溪终日到黄昏，照数秋来白发根。",
      "何物赖君千遍洗，笔头尘土渐无痕。"
    ]
  },
  {
    "volume": 522,
    "sequence": 25,
    "title": "游池州林泉寺金碧洞",
    "author": "杜牧",
    "content": [
      "袖拂霜林下石棱，潺湲声断满溪冰。",
      "携茶腊月游金碧，合有文章病茂陵。"
    ]
  },
  {
    "volume": 522,
    "sequence": 26,
    "title": "即事（黄州作）",
    "author": "杜牧",
    "content": [
      "因思上党三年战，闲咏周公七月诗。",
      "竹帛未闻书死节，丹青空见画灵旗。",
      "萧条井邑如鱼尾，早晚干戈识虎皮。",
      "莫笑一麾东下计，满江秋浪碧参差。"
    ]
  },
  {
    "volume": 522,
    "sequence": 27,
    "title": "赠李秀才（是上公孙子）",
    "author": "杜牧",
    "content": [
      "骨清年少眼如冰，凤羽参差五色层。",
      "天上麒麟时一下，人间不独有徐陵。"
    ]
  },
  {
    "volume": 522,
    "sequence": 28,
    "title": "寄李起居四韵",
    "author": "杜牧",
    "content": [
      "楚女梅簪白雪姿，前溪碧水冻醪时。",
      "云罍心凸知难捧，凤管簧寒不受吹。",
      "南国剑眸能盼眄，侍臣香袖爱僛垂。",
      "自怜穷律穷途客，正怯孤灯一局棋。"
    ]
  },
  {
    "volume": 522,
    "sequence": 29,
    "title": "题池州贵池亭",
    "author": "杜牧",
    "content": [
      "势比凌歊宋武台，分明百里远帆开。",
      "蜀江雪浪西江满，强半春寒去却来。"
    ]
  },
  {
    "volume": 522,
    "sequence": 30,
    "title": "兰溪（在蕲州西）",
    "author": "杜牧",
    "content": [
      "兰溪春尽碧泱泱，映水兰花雨发香。",
      "楚国大夫憔悴日，应寻此路去潇湘。"
    ]
  },
  {
    "volume": 522,
    "sequence": 31,
    "title": "睦州四韵",
    "author": "杜牧",
    "content": [
      "州在钓台边，溪山实可怜。",
      "有家皆掩映，无处不潺湲。",
      "好树鸣幽鸟，晴楼入野烟。",
      "残春杜陵客，中酒落花前。"
    ]
  },
  {
    "volume": 522,
    "sequence": 32,
    "title": "秋晚早发新定",
    "author": "杜牧",
    "content": [
      "解印书千轴，重阳酒百缸。",
      "凉风满红树，晓月下秋江。",
      "岩壑会归去，尘埃终不降。",
      "悬缨未敢濯，严濑碧淙淙。"
    ]
  },
  {
    "volume": 522,
    "sequence": 33,
    "title": "除官归京睦州雨霁",
    "author": "杜牧",
    "content": [
      "秋半吴天霁，清凝万里光。",
      "水声侵笑语，岚翠扑衣裳。",
      "远树疑罗帐，孤云认粉囊。",
      "溪山侵两越，时节到重阳。",
      "顾我能甘贱，无由得自强。",
      "误曾公触尾，不敢夜循墙。",
      "岂意笼飞鸟，还为锦帐郎。",
      "网今开傅燮，书旧识黄香。",
      "姹女真虚语，饥儿欲一行。",
      "浅深须揭厉，休更学张纲。"
    ]
  },
  {
    "volume": 522,
    "sequence": 34,
    "title": "夜泊桐庐眠先寄苏台卢郎中",
    "author": "杜牧",
    "content": [
      "水槛桐庐馆，归舟系石根。",
      "笛吹孤戍月，犬吠隔溪村。",
      "十载违清裁，幽怀未一论。",
      "苏台菊花节，何处与开樽。"
    ]
  },
  {
    "volume": 522,
    "sequence": 35,
    "title": "新转南曹未叙朝散初秋暑退出守吴兴书此篇以自见志",
    "author": "杜牧",
    "content": [
      "捧诏汀洲去，全家羽翼飞。",
      "喜抛新锦帐，荣借旧朱衣。",
      "且免材为累，何妨拙有机。",
      "宋株聊自守，鲁酒怕旁围。",
      "清尚宁无素，光阴亦未晞。",
      "一杯宽幕席，五字弄珠玑。",
      "越浦黄柑嫩，吴溪紫蟹肥。",
      "平生江海志，佩得左鱼归。"
    ]
  },
  {
    "volume": 522,
    "sequence": 36,
    "title": "题白蘋洲",
    "author": "杜牧",
    "content": [
      "山鸟飞红带，亭薇拆紫花。",
      "溪光初透彻，秋色正清华。",
      "静处知生乐，喧中见死夸。",
      "无多珪组累，终不负烟霞。"
    ]
  },
  {
    "volume": 522,
    "sequence": 37,
    "title": "题茶山（在宜兴）",
    "author": "杜牧",
    "content": [
      "山实东吴秀，茶称瑞草魁。",
      "剖符虽俗吏，修贡亦仙才。",
      "溪尽停蛮棹，旗张卓翠苔。",
      "柳村穿窈窕，松涧渡喧豗。",
      "等级云峰峻，宽平洞府开。",
      "拂天闻笑语，特地见楼台。",
      "泉嫩黄金涌，牙香紫璧裁。",
      "拜章期沃日，轻骑疾奔雷。",
      "舞袖岚侵涧，歌声谷答回。",
      "磬音藏叶鸟，雪艳照潭梅。",
      "好是全家到，兼为奉诏来。",
      "树阴香作帐，花径落成堆。",
      "景物残三月，登临怆一杯。",
      "重游难自克，俯首入尘埃。"
    ]
  },
  {
    "volume": 522,
    "sequence": 38,
    "title": "茶山下作",
    "author": "杜牧",
    "content": [
      "春风最窈窕，日晓柳村西。",
      "娇云光占岫，健水鸣分溪。",
      "燎岩野花远，戛瑟幽鸟啼。",
      "把酒坐芳草，亦有佳人携。"
    ]
  },
  {
    "volume": 522,
    "sequence": 39,
    "title": "入茶山下题水口草市绝句",
    "author": "杜牧",
    "content": [
      "倚溪侵岭多高树，夸酒书旗有小楼。",
      "惊起鸳鸯岂无恨，一双飞去却回头。"
    ]
  },
  {
    "volume": 522,
    "sequence": 40,
    "title": "春日茶山病不饮酒，因呈宾客",
    "author": "杜牧",
    "content": [
      "笙歌登画船，十日清明前。",
      "山秀白云腻，溪光红粉鲜。",
      "欲开未开花，半阴半晴天。",
      "谁知病太守，犹得作茶仙。"
    ]
  },
  {
    "volume": 522,
    "sequence": 41,
    "title": "不饮赠官妓",
    "author": "杜牧",
    "content": [
      "芳草正得意，汀洲日欲西。",
      "无端千树柳，更拂一条溪。",
      "几朵梅堪折，何人手好携。",
      "谁怜佳丽地，春恨却凄凄。"
    ]
  },
  {
    "volume": 522,
    "sequence": 42,
    "title": "早春赠军事薛判官",
    "author": "杜牧",
    "content": [
      "雪后新正半，春来四刻长。",
      "晴梅朱粉艳，嫩水碧罗光。",
      "弦管开双调，花钿坐两行。",
      "唯君莫惜醉，认取少年场。"
    ]
  },
  {
    "volume": 522,
    "sequence": 43,
    "title": "代吴兴妓春初寄薛军事",
    "author": "杜牧",
    "content": [
      "雾冷侵红粉，春阴扑翠钿。",
      "自悲临晓镜，谁与惜流年。",
      "柳暗霏微雨，花愁黯淡天。",
      "金钗有几只，抽当酒家钱。"
    ]
  },
  {
    "volume": 522,
    "sequence": 44,
    "title": "八月十二日得替后移居霅溪馆，因题长句四韵",
    "author": "杜牧",
    "content": [
      "万家相庆喜秋成，处处楼台歌板声。",
      "千岁鹤归犹有恨，一年人住岂无情。",
      "夜凉溪馆留僧话，风定苏潭看月生。",
      "景物登临闲始见，愿为闲客此闲行。"
    ]
  },
  {
    "volume": 522,
    "sequence": 45,
    "title": "初冬夜饮",
    "author": "杜牧",
    "content": [
      "淮阳多病偶求欢，客袖侵霜与烛盘。",
      "砌下梨花一堆雪，明年谁此凭阑干。"
    ]
  },
  {
    "volume": 522,
    "sequence": 46,
    "title": "栽竹",
    "author": "杜牧",
    "content": [
      "本因遮日种，却似为溪移。",
      "历历羽林影，疏疏烟露姿。",
      "萧骚寒雨夜，敲劼晚风时。",
      "故国何年到，尘冠挂一枝。"
    ]
  },
  {
    "volume": 522,
    "sequence": 47,
    "title": "梅",
    "author": "杜牧",
    "content": [
      "轻盈照溪水，掩敛下瑶台。",
      "妒雪聊相比，欺春不逐来。",
      "偶同佳客见，似为冻醪开。",
      "若在秦楼畔，堪为弄玉媒。"
    ]
  },
  {
    "volume": 522,
    "sequence": 48,
    "title": "山石榴",
    "author": "杜牧",
    "content": [
      "似火山榴映小山，繁中能薄艳中闲。",
      "一朵佳人玉钗上，只疑烧却翠云鬟。"
    ]
  },
  {
    "volume": 522,
    "sequence": 49,
    "title": "柳长句",
    "author": "杜牧",
    "content": [
      "日落水流西复东，春光不尽柳何穷。",
      "巫娥庙里低含雨，宋玉宅前斜带风。",
      "不嫌榆荚共争翠，深与桃花相映红。",
      "灞上汉南千万树，几人游宦别离中。"
    ]
  },
  {
    "volume": 522,
    "sequence": 50,
    "title": "隋堤柳",
    "author": "杜牧",
    "content": [
      "夹岸垂杨三百里，只应图画最相宜。",
      "自嫌流落西归疾，不见东风二月时。"
    ]
  },
  {
    "volume": 522,
    "sequence": 51,
    "title": "柳绝句",
    "author": "杜牧",
    "content": [
      "数树新开翠影齐，倚风情态被春迷。",
      "依依故国樊川恨，半掩村桥半掩溪。"
    ]
  },
  {
    "volume": 522,
    "sequence": 52,
    "title": "独柳",
    "author": "杜牧",
    "content": [
      "含烟一株柳，拂地摇风久。",
      "佳人不忍折，怅望回纤手。"
    ]
  },
  {
    "volume": 522,
    "sequence": 53,
    "title": "早雁",
    "author": "杜牧",
    "content": [
      "金河秋半虏弦开，云外惊飞四散哀。",
      "仙掌月明孤影过，长门灯暗数声来。",
      "须知胡骑纷纷在，岂逐春风一一回。",
      "莫厌潇湘少人处，水多菰米岸莓苔。"
    ]
  },
  {
    "volume": 522,
    "sequence": 54,
    "title": "䴔䴖",
    "author": "杜牧",
    "content": [
      "芝茎抽绀趾，清唳掷金梭。",
      "日翅闲张锦，风池去罥罗。",
      "静眠依翠荇，暖戏折高荷。",
      "山阴岂无尔，茧字换群鹅。"
    ]
  },
  {
    "volume": 522,
    "sequence": 55,
    "title": "鹦鹉",
    "author": "杜牧",
    "content": [
      "华堂日渐高，雕槛系红绦。",
      "故国陇山树，美人金剪刀。",
      "避笼交翠尾，罅嘴静新毛。",
      "不念三缄事，世途皆尔曹。"
    ]
  },
  {
    "volume": 522,
    "sequence": 56,
    "title": "鹤",
    "author": "杜牧",
    "content": [
      "清音迎晓月，愁思立寒蒲。",
      "丹顶西施颊，霜毛四皓须。",
      "碧云行止躁，白鹭性灵粗。",
      "终日无群伴，溪边吊影孤。"
    ]
  },
  {
    "volume": 522,
    "sequence": 57,
    "title": "鸦",
    "author": "杜牧",
    "content": [
      "扰扰复翻翻，黄昏飏冷烟。",
      "毛欺皇后发，声感楚姬弦。",
      "蔓垒盘风下，霜林接翅眠。",
      "只如西旅样，头白岂无缘。"
    ]
  },
  {
    "volume": 522,
    "sequence": 58,
    "title": "鹭鸶",
    "author": "杜牧",
    "content": [
      "雪衣雪发青玉觜，群捕鱼儿溪影中。",
      "惊飞远映碧山去，一树梨花落晚风。"
    ]
  },
  {
    "volume": 522,
    "sequence": 59,
    "title": "村舍燕",
    "author": "杜牧",
    "content": [
      "汉宫一百四十五，多下珠帘闭琐窗。",
      "何处营巢夏将半，茅檐烟里语双双。"
    ]
  },
  {
    "volume": 522,
    "sequence": 60,
    "title": "归燕",
    "author": "杜牧",
    "content": [
      "画堂歌舞喧喧地，社去社来人不看。",
      "长是江楼使君伴，黄昏犹待倚阑干。"
    ]
  },
  {
    "volume": 522,
    "sequence": 61,
    "title": "伤猿",
    "author": "杜牧",
    "content": [
      "独折南园一朵梅，重寻幽坎已生苔。",
      "无端晚吹惊高树，似袅长枝欲下来。"
    ]
  },
  {
    "volume": 522,
    "sequence": 62,
    "title": "还俗老僧",
    "author": "杜牧",
    "content": [
      "雪发不长寸，秋寒力更微。",
      "独寻一径叶，犹挈衲残衣。",
      "日暮千峰里，不知何处归。"
    ]
  },
  {
    "volume": 522,
    "sequence": 63,
    "title": "斫竹",
    "author": "杜牧",
    "content": [
      "寺废竹色死，宦家宁尔留。",
      "霜根渐随斧，风玉尚敲秋。",
      "江南苦吟客，何处送悠悠。"
    ]
  },
  {
    "volume": 522,
    "sequence": 64,
    "title": "将赴湖州留题亭菊",
    "author": "杜牧",
    "content": [
      "陶菊手自种，楚兰心有期。",
      "遥知渡江日，正是撷芳时。"
    ]
  },
  {
    "volume": 522,
    "sequence": 65,
    "title": "折菊",
    "author": "杜牧",
    "content": [
      "篱东菊径深，折得自孤吟。",
      "雨中衣半湿，拥鼻自知心。"
    ]
  },
  {
    "volume": 522,
    "sequence": 66,
    "title": "云（一作褚载诗）",
    "author": "杜牧",
    "content": [
      "尽日看云首不回，无心都大似无才。",
      "可怜光彩一片玉，万里晴天何处来。"
    ]
  },
  {
    "volume": 522,
    "sequence": 67,
    "title": "醉后题僧院",
    "author": "杜牧",
    "content": [
      "离心忽忽复凄凄，雨晦倾瓶取醉泥。",
      "可羡高僧共心语，一如携稚往东西。"
    ]
  },
  {
    "volume": 522,
    "sequence": 68,
    "title": "题禅院（一作醉后题僧院）",
    "author": "杜牧",
    "content": [
      "觥船一棹百分空，十岁青春不负公。",
      "今日鬓丝禅榻畔，茶烟轻飏落花风。"
    ]
  },
  {
    "volume": 522,
    "sequence": 69,
    "title": "哭李给事中敏",
    "author": "杜牧",
    "content": [
      "阳陵郭门外，陂阤丈五坟。",
      "九泉如结友，兹地好埋君。"
    ]
  },
  {
    "volume": 522,
    "sequence": 70,
    "title": "黄州竹径斗",
    "author": "杜牧",
    "content": [
      "竹浊蟠小径，屈折斗蛇来。",
      "三年得归去，知绕几千回。"
    ]
  },
  {
    "volume": 522,
    "sequence": 71,
    "title": "题敬爱寺楼",
    "author": "杜牧",
    "content": [
      "暮景千山雪，春寒百尺楼。",
      "独登还独下，谁会我悠悠。"
    ]
  },
  {
    "volume": 522,
    "sequence": 72,
    "title": "送刘秀才归江陵",
    "author": "杜牧",
    "content": [
      "彩服鲜华觐渚宫，鲈鱼新熟别江东。",
      "刘郎浦夜侵船月，宋玉亭春弄袖风。",
      "落落精神终有立，飘飘才思杳无穷。",
      "谁人世上为金口，借取明时一荐雄。"
    ]
  },
  {
    "volume": 522,
    "sequence": 73,
    "title": "见吴秀才与池妓别，因成绝句",
    "author": "杜牧",
    "content": [
      "红烛短时羌笛怨，清歌咽处蜀弦高。",
      "万里分飞两行泪，满江寒雨正萧骚。"
    ]
  },
  {
    "volume": 522,
    "sequence": 74,
    "title": "湖南正初招李郢秀才",
    "author": "杜牧",
    "content": [
      "行乐及时时已晚，对酒当歌歌不成。",
      "千里暮山重叠翠，一溪寒水浅深清。",
      "高人以饮为忙事，浮世除诗尽强名。",
      "看著白蘋芽欲吐，雪舟相访胜闲行。"
    ]
  },
  {
    "volume": 522,
    "sequence": 75,
    "title": "赠朱道灵",
    "author": "杜牧",
    "content": [
      "刘根丹篆三千字，郭璞青囊两卷书。",
      "朱渚矶南谢山北，白云深处有岩居。"
    ]
  },
  {
    "volume": 522,
    "sequence": 76,
    "title": "屏风绝句",
    "author": "杜牧",
    "content": [
      "屏风周昉画纤腰，岁久丹青色半销。",
      "斜倚玉窗鸾发女，拂尘犹自妒娇娆。"
    ]
  },
  {
    "volume": 522,
    "sequence": 77,
    "title": "哭韩绰",
    "author": "杜牧",
    "content": [
      "平明送葬上都门，绋翣交横逐去魂。",
      "归来冷笑悲身事，唤妇呼儿索酒盆。"
    ]
  },
  {
    "volume": 522,
    "sequence": 78,
    "title": "新定途中",
    "author": "杜牧",
    "content": [
      "无端偶效张文纪，下杜乡园别五秋。",
      "重过江南更千里，万山深处一孤舟。"
    ]
  },
  {
    "volume": 522,
    "sequence": 79,
    "title": "题新定八松院小石",
    "author": "杜牧",
    "content": [
      "雨滴珠玑碎，苔生紫翠重。",
      "故关何日到，且看小三峰。"
    ]
  },
  {
    "volume": 522,
    "sequence": 80,
    "title": "往年随故府吴兴公夜泊芜湖口今赴官西去…因成十六韵",
    "author": "杜牧",
    "content": [
      "南指陵阳路，东流似昔年。",
      "重恩山未答，双鬓雪飘然。",
      "数仞惭投迹，群公愧拍肩。",
      "驽骀蒙锦绣，尘土浴潺湲。",
      "郭隗黄金峻，虞卿白璧鲜。",
      "貔貅环玉帐，鹦鹉破蛮笺。",
      "极浦沈碑会，秋花落帽筵。",
      "旌旗明迥野，冠珮照神仙。",
      "筹画言何补，优容道实全。",
      "讴谣人扑地，鸡犬树连天。",
      "紫凤超如电，青襟散似烟。",
      "苍生未经济，坟草已芊绵。",
      "往事惟沙月，孤灯但客船。",
      "岘山云影畔，棠叶水声前。",
      "故国还归去，浮生亦可怜。",
      "高歌一曲泪，明日夕阳边。"
    ]
  }
]