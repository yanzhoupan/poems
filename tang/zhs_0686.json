[
  {
    "volume": 686,
    "sequence": 1,
    "title": "阌乡寓居十首·阿对泉",
    "author": "吴融",
    "content": [
      "六载抽毫侍禁闱，可堪多病决然归。",
      "五陵年少如相问，阿对泉头一布衣。"
    ]
  },
  {
    "volume": 686,
    "sequence": 2,
    "title": "阌乡寓居十首·蛙声",
    "author": "吴融",
    "content": [
      "稚圭伦鉴未精通，只把蛙声鼓吹同。",
      "君听月明人静夜，肯饶天籁与松风。"
    ]
  },
  {
    "volume": 686,
    "sequence": 3,
    "title": "阌乡寓居十首·茆堂",
    "author": "吴融",
    "content": [
      "结得茆檐瞰碧溪，闲云之外不同栖。",
      "犹嫌未远函关道，正睡刚闻报晓鸡。"
    ]
  },
  {
    "volume": 686,
    "sequence": 4,
    "title": "阌乡寓居十首·清溪",
    "author": "吴融",
    "content": [
      "清溪见底露苍苔，密竹垂藤锁不开。",
      "应是仙家在深处，爱流花片引人来。"
    ]
  },
  {
    "volume": 686,
    "sequence": 5,
    "title": "阌乡寓居十首·钓竿",
    "author": "吴融",
    "content": [
      "曾抛钓渚入秦关，今却持竿傍碧滩。",
      "认得旧溪兼旧意，恰如羊祜识金环。"
    ]
  },
  {
    "volume": 686,
    "sequence": 6,
    "title": "阌乡寓居十首·山僧",
    "author": "吴融",
    "content": [
      "石臼山头有一僧，朝无香积夜无灯。",
      "近嫌俗客知踪迹，拟向中方断石层。"
    ]
  },
  {
    "volume": 686,
    "sequence": 7,
    "title": "阌乡寓居十首·小径",
    "author": "吴融",
    "content": [
      "碍竹妨花一径幽，攀援可到玉峰头。",
      "若教须作康庄好，更有高车驷马忧。"
    ]
  },
  {
    "volume": 686,
    "sequence": 8,
    "title": "阌乡寓居十首·闻提壶鸟",
    "author": "吴融",
    "content": [
      "早于批鵊巧于莺，故国春林足此声。",
      "今在天涯别馆里，为君沽酒复何情？"
    ]
  },
  {
    "volume": 686,
    "sequence": 9,
    "title": "阌乡寓居十首·木塔偶题",
    "author": "吴融",
    "content": [
      "西南古刹近芳林，偶得高秋试一吟。",
      "无限黄花衬黄叶，可须春月始伤心。"
    ]
  },
  {
    "volume": 686,
    "sequence": 10,
    "title": "阌乡寓居十首·山禽",
    "author": "吴融",
    "content": [
      "碧嶂为家烟外栖，衔红啄翠入芳蹊。",
      "可能知我心无定，频袅花枝拂面啼。"
    ]
  },
  {
    "volume": 686,
    "sequence": 11,
    "title": "闻歌",
    "author": "吴融",
    "content": [
      "贯珠一夜奏累累，尽是荀家旧教词。",
      "落尽梁尘肠不断，九原谁报小怜知。"
    ]
  },
  {
    "volume": 686,
    "sequence": 12,
    "title": "即席",
    "author": "吴融",
    "content": [
      "竹引丝随袅翠楼，满筵惊动玉关秋。",
      "何人借与丹青笔，画取当时八字愁。"
    ]
  },
  {
    "volume": 686,
    "sequence": 13,
    "title": "便殿候对",
    "author": "吴融",
    "content": [
      "宣呼昼入蕊珠宫，玉女窗扉薄雾笼。",
      "待得华胥春梦觉，半竿斜日下厢风。"
    ]
  },
  {
    "volume": 686,
    "sequence": 14,
    "title": "南迁途中作七首·登七盘岭二首",
    "author": "吴融",
    "content": [
      "才非贾傅亦迁官，五月驱羸上七盘。",
      "从此自知身计定，不能回首望长安。",
      "七盘岭上一长号，将谓青天鉴郁陶。",
      "近日青天都不鉴，七盘应是未高高。"
    ]
  },
  {
    "volume": 686,
    "sequence": 15,
    "title": "南迁途中作七首·渡汉江初尝鳊鱼有作",
    "author": "吴融",
    "content": [
      "啸父知机先忆鱼，季鹰无事已思鲈。",
      "自惭初识查头味，正是栖栖哭阮涂。"
    ]
  },
  {
    "volume": 686,
    "sequence": 16,
    "title": "南迁途中作七首·溪翁",
    "author": "吴融",
    "content": [
      "饭稻羹菰晓复昏，碧滩声里长诸孙。",
      "应嗟独上涔阳客，排比椒浆奠楚魂。"
    ]
  },
  {
    "volume": 686,
    "sequence": 17,
    "title": "南迁途中作七首·寄友人",
    "author": "吴融",
    "content": [
      "惊魂往往坐疑飘，便好为文慰寂寥。",
      "若待清湘葬鱼了，纵然招得不堪招。"
    ]
  },
  {
    "volume": 686,
    "sequence": 18,
    "title": "南迁途中作七首·途中偶怀",
    "author": "吴融",
    "content": [
      "无路能酬国士恩，短亭寂寂到黄昏。",
      "回肠一寸危如线，赖得商山未有猿。"
    ]
  },
  {
    "volume": 686,
    "sequence": 19,
    "title": "南迁途中作七首·访贯休上人",
    "author": "吴融",
    "content": [
      "休公为我设兰汤，方便教人学洗肠。",
      "自觉尘缨顿潇洒，南行不复问沧浪。"
    ]
  },
  {
    "volume": 686,
    "sequence": 20,
    "title": "鸳鸯",
    "author": "吴融",
    "content": [
      "翠翘红颈覆金衣，滩上双双去又归。",
      "长短死生无两处，可怜黄鹄爱分飞。"
    ]
  },
  {
    "volume": 686,
    "sequence": 21,
    "title": "野步",
    "author": "吴融",
    "content": [
      "一曲两曲涧边草，千枝万枝村落花。",
      "携筇深去不知处，几叹山阿隔酒家。"
    ]
  },
  {
    "volume": 686,
    "sequence": 22,
    "title": "酬僧",
    "author": "吴融",
    "content": [
      "玉堂全不限常朝，卧待重城宿雾销。",
      "翻忆故山深雪里，满炉枯柏带烟烧。"
    ]
  },
  {
    "volume": 686,
    "sequence": 23,
    "title": "买带花樱桃",
    "author": "吴融",
    "content": [
      "粉红轻浅靓妆新，和露和烟别近邻。",
      "万一有情应有恨，一年荣落两家春。"
    ]
  },
  {
    "volume": 686,
    "sequence": 24,
    "title": "海棠二首",
    "author": "吴融",
    "content": [
      "太尉园林两树春，年年奔走探花人。",
      "今来独倚荆山看，回首长安落战尘。",
      "云绽霞铺锦水头，占春颜色最风流。",
      "若教更近天街种，马上多逢醉五侯。"
    ]
  },
  {
    "volume": 686,
    "sequence": 25,
    "title": "送僧上峡归东蜀",
    "author": "吴融",
    "content": [
      "巴字江流一棹回，紫袈裟是禁中裁。",
      "如从十二峰前过，莫赋佳人殊未来。"
    ]
  },
  {
    "volume": 686,
    "sequence": 26,
    "title": "杏花",
    "author": "吴融",
    "content": [
      "春物竞相妒，杏花应最娇。",
      "红轻欲愁杀，粉薄似啼销。",
      "愿作南华蝶，翩翩绕此条。"
    ]
  },
  {
    "volume": 686,
    "sequence": 27,
    "title": "草",
    "author": "吴融",
    "content": [
      "染亦不可成，画亦不可得。",
      "苌弘未死时，应无此颜色。"
    ]
  },
  {
    "volume": 686,
    "sequence": 28,
    "title": "和杨侍郎",
    "author": "吴融",
    "content": [
      "目极家山远，身拘禁苑深。",
      "烟霄惭暮齿，麋鹿愧初心。"
    ]
  },
  {
    "volume": 686,
    "sequence": 29,
    "title": "山居喜友人相访",
    "author": "吴融",
    "content": [
      "秋雨空山夜，非君不此来。",
      "高于剡溪雪，一棹到门回。"
    ]
  },
  {
    "volume": 686,
    "sequence": 30,
    "title": "远山",
    "author": "吴融",
    "content": [
      "隐隐隔千里，巍巍知几重。",
      "平时未能去，梦断一声钟。"
    ]
  },
  {
    "volume": 686,
    "sequence": 31,
    "title": "江树",
    "author": "吴融",
    "content": [
      "终日冲奔浪，何年坠乱风？",
      "谢公堪入咏，目极在云中。"
    ]
  },
  {
    "volume": 686,
    "sequence": 32,
    "title": "蔷薇",
    "author": "吴融",
    "content": [
      "万卉春风度，繁花夏景长。",
      "馆娃人尽醉，西子始新妆。"
    ]
  },
  {
    "volume": 686,
    "sequence": 33,
    "title": "梅雨",
    "author": "吴融",
    "content": [
      "浑开又密望中迷，乳燕归迟粉竹低。",
      "扑地暗来飞野马，舞风斜去散醯鸡。",
      "初从滴沥妨琴榭，渐到潺湲绕药畦。",
      "少傍海边飘泊处，中庭自有两犁泥。"
    ]
  },
  {
    "volume": 686,
    "sequence": 34,
    "title": "登途怀友人",
    "author": "吴融",
    "content": [
      "日落野原秀，雨余云物闲。",
      "清时正愁绝，高处正跻攀。",
      "京洛遥天外，江河战鼓间。",
      "孤怀欲谁寄，应望塞鸿还。"
    ]
  },
  {
    "volume": 686,
    "sequence": 35,
    "title": "闻蝉",
    "author": "吴融",
    "content": [
      "夏在先催过，秋赊已被迎。",
      "自应人不会，莫道物无情。",
      "木叶纵未落，鬓丝还易生。",
      "西风正相乱，休上夕阳城。"
    ]
  },
  {
    "volume": 686,
    "sequence": 36,
    "title": "秋色",
    "author": "吴融",
    "content": [
      "染不成乾画未销，霏霏拂拂又迢迢。",
      "曾从建业城边路，蔓草寒烟锁六朝。"
    ]
  },
  {
    "volume": 686,
    "sequence": 37,
    "title": "自讽",
    "author": "吴融",
    "content": [
      "本是沧洲把钓人，无端三署接清尘。",
      "从来不解长流涕，也渡湘漓作逐臣。"
    ]
  },
  {
    "volume": 686,
    "sequence": 38,
    "title": "宿青云驿",
    "author": "吴融",
    "content": [
      "苍黄负谴走商颜，保得微躬出武关。",
      "今夜青云驿前月，伴吟应到落西山。"
    ]
  },
  {
    "volume": 686,
    "sequence": 39,
    "title": "秋闻子规",
    "author": "吴融",
    "content": [
      "年年春恨化冤魂，血染枝红压叠繁。",
      "正是西风花落尽，不知何处认啼痕。"
    ]
  },
  {
    "volume": 686,
    "sequence": 40,
    "title": "荆南席上闻歌",
    "author": "吴融",
    "content": [
      "迎愁敛黛一声分，吊屈江边日暮闻。",
      "何事遏云翻不定，自缘踪迹爱行云。"
    ]
  },
  {
    "volume": 686,
    "sequence": 41,
    "title": "武关",
    "author": "吴融",
    "content": [
      "时来时去若循环，双阖平云谩锁山。",
      "只道地教秦设险，不知天与汉为关。",
      "贪生莫作千年计，到了都成一梦闲。",
      "争得便如岩下水，从他兴废自潺潺。"
    ]
  },
  {
    "volume": 686,
    "sequence": 42,
    "title": "月夕追事",
    "author": "吴融",
    "content": [
      "曾听豪家碧玉歌，云床冰簟落秋河。",
      "月临高阁帘无影，风过回廊幕有波。",
      "屈指尽随云雨散，满头赢得雪霜多。",
      "此时空见清凉影，来伴蛩声咽砌莎。"
    ]
  },
  {
    "volume": 686,
    "sequence": 43,
    "title": "上阳宫辞",
    "author": "吴融",
    "content": [
      "苑路青青半是苔，翠华西去未知回。",
      "景阳春漏无人报，太液秋波有雁来。",
      "单影可堪明月照，红颜无奈落花催。",
      "谁能赋得长门事，不惜千金奉酒杯。"
    ]
  },
  {
    "volume": 686,
    "sequence": 44,
    "title": "送于员外归隐蓝田",
    "author": "吴融",
    "content": [
      "曾吟工部两峰寒，今日星郎得挂冠。",
      "吾道不行归始是，世情如此住应难。",
      "围棋已访生云石，把钓先寻急雨滩。",
      "若遇秦时雪髯客，紫芝兼可备朝餐。"
    ]
  },
  {
    "volume": 686,
    "sequence": 45,
    "title": "废宅",
    "author": "吴融",
    "content": [
      "风飘碧瓦雨摧垣，却有邻人与锁门。",
      "几树好花闲白昼，满庭荒草易黄昏。",
      "放鱼池涸蛙争聚，栖燕梁空雀自喧。",
      "不独凄凉眼前事，咸阳一火便成原。"
    ]
  },
  {
    "volume": 686,
    "sequence": 46,
    "title": "湖州晚望",
    "author": "吴融",
    "content": [
      "鼓角迎秋晚韵长，断虹疏雨间微阳。",
      "两条溪水分头碧，四面人家入骨凉。",
      "独鸟归时云斗迥，残蝉急处日争忙。",
      "他年若得壶中术，一簇汀洲尽贮将。"
    ]
  },
  {
    "volume": 686,
    "sequence": 47,
    "title": "宋玉宅",
    "author": "吴融",
    "content": [
      "草白烟寒半野陂，临江旧宅指遗基。",
      "已怀湘浦招魂事，更忆高唐说梦时。",
      "穿径早曾闻客住，登墙岂复见人窥。",
      "今朝送别还经此，吟断当年几许悲。"
    ]
  },
  {
    "volume": 686,
    "sequence": 48,
    "title": "春晚书怀",
    "author": "吴融",
    "content": [
      "落尽红芳春意阑，绿芜空锁辟疆园。",
      "嫦娥断影霜轮冷，帝子无踪泪竹繁。",
      "未达东邻还绝想，不劳南浦更销魂。",
      "晚来虽共残莺约，争奈风凄又雨昏。"
    ]
  },
  {
    "volume": 686,
    "sequence": 49,
    "title": "寄杨侍郎",
    "author": "吴融",
    "content": [
      "云情鹤态莫夸慵，正上仙楼十二重。",
      "吟逸易沈鳷鹊月，梦长先断景阳钟。",
      "奇文已刻金书券，秘语看镌玉检封。",
      "何事春来待归隐，探知溪畔有风松。"
    ]
  },
  {
    "volume": 686,
    "sequence": 50,
    "title": "杏花",
    "author": "吴融",
    "content": [
      "粉薄红轻掩敛羞，花中占断得风流。",
      "软非因醉都无力，凝不成歌亦自愁。",
      "独照影时临水畔，最含情处出墙头。",
      "裴回尽日难成别，更待黄昏对酒楼。"
    ]
  },
  {
    "volume": 686,
    "sequence": 51,
    "title": "宪丞裴公上洛退居有寄二首",
    "author": "吴融",
    "content": [
      "鸿在冥冥已自由，紫芝峰下更高秋。",
      "抛来簪绂都如梦，泥著杯香不为愁。",
      "晚树拂檐风脱翠，夜滩当户月和流。",
      "自嗟不得从公去，共上仙家十二楼。",
      "瘦如仙鹤爽风篁，外却尘嚣兴绪长。",
      "偶坐几回沈皓月，闲吟是处到残阳。",
      "门前立使修书懒，花下留宾压酒忙。",
      "目断琼林攀不得，一重丹水抵三湘。"
    ]
  },
  {
    "volume": 686,
    "sequence": 52,
    "title": "丛祠",
    "author": "吴融",
    "content": [
      "丛祠一炬照秦川，雨散云飞二十年。",
      "长路未归萍逐水，旧居难问草平烟。",
      "金鞍正伴桐乡客，粉壁犹怀桂苑仙。",
      "何必向来曾识面，拂尘看字也凄然。"
    ]
  },
  {
    "volume": 686,
    "sequence": 53,
    "title": "分水岭",
    "author": "吴融",
    "content": [
      "两派潺湲不暂停，岭头长泻别离情。",
      "南随去马通巴栈，北逐归人达渭城。",
      "澄处好窥双黛影，咽时堪寄断肠声。",
      "紫溪旧隐还如此，清夜梁山月更明。"
    ]
  },
  {
    "volume": 686,
    "sequence": 54,
    "title": "赴职西川过便桥书怀寄同年",
    "author": "吴融",
    "content": [
      "平门桥下水东驰，万里从军一望时。",
      "乡思旋生芳草见，客愁何限夕阳知。",
      "秦陵无树烟犹锁，汉苑空墙浪欲吹。",
      "不是伤春爱回首，杏坛恩重马迟迟。"
    ]
  },
  {
    "volume": 686,
    "sequence": 55,
    "title": "太保中书令军前新楼",
    "author": "吴融",
    "content": [
      "十二阑干压锦城，半空人语落滩声。",
      "风流近接平津阁，气色高含细柳营。",
      "尽日卷帘江草绿，有时欹枕雪峰晴。",
      "不知捧诏朝天后，谁此登临看月明。"
    ]
  },
  {
    "volume": 686,
    "sequence": 56,
    "title": "玉女庙",
    "author": "吴融",
    "content": [
      "九清何日降仙霓，掩映荒祠路欲迷。",
      "愁黛不开山浅浅，离心长在草萋萋。",
      "檐横渌派王余掷，窗袅红枝杜宇啼。",
      "若得洗头盆置此，靓妆无复碧莲西。"
    ]
  },
  {
    "volume": 686,
    "sequence": 57,
    "title": "坤维军前寄江南弟兄",
    "author": "吴融",
    "content": [
      "二年征战剑山秋，家在松江白浪头。",
      "关月几时干客泪，戍烟终日起乡愁。",
      "未知辽堞何当下，转觉燕台不易酬。",
      "独羡一声南去雁，满天风雨到汀州。"
    ]
  },
  {
    "volume": 686,
    "sequence": 58,
    "title": "浐水席上献座主侍郎",
    "author": "吴融",
    "content": [
      "暖泉宫里告虔回，略避红尘小宴开。",
      "落絮已随流水去，啼莺还傍夕阳来。",
      "草能缘岸侵罗荐，花不容枝蘸玉杯。",
      "莫讶诸生中独醉，感恩伤别正难裁。"
    ]
  },
  {
    "volume": 686,
    "sequence": 59,
    "title": "送知古上人",
    "author": "吴融",
    "content": [
      "昔年离别浙河东，多难相逢旧楚宫。",
      "振锡才寻三径草，登船忽挂一帆风。",
      "几程村饭添盂白，何处山花照衲红。",
      "不似投荒憔悴客，沧浪无际问渔翁。"
    ]
  },
  {
    "volume": 686,
    "sequence": 60,
    "title": "和座主尚书登布善寺楼",
    "author": "吴融",
    "content": [
      "往事何时不系肠，更堪凝睇白云乡。",
      "楚王城垒空秋色，羊祜江山只暝光。",
      "林下远分南去马，渡头偏认北归航。",
      "谁知此日凭轩处，一笔工夫胜七襄。"
    ]
  },
  {
    "volume": 686,
    "sequence": 61,
    "title": "金桥感事",
    "author": "吴融",
    "content": [
      "太行和雪叠晴空，二月春郊尚朔风。",
      "饮马早闻临渭北，射雕今欲过山东。",
      "百年徒有伊川叹，五利宁无魏绛功。",
      "日暮长亭正愁绝，哀笳一曲戍烟中。"
    ]
  },
  {
    "volume": 686,
    "sequence": 62,
    "title": "萧县道中",
    "author": "吴融",
    "content": [
      "戍火三笼滞晚程，枯桑系马上寒城。",
      "满川落照无人过，卷地飞蓬有烧明。",
      "楚客早闻歌凤德，刘琨休更舞鸡声。",
      "草堂旧隐终归去，寄语岩猿莫晓惊。"
    ]
  },
  {
    "volume": 686,
    "sequence": 63,
    "title": "题衮州泗河中石床（李白、杜甫皆此饮咏）",
    "author": "吴融",
    "content": [
      "一片苔床水漱痕，何人清赏动乾坤。",
      "谪仙醉后云为态，野客吟时月作魂。",
      "光景不回波自远，风流难问石无言。",
      "迩来多少登临客，千载谁将胜事论。"
    ]
  },
  {
    "volume": 686,
    "sequence": 64,
    "title": "禁直偶书",
    "author": "吴融",
    "content": [
      "玉皇新复五城居，仙馆词臣在碧虚。",
      "锦砌渐看翻芍药，锁窗还咏隔蟾蜍。",
      "敢期林上灵乌语，贪草云间彩凤书。",
      "争奈沧洲频入梦，白波无际落红蕖。"
    ]
  },
  {
    "volume": 686,
    "sequence": 65,
    "title": "送弟东归",
    "author": "吴融",
    "content": [
      "偶持麟笔侍金闺，梦想三年在故溪。",
      "祖竹定欺檐雪折，稚杉应拂栋云齐。",
      "谩劳筋力趋丹凤，可有文词咏碧鸡。",
      "此别更无闲事嘱，北山高处谢猿啼。"
    ]
  },
  {
    "volume": 686,
    "sequence": 66,
    "title": "和座主尚书春日郊居",
    "author": "吴融",
    "content": [
      "海燕初归朔雁回，静眠深掩百花台。",
      "春蔬已为高僧掇，腊酝还因熟客开。",
      "檐外暖丝兼絮堕，槛前轻浪带鸥来。",
      "谢公难避苍生意，自古风流必上台。"
    ]
  },
  {
    "volume": 686,
    "sequence": 67,
    "title": "僧舍白牡丹二首",
    "author": "吴融",
    "content": [
      "腻若裁云薄缀霜，春残独自殿群芳。",
      "梅妆向日霏霏暖，纨扇摇风闪闪光。",
      "月魄照来空见影，露华凝后更多香。",
      "天生洁白宜清净，何必殷红映洞房。",
      "侯家万朵簇霞丹，若并霜林素艳难。",
      "合影只应天际月，分香多是畹中兰。",
      "虽饶百卉争先发，还在三春向后残。",
      "想得惠林凭此槛，肯将荣落意来看。"
    ]
  },
  {
    "volume": 686,
    "sequence": 68,
    "title": "八月十五夜禁直寄同僚",
    "author": "吴融",
    "content": [
      "中秋月满尽相寻，独入非烟宿禁林。",
      "曾恨人间千里隔，更堪天上九门深。",
      "明涵太液鱼龙定，静锁圆灵象纬沈。",
      "目断枚皋何处在，阑干十二忆登临。"
    ]
  },
  {
    "volume": 686,
    "sequence": 69,
    "title": "上巳日花下闲看",
    "author": "吴融",
    "content": [
      "十里香尘扑马飞，碧莲峰下踏青时。",
      "云鬟照水和花重，罗袖抬风惹絮迟。",
      "可便无心邀妩媚，还应有泪忆袁熙。",
      "如烟如梦争寻得，溪柳回头万万丝。"
    ]
  },
  {
    "volume": 686,
    "sequence": 70,
    "title": "禅院弈棋偶题",
    "author": "吴融",
    "content": [
      "裛尘丝雨送微凉，偶出樊笼入道场。",
      "半偈已能消万事，一枰兼得了残阳。",
      "寻知世界都如梦，自喜身心甚不忙。",
      "更约西风摇落后，醉来终日卧禅房。"
    ]
  },
  {
    "volume": 686,
    "sequence": 71,
    "title": "和张舍人",
    "author": "吴融",
    "content": [
      "玉女盆边雪未销，正多春事莫无憀。",
      "杏花向日红匀脸，云带环山白系腰。",
      "莺转树头欹枕听，冻开泉眼杖藜挑。",
      "陵迁谷变如须问，控鹤山人字子乔。"
    ]
  },
  {
    "volume": 686,
    "sequence": 72,
    "title": "送友赴阙",
    "author": "吴融",
    "content": [
      "故人归去指翔鸾，乐带离声可有欢。",
      "驿路两行秋吹急，渭波千叠夕阳寒。",
      "空郊已叹周禾熟，旧苑应寻汉火残。",
      "遥羡从公无一事，探花先醉曲江干。"
    ]
  },
  {
    "volume": 686,
    "sequence": 73,
    "title": "过邓城县作",
    "author": "吴融",
    "content": [
      "不用登临足感伤，古来今往尽茫茫。",
      "未知尧桀谁臧否，可便彭殇有短长。",
      "楚垒万重多故事，汉波千叠更残阳。",
      "到头一切皆身外，只觉关身是醉乡。"
    ]
  },
  {
    "volume": 686,
    "sequence": 74,
    "title": "文德初闻车驾东游",
    "author": "吴融",
    "content": [
      "龙旆丛丛下剑门，还将瑞气入中原。",
      "鳌头一荡山虽没，乌足重安日不昏。",
      "晋客已知周礼在，秦人仍喜汉官存。",
      "自怜闲坐渔矶石，万级云台落梦魂。"
    ]
  },
  {
    "volume": 686,
    "sequence": 75,
    "title": "子规",
    "author": "吴融",
    "content": [
      "举国繁华委逝川，羽毛飘荡一年年。",
      "他山叫处花成血，旧苑春来草似烟。",
      "雨暗不离浓绿树，月斜长吊欲明天。",
      "湘江日暮声凄切，愁杀行人归去船。"
    ]
  },
  {
    "volume": 686,
    "sequence": 76,
    "title": "简州归降贺京兆公",
    "author": "吴融",
    "content": [
      "分栋山前曙色开，三千铁骑简州回。",
      "云间堕箭飞书去，风里擎竿露布来。",
      "古谓伐谋为上策，今看静胜自中台。",
      "功名一似淮西事，只是元臣不姓裴。"
    ]
  },
  {
    "volume": 686,
    "sequence": 77,
    "title": "登汉州城楼",
    "author": "吴融",
    "content": [
      "雨余秋色拂孤城，远目凝时万象清。",
      "叠翠北来千嶂尽，漫流东去一江平。",
      "从军固有荆州乐，怀古能无岘首情。",
      "欲下阑干一回首，乌归帆没戍烟明。"
    ]
  },
  {
    "volume": 686,
    "sequence": 78,
    "title": "岐下寓居见槐花落因寄从事",
    "author": "吴融",
    "content": [
      "才开便落不胜黄，覆著庭莎衬夕阳。",
      "只共蝉催双鬓老，可知人已十年忙。",
      "晓窗须为吟秋兴，夜枕应教梦帝乡。",
      "蜀国马卿看从猎，肯将闲事入凄凉。"
    ]
  },
  {
    "volume": 686,
    "sequence": 79,
    "title": "和人有感",
    "author": "吴融",
    "content": [
      "莫愁家住石城西，月坠星沈客到迷。",
      "一院无人春寂寂，九原何处草萋萋。",
      "香魂未散烟笼水，舞袖休翻柳拂堤。",
      "兰棹一移风雨急，流莺千万莫长啼。"
    ]
  }
]