[
  {
    "volume": 187,
    "sequence": 1,
    "title": "城中卧疾，知阎、薛二子屡从邑令饮，因以赠之",
    "author": "韦应物",
    "content": [
      "车马日萧萧，胡不枉我庐。",
      "方来从令饮，卧病独何如。",
      "秋风起汉皋，开户望平芜。",
      "即此吝音素，焉知中密疏。",
      "渴者不思火，寒者不求水。",
      "人生羁寓时，去就当如此。",
      "犹希心异迹，眷眷存终始。"
    ]
  },
  {
    "volume": 187,
    "sequence": 2,
    "title": "听嘉陵江水声，寄深上人",
    "author": "韦应物",
    "content": [
      "凿崖泄奔湍，称古神禹迹。",
      "夜喧山门店，独宿不安席。",
      "水性自云静，石中本无声。",
      "如何两相激，雷转空山惊。",
      "贻之道门旧，了此物我情。"
    ]
  },
  {
    "volume": 187,
    "sequence": 3,
    "title": "高陵书情，寄三原卢少府",
    "author": "韦应物",
    "content": [
      "直方难为进，守此微贱班。",
      "开卷不及顾，沉埋案牍间。",
      "兵凶久相践，徭赋岂得闲。",
      "促戚下可哀，宽政身致患。",
      "日夕思自退，出门望故山。",
      "君心倘如此，携手相与还。"
    ]
  },
  {
    "volume": 187,
    "sequence": 4,
    "title": "假中对雨，呈县中僚友",
    "author": "韦应物",
    "content": [
      "却足甘为笑，闲居梦杜陵。",
      "残莺知夏浅，社雨报年登。",
      "流麦非关忘，收书独不能。",
      "自然忧旷职，缄此谢良朋。"
    ]
  },
  {
    "volume": 187,
    "sequence": 5,
    "title": "赠萧河南",
    "author": "韦应物",
    "content": [
      "厌剧辞京县，褒贤待诏书。",
      "酂侯方继业，潘令且闲居。",
      "霁后三川冷，秋深万木疏。",
      "对琴无一事，新兴复何如。"
    ]
  },
  {
    "volume": 187,
    "sequence": 6,
    "title": "示从子河南尉班",
    "author": "韦应物",
    "content": [
      "拙直余恒守，公方尔所存。",
      "同占朱鸟克，俱起小人言。",
      "立政思悬棒，谋身类触藩。",
      "不能林下去，只恋府廷恩。"
    ]
  },
  {
    "volume": 187,
    "sequence": 7,
    "title": "趋府候晓，呈两县僚友",
    "author": "韦应物",
    "content": [
      "趋府不遑安，中宵出户看。",
      "满天星尚在，近壁烛仍残。",
      "立马频惊曙，垂帘却避寒。",
      "可怜同宦者，应悟下流难。"
    ]
  },
  {
    "volume": 187,
    "sequence": 8,
    "title": "赠李儋",
    "author": "韦应物",
    "content": [
      "丝桐本异质，音响合自然。",
      "吾观造化意，二物相因缘。",
      "误触龙凤啸，静闻寒夜泉。",
      "心神自安宅，烦虑顿可捐。",
      "何因知久要，丝白漆亦坚。"
    ]
  },
  {
    "volume": 187,
    "sequence": 9,
    "title": "赠卢嵩",
    "author": "韦应物",
    "content": [
      "百川注东海，东海无虚盈。",
      "泥滓不能浊，澄波非益清。",
      "恬然自安流，日照万里晴。",
      "云物不隐象，三山共分明。",
      "奈何疾风怒，忽若砥柱倾。",
      "海水虽无心，洪涛亦相惊。",
      "怒号在倏忽，谁识变化情。"
    ]
  },
  {
    "volume": 187,
    "sequence": 10,
    "title": "寄冯著",
    "author": "韦应物",
    "content": [
      "春雷起萌蛰，土壤日已疏。",
      "胡能遭盛明，才俊伏里闾。",
      "偃仰遂真性，所求惟斗储。",
      "披衣出茅屋，盥漱临清渠。",
      "吾道亦自适，退身保玄虚。",
      "幸无职事牵，且览案上书。",
      "亲友各驰骛，谁当访敝庐。",
      "思君在何夕，明月照广除。"
    ]
  },
  {
    "volume": 187,
    "sequence": 11,
    "title": "早春对雪，寄前殿中元侍御",
    "author": "韦应物",
    "content": [
      "扫雪开幽径，端居望故人。",
      "犹残腊月酒，更值早梅春。",
      "几日东城陌，何时曲水滨。",
      "闻闲且共赏，莫待绣衣新。"
    ]
  },
  {
    "volume": 187,
    "sequence": 12,
    "title": "赠王侍御",
    "author": "韦应物",
    "content": [
      "心同野鹤与尘远，诗似冰壶见底清。",
      "府县同趋昨日事，升沉不改故人情。",
      "上阳秋晚萧萧雨，洛水寒来夜夜声。",
      "自叹犹为折腰吏，可怜骢马路傍行。"
    ]
  },
  {
    "volume": 187,
    "sequence": 13,
    "title": "将往江淮，寄李十九儋",
    "author": "韦应物",
    "content": [
      "燕燕东向来，文鹓亦西飞。",
      "如何不相见，羽翼有高卑。",
      "徘徊到河洛，华屋未及窥。",
      "秋风飘我行，远与淮海期。",
      "回首隔烟雾，遥遥两相思。",
      "阳春自当返，短翮欲追随。"
    ]
  },
  {
    "volume": 187,
    "sequence": 14,
    "title": "自巩洛舟行入黄河即事，寄府县僚友",
    "author": "韦应物",
    "content": [
      "夹水苍山路向东，东南山豁大河通。",
      "寒树依微远天外，夕阳明灭乱流中。",
      "孤村几岁临伊岸，一雁初晴下朔风。",
      "为报洛桥游宦侣，扁舟不系与心同。"
    ]
  },
  {
    "volume": 187,
    "sequence": 15,
    "title": "寄卢庾",
    "author": "韦应物",
    "content": [
      "悠悠远离别，分此欢会难。",
      "如何两相近，反使心不安。",
      "乱发思一栉，垢衣思一浣。",
      "岂如望友生，对酒起长叹。",
      "时节异京洛，孟冬天未寒。",
      "广陵多车马，日夕自游盘。",
      "独我何耿耿，非君谁为欢。"
    ]
  },
  {
    "volume": 187,
    "sequence": 16,
    "title": "发广陵留上家兄兼寄上长沙",
    "author": "韦应物",
    "content": [
      "将违安可怀，宿恋复一方。",
      "家贫无旧业，薄宦各飘飏。",
      "执板身有属，淹时心恐惶。",
      "拜言不得留，声结泪满裳。",
      "漾漾动行舫，亭亭远相望。",
      "离晨苦须臾，独往道路长。",
      "萧条风雨过，得此海气凉。",
      "感秋意已违，况自结中肠。",
      "推道固当遣，及情岂所忘。",
      "何时共还归，举翼鸣春阳。"
    ]
  },
  {
    "volume": 187,
    "sequence": 17,
    "title": "初发扬子，寄元大校书",
    "author": "韦应物",
    "content": [
      "凄凄去亲爱，泛泛入烟雾。",
      "归棹洛阳人，残钟广陵树。",
      "今朝此为别，何处还相遇。",
      "世事波上舟，沿洄安得住。"
    ]
  },
  {
    "volume": 187,
    "sequence": 18,
    "title": "淮上即事，寄广陵亲故",
    "author": "韦应物",
    "content": [
      "前舟已眇眇，欲渡谁相待。",
      "秋山起暮钟，楚雨连沧海。",
      "风波离思满，宿昔容鬓改。",
      "独鸟下东南，广陵何处在。"
    ]
  },
  {
    "volume": 187,
    "sequence": 19,
    "title": "寄洪州幕府卢二十一侍御（自南昌令拜，顷同官洛阳）",
    "author": "韦应物",
    "content": [
      "忽报南昌令，乘骢入郡城。",
      "同时趋府客，此日望尘迎。",
      "文苑台中妙，冰壶幕下清。",
      "洛阳相去远，犹使故林荣。"
    ]
  },
  {
    "volume": 187,
    "sequence": 20,
    "title": "经少林精舍，寄都邑亲友",
    "author": "韦应物",
    "content": [
      "息驾依松岭，高阁一攀缘。",
      "前瞻路已穷，既诣喜更延。",
      "出巘听万籁，入林濯幽泉。",
      "鸣钟生道心，暮磬空云烟。",
      "独往虽暂适，多累终见牵。",
      "方思结茅地，归息期暮年。"
    ]
  },
  {
    "volume": 187,
    "sequence": 21,
    "title": "同长源归南徐，寄子西、子烈、有道",
    "author": "韦应物",
    "content": [
      "东洛何萧条，相思邈遐路。",
      "策驾复谁游，入门无与晤。",
      "还因送归客，达此缄中素。",
      "屡暌心所欢，岂得颜如故。",
      "所欢不可暌，严霜晨凄凄。",
      "如彼万里行，孤妾守空闺。",
      "临觞一长叹，素欲何时谐。"
    ]
  },
  {
    "volume": 187,
    "sequence": 22,
    "title": "雪中闻李儋过门不访，聊以寄赠",
    "author": "韦应物",
    "content": [
      "度门能不访，冒雪屡西东。",
      "已想人如玉，遥怜马似骢。",
      "乍迷金谷路，稍变上阳宫。",
      "还比相思意，纷纷正满空。"
    ]
  },
  {
    "volume": 187,
    "sequence": 23,
    "title": "同德精舍养疾，寄河南兵曹东厅掾",
    "author": "韦应物",
    "content": [
      "逍遥东城隅，双树寒葱茜。",
      "广庭流华月，高阁凝馀霰。",
      "杜门非养素，抱疾阻良宴。",
      "孰谓无他人，思君岁云变。",
      "官曹亮先忝，陈躅惭俊彦。",
      "岂知晨与夜，相代不相见。",
      "缄书问所如，酬藻当芬绚。"
    ]
  },
  {
    "volume": 187,
    "sequence": 24,
    "title": "同德寺雨后，寄元侍御、李博士",
    "author": "韦应物",
    "content": [
      "川上风雨来，须臾满城阙。",
      "岧峣青莲界，萧条孤兴发。",
      "前山遽已净，阴霭夜来歇。",
      "乔木生夏凉，流云吐华月。",
      "严城自有限，一水非难越。",
      "相望曙河远，高斋坐超忽。"
    ]
  },
  {
    "volume": 187,
    "sequence": 25,
    "title": "同德阁期元侍御、李博士不至，各投赠二首",
    "author": "韦应物",
    "content": [
      "庭树忽已暗，故人那不来。",
      "只因厌烦暑，永日坐霜台。",
      "官荣多所系，闲居亦愆期。",
      "高阁犹相望，青山欲暮时。"
    ]
  },
  {
    "volume": 187,
    "sequence": 26,
    "title": "使云阳寄府曹",
    "author": "韦应物",
    "content": [
      "夙驾祗府命，冒炎不遑息。",
      "百里次云阳，闾阎问漂溺。",
      "上天屡愆气，胡不均寸泽。",
      "仰瞻乔树巅，见此洪流迹。",
      "良苗免湮没，蔓草生宿昔。",
      "颓墉满故墟，喜返将安宅。",
      "周旋涉涂潦，侧峭缘沟脉。",
      "仁贤忧斯民，贱子甘所役。",
      "公堂众君子，言笑思与觌。"
    ]
  },
  {
    "volume": 187,
    "sequence": 27,
    "title": "过扶风精舍旧居，简朝宗、巨川兄弟",
    "author": "韦应物",
    "content": [
      "佛刹出高树，晨光闾井中。",
      "年深念陈迹，迨此独忡忡。",
      "零落逢故老，寂寥悲草虫。",
      "旧宇多改构，幽篁延本丛。",
      "栖止事如昨，芳时去已空。",
      "佳人亦携手，再往今不同。",
      "新文聊感旧，想子意无穷。"
    ]
  },
  {
    "volume": 187,
    "sequence": 28,
    "title": "赠令狐士曹",
    "author": "韦应物",
    "content": [
      "秋檐滴滴对床寝，山路迢迢联骑行。",
      "到家俱及东篱菊，何事先归半日程。"
    ]
  },
  {
    "volume": 187,
    "sequence": 29,
    "title": "赠冯著",
    "author": "韦应物",
    "content": [
      "契阔仕两京，念子亦飘蓬。",
      "方来属追往，十载事不同。",
      "岁晏乃云至，微褐还未充。",
      "惨凄游子情，风雪自关东。",
      "华觞发欢颜，嘉藻播清风。",
      "始此盈抱恨，旷然一夕中。",
      "善蕴岂轻售，怀才希国工。",
      "谁当念素士，零落岁华空。"
    ]
  },
  {
    "volume": 187,
    "sequence": 30,
    "title": "对雨寄韩库部协",
    "author": "韦应物",
    "content": [
      "飒至池馆凉，霭然和晓雾。",
      "萧条集新荷，氤氲散高树。",
      "闲居兴方澹，默想心已屡。",
      "暂出仍湿衣，况君东城住。"
    ]
  },
  {
    "volume": 187,
    "sequence": 31,
    "title": "寄子西",
    "author": "韦应物",
    "content": [
      "夏景已难度，怀贤思方续。",
      "乔树落疏阴，微风散烦燠。",
      "伤离枉芳札，忻遂见心曲。",
      "蓝上舍已成，田家雨新足。",
      "托邻素多欲，残帙犹见束。",
      "日夕上高斋，但望东原绿。"
    ]
  },
  {
    "volume": 187,
    "sequence": 32,
    "title": "县内闲居赠温公",
    "author": "韦应物",
    "content": [
      "满郭春风岚已昏，鸦栖散吏掩重门。",
      "虽居世网常清净，夜对高僧无一言。"
    ]
  },
  {
    "volume": 187,
    "sequence": 33,
    "title": "对雪赠徐秀才",
    "author": "韦应物",
    "content": [
      "靡靡寒欲收，霭霭阴还结。",
      "晨起望南端，千林散春雪。",
      "妍光属瑶阶，乱绪陵新节。",
      "无为掩扉卧，独守袁生辙。"
    ]
  },
  {
    "volume": 187,
    "sequence": 34,
    "title": "西郊游宴，寄赠邑僚李巽",
    "author": "韦应物",
    "content": [
      "升阳暧春物，置酒临芳席。",
      "高宴阙英僚，众宾寡欢怿。",
      "是时尚多垒，板筑兴颓壁。",
      "羁旅念越疆，领徒方祗役。",
      "如何嘉会日，当子忧勤夕。",
      "西郊郁已茂，春岚重如积。",
      "何当返徂雨，杂英纷可惜。"
    ]
  },
  {
    "volume": 187,
    "sequence": 35,
    "title": "对雨赠李主簿、高秀才",
    "author": "韦应物",
    "content": [
      "逦迤曙云薄，散漫东风来。",
      "青山满春野，微雨洒轻埃。",
      "吏局劳佳士，宾筵得上才。",
      "终朝狎文墨，高兴共徘徊。"
    ]
  },
  {
    "volume": 187,
    "sequence": 36,
    "title": "休沐东还胄贵里示端",
    "author": "韦应物",
    "content": [
      "宦游三十载，田野久已疏。",
      "休沐遂兹日，一来还故墟。",
      "山明宿雨霁，风暖百卉舒。",
      "泓泓野泉洁，熠熠林光初。",
      "竹木稍摧翳，园场亦荒芜。",
      "俯惊鬓已衰，周览昔所娱。",
      "存没恻私怀，迁变伤里闾。",
      "欲言少留心，中复畏简书。",
      "世道良自退，荣名亦空虚。",
      "与子终携手，岁晏当来居。"
    ]
  },
  {
    "volume": 187,
    "sequence": 37,
    "title": "朝请后还邑，寄诸友生",
    "author": "韦应物",
    "content": [
      "宰邑分甸服，夙驾朝上京。",
      "是时当暮春，休沐集友生。",
      "抗志青云表，俱践高世名。",
      "樽酒且欢乐，文翰亦纵横。",
      "良游昔所希，累宴夜复明。",
      "晨露含瑶琴，夕风殒素英。",
      "一旦遵归路，伏轼出京城。",
      "谁言再念别，忽若千里行。",
      "闲閤寡喧讼，端居结幽情。",
      "况兹昼方永，展转何由平。"
    ]
  },
  {
    "volume": 187,
    "sequence": 38,
    "title": "沣上西斋寄诸友（七月中善福之西斋作）",
    "author": "韦应物",
    "content": [
      "绝岸临西野，旷然尘事遥。",
      "清川下逦迤，茅栋上岧峣。",
      "玩月爱佳夕，望山属清朝。",
      "俯砌视归翼，开襟纳远飙。",
      "等陶辞小秩，效朱方负樵。",
      "闲游忽无累，心迹随景超。",
      "明世重才彦，雨露降丹霄。",
      "群公正云集，独予忻寂寥。"
    ]
  },
  {
    "volume": 187,
    "sequence": 39,
    "title": "独游西斋，寄崔主簿",
    "author": "韦应物",
    "content": [
      "同心忽已别，昨事方成昔。",
      "幽径还独寻，绿苔见行迹。",
      "秋斋正萧散，烟水易昏夕。",
      "忧来结几重，非君不可释。"
    ]
  },
  {
    "volume": 187,
    "sequence": 40,
    "title": "紫阁东林居士叔缄赐松英丸捧对忻喜…所当服辄献诗代启",
    "author": "韦应物",
    "content": [
      "碧涧苍松五粒稀，侵云采去露沾衣。",
      "夜启群仙合灵药，朝思俗侣寄将归。",
      "道场斋戒今初服，人事荤膻已觉非。",
      "一望岚峰拜还使，腰间铜印与心违。"
    ]
  },
  {
    "volume": 187,
    "sequence": 41,
    "title": "秋集罢还途中作，谨献寿春公、黎公",
    "author": "韦应物",
    "content": [
      "束带自衡门，奉命宰王畿。",
      "君侯枉高鉴，举善掩瑕疵。",
      "斯民本已安，工拙两无施。",
      "何以酬明德，岁晏不磷缁。",
      "时节乃来集，欣怀方载驰。",
      "平明大府开，一得拜光辉。",
      "温如春风至，肃若严霜威。",
      "群属所载瞻，而忘倦与饥。",
      "公堂燕华筵，礼罢复言辞。",
      "将从平门道，憩车沣水湄。",
      "山川降嘉岁，草木蒙润滋。",
      "孰云还本邑，怀恋独迟迟。"
    ]
  },
  {
    "volume": 187,
    "sequence": 42,
    "title": "闲居赠友",
    "author": "韦应物",
    "content": [
      "补吏多下迁，罢归聊自度。",
      "园庐既芜没，烟景空澹泊。",
      "闲居养痾瘵，守素甘葵藿。",
      "颜鬓日衰耗，冠带亦寥落。",
      "青苔已生路，绿筠始分箨。",
      "夕气下遥阴，微风动疏薄。",
      "草玄良见诮，杜门无请托。",
      "非君好事者，谁来顾寂寞。"
    ]
  },
  {
    "volume": 187,
    "sequence": 43,
    "title": "四禅精舍登览悲旧，寄朝宗、巨川兄弟",
    "author": "韦应物",
    "content": [
      "萧散人事忧，迢递古原行。",
      "春风日已暄，百草亦复生。",
      "跻阁谒金像，攀云造禅扃。",
      "新景林际曙，杂花川上明。",
      "徂岁方缅邈，陈事尚纵横。",
      "温泉有佳气，驰道指京城。",
      "携手思故日，山河留恨情。",
      "存者邈难见，去者已冥冥。",
      "临风一长恸，谁畏行路惊。"
    ]
  },
  {
    "volume": 187,
    "sequence": 44,
    "title": "善福阁对雨，寄李儋幼遐",
    "author": "韦应物",
    "content": [
      "飞阁凌太虚，晨跻郁峥嵘。",
      "惊飙触悬槛，白云冒层甍。",
      "太阴布其地，密雨垂八纮。",
      "仰观固不测，俯视但冥冥。",
      "感此穷秋气，沈郁命友生。",
      "及时未高步，羁旅游帝京。",
      "圣朝无隐才，品物俱昭形。",
      "国士秉绳墨，何以表坚贞。",
      "寸心东北驰，思与一会并。",
      "我车夙已驾，将逐晨风征。",
      "郊途住成淹，默默阻中情。"
    ]
  },
  {
    "volume": 187,
    "sequence": 45,
    "title": "寺居独夜，寄崔主簿",
    "author": "韦应物",
    "content": [
      "幽人寂不寐，木叶纷纷落。",
      "寒雨暗深更，流萤度高阁。",
      "坐使青灯晓，还伤夏衣薄。",
      "宁知岁方晏，离居更萧索。"
    ]
  },
  {
    "volume": 187,
    "sequence": 46,
    "title": "九日沣上作，寄崔主簿倬二李端系",
    "author": "韦应物",
    "content": [
      "凄凄感时节，望望临沣涘。",
      "翠岭明华秋，高天澄遥滓。",
      "川寒流愈迅，霜交物初委。",
      "林叶索已空，晨禽迎飙起。",
      "时菊乃盈泛，浊醪自为美。",
      "良游虽可娱，殷念在之子。",
      "人生不自省，营欲无终已。",
      "孰能同一酌，陶然冥斯理。"
    ]
  },
  {
    "volume": 187,
    "sequence": 47,
    "title": "西郊养疾闻畅校书有新什见赠久伫不至先寄此诗",
    "author": "韦应物",
    "content": [
      "养病惬清夏，郊园敷卉木。",
      "窗夕含涧凉，雨馀爱筠绿。",
      "披怀始高咏，对琴转幽独。",
      "仰子游群英，吐词如兰馥。",
      "还闻枉嘉藻，伫望延昏旭。",
      "唯见草青青，闭户沣水曲。"
    ]
  },
  {
    "volume": 187,
    "sequence": 48,
    "title": "沣上寄幼遐",
    "author": "韦应物",
    "content": [
      "寂寞到城阙，惆怅返柴荆。",
      "端居无所为，念子远徂征。",
      "夏昼人已息，我怀独未宁。",
      "忽从东斋起，兀兀寻涧行。",
      "罥挂丛榛密，披玩孤花明。",
      "旷然西南望，一极山水情。",
      "周览同游处，逾恨阻音形。",
      "壮图非旦夕，君子勤令名。",
      "勿复久留燕，蹉跎在北京。"
    ]
  },
  {
    "volume": 187,
    "sequence": 49,
    "title": "善福精舍示诸生",
    "author": "韦应物",
    "content": [
      "湛湛嘉树阴，清露夜景沉。",
      "悄然群物寂，高阁似阴岑。",
      "方以玄默处，岂为名迹侵。",
      "法妙不知归，独此抱冲襟。",
      "斋舍无馀物，陶器与单衾。",
      "诸生时列坐，共爱风满林。"
    ]
  },
  {
    "volume": 187,
    "sequence": 50,
    "title": "晚出沣上，赠崔都水",
    "author": "韦应物",
    "content": [
      "临流一舒啸，望山意转延。",
      "隔林分落景，馀霞明远川。",
      "首起趣东作，已看耘夏田。",
      "一从民里居，岁月再徂迁。",
      "昧质得全性，世名良自牵。",
      "行忻携手归，聊复饮酒眠。"
    ]
  },
  {
    "volume": 187,
    "sequence": 51,
    "title": "寓居沣上精舍，寄于、张二舍人",
    "author": "韦应物",
    "content": [
      "万木丛云出香阁，西连碧涧竹林园。",
      "高斋犹宿远山曙，微霰下庭寒雀喧。",
      "道心淡泊对流水，生事萧疏空掩门。",
      "时忆故交那得见，晓排阊阖奉明恩。"
    ]
  },
  {
    "volume": 187,
    "sequence": 52,
    "title": "开元观怀旧寄李二、韩二、裴四兼呈崔郎中、严家令",
    "author": "韦应物",
    "content": [
      "宿昔清都燕，分散各西东。",
      "车马行迹在，霜雪竹林空。",
      "方轸故物念，谁复一樽同。",
      "聊披道书暇，还此听松风。"
    ]
  },
  {
    "volume": 187,
    "sequence": 53,
    "title": "春日郊居寄万年吉少府中孚、三原少府伟、夏侯校书审",
    "author": "韦应物",
    "content": [
      "谷鸟时一啭，田园春雨馀。",
      "光风动林早，高窗照日初。",
      "独饮涧中水，吟咏老氏书。",
      "城阙应多事，谁忆此闲居。"
    ]
  },
  {
    "volume": 187,
    "sequence": 54,
    "title": "沣上醉题寄涤武",
    "author": "韦应物",
    "content": [
      "芳园知夕燕，西郊已独还。",
      "谁言不同赏，俱是醉花间。"
    ]
  },
  {
    "volume": 187,
    "sequence": 55,
    "title": "西郊期涤武不至，书示",
    "author": "韦应物",
    "content": [
      "山高鸣过雨，涧树落残花。",
      "非关春不待，当由期自赊。"
    ]
  },
  {
    "volume": 187,
    "sequence": 56,
    "title": "沣上对月，寄孔谏议",
    "author": "韦应物",
    "content": [
      "思怀在云阙，泊素守中林。",
      "出处虽殊迹，明月两知心。"
    ]
  },
  {
    "volume": 187,
    "sequence": 57,
    "title": "将往滁城恋新竹，简崔都水示端",
    "author": "韦应物",
    "content": [
      "停车欲去绕丛竹，偏爱新筠十数竿。",
      "莫遣儿童触琼粉，留待幽人回日看。"
    ]
  },
  {
    "volume": 187,
    "sequence": 58,
    "title": "还阙首途，寄精舍亲友",
    "author": "韦应物",
    "content": [
      "休沐日云满，冲然将罢观。",
      "严车候门侧，晨起正朝冠。",
      "山泽含馀雨，川涧注惊湍。",
      "揽辔遵东路，回首一长叹。",
      "居人已不见，高阁在林端。"
    ]
  },
  {
    "volume": 187,
    "sequence": 59,
    "title": "秋夜南宫，寄沣上弟及诸生",
    "author": "韦应物",
    "content": [
      "暝色起烟阁，沉抱积离忧。",
      "况兹风雨夜，萧条梧叶秋。",
      "空宇感凉至，颓颜惊岁周。",
      "日夕游阙下，山水忆同游。"
    ]
  },
  {
    "volume": 187,
    "sequence": 60,
    "title": "途中书情，寄沣上两弟，因送二甥却还",
    "author": "韦应物",
    "content": [
      "华簪岂足恋，幽林徒自违。",
      "遥知别后意，寂寞掩郊扉。",
      "回首昆池上，更羡尔同归。"
    ]
  },
  {
    "volume": 187,
    "sequence": 61,
    "title": "雪夜下朝，呈省中一绝",
    "author": "韦应物",
    "content": [
      "南望青山满禁闱，晓陪鸳鹭正差池。",
      "共爱朝来何处雪，蓬莱宫里拂松枝。"
    ]
  }
]