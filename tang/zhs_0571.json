[
  {
    "volume": 571,
    "sequence": 1,
    "title": "古意",
    "author": "贾岛",
    "content": [
      "碌碌复碌碌，百年双转毂。",
      "志士终夜心，良马白日足。",
      "俱为不等闲，谁是知音目。",
      "眼中两行泪，曾吊三献玉。"
    ]
  },
  {
    "volume": 571,
    "sequence": 2,
    "title": "望山",
    "author": "贾岛",
    "content": [
      "南山三十里，不见逾一旬。",
      "冒雨时立望，望之如朋亲。",
      "虬龙一掬波，洗荡千万春。",
      "日日雨不断，愁杀望山人。",
      "天事不可长，劲风来如奔。",
      "阴霪一以扫，浩翠写国门。",
      "长安百万家，家家张屏新。",
      "谁家最好山，我愿为其邻。"
    ]
  },
  {
    "volume": 571,
    "sequence": 3,
    "title": "北岳庙",
    "author": "贾岛",
    "content": [
      "天地有五岳，恒岳居其北。",
      "岩峦叠万重，诡怪浩难测。",
      "人来不敢入，祠宇白日黑。",
      "有时起霖雨，一洒天地德。",
      "神兮安在哉，永康我王国。"
    ]
  },
  {
    "volume": 571,
    "sequence": 4,
    "title": "朝饥",
    "author": "贾岛",
    "content": [
      "市中有樵山，此舍朝无烟。",
      "井底有甘泉，釜中乃空然。",
      "我要见白日，雪来塞青天。",
      "坐闻西床琴，冻折两三弦。",
      "饥莫诣他门，古人有拙言。"
    ]
  },
  {
    "volume": 571,
    "sequence": 5,
    "title": "哭卢仝",
    "author": "贾岛",
    "content": [
      "贤人无官死，不亲者亦悲。",
      "空令古鬼哭，更得新邻比。",
      "平生四十年，惟著白布衣。",
      "天子未辟召，地府谁来追。",
      "长安有交友，托孤遽弃移。",
      "冢侧志石短，文字行参差。",
      "无钱买松栽，自生蒿草枝。",
      "在日赠我文，泪流把读时。",
      "从兹加敬重，深藏恐失遗。"
    ]
  },
  {
    "volume": 571,
    "sequence": 6,
    "title": "剑客（一作述剑）",
    "author": "贾岛",
    "content": [
      "十年磨一剑，霜刃未曾试。",
      "今日把似君，谁为不平事。"
    ]
  },
  {
    "volume": 571,
    "sequence": 7,
    "title": "口号",
    "author": "贾岛",
    "content": [
      "中夜忽自起，汲此百尺泉。",
      "林木含白露，星斗在青天。"
    ]
  },
  {
    "volume": 571,
    "sequence": 8,
    "title": "寄远",
    "author": "贾岛",
    "content": [
      "别肠多郁纡，岂能肥肌肤。",
      "始知相结密，不及相结疏。",
      "疏别恨应少，密离恨难袪。",
      "门前南流水，中有北飞鱼。",
      "鱼飞向北海，可以寄远书。",
      "不惜寄远书，故人今在无。",
      "况此数尺身，阻彼万里途。",
      "自非日月光，难以知子躯。"
    ]
  },
  {
    "volume": 571,
    "sequence": 9,
    "title": "斋中",
    "author": "贾岛",
    "content": [
      "眈静非谬为，本性实疏索。",
      "斋中一就枕，不觉白日落。",
      "低扉碍轩辔，寡德谢接诺。",
      "丛菊在墙阴，秋穷未开萼。",
      "所餐类病马，动影似移岳。",
      "欲驻迫逃衰，岂殊辞绠缚。",
      "已见饱时雨，应丰蔬与药。"
    ]
  },
  {
    "volume": 571,
    "sequence": 10,
    "title": "感秋",
    "author": "贾岛",
    "content": [
      "商气飒已来，岁华又虚掷。",
      "朝云藏奇峰，暮雨洒疏滴。",
      "几蜩嘿凉叶，数蛩思阴壁。",
      "落日空馆中，归心远山碧。",
      "昔人多秋感，今人何异昔。",
      "四序驰百年，玄发坐成白。",
      "喧喧徇声利，扰扰同辙迹。",
      "傥无世上怀，去偃松下石。"
    ]
  },
  {
    "volume": 571,
    "sequence": 11,
    "title": "玩月",
    "author": "贾岛",
    "content": [
      "寒月破东北，贾生立西南。",
      "西南立倚何，立倚青青杉。",
      "近月有数星，星名未详谙。",
      "但爱杉倚月，我倚杉为三。",
      "月乃不上杉，上杉难相参。",
      "眙愕子细视，睛瞳桂枝劖。",
      "目常有热疾，久视无烦炎。",
      "以手扪衣裳，零露已濡沾。",
      "久立双足冻，时向股髀淹。",
      "立久病足折，兀然黐胶粘。",
      "他人应已睡，转喜此景恬。",
      "此景亦胡及，而我苦淫耽。",
      "无异市井人，见金不知廉。",
      "不知此夜中，几人同无厌。",
      "待得上顶看，未拟归枕函。",
      "强步望寝斋，步步情不堪。",
      "步到竹丛西，东望如隔帘。",
      "却坐竹丛外，清思刮幽潜。",
      "量知爱月人，身愿化为蟾。"
    ]
  },
  {
    "volume": 571,
    "sequence": 12,
    "title": "辞二知己",
    "author": "贾岛",
    "content": [
      "一双千岁鹤，立别孤翔鸿。",
      "波岛忽已暮，海雨寒濛濛。",
      "离人闻美弹，亦与哀弹同。",
      "况兹切切弄，绕彼行行躬。",
      "云飞北岳碧，火息西山红。",
      "何以代远诚，折芳腊雪中。"
    ]
  },
  {
    "volume": 571,
    "sequence": 13,
    "title": "义雀行和朱评事",
    "author": "贾岛",
    "content": [
      "玄鸟雄雌俱，春雷惊蛰余。",
      "口衔黄河泥，空即翔天隅。",
      "一夕皆莫归，哓哓遗众雏。",
      "双雀抱仁义，哺食劳劬劬。",
      "雏既逦迤飞，云间声相呼。",
      "燕雀虽微类，感愧诚不殊。",
      "禽贤难自彰，幸得主人书。"
    ]
  },
  {
    "volume": 571,
    "sequence": 14,
    "title": "宿悬泉驿",
    "author": "贾岛",
    "content": [
      "晓行沥水楼，暮到悬泉驿。",
      "林月值云遮，山灯照愁寂。"
    ]
  },
  {
    "volume": 571,
    "sequence": 15,
    "title": "辩士",
    "author": "贾岛",
    "content": [
      "辩士多毁訾，不闻谈己非。",
      "猛虎恣杀暴，未尝啮妻儿。",
      "此理天所感，所感当问谁。",
      "求食饲雏禽，吐出美言词。",
      "善哉君子人，扬光掩瑕玼。"
    ]
  },
  {
    "volume": 571,
    "sequence": 16,
    "title": "不欺",
    "author": "贾岛",
    "content": [
      "上不欺星辰，下不欺鬼神。",
      "知心两如此，然后何所陈。",
      "食鱼味在鲜，食蓼味在辛。",
      "掘井须到流，结交须到头。",
      "此语诚不谬，敌君三万秋。"
    ]
  },
  {
    "volume": 571,
    "sequence": 17,
    "title": "绝句",
    "author": "贾岛",
    "content": [
      "海底有明月，圆于天上轮。",
      "得之一寸光，可买千里春。"
    ]
  },
  {
    "volume": 571,
    "sequence": 18,
    "title": "寓兴",
    "author": "贾岛",
    "content": [
      "莫居暗室中，开目闭目同。",
      "莫趋碧霄路，容飞不容步。",
      "暗室未可居，碧霄未可趋。",
      "劝君跨仙鹤，日下云为衢。"
    ]
  },
  {
    "volume": 571,
    "sequence": 19,
    "title": "游仙",
    "author": "贾岛",
    "content": [
      "借得孤鹤骑，高近金乌飞。",
      "掬河洗老貌，照月生光辉。",
      "天中鹤路直，天尽鹤一息。",
      "归来不骑鹤，身自有羽翼。",
      "若人无仙骨，芝朮徒烦食。"
    ]
  },
  {
    "volume": 571,
    "sequence": 20,
    "title": "枕上吟",
    "author": "贾岛",
    "content": [
      "夜长忆白日，枕上吟千诗。",
      "何当苦寒气，忽被东风吹。",
      "冰开鱼龙别，天波殊路岐。"
    ]
  },
  {
    "volume": 571,
    "sequence": 21,
    "title": "双鱼谣（时韩职方书中以孟常州简诗见示）",
    "author": "贾岛",
    "content": [
      "天河堕双鲂，飞我庭中央。",
      "掌握尺余雪，劈开肠有璜。",
      "见令馋舌短，烹绕邻舍香。",
      "一得古诗字，与玉含异藏。"
    ]
  },
  {
    "volume": 571,
    "sequence": 22,
    "title": "易水怀古",
    "author": "贾岛",
    "content": [
      "荆卿重虚死，节烈书前史。",
      "我叹方寸心，谁论一时事。",
      "至今易水桥，寒风兮萧萧。",
      "易水流得尽，荆卿名不消。"
    ]
  },
  {
    "volume": 571,
    "sequence": 23,
    "title": "早起",
    "author": "贾岛",
    "content": [
      "北客入西京，北雁再离北。",
      "秋寝独前兴，天梭星落织。",
      "耽玩余恬爽，顾盼轻痾力。",
      "旅途少颜尽，明镜劝仙食。",
      "出门路纵横，张家路最直。",
      "昨夜梦见书，张家厅上壁。"
    ]
  },
  {
    "volume": 571,
    "sequence": 24,
    "title": "客喜",
    "author": "贾岛",
    "content": [
      "客喜非实喜，客悲非实悲。",
      "百回信到家，未当身一归。",
      "未归长嗟愁，嗟愁填中怀。",
      "开口吐愁声，还却入耳来。",
      "常恐泪滴多，自损两目辉。",
      "鬓边虽有丝，不堪织寒衣。"
    ]
  },
  {
    "volume": 571,
    "sequence": 25,
    "title": "延寿里精舍寓居",
    "author": "贾岛",
    "content": [
      "旅托避华馆，荒楼遂愚慵。",
      "短庭无繁植，珍果春亦浓。",
      "侧庐废扃枢，纤魄时卧逢。",
      "耳目乃鄽井，肺肝即岩峰。",
      "汲泉饮酌余，见我闲静容。",
      "霜蹊犹舒英，寒蝶断来踪。",
      "双履与谁逐，一寻青瘦筇。"
    ]
  },
  {
    "volume": 571,
    "sequence": 26,
    "title": "赠智朗禅师",
    "author": "贾岛",
    "content": [
      "上人分明见，玉兔潭底没。",
      "上人光惨貌，古来恨峭发。",
      "涕辞孔颜庙，笑访禅寂室。",
      "步随青山影，坐学白塔骨。",
      "解听无弄琴，不礼有身佛。",
      "欲问师何之，忽与我相别。",
      "率赋赠远言，言惭非子曰。"
    ]
  },
  {
    "volume": 571,
    "sequence": 27,
    "title": "送沈秀才下第东归",
    "author": "贾岛",
    "content": [
      "曲言恶者谁，悦耳如弹丝。",
      "直言好者谁，刺耳如长锥。",
      "沈生才俊秀，心肠无邪欺。",
      "君子忌苟合，择交如求师。",
      "毁出疾夫口，腾入礼部闱。",
      "下第子不耻，遗才人耻之。",
      "东归家室远，掉辔时参差。",
      "浙云近吴见，汴柳接楚垂。",
      "明年春光别，回首不复疑。"
    ]
  },
  {
    "volume": 571,
    "sequence": 28,
    "title": "酬栖上人",
    "author": "贾岛",
    "content": [
      "夜久城馆闲，情幽出在山。",
      "新月有微辉，朗朗空庭间。",
      "处世虽识机，伊余多掩关。",
      "松姿度腊见，篱药知春还。",
      "静览冰雪词，厚为酬赠颜。",
      "东林有踯躅，脱屣期共攀。"
    ]
  },
  {
    "volume": 571,
    "sequence": 29,
    "title": "冬月长安雨中见终南雪",
    "author": "贾岛",
    "content": [
      "秋节新已尽，雨疏露山雪。",
      "西峰稍觉明，残滴犹未绝。",
      "气侵瀑布水，冻著白云穴。",
      "今朝灞浐雁，何夕潇湘月。",
      "想彼石房人，对雪扉不闭。"
    ]
  },
  {
    "volume": 571,
    "sequence": 30,
    "title": "寄孟协律",
    "author": "贾岛",
    "content": [
      "我有吊古泣，不泣向路岐。",
      "挥泪洒暮天，滴著桂树枝。",
      "别后冬节至，离心北风吹。",
      "坐孤雪扉夕，泉落石桥时。",
      "不惊猛虎啸，难辱君子词。",
      "欲酬空觉老，无以堪远持。",
      "岧峣倚角窗，王屋悬清思。"
    ]
  },
  {
    "volume": 571,
    "sequence": 31,
    "title": "和刘涵",
    "author": "贾岛",
    "content": [
      "京官始云满，野人依旧闲。",
      "闭扉一亩居，中有古风还。",
      "市井日已午，幽窗梦南山。",
      "乔木覆北斋，有鸟鸣其间。",
      "前日远岳僧，来时与开关。",
      "新题惊我瘦，窥镜见丑颜。",
      "陶情惜清澹，此意复谁攀。"
    ]
  },
  {
    "volume": 571,
    "sequence": 32,
    "title": "明月山怀独孤崇鱼琢",
    "author": "贾岛",
    "content": [
      "明月长在目，明月长在心。",
      "在心复在目，何得稀去寻。",
      "试望明月人，孟夏树蔽岑。",
      "想彼叹此怀，乐喧忘幽林。",
      "乡本北岳外，悔恨东夷深。",
      "愿缩地脉还，岂待天恩临。",
      "非不渴隐秀，却嫌他事侵。",
      "或云岳楼钟，来绕草堂吟。",
      "当从令尹后，再往步柏林。"
    ]
  },
  {
    "volume": 571,
    "sequence": 33,
    "title": "投张太祝",
    "author": "贾岛",
    "content": [
      "风骨高更老，向春初阳葩。",
      "泠泠月下韵，一一落海涯。",
      "有子不敢和，一听千叹嗟。",
      "身卧东北泥，魂挂西南霞。",
      "手把一枝栗，往轻觉程赊。",
      "水天朔方色，暖日嵩根花。",
      "达闲幽栖山，遣寻种药家。",
      "欲买双琼瑶，惭无一木瓜。"
    ]
  },
  {
    "volume": 571,
    "sequence": 34,
    "title": "咏韩氏二子",
    "author": "贾岛",
    "content": [
      "千岩一尺璧，八月十五夕。",
      "清露堕桂花，白鸟舞虚碧。"
    ]
  },
  {
    "volume": 571,
    "sequence": 35,
    "title": "送别",
    "author": "贾岛",
    "content": [
      "丈夫未得意，行行且低眉。",
      "素琴弹复弹，会有知音知。"
    ]
  },
  {
    "volume": 571,
    "sequence": 36,
    "title": "携新文诣张籍韩愈途中成",
    "author": "贾岛",
    "content": [
      "袖有新成诗，欲见张韩老。",
      "青竹未生翼，一步万里道。",
      "仰望青冥天，云雪压我脑。",
      "失却终南山，惆怅满怀抱。",
      "安得西北风，身愿变蓬草。",
      "地只闻此语，突出惊我倒。"
    ]
  },
  {
    "volume": 571,
    "sequence": 37,
    "title": "上谷送客游江湖",
    "author": "贾岛",
    "content": [
      "莫叹迢递分，何殊咫尺别。",
      "江楼到夜登，还见南台月。"
    ]
  },
  {
    "volume": 571,
    "sequence": 38,
    "title": "重酬姚少府",
    "author": "贾岛",
    "content": [
      "隙月斜枕旁，讽咏夏贻什。",
      "如今何时节，虫虺亦已蛰。",
      "答迟礼涉傲，抱疾思加涩。",
      "仆本胡为者，衔肩贡客集。",
      "茫然九州内，譬如一锥立。",
      "欺暗少此怀，自明曾沥泣。",
      "量无趫勇士，诚欲戈矛戢。",
      "原阁期跻攀，潭舫偶俱入。",
      "深斋竹木合，毕夕风雨急。",
      "俸利沐均分，价称烦嘘噏。",
      "百篇见删罢，一命嗟未及。",
      "沧浪愚将还，知音激所习。"
    ]
  },
  {
    "volume": 571,
    "sequence": 39,
    "title": "投孟郊",
    "author": "贾岛",
    "content": [
      "月中有孤芳，天下聆薰风。",
      "江南有高唱，海北初来通。",
      "容飘清冷余，自蕴襟抱中。",
      "止息乃流溢，推寻却冥濛。",
      "我知雪山子，谒彼偈句空。",
      "必竟获所实，尔焉遂深衷。",
      "录之孤灯前，犹恨百首终。",
      "一吟动狂机，万疾辞顽躬。",
      "生平面未交，永夕梦辄同。",
      "叙诘谁君师，讵言无吾宗。",
      "余求履其迹，君曰可但攻。",
      "啜波肠易饱，揖险神难从。",
      "前岁曾入洛，差池阻从龙。",
      "萍家复从赵，云思长萦萦。",
      "嵩海每可诣，长途追再穷。",
      "原倾肺肠事，尽入焦梧桐。"
    ]
  },
  {
    "volume": 571,
    "sequence": 40,
    "title": "代边将",
    "author": "贾岛",
    "content": [
      "持戈簇边日，战罢浮云收。",
      "露草泣寒霁，夜泉鸣陇头。",
      "三尺握中铁，气冲星斗牛。",
      "报国不拘贵，愤将平虏雠。"
    ]
  },
  {
    "volume": 571,
    "sequence": 41,
    "title": "寄刘栖楚",
    "author": "贾岛",
    "content": [
      "趋走与偃卧，去就自殊分。",
      "当窗一重树，上有万里云。",
      "离披不相顾，仿佛类人群。",
      "友生去更远，来书绝如焚。",
      "蝉吟我为听，我歌蝉岂闻。",
      "岁暮傥旋归，晤言桂氛氲。"
    ]
  },
  {
    "volume": 571,
    "sequence": 42,
    "title": "寄丘儒",
    "author": "贾岛",
    "content": [
      "地近轻数见，地远重一面。",
      "一面如何重，重甚珍宝片。",
      "自经失欢笑，几度腾霜霰。",
      "此心镇悬悬，天象固回转。",
      "长安秋风高，子在东甸县。",
      "仪形信寂蔑，风雨岂乖间。",
      "凭人报消息，何易凭笔砚。",
      "俱不尽我心，终须对君宴。"
    ]
  },
  {
    "volume": 571,
    "sequence": 43,
    "title": "送陈商",
    "author": "贾岛",
    "content": [
      "古道长荆棘，新岐路交横。",
      "君于荒榛中，寻得古辙行。",
      "足踏圣人路，貌端禅士形。",
      "我曾接夜谈，似听讲一经。",
      "联翩曾数举，昨登高第名。",
      "釜底绝烟火，晓行皇帝京。",
      "上客远府游，主人须目明。",
      "青云别青山，何日复可升。"
    ]
  },
  {
    "volume": 571,
    "sequence": 44,
    "title": "送张校书季霞",
    "author": "贾岛",
    "content": [
      "从京去容州，马在船上多。",
      "容州几千里，直傍青天涯。",
      "掌记试校书，未称高词华。",
      "义往不可屈，出家如入家。",
      "城市七月初，热与夏未差。",
      "饯君到野地，秋凉满山坡。",
      "南境异北候，风起无尘沙。",
      "秦吟宿楚泽，海酒落桂花。",
      "暂醉即还醒，彼土生桂茶。"
    ]
  },
  {
    "volume": 571,
    "sequence": 45,
    "title": "寄友人",
    "author": "贾岛",
    "content": [
      "同人半年别，一别寂来音。",
      "赖有别时文，相思时一吟。",
      "我常倦投迹，君亦知此衿。",
      "笔砚且勿弃，苏张曾陆沉。",
      "但存舌在口，当冀身遂心。",
      "君看明月夜，松桂寒森森。"
    ]
  },
  {
    "volume": 571,
    "sequence": 46,
    "title": "答王参",
    "author": "贾岛",
    "content": [
      "寸晷不相待，四时互如竞。",
      "客思先觉秋，虫声苦知暝。",
      "霜松积旧翠，露月团如镜。",
      "诗负属景同，琴孤坐堂听。",
      "相期黄菊节，别约红桃径。",
      "每把式微篇，临风一长咏。"
    ]
  },
  {
    "volume": 571,
    "sequence": 47,
    "title": "延康吟",
    "author": "贾岛",
    "content": [
      "寄居延寿里，为与延康邻。",
      "不爱延康里，爱此里中人。",
      "人非十年故，人非九族亲。",
      "人有不朽语，得之烟山春。"
    ]
  },
  {
    "volume": 571,
    "sequence": 48,
    "title": "戏赠友人",
    "author": "贾岛",
    "content": [
      "一日不作诗，心源如废井。",
      "笔砚为辘轳，吟咏作縻绠。",
      "朝来重汲引，依旧得清冷。",
      "书赠同怀人，词中多苦辛。"
    ]
  },
  {
    "volume": 571,
    "sequence": 49,
    "title": "寓兴",
    "author": "贾岛",
    "content": [
      "真集道方至，貌殊妒还多。",
      "山泉入城池，自然生浑波。",
      "今时出古言，在众翻为讹。",
      "有琴含正韵，知音者如何。",
      "一生足感激，世言忽嵯峨。",
      "不得市井味，思响吾岩阿。",
      "浮华岂我事，日月徒蹉跎。",
      "旷哉颍阳风，千载无其他。"
    ]
  },
  {
    "volume": 571,
    "sequence": 50,
    "title": "怀郑从志",
    "author": "贾岛",
    "content": [
      "西风吹阴云，雨雪半夜收。",
      "忽忆天涯人，起看斗与牛。",
      "故人别二年，我意如百秋。",
      "音信两杳杳，谁云昔绸缪。",
      "平明一封书，寄向东北舟。",
      "翩翩春归鸟，会自为匹俦。"
    ]
  },
  {
    "volume": 571,
    "sequence": 51,
    "title": "易州登龙兴寺楼望郡北高峰",
    "author": "贾岛",
    "content": [
      "郡北最高峰，巉岩绝云路。",
      "朝来上楼望，稍觉得幽趣。",
      "朦胧碧烟里，群岭若相附。",
      "何时一登陟，万物皆下顾。"
    ]
  },
  {
    "volume": 571,
    "sequence": 52,
    "title": "送郑山人游江湖",
    "author": "贾岛",
    "content": [
      "南游衡岳上，东往天台里。",
      "足蹑华顶峰，目观沧海水。"
    ]
  },
  {
    "volume": 571,
    "sequence": 53,
    "title": "就峰公宿",
    "author": "贾岛",
    "content": [
      "河出鸟宿后，萤火白露中。",
      "上人坐不倚，共我论量空。",
      "残月华晻暧，远水响玲珑。",
      "尔时无了梦，兹宵方未穷。"
    ]
  },
  {
    "volume": 571,
    "sequence": 54,
    "title": "刘景阳东斋",
    "author": "贾岛",
    "content": [
      "松阴连竹影，中有芜苔井。",
      "清风此地多，白日空自永。",
      "景阳公干孙，诗句得真景。",
      "劝我不须归，月出东斋静。"
    ]
  },
  {
    "volume": 571,
    "sequence": 55,
    "title": "对菊",
    "author": "贾岛",
    "content": [
      "九日不出门，十日见黄菊。",
      "灼灼尚繁英，美人无消息。"
    ]
  },
  {
    "volume": 571,
    "sequence": 56,
    "title": "送集文上人游方",
    "author": "贾岛",
    "content": [
      "来从道陵井，双木溪边会。",
      "分首芳草时，远意青天外。",
      "此游诣几岳，嵩华衡恒泰。"
    ]
  },
  {
    "volume": 571,
    "sequence": 57,
    "title": "题岸上人郡内闲居",
    "author": "贾岛",
    "content": [
      "静向方寸求，不居山嶂幽。",
      "池开菡萏香，门闭莓苔秋。",
      "金玉重四句，秕糠轻九流。",
      "炉烟上乔木，钟磬下危楼。",
      "手种一株松，贞心与师俦。"
    ]
  },
  {
    "volume": 571,
    "sequence": 58,
    "title": "游子",
    "author": "贾岛",
    "content": [
      "游子喜乡远，非吾忆归庐。",
      "谁知奔他山，自欲早旋车。",
      "朝赏暮已足，图归愿无余。",
      "当期附鹏翼，未偶方踌躇。"
    ]
  },
  {
    "volume": 571,
    "sequence": 59,
    "title": "寄山中王参",
    "author": "贾岛",
    "content": [
      "我看岳西云，君看岳北月。",
      "长怀燕城南，相送十里别。",
      "别来千余日，日日忆不歇。",
      "远寄一纸书，数字论白发。"
    ]
  },
  {
    "volume": 571,
    "sequence": 60,
    "title": "送汲鹏",
    "author": "贾岛",
    "content": [
      "淮南卧理后，复逢君姓汲。",
      "文采非寻常，志愿期卓立。",
      "深江东泛舟，夕阳眺原隰。",
      "夏夜言诗会，往往追不及。"
    ]
  },
  {
    "volume": 571,
    "sequence": 61,
    "title": "寄令狐相公（一作赴长江道中）",
    "author": "贾岛",
    "content": [
      "策杖驰山驿，逢人问梓州。",
      "长江那可到，行客替生愁。"
    ]
  }
]