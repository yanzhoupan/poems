[
  {
    "volume": 159,
    "sequence": 1,
    "title": "从张丞相游南纪城猎，戏赠裴迪张参军",
    "author": "孟浩然",
    "content": [
      "从禽非吾乐，不好云梦田。",
      "岁暮登城望，偏令乡思悬。",
      "公卿有几几，车骑何翩翩。",
      "世禄金张贵，官曹幕府贤。",
      "顺时行杀气，飞刃争割鲜。",
      "十里届宾馆，征声匝妓筵。",
      "高标回落日，平楚散芳烟。",
      "何意狂歌客，从公亦在旃。"
    ]
  },
  {
    "volume": 159,
    "sequence": 2,
    "title": "登江中孤屿，赠白云先生王迥",
    "author": "孟浩然",
    "content": [
      "悠悠清江水，水落沙屿出。",
      "回潭石下深，绿筱岸傍密。",
      "鲛人潜不见，渔父歌自逸。",
      "忆与君别时，泛舟如昨日。",
      "夕阳开返照，中坐兴非一。",
      "南望鹿门山，归来恨如失。"
    ]
  },
  {
    "volume": 159,
    "sequence": 3,
    "title": "晚春卧病寄张八",
    "author": "孟浩然",
    "content": [
      "南陌春将晚，北窗犹卧病。",
      "林园久不游，草木一何盛。",
      "狭迳花障迷，闲庭竹扫净。",
      "翠羽戏兰苕，赪鳞动荷柄。",
      "念我平生好，江乡远从政。",
      "云山阻梦思，衾枕劳歌咏。",
      "歌咏复何为，同心恨别离。",
      "世途皆自媚，流俗寡相知。",
      "贾谊才空逸，安仁鬓欲丝。",
      "遥情每东注，奔晷复西驰。",
      "常恐填沟壑，无由振羽仪。",
      "穷通若有命，欲向论中推。"
    ]
  },
  {
    "volume": 159,
    "sequence": 4,
    "title": "秋登兰山寄张五",
    "author": "孟浩然",
    "content": [
      "北山白云里，隐者自怡悦。",
      "相望试登高，心飞逐鸟灭。",
      "愁因薄暮起，兴是清秋发。",
      "时见归村人，沙行渡头歇。",
      "天边树若荠，江畔舟如月。",
      "何当载酒来，共醉重阳节。"
    ]
  },
  {
    "volume": 159,
    "sequence": 5,
    "title": "入峡寄弟",
    "author": "孟浩然",
    "content": [
      "吾昔与尔辈，读书常闭门。",
      "未尝冒湍险，岂顾垂堂言。",
      "自此历江湖，辛勤难具论。",
      "往来行旅弊，开凿禹功存。",
      "壁立千峰峻，潈流万壑奔。",
      "我来凡几宿，无夕不闻猿。",
      "浦上摇归恋，舟中失梦魂。",
      "泪沾明月峡，心断鶺鴒原。",
      "离阔星难聚，秋深露已繁。",
      "因君下南楚，书此示乡园。"
    ]
  },
  {
    "volume": 159,
    "sequence": 6,
    "title": "湖中旅泊，寄阎九司户防",
    "author": "孟浩然",
    "content": [
      "桂水通百越，扁舟期晓发。",
      "荆云蔽三巴，夕望不见家。",
      "襄王梦行雨，才子谪长沙。",
      "长沙饶瘴疠，胡为苦留滞。",
      "久别思款颜，承欢怀接袂。",
      "接袂杳无由，徒增旅泊愁。",
      "清猿不可听，沿月下湘流。"
    ]
  },
  {
    "volume": 159,
    "sequence": 7,
    "title": "大堤行寄万七",
    "author": "孟浩然",
    "content": [
      "大堤行乐处，车马相驰突。",
      "岁岁春草生，踏青二三月。",
      "王孙挟珠弹，游女矜罗袜。",
      "携手今莫同，江花为谁发。"
    ]
  },
  {
    "volume": 159,
    "sequence": 8,
    "title": "仲夏归汉南园，寄京邑耆旧",
    "author": "孟浩然",
    "content": [
      "尝读高士传，最嘉陶征君。",
      "日耽田园趣，自谓羲皇人。",
      "予复何为者，栖栖徒问津。",
      "中年废丘壑，上国旅风尘。",
      "忠欲事明主，孝思侍老亲。",
      "归来当炎夏，耕稼不及春。",
      "扇枕北窗下，采芝南涧滨。",
      "因声谢同列，吾慕颍阳真。"
    ]
  },
  {
    "volume": 159,
    "sequence": 9,
    "title": "题云门山，寄越府包户曹、徐起居",
    "author": "孟浩然",
    "content": [
      "我行适诸越，梦寐怀所欢。",
      "久负独往愿，今来恣游盘。",
      "台岭践磴石，耶溪溯林湍。",
      "舍舟入香界，登阁憩旃檀。",
      "晴山秦望近，春水镜湖宽。",
      "远怀伫应接，卑位徒劳安。",
      "白云日夕滞，沧海去来观。",
      "故国眇天末，良朋在朝端。",
      "迟尔同携手，何时方挂冠。"
    ]
  },
  {
    "volume": 159,
    "sequence": 10,
    "title": "宿扬子津，寄润州长山刘隐士",
    "author": "孟浩然",
    "content": [
      "所思在建业，欲往大江深。",
      "日夕望京口，烟波愁我心。",
      "心驰茅山洞，目极枫树林。",
      "不见少微星，星霜劳夜吟。"
    ]
  },
  {
    "volume": 159,
    "sequence": 11,
    "title": "书怀贻京邑同好",
    "author": "孟浩然",
    "content": [
      "维先自邹鲁，家世重儒风。",
      "诗礼袭遗训，趋庭沾末躬。",
      "昼夜常自强，词翰颇亦工。",
      "三十既成立，嗟吁命不通。",
      "慈亲向羸老，喜惧在深衷。",
      "甘脆朝不足，箪瓢夕屡空。",
      "执鞭慕夫子，捧檄怀毛公。",
      "感激遂弹冠，安能守固穷。",
      "当途诉知己，投刺匪求蒙。",
      "秦楚邈离异，翻飞何日同。"
    ]
  },
  {
    "volume": 159,
    "sequence": 12,
    "title": "还山贻湛法师",
    "author": "孟浩然",
    "content": [
      "幼闻无生理，常欲观此身。",
      "心迹罕兼遂，崎岖多在尘。",
      "晚途归旧壑，偶与支公邻。",
      "导以微妙法，结为清净因。",
      "烦恼业顿舍，山林情转殷。",
      "朝来问疑义，夕话得清真。",
      "墨妙称古绝，词华惊世人。",
      "禅房闭虚静，花药连冬春。",
      "平石藉琴砚，落泉洒衣巾。",
      "欲知冥灭意，朝夕海鸥驯。"
    ]
  },
  {
    "volume": 159,
    "sequence": 13,
    "title": "夏日南亭怀辛大",
    "author": "孟浩然",
    "content": [
      "山光忽西落，池月渐东上。",
      "散发乘夕凉，开轩卧闲敞。",
      "荷风送香气，竹露滴清响。",
      "欲取鸣琴弹，恨无知音赏。",
      "感此怀故人，中宵劳梦想。"
    ]
  },
  {
    "volume": 159,
    "sequence": 14,
    "title": "秋宵月下有怀",
    "author": "孟浩然",
    "content": [
      "秋空明月悬，光彩露沾湿。",
      "惊鹊栖未定，飞萤卷帘入。",
      "庭槐寒影疏，邻杵夜声急。",
      "佳期旷何许，望望空伫立。"
    ]
  },
  {
    "volume": 159,
    "sequence": 15,
    "title": "将适天台，留别临安李主簿",
    "author": "孟浩然",
    "content": [
      "枳棘君尚栖，匏瓜吾岂系。",
      "念离当夏首，漂泊指炎裔。",
      "江海非堕游，田园失归计。",
      "定山既早发，渔浦亦宵济。",
      "泛泛随波澜，行行任舻枻。",
      "故林日已远，群木坐成翳。",
      "羽人在丹丘，吾亦从此逝。"
    ]
  },
  {
    "volume": 159,
    "sequence": 16,
    "title": "送丁大凤进士赴举，呈张九龄",
    "author": "孟浩然",
    "content": [
      "吾观鹪鹩赋，君负王佐才。",
      "惜无金张援，十上空归来。",
      "弃置乡园老，翻飞羽翼摧。",
      "故人今在位，岐路莫迟回。"
    ]
  },
  {
    "volume": 159,
    "sequence": 17,
    "title": "送吴悦游韶阳",
    "author": "孟浩然",
    "content": [
      "五色怜凤雏，南飞适鹧鸪。",
      "楚人不相识，何处求椅梧。",
      "去去日千里，茫茫天一隅。",
      "安能与斥鷃，决起但枪榆。"
    ]
  },
  {
    "volume": 159,
    "sequence": 18,
    "title": "适越留别谯县张主簿、申屠少府",
    "author": "孟浩然",
    "content": [
      "朝乘汴河流，夕次谯县界。",
      "幸值西风吹，得与故人会。",
      "君学梅福隐，余从伯鸾迈。",
      "别后能相思，浮云在吴会。"
    ]
  },
  {
    "volume": 159,
    "sequence": 19,
    "title": "送陈七赴西军",
    "author": "孟浩然",
    "content": [
      "吾观非常者，碌碌在目前。",
      "君负鸿鹄志，蹉跎书剑年。",
      "一闻边烽动，万里忽争先。",
      "余亦赴京国，何当献凯还。"
    ]
  },
  {
    "volume": 159,
    "sequence": 20,
    "title": "送从弟邕下第后寻会稽",
    "author": "孟浩然",
    "content": [
      "疾风吹征帆，倏尔向空没。",
      "千里在俄顷，三江坐超忽。",
      "向来共欢娱，日夕成楚越。",
      "落羽更分飞，谁能不惊骨。"
    ]
  },
  {
    "volume": 159,
    "sequence": 21,
    "title": "送辛大之鄂渚不及",
    "author": "孟浩然",
    "content": [
      "送君不相见，日暮独愁绪。",
      "江上空裴回，天边迷处所。",
      "郡邑经樊邓，山河入嵩汝。",
      "蒲轮去渐遥，石径徒延伫。"
    ]
  },
  {
    "volume": 159,
    "sequence": 22,
    "title": "江上别流人",
    "author": "孟浩然",
    "content": [
      "以我越乡客，逢君谪居者。",
      "分飞黄鹤楼，流落苍梧野。",
      "驿使乘云去，征帆沿溜下。",
      "不知从此分，还袂何时把。"
    ]
  },
  {
    "volume": 159,
    "sequence": 23,
    "title": "宴包二融宅",
    "author": "孟浩然",
    "content": [
      "闲居枕清洛，左右接大野。",
      "门庭无杂宾，车辙多长者。",
      "是时方盛夏，风物自潇洒。",
      "五日休沐归，相携竹林下。",
      "开襟成欢趣，对酒不能罢。",
      "烟暝栖鸟迷，余将归白社。"
    ]
  },
  {
    "volume": 159,
    "sequence": 24,
    "title": "与王昌龄宴王道士房",
    "author": "孟浩然",
    "content": [
      "归来卧青山，常梦游清都。",
      "漆园有傲吏，惠好在招呼。",
      "书幌神仙箓，画屏山海图。",
      "酌霞复对此，宛似入蓬壶。"
    ]
  },
  {
    "volume": 159,
    "sequence": 25,
    "title": "襄阳公宅饮",
    "author": "孟浩然",
    "content": [
      "窈窕夕阳佳，丰茸春色好。",
      "欲觅淹留处，无过狭斜道。",
      "绮席卷龙须，香杯浮玛瑙。",
      "北林积修树，南池生别岛。",
      "手拨金翠花，心迷玉红草。",
      "谈笑光六义，发论明三倒。",
      "座非陈子惊，门还魏公扫。",
      "荣辱应无间，欢娱当共保。"
    ]
  },
  {
    "volume": 159,
    "sequence": 26,
    "title": "寻香山湛上人",
    "author": "孟浩然",
    "content": [
      "朝游访名山，山远在空翠。",
      "氛氲亘百里，日入行始至。",
      "杖策寻故人，解鞭暂停骑。",
      "石门殊豁险，篁径转森邃。",
      "法侣欣相逢，清谈晓不寐。",
      "平生慕真隐，累日探奇异。",
      "野老朝入田，山僧暮归寺。",
      "松泉多逸响，苔壁饶古意。",
      "谷口闻钟声，林端识香气。",
      "愿言投此山，身世两相弃。"
    ]
  },
  {
    "volume": 159,
    "sequence": 27,
    "title": "云门寺西六七里，闻符公兰若最幽，与薛八同往",
    "author": "孟浩然",
    "content": [
      "谓予独迷方，逢子亦在野。",
      "结交指松柏，问法寻兰若。",
      "小溪劣容舟，怪石屡惊马。",
      "所居最幽绝，所住皆静者。",
      "云簇兴座隅，天空落阶下。",
      "上人亦何闻，尘念都已舍。",
      "四禅合真如，一切是虚假。",
      "愿承甘露润，喜得惠风洒。",
      "依止托山门，谁能效丘也。"
    ]
  },
  {
    "volume": 159,
    "sequence": 28,
    "title": "宿天台桐柏观",
    "author": "孟浩然",
    "content": [
      "海行信风帆，夕宿逗云岛。",
      "缅寻沧洲趣，近爱赤城好。",
      "扪萝亦践苔，辍棹恣探讨。",
      "息阴憩桐柏，采秀弄芝草。",
      "鹤唳清露垂，鸡鸣信潮早。",
      "愿言解缨绂，从此去烦恼。",
      "高步凌四明，玄踪得三老。",
      "纷吾远游意，学彼长生道。",
      "日夕望三山，云涛空浩浩。"
    ]
  },
  {
    "volume": 159,
    "sequence": 29,
    "title": "岘潭作",
    "author": "孟浩然",
    "content": [
      "石潭傍隈隩，沙岸晓夤缘。",
      "试垂竹竿钓，果得槎头鳊。",
      "美人骋金错，纤手脍红鲜。",
      "因谢陆内史，莼羹何足传。"
    ]
  },
  {
    "volume": 159,
    "sequence": 30,
    "title": "题终南翠微寺空上人房",
    "author": "孟浩然",
    "content": [
      "翠微终南里，雨后宜返照。",
      "闭关久沈冥，杖策一登眺。",
      "遂造幽人室，始知静者妙。",
      "儒道虽异门，云林颇同调。",
      "两心相喜得，毕景共谈笑。",
      "暝还高窗眠，时见远山烧。",
      "缅怀赤城标，更忆临海峤。",
      "风泉有清音，何必苏门啸。"
    ]
  },
  {
    "volume": 159,
    "sequence": 31,
    "title": "初春汉中漾舟",
    "author": "孟浩然",
    "content": [
      "羊公岘山下，神女汉皋曲。",
      "雪罢冰复开，春潭千丈绿。",
      "轻舟恣来往，探玩无厌足。",
      "波影摇妓钗，沙光逐人目。",
      "倾杯鱼鸟醉，联句莺花续。",
      "良会难再逢，日入须秉烛。"
    ]
  },
  {
    "volume": 159,
    "sequence": 32,
    "title": "宿业师山房，期丁大不至",
    "author": "孟浩然",
    "content": [
      "夕阳度西岭，群壑倏已暝。",
      "松月生夜凉，风泉满清听。",
      "樵人归欲尽，烟鸟栖初定。",
      "之子期宿来，孤琴候萝径。"
    ]
  },
  {
    "volume": 159,
    "sequence": 33,
    "title": "耶溪泛舟",
    "author": "孟浩然",
    "content": [
      "落景馀清辉，轻桡弄溪渚。",
      "澄明爱水物，临泛何容与。",
      "白首垂钓翁，新妆浣纱女。",
      "相看似相识，脉脉不得语。"
    ]
  },
  {
    "volume": 159,
    "sequence": 34,
    "title": "彭蠡湖中望庐山",
    "author": "孟浩然",
    "content": [
      "太虚生月晕，舟子知天风。",
      "挂席候明发，眇漫平湖中。",
      "中流见匡阜，势压九江雄。",
      "黤黕容霁色，峥嵘当晓空。",
      "香炉初上日，瀑布喷成虹。",
      "久欲追尚子，况兹怀远公。",
      "我来限于役，未暇息微躬。",
      "淮海途将半，星霜岁欲穷。",
      "寄言岩栖者，毕趣当来同。"
    ]
  },
  {
    "volume": 159,
    "sequence": 35,
    "title": "登鹿门山",
    "author": "孟浩然",
    "content": [
      "清晓因兴来，乘流越江岘。",
      "沙禽近方识，浦树遥莫辨。",
      "渐至鹿门山，山明翠微浅。",
      "岩潭多屈曲，舟楫屡回转。",
      "昔闻庞德公，采药遂不返。",
      "金涧饵芝朮，石床卧苔藓。",
      "纷吾感耆旧，结揽事攀践。",
      "隐迹今尚存，高风邈已远。",
      "白云何时去，丹桂空偃蹇。",
      "探讨意未穷，回艇夕阳晚。"
    ]
  },
  {
    "volume": 159,
    "sequence": 36,
    "title": "游明禅师西山兰若",
    "author": "孟浩然",
    "content": [
      "西山多奇状，秀出倚前楹。",
      "停午收彩翠，夕阳照分明。",
      "吾师住其下，禅坐证无生。",
      "结庐就嵌窟，剪苕通往行。",
      "谈空对樵叟，授法与山精。",
      "日暮方辞去，田园归冶城。"
    ]
  },
  {
    "volume": 159,
    "sequence": 37,
    "title": "登望楚山最高顶",
    "author": "孟浩然",
    "content": [
      "山水观形胜，襄阳美会稽。",
      "最高唯望楚，曾未一攀跻。",
      "石壁疑削成，众山比全低。",
      "晴明试登陟，目极无端倪。",
      "云梦掌中小，武陵花处迷。",
      "暝还归骑下，萝月映深溪。"
    ]
  },
  {
    "volume": 159,
    "sequence": 38,
    "title": "疾愈过龙泉寺精舍，呈易、业二公",
    "author": "孟浩然",
    "content": [
      "停午闻山钟，起行散愁疾。",
      "寻林采芝去，转谷松翠密。",
      "傍见精舍开，长廊饭僧毕。",
      "石渠流雪水，金子耀霜橘。",
      "竹房思旧游，过憩终永日。",
      "入洞窥石髓，傍崖采蜂蜜。",
      "日暮辞远公，虎溪相送出。"
    ]
  },
  {
    "volume": 159,
    "sequence": 39,
    "title": "万山潭作",
    "author": "孟浩然",
    "content": [
      "垂钓坐盘石，水清心亦闲。",
      "鱼行潭树下，猿挂岛藤间。",
      "游女昔解佩，传闻于此山。",
      "求之不可得，沿月棹歌还。"
    ]
  },
  {
    "volume": 159,
    "sequence": 40,
    "title": "与黄侍御北津泛舟",
    "author": "孟浩然",
    "content": [
      "津无蛟龙患，日夕常安流。",
      "本欲避骢马，何如同鹢舟。",
      "岂伊今日幸，曾是昔年游。",
      "莫奏琴中鹤，且随波上鸥。",
      "堤缘九里郭，山面百城楼。",
      "自顾躬耕者，才非管乐俦。",
      "闻君荐草泽，从此泛沧洲。"
    ]
  },
  {
    "volume": 159,
    "sequence": 41,
    "title": "洗然弟竹亭",
    "author": "孟浩然",
    "content": [
      "吾与二三子，平生结交深。",
      "俱怀鸿鹄志，昔有鶺鴒心。",
      "逸气假毫翰，清风在竹林。",
      "达是酒中趣，琴上偶然音。"
    ]
  },
  {
    "volume": 159,
    "sequence": 42,
    "title": "山中逢道士云公",
    "author": "孟浩然",
    "content": [
      "春馀草木繁，耕种满田园。",
      "酌酒聊自劝，农夫安与言。",
      "忽闻荆山子，时出桃花源。",
      "采樵过北谷，卖药来西村。",
      "村烟日云夕，榛路有归客。",
      "杖策前相逢，依然是畴昔。",
      "邂逅欢觏止，殷勤叙离隔。",
      "谓予搏扶桑，轻举振六翮。",
      "奈何偶昌运，独见遗草泽。",
      "既笑接舆狂，仍怜孔丘厄。",
      "物情趋势利，吾道贵闲寂。",
      "偃息西山下，门庭罕人迹。",
      "何时还清溪，从尔炼丹液。"
    ]
  },
  {
    "volume": 159,
    "sequence": 43,
    "title": "越中逢天台太乙子",
    "author": "孟浩然",
    "content": [
      "仙穴逢羽人，停舻向前拜。",
      "问余涉风水，何处远行迈。",
      "登陆寻天台，顺流下吴会。",
      "兹山夙所尚，安得问灵怪。",
      "上逼青天高，俯临沧海大。",
      "鸡鸣见日出，常觌仙人旆。",
      "往来赤城中，逍遥白云外。",
      "莓苔异人间，瀑布当空界。",
      "福庭长自然，华顶旧称最。",
      "永此从之游，何当济所届。"
    ]
  },
  {
    "volume": 159,
    "sequence": 44,
    "title": "家园卧疾，毕太祝曜见寻",
    "author": "孟浩然",
    "content": [
      "伏枕旧游旷，笙簧劳梦思。",
      "平生重交结，迨此令人疑。",
      "冰室无暖气，炎云空赫曦。",
      "隙驹不暂驻，日听凉蝉悲。",
      "壮图哀未立，斑白恨吾衰。",
      "夫子自南楚，缅怀嵩汝期。",
      "顾予衡茅下，兼致禀物资。",
      "脱分趋庭礼，殷勤伐木诗。",
      "脱君车前鞅，设我园中葵。",
      "斗酒须寒兴，明朝难重持。"
    ]
  },
  {
    "volume": 159,
    "sequence": 45,
    "title": "白云先生王迥见访",
    "author": "孟浩然",
    "content": [
      "闲归日无事，云卧昼不起。",
      "有客款柴扉，自云巢居子。",
      "居闲好芝朮，采药来城市。",
      "家在鹿门山，常游涧泽水。",
      "手持白羽扇，脚步青芒履。",
      "闻道鹤书征，临流还洗耳。"
    ]
  },
  {
    "volume": 159,
    "sequence": 46,
    "title": "田园作",
    "author": "孟浩然",
    "content": [
      "弊庐隔尘喧，惟先养恬素。",
      "卜邻近三径，植果盈千树。",
      "粤余任推迁，三十犹未遇。",
      "书剑时将晚，丘园日已暮。",
      "晨兴自多怀，昼坐常寡悟。",
      "冲天羡鸿鹄，争食羞鸡鹜。",
      "望断金马门，劳歌采樵路。",
      "乡曲无知己，朝端乏亲故。",
      "谁能为扬雄，一荐甘泉赋。"
    ]
  },
  {
    "volume": 159,
    "sequence": 47,
    "title": "采樵作",
    "author": "孟浩然",
    "content": [
      "采樵人深山，山深树重叠。",
      "桥崩卧槎拥，路险垂藤接。",
      "日落伴将稀，山风拂萝衣。",
      "长歌负轻策，平野望烟归。"
    ]
  },
  {
    "volume": 159,
    "sequence": 48,
    "title": "自浔阳泛舟经明海",
    "author": "孟浩然",
    "content": [
      "大江分九流，淼淼成水乡。",
      "舟子乘利涉，往来至浔阳。",
      "因之泛五湖，流浪经三湘。",
      "观涛壮枚发，吊屈痛沉湘。",
      "魏阙心恒在，金门诏不忘。",
      "遥怜上林雁，冰泮也回翔。"
    ]
  },
  {
    "volume": 159,
    "sequence": 49,
    "title": "早发渔浦潭",
    "author": "孟浩然",
    "content": [
      "东旭早光芒，渚禽已惊聒。",
      "卧闻渔浦口，桡声暗相拨。",
      "日出气象分，始知江湖阔。",
      "美人常晏起，照影弄流沫。",
      "饮水畏惊猿，祭鱼时见獭。",
      "舟行自无闷，况值晴景豁。"
    ]
  },
  {
    "volume": 159,
    "sequence": 50,
    "title": "经七里滩",
    "author": "孟浩然",
    "content": [
      "予奉垂堂诫，千金非所轻。",
      "为多山水乐，频作泛舟行。",
      "五岳追向子，三湘吊屈平。",
      "湖经洞庭阔，江入新安清。",
      "复闻严陵濑，乃在兹湍路。",
      "叠障数百里，沿洄非一趣。",
      "彩翠相氛氲，别流乱奔注。",
      "钓矶平可坐，苔磴滑难步。",
      "猿饮石下潭，鸟还日边树。",
      "观奇恨来晚，倚棹惜将暮。",
      "挥手弄潺湲，从兹洗尘虑。"
    ]
  },
  {
    "volume": 159,
    "sequence": 51,
    "title": "岁暮海上作",
    "author": "孟浩然",
    "content": [
      "仲尼既云殁，余亦浮于海。",
      "昏见斗柄回，方知岁星改。",
      "虚舟任所适，垂钓非有待。",
      "为问乘槎人，沧洲复谁在。"
    ]
  },
  {
    "volume": 159,
    "sequence": 52,
    "title": "南归阻雪",
    "author": "孟浩然",
    "content": [
      "我行滞宛许，日夕望京豫。",
      "旷野莽茫茫，乡山在何处。",
      "孤烟村际起，归雁天边去。",
      "积雪覆平皋，饥鹰捉寒兔。",
      "少年弄文墨，属意在章句。",
      "十上耻还家，裴回守归路。"
    ]
  },
  {
    "volume": 159,
    "sequence": 53,
    "title": "听郑五愔弹琴",
    "author": "孟浩然",
    "content": [
      "阮籍推名饮，清风满竹林。",
      "半酣下衫袖，拂拭龙唇琴。",
      "一杯弹一曲，不觉夕阳沉。",
      "予意在山水，闻之谐夙心。"
    ]
  },
  {
    "volume": 159,
    "sequence": 54,
    "title": "同张明府清镜叹",
    "author": "孟浩然",
    "content": [
      "妾有盘龙镜，清光常昼发。",
      "自从生尘埃，有若雾中月。",
      "愁来试取照，坐叹生白发。",
      "寄语边塞人，如何久离别。"
    ]
  },
  {
    "volume": 159,
    "sequence": 55,
    "title": "庭橘",
    "author": "孟浩然",
    "content": [
      "明发览群物，万木何阴森。",
      "凝霜渐渐水，庭橘似悬金。",
      "女伴争攀摘，摘窥碍叶深。",
      "并生怜共蒂，相示感同心。",
      "骨刺红罗被，香黏翠羽簪。",
      "擎来玉盘里，全胜在幽林。"
    ]
  },
  {
    "volume": 159,
    "sequence": 56,
    "title": "早梅",
    "author": "孟浩然",
    "content": [
      "园中有早梅，年例犯寒开。",
      "少妇曾攀折，将归插镜台。",
      "犹言看不足，更欲剪刀裁。"
    ]
  },
  {
    "volume": 159,
    "sequence": 57,
    "title": "清明即事",
    "author": "孟浩然",
    "content": [
      "帝里重清明，人心自愁思。",
      "车声上路合，柳色东城翠。",
      "花落草齐生，莺飞蝶双戏。",
      "空堂坐相忆，酌茗聊代醉。"
    ]
  },
  {
    "volume": 159,
    "sequence": 58,
    "title": "和卢明府送郑十三还京兼寄之什",
    "author": "孟浩然",
    "content": [
      "昔时风景登临地，今日衣冠送别筵。",
      "醉坐自倾彭泽酒，思归长望白云天。",
      "洞庭一叶惊秋早，濩落空嗟滞江岛。",
      "寄语朝廷当世人，何时重见长安道。"
    ]
  },
  {
    "volume": 159,
    "sequence": 59,
    "title": "高阳池送朱二",
    "author": "孟浩然",
    "content": [
      "当昔襄阳雄盛时，山公常醉习家池。",
      "池边钓女日相随，妆成照影竞来窥。",
      "澄波澹澹芙蓉发，绿岸毵毵杨柳垂。",
      "一朝物变人亦非，四面荒凉人径稀。",
      "意气豪华何处在，空馀草露湿罗衣。",
      "此地朝来饯行者，翻向此中牧征马。",
      "征马分飞日渐斜，见此空为人所嗟。",
      "殷勤为访桃源路，予亦归来松子家。"
    ]
  },
  {
    "volume": 159,
    "sequence": 60,
    "title": "鹦鹉洲送王九之江左",
    "author": "孟浩然",
    "content": [
      "昔登江上黄鹤楼，遥爱江中鹦鹉洲。",
      "洲势逶迤绕碧流，鸳鸯鸂鶒满滩头。",
      "滩头日落沙碛长，金沙熠熠动飙光。",
      "舟人牵锦缆，浣女结罗裳。",
      "月明全见芦花白，风起遥闻杜若香。",
      "君行采采莫相忘。"
    ]
  },
  {
    "volume": 159,
    "sequence": 61,
    "title": "送王七尉松滋，得阳台云",
    "author": "孟浩然",
    "content": [
      "君不见巫山神女作行云，霏红沓翠晓氛氲。",
      "婵娟流入楚王梦，倏忽还随零雨分。",
      "空中飞去复飞来，朝朝暮暮下阳台。",
      "愁君此去为仙尉，便逐行云去不回。"
    ]
  },
  {
    "volume": 159,
    "sequence": 62,
    "title": "夜归鹿门山歌",
    "author": "孟浩然",
    "content": [
      "山寺钟鸣昼已昏，渔梁渡头争渡喧。",
      "人随沙路向江村，余亦乘舟归鹿门。",
      "鹿门月照开烟树，忽到庞公栖隐处。",
      "岩扉松径长寂寥，惟有幽人夜来去。"
    ]
  },
  {
    "volume": 159,
    "sequence": 63,
    "title": "长乐宫",
    "author": "孟浩然",
    "content": [
      "秦城旧来称窈窕，汉家更衣应不少。",
      "红粉邀君在何处，青楼苦夜长难晓。",
      "长乐宫中钟暗来，可怜歌舞惯相催。",
      "欢娱此事今寂寞，惟有年年陵树哀。"
    ]
  },
  {
    "volume": 159,
    "sequence": 64,
    "title": "示孟郊",
    "author": "孟浩然",
    "content": [
      "蔓草蔽极野，兰芝结孤根。",
      "众音何其繁，伯牙独不喧。",
      "当时高深意，举世无能分。",
      "钟期一见知，山水千秋闻。",
      "尔其保静节，薄俗徒云云。"
    ]
  }
]