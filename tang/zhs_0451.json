[
  {
    "volume": 451,
    "sequence": 1,
    "title": "洛阳春",
    "author": "白居易",
    "content": [
      "洛阳陌上春长在，惜别今来二十年。",
      "唯觅少年心不得，其余万事尽依然。"
    ]
  },
  {
    "volume": 451,
    "sequence": 2,
    "title": "恨去年",
    "author": "白居易",
    "content": [
      "老去唯耽酒，春来不著家。",
      "去年来校晚，不见洛阳花。"
    ]
  },
  {
    "volume": 451,
    "sequence": 3,
    "title": "早出晚归",
    "author": "白居易",
    "content": [
      "早起或因携酒出，晚归多是看花回。",
      "若抛风景长闲坐，自问东京作底来。"
    ]
  },
  {
    "volume": 451,
    "sequence": 4,
    "title": "魏王堤",
    "author": "白居易",
    "content": [
      "花寒懒发鸟慵啼，信马闲行到日西。",
      "何处未春先有思，柳条无力魏王堤。"
    ]
  },
  {
    "volume": 451,
    "sequence": 5,
    "title": "尝黄醅新酎忆微之",
    "author": "白居易",
    "content": [
      "世间好物黄醅酒，天下闲人白侍郎。",
      "爱向卯时谋洽乐，亦曾酉日放粗狂。",
      "醉来枕麹贫如富，身后堆金有若亡。",
      "元九计程殊未到，瓮头一醆共谁尝。"
    ]
  },
  {
    "volume": 451,
    "sequence": 6,
    "title": "劝行乐",
    "author": "白居易",
    "content": [
      "少年信美何曾久，春日虽迟不再中。",
      "欢笑胜愁歌胜哭，请君莫道等头空。"
    ]
  },
  {
    "volume": 451,
    "sequence": 7,
    "title": "老慵",
    "author": "白居易",
    "content": [
      "岂是交亲向我疏，老慵自爱闭门居。",
      "近来渐喜知闻断，免恼嵇康索报书。"
    ]
  },
  {
    "volume": 451,
    "sequence": 8,
    "title": "酬别微之（临都驿醉后作）",
    "author": "白居易",
    "content": [
      "沣头峡口钱唐岸，三别都经二十年。",
      "且喜筋骸俱健在，勿嫌须鬓各皤然。",
      "君归北阙朝天帝，我住东京作地仙。",
      "博望自来非弃置，承明重入莫拘牵。",
      "醉收杯杓停灯语，寒展衾裯对枕眠。",
      "犹被分司官系绊，送君不得过甘泉。"
    ]
  },
  {
    "volume": 451,
    "sequence": 9,
    "title": "予与微之老而无子发于言叹著在诗篇今年冬各有一子…嘲",
    "author": "白居易",
    "content": [
      "常忧到老都无子，何况新生又是儿。",
      "阴德自然宜有庆，皇天可得道无知。",
      "一园水竹今为主，百卷文章更付谁。",
      "莫虑鹓雏无浴处，即应重入凤凰池。",
      "五十八翁方有后，静思堪喜亦堪嗟。",
      "一珠甚小还惭蚌，八子虽多不羡鸦。",
      "秋月晚生丹桂实，春风新长紫兰芽。",
      "持杯祝愿无他语，慎勿顽愚似汝爷。"
    ]
  },
  {
    "volume": 451,
    "sequence": 10,
    "title": "自问",
    "author": "白居易",
    "content": [
      "年来私自问，何故不归京。",
      "佩玉腰无力，看花眼不明。",
      "老慵难发遣，春病易滋生。",
      "赖有弹琴女，时时听一声。"
    ]
  },
  {
    "volume": 451,
    "sequence": 11,
    "title": "晚桃花",
    "author": "白居易",
    "content": [
      "一树红桃亚拂池，竹遮松荫晚开时。",
      "非因斜日无由见，不是闲人岂得知。",
      "寒地生材遗校易，贫家养女嫁常迟。",
      "春深欲落谁怜惜，白侍郎来折一枝。"
    ]
  },
  {
    "volume": 451,
    "sequence": 12,
    "title": "夜调琴忆崔少卿",
    "author": "白居易",
    "content": [
      "今夜调琴忽有情，欲弹惆怅忆崔卿。",
      "何人解爱中徽上，秋思头边八九声。"
    ]
  },
  {
    "volume": 451,
    "sequence": 13,
    "title": "阿崔",
    "author": "白居易",
    "content": [
      "谢病卧东都，羸然一老夫。",
      "孤单同伯道，迟暮过商瞿。",
      "岂料鬓成雪，方看掌弄珠。",
      "已衰宁望有，虽晚亦胜无。",
      "兰入前春梦，桑悬昨日弧。",
      "里闾多庆贺，亲戚共欢娱。",
      "腻剃新胎发，香绷小绣襦。",
      "玉芽开手爪，酥颗点肌肤。",
      "弓冶将传汝，琴书勿坠吾。",
      "未能知寿夭，何暇虑贤愚。",
      "乳气初离壳，啼声渐变雏。",
      "何时能反哺，供养白头乌。"
    ]
  },
  {
    "volume": 451,
    "sequence": 14,
    "title": "赠邻里往还",
    "author": "白居易",
    "content": [
      "问予何故独安然，免被饥寒婚嫁牵。",
      "骨肉都卢无十口，粮储依约有三年。",
      "但能斗薮人间事，便是逍遥地上仙。",
      "唯恐往还相厌贱，南家饮酒北家眠。"
    ]
  },
  {
    "volume": 451,
    "sequence": 15,
    "title": "王子晋庙",
    "author": "白居易",
    "content": [
      "子晋庙前山月明，人闻往往夜吹笙。",
      "鸾吟凤唱听无拍，多似霓裳散序声。"
    ]
  },
  {
    "volume": 451,
    "sequence": 16,
    "title": "晚起",
    "author": "白居易",
    "content": [
      "起晚怜春暖，归迟爱月明。",
      "放慵长饱睡，闻健且闲行。",
      "北阙停朝簿，西方入社名。",
      "唯吟一句偈，无念是无生。"
    ]
  },
  {
    "volume": 451,
    "sequence": 17,
    "title": "酬皇甫宾客",
    "author": "白居易",
    "content": [
      "玄晏家风黄绮身，深居高卧养精神。",
      "性慵无病常称病，心足虽贫不道贫。",
      "竹院君闲销永日，花亭我醉送残春。",
      "自嫌诗酒犹多兴，若比先生是俗人。"
    ]
  },
  {
    "volume": 451,
    "sequence": 18,
    "title": "池上赠韦山人",
    "author": "白居易",
    "content": [
      "新竹夹平流，新荷拂小舟。",
      "众皆嫌好拙，谁肯伴闲游。",
      "客为忙多去，僧因饭暂留。",
      "独怜韦处士，尽日共悠悠。"
    ]
  },
  {
    "volume": 451,
    "sequence": 19,
    "title": "无梦",
    "author": "白居易",
    "content": [
      "老眼花前暗，春衣雨后寒。",
      "旧诗多忘却，新酒且尝看。",
      "拙定于身稳，慵应趁伴难。",
      "渐销名利想，无梦到长安。"
    ]
  },
  {
    "volume": 451,
    "sequence": 20,
    "title": "对小潭寄远上人",
    "author": "白居易",
    "content": [
      "小潭澄见底，闲客坐开襟。",
      "借问不流水，何如无念心。",
      "彼惟清且浅，此乃寂而深。",
      "是义谁能答，明朝问道林。"
    ]
  },
  {
    "volume": 451,
    "sequence": 21,
    "title": "闲吟二首",
    "author": "白居易",
    "content": [
      "留司老宾客，春尽兴如何。",
      "官寺行香少，僧房寄宿多。",
      "闲倾一醆酒，醉听两声歌。",
      "忆得陶潜语，羲皇无以过。",
      "闲游来早晚，已得一周年。",
      "嵩洛供云水，朝廷乞俸钱。",
      "长歌时独酌，饱食后安眠。",
      "闻道山榴发，明朝向玉泉。"
    ]
  },
  {
    "volume": 451,
    "sequence": 22,
    "title": "独游玉泉寺（三月三十日）",
    "author": "白居易",
    "content": [
      "云树玉泉寺，肩舁半日程。",
      "更无人作伴，只共酒同行。",
      "新叶千万影，残莺三两声。",
      "闲游竟未足，春尽有余情。"
    ]
  },
  {
    "volume": 451,
    "sequence": 23,
    "title": "晚出寻人不遇",
    "author": "白居易",
    "content": [
      "篮舆不乘乘晚凉，相寻不遇亦无妨。",
      "轻衣稳马槐阴下，自要闲行一两坊。"
    ]
  },
  {
    "volume": 451,
    "sequence": 24,
    "title": "苦热",
    "author": "白居易",
    "content": [
      "头痛汗盈巾，连宵复达晨。",
      "不堪逢苦热，犹赖是闲人。",
      "朝客应烦倦，农夫更苦辛。",
      "始惭当此日，得作自由身。"
    ]
  },
  {
    "volume": 451,
    "sequence": 25,
    "title": "销暑",
    "author": "白居易",
    "content": [
      "何以销烦暑，端居一院中。",
      "眼前无长物，窗下有清风。",
      "热散由心静，凉生为室空。",
      "此时身自得，难更与人同。"
    ]
  },
  {
    "volume": 451,
    "sequence": 26,
    "title": "行香归",
    "author": "白居易",
    "content": [
      "出作行香客，归如坐夏僧。",
      "床前双草屦，檐下一纱灯。",
      "珮委腰无力，冠欹发不胜。",
      "鸾台龙尾道，合尽少年登。"
    ]
  },
  {
    "volume": 451,
    "sequence": 27,
    "title": "同王十七庶子李六员外郑二侍御同年四人游龙门有感而作",
    "author": "白居易",
    "content": [
      "一曲悲歌酒一尊，同年零落几人存。",
      "世如阅水应堪叹，名是浮云岂足论。",
      "各从仕禄休明代，共感平生知己恩。",
      "今日与君重上处，龙门不是旧龙门。"
    ]
  },
  {
    "volume": 451,
    "sequence": 28,
    "title": "池上小宴问程秀才",
    "author": "白居易",
    "content": [
      "洛下林园好自知，江南景物暗相随。",
      "净淘红粒罯香饭，薄切紫鳞烹水葵。",
      "雨滴篷声青雀舫，浪摇花影白莲池。",
      "停杯一问苏州客，何似吴松江上时。"
    ]
  },
  {
    "volume": 451,
    "sequence": 29,
    "title": "桥亭卯饮",
    "author": "白居易",
    "content": [
      "卯时偶饮斋时卧，林下高桥桥上亭。",
      "松影过窗眠始觉，竹风吹雨醉初醒。",
      "就荷叶上包鱼鲊，当石渠中浸酒瓶。",
      "生计悠悠身兀兀，甘从妻唤作刘伶。"
    ]
  },
  {
    "volume": 451,
    "sequence": 30,
    "title": "舟中夜坐",
    "author": "白居易",
    "content": [
      "潭边霁后多清景，桥下凉来足好风。",
      "秋鹤一双船一只，夜深相伴月明中。"
    ]
  },
  {
    "volume": 451,
    "sequence": 31,
    "title": "戏和微之答窦七行军之作（依本韵）",
    "author": "白居易",
    "content": [
      "旌钺从櫜鞬，宾僚礼数全。",
      "夔龙来要地，鹓鹭下辽天。",
      "赭汗骑骄马，青娥舞醉仙。",
      "合成江上作，散到洛中传。",
      "陋巷能无酒，贫池亦有船。",
      "春装秋未寄，谩道有闲钱。"
    ]
  },
  {
    "volume": 451,
    "sequence": 32,
    "title": "闲忙",
    "author": "白居易",
    "content": [
      "奔走朝行内，栖迟林墅间。",
      "多因病后退，少及健时还。",
      "斑白霜侵鬓，苍黄日下山。",
      "闲忙俱过日，忙校不如闲。"
    ]
  },
  {
    "volume": 451,
    "sequence": 33,
    "title": "西风",
    "author": "白居易",
    "content": [
      "西风来几日，一叶已先飞。",
      "新霁乘轻屐，初凉换熟衣。",
      "浅渠销慢水，疏竹漏斜晖。",
      "薄暮青苔巷，家僮引鹤归。"
    ]
  },
  {
    "volume": 451,
    "sequence": 34,
    "title": "题西亭",
    "author": "白居易",
    "content": [
      "多见朱门富贵人，林园未毕即无身。",
      "我今幸作西亭主，已见池塘五度春。"
    ]
  },
  {
    "volume": 451,
    "sequence": 35,
    "title": "观游鱼",
    "author": "白居易",
    "content": [
      "绕池闲步看鱼游，正值儿童弄钓舟。",
      "一种爱鱼心各异，我来施食尔垂钩。"
    ]
  },
  {
    "volume": 451,
    "sequence": 36,
    "title": "看采莲",
    "author": "白居易",
    "content": [
      "小桃闲上小莲船，半采红莲半白莲。",
      "不似江南恶风浪，芙蓉池在卧床前。"
    ]
  },
  {
    "volume": 451,
    "sequence": 37,
    "title": "看采菱",
    "author": "白居易",
    "content": [
      "菱池如镜净无波，白点花稀青角多。",
      "时唱一声新水调，谩人道是采菱歌。"
    ]
  },
  {
    "volume": 451,
    "sequence": 38,
    "title": "夭老",
    "author": "白居易",
    "content": [
      "早世身如风里烛，暮年发似镜中丝。",
      "谁人断得人间事，少夭堪伤老又悲。"
    ]
  },
  {
    "volume": 451,
    "sequence": 39,
    "title": "秋池",
    "author": "白居易",
    "content": [
      "洗浪清风透水霜，水边闲坐一绳床。",
      "眼尘心垢见皆尽，不是秋池是道场。"
    ]
  },
  {
    "volume": 451,
    "sequence": 40,
    "title": "登天宫阁",
    "author": "白居易",
    "content": [
      "午时乘兴出，薄暮未能还。",
      "高上烟中阁，平看雪后山。",
      "委形群动里，任性一生间。",
      "洛下多闲客，其中我最闲。"
    ]
  },
  {
    "volume": 451,
    "sequence": 41,
    "title": "新雪二首（寄杨舍人）",
    "author": "白居易",
    "content": [
      "不思北省烟霄地，不忆南宫风月天。",
      "唯忆静恭杨阁老，小园新雪暖炉前。",
      "不思朱雀街东鼓，不忆青龙寺后钟。",
      "唯忆夜深新雪后，新昌台上七株松。"
    ]
  },
  {
    "volume": 451,
    "sequence": 42,
    "title": "日高卧",
    "author": "白居易",
    "content": [
      "怕寒放懒日高卧，临老谁言牵率身。",
      "夹幕绕房深似洞，重裀衬枕暖于春，小青衣动桃根起，嫩绿醅浮竹叶新。",
      "未裹头前倾一醆，何如冲雪趁朝人。"
    ]
  },
  {
    "volume": 451,
    "sequence": 43,
    "title": "和微之任校书郎日过三乡",
    "author": "白居易",
    "content": [
      "三乡过日君年几，今日君年五十馀。",
      "不独年催身亦变，校书郎变作尚书。"
    ]
  },
  {
    "volume": 451,
    "sequence": 44,
    "title": "和微之十七与君别及陇月花枝之咏",
    "author": "白居易",
    "content": [
      "别时十七今头白，恼乱君心三十年。",
      "垂老休吟花月句，恐君更结后身缘。"
    ]
  },
  {
    "volume": 451,
    "sequence": 45,
    "title": "和微之叹槿花",
    "author": "白居易",
    "content": [
      "朝荣殊可惜，暮落实堪嗟。",
      "若向花中比，犹应胜眼花。"
    ]
  },
  {
    "volume": 451,
    "sequence": 46,
    "title": "思往喜今",
    "author": "白居易",
    "content": [
      "忆除司马向江州，及此凡经十五秋。",
      "虽在簪裾从俗累，半寻山水是闲游。",
      "谪居终带乡关思，领郡犹分邦国忧。",
      "争似如今作宾客，都无一念到心头。"
    ]
  },
  {
    "volume": 451,
    "sequence": 47,
    "title": "题平泉薛家雪堆庄",
    "author": "白居易",
    "content": [
      "怪石千年应自结，灵泉一带是谁开。",
      "蹙为宛转青蛇项，喷作玲珑白雪堆。",
      "赤日旱天长看雨，玄阴腊月亦闻雷。",
      "所嗟地去都门远，不得肩舁每日来。"
    ]
  },
  {
    "volume": 451,
    "sequence": 48,
    "title": "和微之道保生三日",
    "author": "白居易",
    "content": [
      "相看鬓似丝，始作弄璋诗。",
      "且有承家望，谁论得力时。",
      "莫兴三日叹，犹胜七年迟。",
      "我未能忘喜，君应不合悲。",
      "嘉名称道保，乞姓号崔儿。",
      "但恐持相并，蒹葭琼树枝。"
    ]
  },
  {
    "volume": 451,
    "sequence": 49,
    "title": "哭皇甫七郎中（湜）",
    "author": "白居易",
    "content": [
      "志业过玄晏，词华似祢衡。",
      "多才非福禄，薄命是聪明。",
      "不得人间寿，还留身后名。",
      "涉江文一首，便可敌公卿。"
    ]
  },
  {
    "volume": 451,
    "sequence": 50,
    "title": "晚起",
    "author": "白居易",
    "content": [
      "烂熳朝眠后，频伸晚起时。",
      "暖炉生火早，寒镜裹头迟。",
      "融雪煎香茗，调酥煮乳糜。",
      "慵馋还自哂，快活亦谁知。",
      "酒性温无毒，琴声淡不悲。",
      "荣公三乐外，仍弄小男儿。"
    ]
  },
  {
    "volume": 451,
    "sequence": 51,
    "title": "疑梦二首",
    "author": "白居易",
    "content": [
      "莫惊宠辱虚忧喜，莫计恩雠浪苦辛。",
      "黄帝孔丘无处问，安知不是梦中身。",
      "鹿疑郑相终难辨，蝶化庄生讵可知。",
      "假使如今不是梦，能长于梦几多时。"
    ]
  },
  {
    "volume": 451,
    "sequence": 52,
    "title": "夜宴惜别",
    "author": "白居易",
    "content": [
      "笙歌旖旎曲终头，转作离声满坐愁。",
      "筝怨朱弦从此断，烛啼红泪为谁流。",
      "夜长似岁欢宜尽，醉未如泥饮莫休。",
      "何况鸡鸣即须别，门前风雨冷修修。"
    ]
  },
  {
    "volume": 451,
    "sequence": 53,
    "title": "归来二周岁",
    "author": "白居易",
    "content": [
      "归来二周岁，二岁似须臾。",
      "池藕重生叶，林鸦再引雏。",
      "时丰实仓廪，春暖葺庖厨。",
      "更作三年计，三年身健无。"
    ]
  },
  {
    "volume": 451,
    "sequence": 54,
    "title": "吾土",
    "author": "白居易",
    "content": [
      "身心安处为吾土，岂限长安与洛阳。",
      "水竹花前谋活计，琴诗酒里到家乡。",
      "荣先生老何妨乐，楚接舆歌未必狂。",
      "不用将金买庄宅，城东无主是春光。"
    ]
  },
  {
    "volume": 451,
    "sequence": 55,
    "title": "题岐王旧山池石壁",
    "author": "白居易",
    "content": [
      "树深藤老竹回环，石壁重重锦翠斑。",
      "俗客看来犹解爱，忙人到此亦须闲。",
      "况当霁景凉风后，如在千岩万壑间。",
      "黄绮更归何处去，洛阳城内有商山。"
    ]
  },
  {
    "volume": 451,
    "sequence": 56,
    "title": "病眼花",
    "author": "白居易",
    "content": [
      "头风目眩乘衰老，只有增加岂有瘳。",
      "花发眼中犹足怪，柳生肘上亦须休。",
      "大窠罗绮看才辨，小字文书见便愁。",
      "必若不能分黑白，却应无悔复无尤。"
    ]
  },
  {
    "volume": 451,
    "sequence": 57,
    "title": "早饮醉中除河南尹敕到",
    "author": "白居易",
    "content": [
      "雪拥衡门水满池，温炉卯后暖寒时。",
      "绿醅新酎尝初醉，黄纸除书到不知。",
      "厚俸自来诚忝滥，老身欲起尚迟疑。",
      "应须了却丘中计，女嫁男婚三径资。"
    ]
  },
  {
    "volume": 451,
    "sequence": 58,
    "title": "除夜",
    "author": "白居易",
    "content": [
      "病眼少眠非守岁，老心多感又临春。",
      "火销灯尽天明后，便是平头六十人。"
    ]
  },
  {
    "volume": 451,
    "sequence": 59,
    "title": "府西池",
    "author": "白居易",
    "content": [
      "柳无气力枝先动，池有波纹冰尽开。",
      "今日不知谁计会，春风春水一时来。"
    ]
  },
  {
    "volume": 451,
    "sequence": 60,
    "title": "天津桥",
    "author": "白居易",
    "content": [
      "津桥东北斗亭西，到此令人诗思迷。",
      "眉月晚生神女浦，脸波春傍窈娘堤。",
      "柳丝袅袅风缲出，草缕茸茸雨剪齐。",
      "报道前驱少呼喝，恐惊黄鸟不成啼。"
    ]
  },
  {
    "volume": 451,
    "sequence": 61,
    "title": "不准拟二首",
    "author": "白居易",
    "content": [
      "篮舆腾腾一老夫，褐裘乌帽白髭须。",
      "早衰饶病多蔬食，筋力消磨合有无。",
      "不准拟身年六十，上山仍未要人扶。",
      "忆昔谪居炎瘴地，巴猿引哭虎随行。",
      "多于贾谊长沙苦，小校潘安白发生。",
      "不准拟身年六十，游春犹自有心情。"
    ]
  },
  {
    "volume": 451,
    "sequence": 62,
    "title": "府中夜赏",
    "author": "白居易",
    "content": [
      "樱桃厅院春偏好，石井栏堂夜更幽。",
      "白粉墙头花半出，绯纱烛下水平流。",
      "闲留宾客尝新酒，醉领笙歌上小舟。",
      "舞袖飘飖棹容与，忽疑身是梦中游。"
    ]
  },
  {
    "volume": 451,
    "sequence": 63,
    "title": "府西池北新葺水斋，即事招宾，偶题十六韵",
    "author": "白居易",
    "content": [
      "缭绕府西面，潺湲池北头。",
      "凿开明月峡，决破白蘋洲。",
      "清浅漪澜急，夤缘浦屿幽。",
      "直冲行径断，平入卧斋流。",
      "石叠青棱玉，波翻白片鸥。",
      "喷时千点雨，澄处一泓油。",
      "绝境应难别，同心岂易求。",
      "少逢人爱玩，多是我淹留。",
      "夹岸铺长簟，当轩泊小舟。",
      "枕前看鹤浴，床下见鱼游。",
      "洞户斜开扇，疏帘半上钩。",
      "紫浮萍泛泛，碧亚竹修修。",
      "读罢书仍展，棋终局未收。",
      "午茶能散睡，卯酒善销愁。",
      "檐雨晚初霁，窗风凉欲休。",
      "谁能伴老尹，时复一闲游。"
    ]
  },
  {
    "volume": 451,
    "sequence": 64,
    "title": "哭崔儿",
    "author": "白居易",
    "content": [
      "掌珠一颗儿三岁，鬓雪千茎父六旬。",
      "岂料汝先为异物，常忧吾不见成人。",
      "悲肠自断非因剑，啼眼加昏不是尘。",
      "怀抱又空天默默，依前重作邓攸身。"
    ]
  },
  {
    "volume": 451,
    "sequence": 65,
    "title": "初丧崔儿报微之晦叔",
    "author": "白居易",
    "content": [
      "书报微之晦叔知，欲题崔字泪先垂。",
      "世间此恨偏敦我，天下何人不哭儿。",
      "蝉老悲鸣抛蜕后，龙眠惊觉失珠时。",
      "文章十帙官三品，身后传谁庇荫谁。"
    ]
  },
  {
    "volume": 451,
    "sequence": 66,
    "title": "府斋感怀酬梦得",
    "author": "白居易",
    "content": [
      "府伶呼唤争先到，家酝提携动辄随。",
      "合是人生开眼日，自当年老敛眉时。",
      "丹砂炼作三铢土，玄发看成一把丝。",
      "劳寄新诗远安慰，不闻枯树再生枝。"
    ]
  },
  {
    "volume": 451,
    "sequence": 67,
    "title": "斋居",
    "author": "白居易",
    "content": [
      "香火多相对，荤腥久不尝。",
      "黄耆数匙粥，赤箭一瓯汤。",
      "厚俸将何用，闲居不可忘。",
      "明年官满后，拟买雪堆庄。"
    ]
  },
  {
    "volume": 451,
    "sequence": 68,
    "title": "与诸道者同游二室至九龙潭作",
    "author": "白居易",
    "content": [
      "喜逢二室游仙子，厌作三川守土臣。",
      "举手摩挲潭上石，开襟斗薮府中尘。",
      "他日终为独往客，今朝未是自由身。",
      "若言尹是嵩山主，三十六峰应笑人。"
    ]
  },
  {
    "volume": 451,
    "sequence": 69,
    "title": "履道池上作",
    "author": "白居易",
    "content": [
      "家池动作经旬别，松竹琴鱼好在无。",
      "树暗小巢藏巧妇，渠荒新叶长慈姑。",
      "不因车马时时到，岂觉林园日日芜。",
      "犹喜春深公事少，每来花下得踟蹰。"
    ]
  },
  {
    "volume": 451,
    "sequence": 70,
    "title": "六十拜河南尹",
    "author": "白居易",
    "content": [
      "六十河南尹，前途足可知。",
      "老应无处避，病不与人期。",
      "幸遇芳菲日，犹当强健时。",
      "万金何假藉，一醆莫推辞。",
      "流水光阴急，浮云富贵迟。",
      "人间若无酒，尽合鬓成丝。"
    ]
  },
  {
    "volume": 451,
    "sequence": 71,
    "title": "重修府西水亭院",
    "author": "白居易",
    "content": [
      "因下疏为沼，随高筑作台。",
      "龙门分水入，金谷取花栽。",
      "绕岸行初匝，凭轩立未回。",
      "园西有池位，留与后人开。"
    ]
  },
  {
    "volume": 451,
    "sequence": 72,
    "title": "与诸公同出城观稼",
    "author": "白居易",
    "content": [
      "老尹醉醺醺，来随年少群。",
      "不忧头似雪，但喜稼如云。",
      "岁望千箱积，秋怜五谷分。",
      "何人知帝力，尧舜正为君。"
    ]
  },
  {
    "volume": 451,
    "sequence": 73,
    "title": "水堂醉卧问杜三十一",
    "author": "白居易",
    "content": [
      "闻君洛下住多年，何处春流最可怜。",
      "为问魏王堤岸下，何如同德寺门前。",
      "无妨水色堪闲玩，不得泉声伴醉眠。",
      "那似此堂帘幕底，连明连夜碧潺湲。"
    ]
  },
  {
    "volume": 451,
    "sequence": 74,
    "title": "岁暮言怀",
    "author": "白居易",
    "content": [
      "职与才相背，心将口自言。",
      "磨铅教切玉，驱鹤遣乘轩。",
      "只合居岩窟，何因入府门。",
      "年终若无替，转恐负君恩。"
    ]
  },
  {
    "volume": 451,
    "sequence": 75,
    "title": "座中戏呈诸少年",
    "author": "白居易",
    "content": [
      "衰容禁得无多酒，秋鬓新添几许霜。",
      "纵有风情应淡薄，假如老健莫夸张。",
      "兴来吟咏从成癖，饮后酣歌少放狂。",
      "不为倚官兼挟势，因何入得少年场。"
    ]
  },
  {
    "volume": 451,
    "sequence": 76,
    "title": "雪后早过天津桥偶呈诸客",
    "author": "白居易",
    "content": [
      "官桥晴雪晓峨峨，老尹行吟独一过。",
      "紫绶相辉应不恶，白须同色复如何。",
      "悠扬短景凋年急，牢落衰情感事多。",
      "犹赖洛中饶醉客，时时泥我唤笙歌。"
    ]
  },
  {
    "volume": 451,
    "sequence": 77,
    "title": "新制绫袄成，感而有咏",
    "author": "白居易",
    "content": [
      "水波文袄造新成，绫软绵匀温复轻。",
      "晨兴好拥向阳坐，晚出宜披蹋雪行。",
      "鹤氅毳疏无实事，木棉花冷得虚名。",
      "宴安往往欢侵夜，卧稳昏昏睡到明。",
      "百姓多寒无可救，一身独暖亦何情。",
      "心中为念农桑苦，耳里如闻饥冻声。",
      "争得大裘长万丈，与君都盖洛阳城。"
    ]
  },
  {
    "volume": 451,
    "sequence": 78,
    "title": "早春雪后赠洛阳李长官长水郑明府二同年",
    "author": "白居易",
    "content": [
      "献岁晴和风景新，铜驼街郭暖无尘。",
      "府庭共贺三川雪，县道分行百里春。",
      "朱绂洛阳官位屈，青袍长水俸钱贫。",
      "有何功德纡金紫，若比同年是幸人。"
    ]
  },
  {
    "volume": 451,
    "sequence": 79,
    "title": "醉吟",
    "author": "白居易",
    "content": [
      "醉来忘渴复忘饥，冠带形骸杳若遗。",
      "耳底斋钟初过后，心头卯酒未消时。",
      "临风朗咏从人听，看雪闲行任马迟。",
      "应被众疑公事慢，承前府尹不吟诗。"
    ]
  },
  {
    "volume": 451,
    "sequence": 80,
    "title": "府酒五绝·变法",
    "author": "白居易",
    "content": [
      "自惭到府来周岁，惠爱威棱一事无。",
      "唯是改张官酒法，渐从浊水作醍醐。"
    ]
  },
  {
    "volume": 451,
    "sequence": 81,
    "title": "府酒五绝·招客",
    "author": "白居易",
    "content": [
      "日午微风且暮寒，春风冷峭雪乾残。",
      "碧毡帐下红炉畔，试为来尝一醆看。"
    ]
  },
  {
    "volume": 451,
    "sequence": 82,
    "title": "府酒五绝·辨味",
    "author": "白居易",
    "content": [
      "甘露太甜非正味，醴泉虽洁不芳馨。",
      "杯中此物何人别，柔旨之中有典刑。"
    ]
  },
  {
    "volume": 451,
    "sequence": 83,
    "title": "府酒五绝·自劝",
    "author": "白居易",
    "content": [
      "忆昔羁贫应举年，脱衣典酒曲江边。",
      "十千一斗犹赊饮，何况官供不著钱。"
    ]
  },
  {
    "volume": 451,
    "sequence": 84,
    "title": "府酒五绝·谕妓",
    "author": "白居易",
    "content": [
      "烛泪夜粘桃叶袖，酒痕春污石榴裙。",
      "莫辞辛苦供欢宴，老后思量悔煞君。"
    ]
  },
  {
    "volume": 451,
    "sequence": 85,
    "title": "晚归早出",
    "author": "白居易",
    "content": [
      "筋力年年减，风光日日新。",
      "退衙归逼夜，拜表出侵晨。",
      "何处台无月，谁家池不春。",
      "莫言无胜地，自是少闲人。",
      "坐厌推囚案，行嫌引马尘。",
      "几时辞府印，却作自由身。"
    ]
  },
  {
    "volume": 451,
    "sequence": 86,
    "title": "南龙兴寺残雪",
    "author": "白居易",
    "content": [
      "南龙兴寺春晴后，缓步徐吟绕四廊。",
      "老趁风花应不称，闲寻松雪正相当。",
      "吏人引从多乘舆，宾客逢迎少下堂。",
      "不拟人间更求事，些些疏懒亦何妨。"
    ]
  },
  {
    "volume": 451,
    "sequence": 87,
    "title": "天宫阁早春",
    "author": "白居易",
    "content": [
      "天宫高阁上何频，每上令人耳目新。",
      "前日晚登缘看雪，今朝晴望为迎春。",
      "林莺何处吟筝柱，墙柳谁家晒麹尘。",
      "可惜三川虚作主，风光不属白头人。"
    ]
  },
  {
    "volume": 451,
    "sequence": 88,
    "title": "履道居三首",
    "author": "白居易",
    "content": [
      "莫嫌地窄林亭小，莫厌贫家活计微。",
      "大有高门锁宽宅，主人到老不曾归。",
      "东里素帷犹未彻，南邻丹旐又新悬。",
      "衡门蜗舍自惭愧，收得身来已五年。",
      "世事平分众所知，何尝苦乐不相随。",
      "唯馀耽酒狂歌客，只有乐时无苦时。"
    ]
  },
  {
    "volume": 451,
    "sequence": 89,
    "title": "和梦得冬日晨兴",
    "author": "白居易",
    "content": [
      "漏传初五点，鸡报第三声。",
      "帐下从容起，窗间曨昒明。",
      "照书灯未灭，暖酒火重生。",
      "理曲弦歌动，先闻唱渭城。"
    ]
  },
  {
    "volume": 451,
    "sequence": 90,
    "title": "雪夜对酒招客",
    "author": "白居易",
    "content": [
      "帐小青毡暖，杯香绿蚁新。",
      "醉怜今夜月，欢忆去年人。",
      "暗落灯花烬，闲生草座尘。",
      "殷勤报弦管，明日有嘉宾。"
    ]
  },
  {
    "volume": 451,
    "sequence": 91,
    "title": "赠晦叔忆梦得",
    "author": "白居易",
    "content": [
      "自别崔公四五秋，因何临老转风流。",
      "归来不说秦中事，歇定唯谋洛下游。",
      "酒面浮花应是喜，歌眉敛黛不关愁。",
      "得君更有无厌意，犹恨尊前欠老刘。"
    ]
  },
  {
    "volume": 451,
    "sequence": 92,
    "title": "醉后重赠晦叔",
    "author": "白居易",
    "content": [
      "老伴知君少，欢情向我偏。",
      "无论疏与数，相见辄欣然。",
      "各以诗成癖，俱因酒得仙。",
      "笑回青眼语，醉并白头眠。",
      "岂是今投分，多疑宿结缘。",
      "人间更何事，携手送衰年。"
    ]
  },
  {
    "volume": 451,
    "sequence": 93,
    "title": "睡觉",
    "author": "白居易",
    "content": [
      "星河耿耿漏绵绵，月暗灯微欲曙天。",
      "转枕频伸书帐下，披裘箕踞火炉前。",
      "老眠早觉常残夜，病力先衰不待年。",
      "五欲已销诸念息，世间无境可勾牵。",
      "。"
    ]
  }
]