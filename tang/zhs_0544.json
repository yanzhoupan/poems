[
  {
    "volume": 544,
    "sequence": 1,
    "title": "听歌",
    "author": "刘得仁",
    "content": [
      "朱槛满明月，美人歌落梅。",
      "忽惊尘起处，疑是有风来。",
      "一曲听初彻，几年愁暂开。",
      "东南正云雨，不得见阳台。"
    ]
  },
  {
    "volume": 544,
    "sequence": 2,
    "title": "青龙寺僧院",
    "author": "刘得仁",
    "content": [
      "常多簪组客，非独看高松。",
      "此地堪终日，开门见数峰。",
      "苔新禽迹少，泉冷树阴重。",
      "师意如山里，空房晓暮钟。"
    ]
  },
  {
    "volume": 544,
    "sequence": 3,
    "title": "夏夜会同人",
    "author": "刘得仁",
    "content": [
      "沈沈清暑夕，星斗俨虚空。",
      "岸帻栖禽下，烹茶玉漏中。",
      "形骸忘已久，偃仰趣无穷。",
      "日汲泉来漱，微开密筱风。"
    ]
  },
  {
    "volume": 544,
    "sequence": 4,
    "title": "游崔监丞城南别业",
    "author": "刘得仁",
    "content": [
      "门与青山近，青山复几重。",
      "雪融皇子岸，春浥翠微峰。",
      "地有经冬草，林无未老松。",
      "竹寒溪隔寺，晴日直闻钟。"
    ]
  },
  {
    "volume": 544,
    "sequence": 5,
    "title": "答韦先辈春雨后见寄",
    "author": "刘得仁",
    "content": [
      "风散五更雨，鸟啼三月春。",
      "轩窗透初日，砚席绝纤尘。",
      "帝里峰头出，邻家树色新。",
      "怜君高且静，有句寄闲人。"
    ]
  },
  {
    "volume": 544,
    "sequence": 6,
    "title": "题吴先生山居",
    "author": "刘得仁",
    "content": [
      "先生此幽隐，便可谢人群。",
      "潭底见秋石，树间飞霁云。",
      "山居心已惯，俗事耳憎闻。",
      "念我要多疾，开炉药许分。"
    ]
  },
  {
    "volume": 544,
    "sequence": 7,
    "title": "晚游慈恩寺",
    "author": "刘得仁",
    "content": [
      "寺去幽居近，每来因采薇。",
      "伴僧行不困，临水语忘归。",
      "磬动青林晚，人惊白鹭飞。",
      "堪嗟浮俗事，皆与道相违。"
    ]
  },
  {
    "volume": 544,
    "sequence": 8,
    "title": "题王处士山居",
    "author": "刘得仁",
    "content": [
      "茅堂入谷远，林暗绝其邻。",
      "终日有流水，经年无到人。",
      "溪云常欲雨，山洞别开春。",
      "自得仙家术，栽松独养真。"
    ]
  },
  {
    "volume": 544,
    "sequence": 9,
    "title": "宿僧院",
    "author": "刘得仁",
    "content": [
      "禅地无尘夜，焚香话所归。",
      "树摇幽鸟梦，萤入定僧衣。",
      "破月斜天半，高河下露微。",
      "翻令嫌白日，动即与心违。"
    ]
  },
  {
    "volume": 544,
    "sequence": 10,
    "title": "晓别吕山人",
    "author": "刘得仁",
    "content": [
      "疏钟兼漏尽，曙色照青氛。",
      "栖鹤出高树，山人归白云。",
      "月盈期重宿，丹熟约相分。",
      "羡入秋风洞，幽泉仔细闻。"
    ]
  },
  {
    "volume": 544,
    "sequence": 11,
    "title": "送知全禅师南游",
    "author": "刘得仁",
    "content": [
      "师誉振京城，谈空万乘听。",
      "北行山已雪，南去木犹青。",
      "夜岳禅销月，秋潭汲动星。",
      "回期不可定，孤鹤在高冥。"
    ]
  },
  {
    "volume": 544,
    "sequence": 12,
    "title": "上张水部",
    "author": "刘得仁",
    "content": [
      "出入门阑久，儿童亦有情。",
      "不须将姓字，长说向公卿。",
      "每许连床坐，时容并马行。",
      "恩深转无语，怀抱自分明。"
    ]
  },
  {
    "volume": 544,
    "sequence": 13,
    "title": "塞上行作",
    "author": "刘得仁",
    "content": [
      "乡井从离别，穷边触目愁。",
      "生人居外地，塞雪下中秋。",
      "雁举之衡翅，河穿入虏流。",
      "将军心莫苦，向此取封侯。"
    ]
  },
  {
    "volume": 544,
    "sequence": 14,
    "title": "赠江夏卢使君",
    "author": "刘得仁",
    "content": [
      "诗人中最屈，无与使君俦。",
      "白发虽求退，明时合见收。",
      "登山犹自健，纵酒可多愁。",
      "好是能骑马，相逢见鄂州。"
    ]
  },
  {
    "volume": 544,
    "sequence": 15,
    "title": "冬夜寄白阁僧",
    "author": "刘得仁",
    "content": [
      "营营不自息，暌阔数年情。",
      "林下期难遂，人间事旋生。",
      "鸟栖寒水迥，月映积冰清。",
      "石室焚香坐，悬知不为名。"
    ]
  },
  {
    "volume": 544,
    "sequence": 16,
    "title": "送姚合郎中任杭州",
    "author": "刘得仁",
    "content": [
      "水陆中分程，看花一月行。",
      "会稽山隔浪，天竺树连城。",
      "候吏赍鱼印，迎船载旆旌。",
      "渡江春始半，列屿草初生。"
    ]
  },
  {
    "volume": 544,
    "sequence": 17,
    "title": "西园",
    "author": "刘得仁",
    "content": [
      "夏圃秋凉入，树低逢帻欹。",
      "水声翻败堰，山翠湿疏篱。",
      "绿滑莎藏径，红连果压枝。",
      "幽人更何事，旦夕与僧期。"
    ]
  },
  {
    "volume": 544,
    "sequence": 18,
    "title": "昊天观新栽竹",
    "author": "刘得仁",
    "content": [
      "清风枝叶上，山鸟已栖来。",
      "根别古沟岸，影生秋观苔。",
      "遍思诸草木，惟此出尘埃。",
      "恨为移君晚，空庭更拟栽。"
    ]
  },
  {
    "volume": 544,
    "sequence": 19,
    "title": "晚步曲江因谒慈恩寺恭上人",
    "author": "刘得仁",
    "content": [
      "岂曰趣名者，年年待命通。",
      "坐令青嶂上，兴起白云中。",
      "岸浸如天水，林含似雨风。",
      "南宗犹有碍，西寺问恭公。"
    ]
  },
  {
    "volume": 544,
    "sequence": 20,
    "title": "送姚处士归亳州",
    "author": "刘得仁",
    "content": [
      "白发麻衣破，还谯别弟回。",
      "首垂听乐泪，花落待歌杯。",
      "石路寻芝熟，柴门有鹿来。",
      "明王下征诏，应就碧峰开。"
    ]
  },
  {
    "volume": 544,
    "sequence": 21,
    "title": "寄楼子山云栖上人",
    "author": "刘得仁",
    "content": [
      "一室凿崔嵬，危梯叠藓苔。",
      "永无尘事到，时有至人来。",
      "涧谷冬深静，烟岚日午开。",
      "修身知得地，京寺未言回。"
    ]
  },
  {
    "volume": 544,
    "sequence": 22,
    "title": "秋夜喜友人宿",
    "author": "刘得仁",
    "content": [
      "莫说春闱事，清宵且共吟。",
      "频年遗我辈，何日遇知音。",
      "逼曙天倾斗，将寒叶坠林。",
      "无将簪绂意，只损壮夫心。"
    ]
  },
  {
    "volume": 544,
    "sequence": 23,
    "title": "秋日同僧宿西池",
    "author": "刘得仁",
    "content": [
      "菡萏遍秋水，隔林香似焚。",
      "僧同池上宿，霞向月边分。",
      "渚鸟栖蒲立，城砧接曙闻。",
      "来宵莫他约，重此话孤云。"
    ]
  },
  {
    "volume": 544,
    "sequence": 24,
    "title": "宿韦津山居",
    "author": "刘得仁",
    "content": [
      "永夕见招宿，诗书盈草堂。",
      "静吟倾美酒，高论出名场。",
      "窗飒松篁韵，庭兼雪月光。",
      "心期身未老，一去泛潇湘。"
    ]
  },
  {
    "volume": 544,
    "sequence": 25,
    "title": "夜携酒访崔正字",
    "author": "刘得仁",
    "content": [
      "只应芸阁吏，知我僻兼愚。",
      "吟兴忘饥冻，生涯任有无。",
      "惨云埋远岫，阴吹吼寒株。",
      "忽起围炉思，招携酒满壶。"
    ]
  },
  {
    "volume": 544,
    "sequence": 26,
    "title": "送蔡京东归迎侍",
    "author": "刘得仁",
    "content": [
      "高堂惟两别，此别是荣归。",
      "薄俸迎亲远，平时知己稀。",
      "郓郊秋木见，鲁寺夜钟微。",
      "近腊西来日，多逢霰雪飞。"
    ]
  },
  {
    "volume": 544,
    "sequence": 27,
    "title": "中秋",
    "author": "刘得仁",
    "content": [
      "尘里兼尘外，咸期此夕明。",
      "一年惟一度，长恐有云生。",
      "露洗微埃尽，光濡是物清。",
      "朗吟看正好，惆怅又西倾。"
    ]
  },
  {
    "volume": 544,
    "sequence": 28,
    "title": "池上宿",
    "author": "刘得仁",
    "content": [
      "事事不求奢，长吟省叹嗟。",
      "无才堪世弃，有句向谁夸。",
      "老树呈秋色，空池浸月华。",
      "凉风白露夕，此境属诗家。"
    ]
  },
  {
    "volume": 544,
    "sequence": 29,
    "title": "秋夕即事",
    "author": "刘得仁",
    "content": [
      "永夕坐暝久，萧萧猿狖啼。",
      "漏微砧韵隔，月落斗杓低。",
      "危叶无风坠，幽禽并树栖。",
      "自怜在岐路，不醉亦沉迷。"
    ]
  },
  {
    "volume": 544,
    "sequence": 30,
    "title": "晚夏",
    "author": "刘得仁",
    "content": [
      "日夕是西风，流光半已空。",
      "山光渐凝碧，树叶即翻红。",
      "学浅惭多士，秋成羡老农。",
      "谁怜信公道，不泣路岐中。"
    ]
  },
  {
    "volume": 544,
    "sequence": 31,
    "title": "夏日即事",
    "author": "刘得仁",
    "content": [
      "到晓改诗句，四邻嫌苦吟。",
      "中宵横北斗，夏木隐栖禽。",
      "天地先秋肃，轩窗映月深。",
      "幽庭多此景，惟恐曙光侵。"
    ]
  },
  {
    "volume": 544,
    "sequence": 32,
    "title": "夏日通济里居酬诸先辈见访",
    "author": "刘得仁",
    "content": [
      "君子远相寻，联镳到敝林。",
      "有诗谁索和，无酒可赊斟。",
      "门列晴峰色，堂开古木阴。",
      "何因驻清听，惟恐日西沉。"
    ]
  },
  {
    "volume": 544,
    "sequence": 33,
    "title": "寄姚谏议",
    "author": "刘得仁",
    "content": [
      "鸣鞭静路尘，籍籍谏垣臣。",
      "函疏封还密，炉香侍立亲。",
      "箧多临水作，窗宿卧云人。",
      "危坐开寒纸，灯前起草频。"
    ]
  },
  {
    "volume": 544,
    "sequence": 34,
    "title": "和厉玄侍御题户部相公庐山草堂",
    "author": "刘得仁",
    "content": [
      "白云居创毕，诏入凤池年。",
      "林长双峰树，潭分并寺泉。",
      "石溪盘鹤外，岳室闭猿前。",
      "柱史题诗后，松前更肃然。"
    ]
  },
  {
    "volume": 544,
    "sequence": 35,
    "title": "题山中故静禅师",
    "author": "刘得仁",
    "content": [
      "寂灭身何在，门人隔此生。",
      "影悬尘已厚，塔种柏初成。",
      "溪院秋先雪，山堂古有精。",
      "当时挂锡处，树老几枝倾。"
    ]
  },
  {
    "volume": 544,
    "sequence": 36,
    "title": "夏日游慈恩寺",
    "author": "刘得仁",
    "content": [
      "何处消长日，慈恩精舍频。",
      "僧高容野客，树密绝嚣尘。",
      "闲上凌虚塔，相逢避暑人。",
      "却愁归去路，马迹并车轮。"
    ]
  },
  {
    "volume": 544,
    "sequence": 37,
    "title": "题终南麻先生寂禅师石室",
    "author": "刘得仁",
    "content": [
      "因居石室贫，五十二回春。",
      "拥褐冥心客，穷经暮齿人。",
      "翠沉空水定，雨绝片云新。",
      "危细秋峰径，相随到顶频。"
    ]
  },
  {
    "volume": 544,
    "sequence": 38,
    "title": "送灵武朱书记",
    "author": "刘得仁",
    "content": [
      "灵帅与谁善，得君宾幕中。",
      "从容应尽礼，赞画致元功。",
      "连塞云长惨，才秋树半空。",
      "相如偏自惬，掌记复乘骢。"
    ]
  },
  {
    "volume": 544,
    "sequence": 39,
    "title": "吊草堂禅师",
    "author": "刘得仁",
    "content": [
      "杖履疑师在，房关四壁蛩。",
      "贮瓶经腊水，响塔隔山钟。",
      "乳鸽沿苔井，斋猿散雪峰。",
      "如何不相见，倚遍寺前松。"
    ]
  },
  {
    "volume": 544,
    "sequence": 40,
    "title": "早春送湘潭李少府之任",
    "author": "刘得仁",
    "content": [
      "柳新春水湄，春岸草离离。",
      "祖席觞云尽，离人泪各垂。",
      "业文传不朽，作尉岂多时。",
      "公退琴堂上，风吹斑竹枝。"
    ]
  },
  {
    "volume": 544,
    "sequence": 41,
    "title": "送越客归",
    "author": "刘得仁",
    "content": [
      "霜薄东南地，江枫落未齐。",
      "众山离楚上，孤棹宿吴西。",
      "渚客留僧语，笼猿失子啼。",
      "到家冬即是，荷尽若耶溪。"
    ]
  },
  {
    "volume": 544,
    "sequence": 42,
    "title": "送周钺往江夏",
    "author": "刘得仁",
    "content": [
      "东西南北郡，自说遍曾游。",
      "人世终多故，皇都不少留。",
      "郢城帆过夜，汉水月方秋。",
      "此谒亲知去，闻猿岂解愁。"
    ]
  },
  {
    "volume": 544,
    "sequence": 43,
    "title": "送河池李明府之任",
    "author": "刘得仁",
    "content": [
      "河池安所理，种柳与弹琴。",
      "自合清时化，仍资白首吟。",
      "程余行片月，公退入遥林。",
      "想得询民瘼，方称单父心。"
    ]
  },
  {
    "volume": 544,
    "sequence": 44,
    "title": "送蔡京侍御赴大梁幕",
    "author": "刘得仁",
    "content": [
      "同城各多故，会面亦稀疏。",
      "及道须相别，临岐恨有余。",
      "梁园飞楚鸟，汴水走淮鱼。",
      "众说裁军檄，陈琳远不如。"
    ]
  },
  {
    "volume": 544,
    "sequence": 45,
    "title": "哭鲍溶有感",
    "author": "刘得仁",
    "content": [
      "寥落故人宅，今来身已亡。",
      "古苔封墨沼，深竹映书堂。",
      "秋色池馆静，雨声云水凉。",
      "无因展交道，日暮剖心肠。"
    ]
  },
  {
    "volume": 544,
    "sequence": 46,
    "title": "送僧归玉泉寺",
    "author": "刘得仁",
    "content": [
      "玉泉归故刹，便老是僧期。",
      "乱木孤蝉后，寒山绝鸟时。",
      "若寻流水去，转出白云迟。",
      "见说千峰路，溪深复顶危。"
    ]
  },
  {
    "volume": 544,
    "sequence": 47,
    "title": "宣义池上",
    "author": "刘得仁",
    "content": [
      "修篁夹绿池，幽絮此中飞。",
      "何必青山远，仍将白发归。",
      "鸟啼亦有恨，鸥习总无机。",
      "树起秋风细，西林磬入微。"
    ]
  },
  {
    "volume": 544,
    "sequence": 48,
    "title": "回中夜访独孤从事",
    "author": "刘得仁",
    "content": [
      "满庭霜月魄，风静绝纤闻。",
      "边境时无事，州城夜访君。",
      "拥裘听塞角，酌醴话湘云。",
      "赞佐元戎美，恩齐十万军。"
    ]
  },
  {
    "volume": 544,
    "sequence": 49,
    "title": "宿宣义池亭",
    "author": "刘得仁",
    "content": [
      "暮色绕柯亭，南山幽竹青。",
      "夜深斜舫月，风定一池星。",
      "岛屿无人迹，菰蒲有鹤翎。",
      "此中足吟眺，何用泛沧溟。"
    ]
  },
  {
    "volume": 544,
    "sequence": 50,
    "title": "送智玄首座归蜀中旧山",
    "author": "刘得仁",
    "content": [
      "像教得重兴，因师说大乘。",
      "从来悟明主，今去证高僧。",
      "蜀国烟霞异，灵山水月澄。",
      "乡闾诸善友，喜似见南能。"
    ]
  },
  {
    "volume": 544,
    "sequence": 51,
    "title": "贺顾非熊及第其年内索文章",
    "author": "刘得仁",
    "content": [
      "愚为童稚时，已解念君诗。",
      "及得高科晚，须逢圣主知。",
      "花前翻有泪，鬓上却无丝。",
      "从此东归去，休为坠叶期。"
    ]
  },
  {
    "volume": 544,
    "sequence": 52,
    "title": "冬日骆家亭子",
    "author": "刘得仁",
    "content": [
      "亭台腊月时，松竹见贞姿。",
      "林积烟藏日，风吹水合池。",
      "恨无人此住，静有鹤相窥。",
      "是景吟诗遍，真于野客宜。"
    ]
  },
  {
    "volume": 544,
    "sequence": 53,
    "title": "题邵公禅院（一作冬日题邵公院）",
    "author": "刘得仁",
    "content": [
      "无事门多掩，阴阶竹扫苔。",
      "劲风吹雪聚，渴鸟啄冰开。",
      "树向寒山得，人从瀑布来。",
      "终期天目老，擎锡逐云回。"
    ]
  },
  {
    "volume": 544,
    "sequence": 54,
    "title": "忆鹤",
    "author": "刘得仁",
    "content": [
      "自尔归仙后，经秋又过春。",
      "白云寻不得，紫府去无因。",
      "此地空明月，何山伴羽人。",
      "终期华表上，重见令威身。"
    ]
  },
  {
    "volume": 544,
    "sequence": 55,
    "title": "听夜泉",
    "author": "刘得仁",
    "content": [
      "静里层层石，潺湲到鹤林。",
      "流回出几洞，源远历千岑。",
      "寒助空山月，清兼此夜心。",
      "幽人听达曙，相和藓床吟。"
    ]
  },
  {
    "volume": 544,
    "sequence": 56,
    "title": "乐游原春望",
    "author": "刘得仁",
    "content": [
      "乐游原上望，望尽帝都春。",
      "始觉繁华地，应无不醉人。",
      "云开双阙丽，柳映九衢新。",
      "爱此频来往，多闲逐此身。"
    ]
  },
  {
    "volume": 544,
    "sequence": 57,
    "title": "赠雍陶博士",
    "author": "刘得仁",
    "content": [
      "腹是群书笥，官为六义师。",
      "情高少尘事，朝下足闲时。",
      "有句同人伏，无私胄子知。",
      "汉庭公议在，正与触邪宜。"
    ]
  },
  {
    "volume": 544,
    "sequence": 58,
    "title": "夏日感怀寄所知",
    "author": "刘得仁",
    "content": [
      "了了见岐路，欲行难负心。",
      "趋时不圆转，自古易湮沉。",
      "日正林方合，蜩鸣夏已深。",
      "中郎今远在，谁识爨桐音。"
    ]
  },
  {
    "volume": 544,
    "sequence": 59,
    "title": "陈情上知己",
    "author": "刘得仁",
    "content": [
      "性与才俱拙，名场迹甚微。",
      "久居颜亦厚，独立事多非。",
      "刻骨搜新句，无人悯白衣。",
      "明时自堪恋，不是不知机。"
    ]
  },
  {
    "volume": 544,
    "sequence": 60,
    "title": "秋夜寄友人二首",
    "author": "刘得仁",
    "content": [
      "永夜无他虑，长吟毕二更。",
      "暗灯摇碧影，滞雨滴阶声。",
      "道进愁还浅，年加睡自轻。",
      "如何得深术，相与舍浮名。",
      "所思同海岱，所梦亦烟波。",
      "默坐看山久，闲行值寺过。",
      "独吟黄叶乱，相去碧峰多。",
      "我有归心在，君行竟若何。"
    ]
  },
  {
    "volume": 544,
    "sequence": 61,
    "title": "寄春坊顾校书",
    "author": "刘得仁",
    "content": [
      "宁因不得志，寂寞本相宜。",
      "冥目冥心坐，花开花落时。",
      "数畦蔬甲出，半梦鸟声移。",
      "只恐龙楼吏，归山又见违。"
    ]
  },
  {
    "volume": 544,
    "sequence": 62,
    "title": "寄雍陶先辈",
    "author": "刘得仁",
    "content": [
      "久别青云士，幽人分固然。",
      "愁心不易去，蹇步卒难前。",
      "尽落经霜叶，频阴欲雪天。",
      "归山自有限，岂待白头年。"
    ]
  },
  {
    "volume": 544,
    "sequence": 63,
    "title": "对月寄雍陶",
    "author": "刘得仁",
    "content": [
      "圆明寒魄上，天地一光中。",
      "临水通宵坐，知君此兴同。",
      "华凝衣有露，静极树无风。",
      "若向湘江见，湘江彻底空。"
    ]
  },
  {
    "volume": 544,
    "sequence": 64,
    "title": "寄谢观",
    "author": "刘得仁",
    "content": [
      "十五年余苦，今朝始遇君。",
      "无惭于白日，不枉别孤云。",
      "得失天难问，称扬鬼亦闻。",
      "此恩销镂骨，吟坐叶纷纷。"
    ]
  },
  {
    "volume": 544,
    "sequence": 65,
    "title": "送鄂州崔大夫赴镇",
    "author": "刘得仁",
    "content": [
      "廉问帝难人，朝廷辍重臣。",
      "入山初有雪，登路正无尘。",
      "去国鸣驺缓，经云住旆频。",
      "千峰与万木，清听雨情新。"
    ]
  },
  {
    "volume": 544,
    "sequence": 66,
    "title": "送钱给事赴虢州",
    "author": "刘得仁",
    "content": [
      "帝心忧虢俗，暂辍掖垣臣。",
      "疲瘵初承制，乡闾似得春。",
      "化成应有瑞，位重转闻贫。",
      "用作盐梅日，争回卧辙人。"
    ]
  },
  {
    "volume": 544,
    "sequence": 67,
    "title": "送雍陶侍御赴兖州裴尚书命",
    "author": "刘得仁",
    "content": [
      "纶阁知孤直，翻论北巷贤。",
      "且縻莲幕里，会致玉阶前。",
      "洙泗秋微动，龟蒙月正圆。",
      "元戎军务息，清句待君联。"
    ]
  },
  {
    "volume": 544,
    "sequence": 68,
    "title": "送新罗人归本国",
    "author": "刘得仁",
    "content": [
      "鸡林隔巨浸，一住一年行。",
      "日近国先曙，风吹海不平。",
      "眼穿乡井树，头白渺瀰程。",
      "到彼星霜换，唐家语却生。"
    ]
  },
  {
    "volume": 544,
    "sequence": 69,
    "title": "送车涛罢举归山",
    "author": "刘得仁",
    "content": [
      "朝是暮还非，人情冷暖移。",
      "浮生只如此，强进欲何为。",
      "要路知无援，深山必遇师。",
      "怜君明此理，休去不迟疑。"
    ]
  },
  {
    "volume": 544,
    "sequence": 70,
    "title": "送王书记归邠州",
    "author": "刘得仁",
    "content": [
      "陈琳轻一别，马上意超然。",
      "来日行烦暑，归时听早蝉。",
      "阴云翳城郭，细雨紊山川。",
      "从事公刘地，元戎旧礼贤。"
    ]
  },
  {
    "volume": 544,
    "sequence": 71,
    "title": "送谢观之剑南从事",
    "author": "刘得仁",
    "content": [
      "迢递从知己，他人敢更言。",
      "离京虽未腊，到府已应暄。",
      "飞急奔行雁，啼酸忆子猿。",
      "江山无限思，君拟共谁论。"
    ]
  },
  {
    "volume": 544,
    "sequence": 72,
    "title": "送顾非熊作尉盱眙",
    "author": "刘得仁",
    "content": [
      "一名兼一尉，未足是君伸。",
      "历数为诗者，多来作谏臣。",
      "路翻平楚阔，草带古淮新。",
      "天下虽云大，同声有几人。"
    ]
  },
  {
    "volume": 544,
    "sequence": 73,
    "title": "送高湘及第后东归觐叔",
    "author": "刘得仁",
    "content": [
      "此去几般荣，登科鼎足名。",
      "无惭入南巷，高价耸东京。",
      "窗对嵩山碧，庭来洛水声。",
      "门前桃李树，一径已阴成。"
    ]
  },
  {
    "volume": 544,
    "sequence": 74,
    "title": "送友人下第归觐",
    "author": "刘得仁",
    "content": [
      "君此卜行日，高堂应梦归。",
      "莫将和氏泪，滴著老莱衣。",
      "岳雨连河细，田禽出麦飞。",
      "到家调膳后，吟苦落蝉晖。"
    ]
  },
  {
    "volume": 544,
    "sequence": 75,
    "title": "送友人下第归扬州觐省",
    "author": "刘得仁",
    "content": [
      "新柳间花垂，东西京路岐。",
      "园林知自到，寝食计相思。",
      "雨断淮山出，帆扬楚树移。",
      "晨昏心已泰，蝉发是回时。"
    ]
  },
  {
    "volume": 544,
    "sequence": 76,
    "title": "早行",
    "author": "刘得仁",
    "content": [
      "万类半已动，此心宁自安。",
      "月沉平野尽，星隐曙空残。",
      "马渡横流广，人行湛露寒。",
      "还思犹梦者，不信早行难。"
    ]
  },
  {
    "volume": 544,
    "sequence": 77,
    "title": "通济里居酬卢肇见寻不遇",
    "author": "刘得仁",
    "content": [
      "衡门掩绿苔，树下绝尘埃。",
      "偶赴高僧约，旋知长者来。",
      "云山堪眺望，车马必裴回。",
      "问以何为待，惭无酒一杯。"
    ]
  },
  {
    "volume": 544,
    "sequence": 78,
    "title": "赠王尊师",
    "author": "刘得仁",
    "content": [
      "为道常日损，尊师修此心。",
      "挂肩黄布被，穿发白蒿簪。",
      "符札灵砂字，弦弹古素琴。",
      "囊中曾有药，点土亦成金。"
    ]
  },
  {
    "volume": 544,
    "sequence": 79,
    "title": "冬夜与蔡校书宿无可上人院",
    "author": "刘得仁",
    "content": [
      "儒释偶同宿，夜窗寒更清。",
      "忘机于世久，晤语到天明。",
      "月倒高松影，风旋一磬声。",
      "真门犹是幻，不用觉浮生。"
    ]
  },
  {
    "volume": 544,
    "sequence": 80,
    "title": "冬日喜同志宿",
    "author": "刘得仁",
    "content": [
      "相逢话清夜，言实转相知。",
      "共道名虽切，唯论命不疑。",
      "吟身坐霜石，眠鸟握风枝。",
      "别忆天台客，烟霞昔有期。"
    ]
  },
  {
    "volume": 544,
    "sequence": 81,
    "title": "逢吕上山人",
    "author": "刘得仁",
    "content": [
      "尘里正愁老，相逢眼益明。",
      "从前枉多病，此后鲜疏名。",
      "古柏今收子，深山许事兄。",
      "长生如有分，愿逐到蓬瀛。"
    ]
  },
  {
    "volume": 544,
    "sequence": 82,
    "title": "春暮对雨",
    "author": "刘得仁",
    "content": [
      "春暮雨微微，翻疑坠叶时。",
      "气蒙杨柳重，寒勒牡丹迟。",
      "未夕鸟先宿，望晴人有期。",
      "何当廓阴闭，新暑竹风吹。"
    ]
  },
  {
    "volume": 544,
    "sequence": 83,
    "title": "长信宫",
    "author": "刘得仁",
    "content": [
      "簟凉秋气初，长信恨何如。",
      "拂黛月生指，解鬟云满梳。",
      "一从悲画扇，几度泣前鱼。",
      "坐听南宫乐，清风摇翠裾。"
    ]
  },
  {
    "volume": 544,
    "sequence": 84,
    "title": "初夏题段郎中修竹里南园",
    "author": "刘得仁",
    "content": [
      "高人游息处，与此曲池连。",
      "密树才春后，深山在目前。",
      "远峰初绝雨，片石欲生烟。",
      "数有僧来宿，应缘静好禅。"
    ]
  },
  {
    "volume": 544,
    "sequence": 85,
    "title": "题景玄禅师院",
    "author": "刘得仁",
    "content": [
      "古僧精进者，师复是谁流。",
      "道贵行无我，禅难说到头。",
      "汲泉羸鹤立，拥褐老猿愁。",
      "曾住深山院，何如此院幽。"
    ]
  },
  {
    "volume": 544,
    "sequence": 86,
    "title": "夏日樊川别业即事",
    "author": "刘得仁",
    "content": [
      "无事称无才，柴门亦罕开。",
      "脱巾吟永日，著屐步荒台。",
      "风卷微尘上，霆将暴雨来。",
      "终南云渐合，咫尺失崔嵬。"
    ]
  },
  {
    "volume": 544,
    "sequence": 87,
    "title": "寄无可上人",
    "author": "刘得仁",
    "content": [
      "省学为诗日，宵吟每达晨。",
      "十年期是梦，一事未成身。",
      "枉别山中客，殊非世上人。",
      "今来已如此，须得桂荣新。"
    ]
  },
  {
    "volume": 544,
    "sequence": 88,
    "title": "和范校书赠造微上人",
    "author": "刘得仁",
    "content": [
      "得性见微公，何曾执著空。",
      "修心将佛并，吐论与儒通。",
      "晓漱松杉下，宵禅雪月中。",
      "他生有缘会，君子亦应同。"
    ]
  },
  {
    "volume": 544,
    "sequence": 89,
    "title": "访曲江胡处士",
    "author": "刘得仁",
    "content": [
      "何况归山后，而今已似仙。",
      "卜居天苑畔，闲步禁楼前。",
      "落日明沙岸，微风上纸鸢。",
      "静还林石下，坐读养生篇。"
    ]
  },
  {
    "volume": 544,
    "sequence": 90,
    "title": "慈恩寺塔下避暑",
    "author": "刘得仁",
    "content": [
      "古松凌巨塔，修竹映空廊。",
      "竟日闻虚籁，深山只此凉。",
      "僧真生我静，水淡发茶香。",
      "坐久东楼望，钟声振夕阳。"
    ]
  },
  {
    "volume": 544,
    "sequence": 91,
    "title": "秋晚与友人游青龙寺",
    "author": "刘得仁",
    "content": [
      "高视终南秀，西风度阁凉。",
      "一生同隙影，几处好山光。",
      "暮鸟投嬴木，寒钟送夕阳。",
      "因居话心地，川冥宿僧房。"
    ]
  },
  {
    "volume": 544,
    "sequence": 92,
    "title": "春日雨后作",
    "author": "刘得仁",
    "content": [
      "朝来微有雨，天地爽无尘。",
      "北阙明如画，南山碧动人。",
      "车舆终日别，草树一城新。",
      "枉是吾君戚，何门谒紫宸。"
    ]
  },
  {
    "volume": 544,
    "sequence": 93,
    "title": "别王山人",
    "author": "刘得仁",
    "content": [
      "旨甘虽自足，未是禄荣亲。",
      "尚逐趋时伴，多离有道人。",
      "山居衣以草，生寄药随身。",
      "不食长无疾，年知出十旬。"
    ]
  },
  {
    "volume": 544,
    "sequence": 94,
    "title": "赠陶山人",
    "author": "刘得仁",
    "content": [
      "处士例营营，惟君纵此生。",
      "闲能资寿考，健不换公卿。",
      "药圃妻同耨，山田子共耕。",
      "定知丹熟后，无姓亦无名。"
    ]
  }
]