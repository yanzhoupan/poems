[
  {
    "volume": 808,
    "sequence": 1,
    "title": "奉和窦使君同恭法师咏高僧二首·竺佛图澄",
    "author": "慧宣",
    "content": [
      "大誓悯涂炭，乘机入生死。",
      "中州法既弘，葛陂暴亦止。",
      "乳孔光一室，掌镜彻千里。",
      "道盛咒莲华，灾生吟棘子。",
      "埋石缘虽谢，流沙化方始。"
    ]
  },
  {
    "volume": 808,
    "sequence": 2,
    "title": "奉和窦使君同恭法师咏高僧二首·释僧肇",
    "author": "慧宣",
    "content": [
      "般若唯绝凿，涅槃固无名。",
      "先贤未始觉，之子唱希声。",
      "秦王嗟理诣，童寿揖词清。",
      "徽音闻庐岳，精难动中京。",
      "适验方袍里，奇才复挺生。"
    ]
  },
  {
    "volume": 808,
    "sequence": 3,
    "title": "秋日游东山寺寻殊昙二法师",
    "author": "慧宣",
    "content": [
      "木落树萧槮，水清流寂。",
      "属此悲哉气，复兹羁旅戚。",
      "奚用写烦忧，山泉恣游历。",
      "万丈窥深涧，千寻仰绝壁。",
      "傍岭竹参差，缘崖藤幂罒历。",
      "行行极幽邃，去去逾空寂。",
      "果值息心侣，乔枝方挂锡。",
      "围绕悉栴檀，纯良岂沙砾。",
      "妙法诚无比，深经解怨敌。",
      "心欢即顶礼，道存仍目击。",
      "慧刀幸已逢，疑网于焉析。",
      "岂直却烦恼，方期拯沈溺。"
    ]
  },
  {
    "volume": 808,
    "sequence": 4,
    "title": "句",
    "author": "慧宣",
    "content": [
      "如蒙一被服，方堪称福田。"
    ]
  },
  {
    "volume": 808,
    "sequence": 5,
    "title": "爱妾换马",
    "author": "法宣",
    "content": [
      "朱鬣饰金镳，红妆束素腰。",
      "似云来躞蹀，如雪去摇飖。",
      "桃花含浅汗，柳叶带余娇。",
      "骋光将独立，双绝不俱标。"
    ]
  },
  {
    "volume": 808,
    "sequence": 6,
    "title": "和赵王观妓",
    "author": "法宣",
    "content": [
      "桂山留上客，兰室命妖饶。",
      "城中画广黛，宫里束纤腰。",
      "舞袖风前举，歌声扇后娇。",
      "周郎不须顾，今日管弦调。"
    ]
  },
  {
    "volume": 808,
    "sequence": 7,
    "title": "听独杵捣衣",
    "author": "慧偘",
    "content": [
      "非是无人助，意欲自鸣砧。",
      "向月怜孤影，承风送迥音。",
      "疑捣双丝练，似奏一弦琴。",
      "令君闻独杵，知妾有专心。"
    ]
  },
  {
    "volume": 808,
    "sequence": 8,
    "title": "闻侯方儿来寇",
    "author": "慧偘",
    "content": [
      "羊皮赎去士，马革敛还尸。",
      "天下方无事，孝廉非哭时。"
    ]
  },
  {
    "volume": 808,
    "sequence": 9,
    "title": "和琳法师初春法集之作",
    "author": "慧净",
    "content": [
      "鹫岭光前选，祇园表昔恭。",
      "哲人崇踵武，弘道会群龙。",
      "高座登莲叶，麈尾振霜松。",
      "尘飞扬雅梵，风度引疏钟。",
      "静言澄义海，发论上词锋。",
      "心虚道易合，迹广席难重。",
      "和风动淑气，丽日启时雍。",
      "高才掞雅什，顾己滥朋从。",
      "因兹仰积善，灵华庶可逢。"
    ]
  },
  {
    "volume": 808,
    "sequence": 10,
    "title": "与英才言聚赋得升天行",
    "author": "慧净",
    "content": [
      "驭风过阆苑，控鹤下瀛洲。",
      "欲采三芝秀，先从千仞游。",
      "驾凤吟虚管，乘槎泛浅流。",
      "颓龄一已驻，方验大椿秋。"
    ]
  },
  {
    "volume": 808,
    "sequence": 11,
    "title": "和卢赞府游纪国道场",
    "author": "慧净",
    "content": [
      "日光通汉室，星彩晦周朝。",
      "法城从此构，香阁本岧峣。",
      "株盘仰承露，刹凤俯摩霄。",
      "落照侵虚牖，长虹拖跨桥。",
      "高才暂骋目，云藻随飘飖。",
      "欲追千里骥，终是谢连镳。"
    ]
  },
  {
    "volume": 808,
    "sequence": 12,
    "title": "冬日普光寺卧疾，值雪简诸旧游",
    "author": "慧净",
    "content": [
      "卧疴苦留滞，辟户望遥天。",
      "寒云舒复卷，落雪断还连。",
      "凝华照书阁，飞素涴琴弦。",
      "回飘洛神赋，皎映齐纨篇。",
      "萦阶如鹤舞，拂树似花鲜。",
      "徒赏丰年瑞，沈忧终自怜。"
    ]
  },
  {
    "volume": 808,
    "sequence": 13,
    "title": "杂言（一作义净诗）",
    "author": "慧净",
    "content": [
      "观化祇山顶，流睇古王城。",
      "万载池犹洁，千年苑尚清。",
      "仿佛影坚路，摧残广胁山盈。",
      "七宝仙台亡旧迹，四彩天花绝雨声。",
      "声华日以远，自恨生何晚。",
      "既伤火宅眩中门，还嗟宝渚迷长坂。",
      "步陟平郊望，心游七海上。",
      "扰扰三界溺邪津，浑浑万品忘真匠。",
      "唯有能仁独圆悟，廓尘静浪开玄路。",
      "创逢肌命弃身城，更为求人崩意树。",
      "持囊毕契戒珠净，被甲要心忍衣固。",
      "三祇不倦陵二车，一足忘劳超九数。",
      "定潋江清沐久结，智剑霜凝斩新雾。",
      "无边大劫无不修，六时愍生遵六度。",
      "度有流光功德收，金河示灭归常住。",
      "鹤林权唱演功周，圣德佳音传余响。",
      "龙宫秘典海中探，石室真言山处仰。",
      "流教在兹辰，传芳代有人。",
      "沙河雪岭迷朝径，巨海鸿崖乱夜津。",
      "入万死，求一生。",
      "投针偶穴非同喻，束马悬车岂等程。",
      "不徇今身乐，无祈后代荣。",
      "誓舍危躯追胜义，咸希毕契传灯情。",
      "劳歌勿复陈，延眺且周巡。",
      "东睇女峦留二迹，西驰鹿苑去三轮。",
      "北睨舍城池尚在，南睎尊岭穴犹存。",
      "五峰秀，百池分。",
      "粲粲鲜花明四曜，辉辉道树镜三春。",
      "扬锡指山阿，携步上祇陀。",
      "既睹如来叠衣石，复观天授迸余峨。",
      "伫灵镇梵岳，凝思遍生河。",
      "金花逸掌仪前奉，芳盖陵虚殿后过。",
      "旋绕经行砌，目想如神契。",
      "回斯少福涧生津，共会龙华舍尘翳。"
    ]
  },
  {
    "volume": 808,
    "sequence": 14,
    "title": "三不为篇",
    "author": "海顺",
    "content": [
      "我欲偃文修武，身死名存。",
      "斫石通道，祈井流泉。",
      "君肝在内，我身处边。",
      "荆轲拔剑，毛遂捧盘。",
      "不为则已，为则不然。",
      "将恐两虎共斗，势不俱全。",
      "永□今好，长绝来怨。",
      "是以返迹荒径，息影柴门。",
      "我欲刺股锥刃，悬头屋梁。",
      "书临雪彩，牒映萤光。",
      "一朝鹏举，万里鸾翔。",
      "纵任才辩，游说君王。",
      "高车反邑，衣锦还乡。",
      "将恐鸟残以羽，兰折由芳。",
      "笼餐讵贵，钩饵难尝。",
      "是以高巢林薮，深穴池塘。",
      "我欲衒才鬻德，入市趋朝。",
      "四众瞻仰，三槐附交。",
      "标形引势，身达名超。",
      "箱盈绮服，厨富甘肴。",
      "讽扬弦管，咏美歌谣。",
      "将恐尘栖弱草，露宿危条。",
      "无过日旦，靡越风朝。",
      "是以还伤乐浅，非惟苦遥。"
    ]
  },
  {
    "volume": 808,
    "sequence": 15,
    "title": "出赐玄奘衲、袈裟衣应制",
    "author": "道恭",
    "content": [
      "福田资象德，圣种理幽薰。",
      "不持金作缕，还用彩成文。",
      "朱青自掩映，翠绮相氤氲。",
      "独有离离叶，恒向稻畦分。"
    ]
  },
  {
    "volume": 808,
    "sequence": 16,
    "title": "设缸面酒款萧翼，探得来字",
    "author": "辨才",
    "content": [
      "初酝一缸开，新知万里来。",
      "披云同落寞，步月共裴回。",
      "夜久孤琴思，风长旅雁哀。",
      "非君有秘术，谁照不然灰。"
    ]
  },
  {
    "volume": 808,
    "sequence": 17,
    "title": "书遗文后",
    "author": "僧凤",
    "content": [
      "苦哉黑闇女，乐矣功德天。",
      "智者俱不受，愚夫纳二边。",
      "我奉能仁教，归依弥勒前。",
      "愿阐摩诃衍，成就那罗延。"
    ]
  },
  {
    "volume": 808,
    "sequence": 18,
    "title": "讥韦玎吟以韦字为韵",
    "author": "利涉",
    "content": [
      "我之佛法是无为，何故今朝得有为。",
      "无韦始得三数载，不知此复是何韦。"
    ]
  },
  {
    "volume": 808,
    "sequence": 19,
    "title": "别三辅诸僧",
    "author": "道会",
    "content": [
      "去住俱为客，分悲损性情。",
      "共作无期别，谁能访死生。"
    ]
  },
  {
    "volume": 808,
    "sequence": 20,
    "title": "赠王仙柯",
    "author": "中寤",
    "content": [
      "瞻思不及望仙兄，早晚升霞入太清。",
      "手种一株松未老，炉烧九转药新成。",
      "心中已得黄庭术，头上应无白发生。",
      "异日却归华表语，待教凡俗普闻名。"
    ]
  },
  {
    "volume": 808,
    "sequence": 21,
    "title": "在西国怀王舍城（一三五七九言）",
    "author": "义净",
    "content": [
      "游，愁。",
      "赤县远，丹思抽。",
      "鹫岭寒风驶，龙河激水流。",
      "既喜朝闻日复日，不觉颓年秋更秋。",
      "已毕耆山本愿城难遇，终望持经振锡住神州。"
    ]
  },
  {
    "volume": 808,
    "sequence": 22,
    "title": "与无行禅师同游鹫岭瞻奉…杂言诗（一作慧净诗）",
    "author": "义净",
    "content": [
      "观化祇山顶，流睇古王城。",
      "万载池犹洁，千年苑尚清。",
      "仿佛影坚路，摧残广胁山盈。",
      "七宝仙台亡旧迹，四彩天花绝雨声。",
      "声华日以远，自恨生何晚。",
      "既伤火宅眩中门，还嗟宝渚迷长坂。",
      "步陟平郊望，心游七海上。",
      "扰扰三界溺邪津，浑浑万品亡真匠。",
      "唯有能仁独圆悟，廓尘静浪开玄路。",
      "创逢肌命弃身城，更为求人崩意树。",
      "持囊毕契戒珠净，被甲要心忍衣固。",
      "三祇不倦陵二车，一足忘劳超九数。",
      "定潋江清沐久结，智剑霜凝斩新雾。",
      "无边大劫无不修，六时愍生遵六度。",
      "度有流光功德收，金河示灭归常住。",
      "鹤林权唱演功周，圣徒往昔传余响。",
      "龙宫秘典海中探，石室真言山处仰。",
      "流教在兹辰，传芳代有人。",
      "沙河雪岭迷朝径，巨海鸿崖乱夜津。",
      "入万死，求一生。",
      "投针偶穴非同喻，束马悬车岂等程。",
      "不徇今身乐，无祈后代荣。",
      "誓舍危躯追胜义，咸希毕契传灯情。",
      "劳歌勿复陈，延眺且周巡。",
      "东睇女峦留二迹，西驰鹿苑去三轮。",
      "北睨舍城池尚在，南睎尊岭穴犹存。",
      "五峰秀，百池分。",
      "粲粲鲜花明四曜，辉辉道树镜三春。",
      "扬锡指山阿，携步上祇陀。",
      "既睹如来叠衣石，复观天授迸余峨。",
      "伫灵镇梵岳，凝思遍生河。",
      "金花逸掌仪前奉，芳盖陵虚殿后过。",
      "旋绕经行砌，目想如神契。",
      "回斯少福涧生津，共会龙华舍尘翳。"
    ]
  },
  {
    "volume": 808,
    "sequence": 23,
    "title": "玄逵律师言离广府还望桂林去留怆然自述赠怀",
    "author": "义净",
    "content": [
      "标心之梵宇，运想入仙洲。",
      "婴痼乖同好，沈情阻若抽。",
      "叶落乍难聚，情离不可收。",
      "何日乘杯至，详观演法流。"
    ]
  },
  {
    "volume": 808,
    "sequence": 24,
    "title": "余以咸亨元年在西京寻听于时与并部处一法师…聊题两绝",
    "author": "义净",
    "content": [
      "我行之数万，愁绪百重思。",
      "那教六尺影，独步五天陲。",
      "上将可陵师，匹士志难移。",
      "如论惜短命，何得满长祇。"
    ]
  },
  {
    "volume": 808,
    "sequence": 25,
    "title": "西域寺",
    "author": "义净",
    "content": [
      "众美仍罗列，群英已古今。",
      "也知生死分，那得不伤心。"
    ]
  },
  {
    "volume": 808,
    "sequence": 26,
    "title": "道希法师求法西域终于庵摩罗跋国后…聊题一绝",
    "author": "义净",
    "content": [
      "百苦忘劳独进影，四恩在念契流通。",
      "如何未尽传灯志，溘然于此遇途穷。"
    ]
  },
  {
    "volume": 808,
    "sequence": 27,
    "title": "行路难",
    "author": "宝月",
    "content": [
      "君不见，孤雁关外发，酸嘶度杨越。",
      "空城客子心肠断，幽闺思妇气欲绝。",
      "凝霜夜下拂罗衣，浮云中断开明月。",
      "夜夜遥遥徒相思，年年望望情不歇。",
      "取我匣中青铜镜，情人为我除白发。",
      "行路难，行路难。",
      "夜闻南城汉使度，使我流泪忆长安。"
    ]
  },
  {
    "volume": 808,
    "sequence": 28,
    "title": "老僧（一作郑綮诗）",
    "author": "景云",
    "content": [
      "日照西山雪，老僧门始开。",
      "冻瓶粘柱础，宿火焰炉灰。",
      "童子病归去，鹿麑寒入来。",
      "斋钟知渐近，枝鸟下生台。"
    ]
  },
  {
    "volume": 808,
    "sequence": 29,
    "title": "谿叟",
    "author": "景云",
    "content": [
      "谿翁居处静，谿鸟入门飞。",
      "早起钓鱼去，夜深乘月归。",
      "露香菰米熟，烟暖荇丝肥。",
      "潇洒尘埃外，扁舟一草衣。"
    ]
  },
  {
    "volume": 808,
    "sequence": 30,
    "title": "画松",
    "author": "景云",
    "content": [
      "画松一似真松树，且待寻思记得无。",
      "曾在天台山上见，石桥南畔第三株。"
    ]
  },
  {
    "volume": 808,
    "sequence": 31,
    "title": "送戴三征君还谷口旧居",
    "author": "理莹",
    "content": [
      "岩穴多遗秀，弓车屡远招。",
      "周王尊渭叟，颍客傲唐尧。",
      "出处天波洽，关河地势遥。",
      "瞻星吴郡夜，作雾华山朝。",
      "清论虚重席，闲居挂一瓢。",
      "渔歌思坐酌，宸渥宠行轺。",
      "春为荷裳暖，霜因葛履消。",
      "层崖悬瀑溜，万壑振清飙。",
      "谷鸟犹迁木，场驹正食苗。",
      "谢安何日起，台鼎伫君调。"
    ]
  },
  {
    "volume": 808,
    "sequence": 32,
    "title": "送童子下山",
    "author": "金地藏",
    "content": [
      "空门寂寞汝思家，礼别云房下九华。",
      "爱向竹栏骑竹马，懒于金地聚金沙。",
      "添瓶涧底休招月，烹茗瓯中罢弄花。",
      "好去不须频下泪，老僧相伴有烟霞。"
    ]
  },
  {
    "volume": 808,
    "sequence": 33,
    "title": "题张僧繇醉僧图",
    "author": "怀素",
    "content": [
      "人人送酒不曾沽，终日松间挂一壶。",
      "草圣欲成狂便发，真堪画入醉僧图。"
    ]
  },
  {
    "volume": 808,
    "sequence": 34,
    "title": "寄衡岳僧",
    "author": "怀素",
    "content": [
      "祝融高座对寒峰，云水昭丘几万重。",
      "五月衲衣犹近火，起来白鹤冷青松。"
    ]
  }
]