[
  {
    "volume": 557,
    "sequence": 1,
    "title": "寄宜阳兄弟",
    "author": "易重",
    "content": [
      "六年雁序恨分离，诏下今朝遇已知。",
      "上国皇风初喜日，御阶恩渥属身时。",
      "内庭再考称文异，圣主宣名奖艺奇。",
      "故里仙才若相问，一春攀得两重枝。"
    ]
  },
  {
    "volume": 557,
    "sequence": 2,
    "title": "发蕙风馆遇阴不见九华山有作",
    "author": "孟迟",
    "content": [
      "我来淮阴城，千江万山无不经。",
      "山青水碧千万丈，奇峰急派何纵横！",
      "又闻九华山，山顶连青冥。",
      "太白有逸韵，使我西南行。",
      "一步一攀策，前行正鸡鸣。",
      "阴云冉冉忽飞起，千里万里危峥嵘。",
      "譬如天之有日蚀，使我昏沈犹不明。",
      "人家敲镜救不得，光阴却属贪狼星。",
      "恨亦不能通，言亦不足听。",
      "长鞭挥马出门去，是以九华为不平。"
    ]
  },
  {
    "volume": 557,
    "sequence": 3,
    "title": "寄浙右旧幕僚",
    "author": "孟迟",
    "content": [
      "由来恶舌驷难追，自古无媒谤所归。",
      "勾践岂能容范蠡，李斯何暇救韩非。",
      "巨拳岂为鸡挥肋，强弩那因鼠发机。",
      "惭愧故人同鲍叔，此心江柳尚依依。"
    ]
  },
  {
    "volume": 557,
    "sequence": 4,
    "title": "壮士吟",
    "author": "孟迟",
    "content": [
      "壮士何曾悲，悲即无回期。",
      "如何易水上，未歌泪先垂。"
    ]
  },
  {
    "volume": 557,
    "sequence": 5,
    "title": "徐波渡",
    "author": "孟迟",
    "content": [
      "晓月千重树，春烟十里溪。",
      "过来还过去，此路不知迷。"
    ]
  },
  {
    "volume": 557,
    "sequence": 6,
    "title": "题嘉祥驿",
    "author": "孟迟",
    "content": [
      "树顶烟微绿，山根菊暗香。",
      "何人独鞭马，落日上嘉祥。"
    ]
  },
  {
    "volume": 557,
    "sequence": 7,
    "title": "怀郑洎",
    "author": "孟迟",
    "content": [
      "风兰舞幽香，雨叶堕寒滴。",
      "美人来不来，前山看向夕。"
    ]
  },
  {
    "volume": 557,
    "sequence": 8,
    "title": "长信宫（一作赵嘏诗）",
    "author": "孟迟",
    "content": [
      "君恩已尽欲何归，犹有残香在舞衣。",
      "自恨身轻不如燕，春来还绕御帘飞。"
    ]
  },
  {
    "volume": 557,
    "sequence": 9,
    "title": "闺情",
    "author": "孟迟",
    "content": [
      "山上有山归不得，湘江暮雨鹧鸪飞。",
      "蘼芜亦是王孙草，莫送春香入客衣。"
    ]
  },
  {
    "volume": 557,
    "sequence": 10,
    "title": "莲塘",
    "author": "孟迟",
    "content": [
      "脉脉低回殷袖遮，脸横秋水髻盘鸦。",
      "莲茎有刺不成折，尽日岸傍空看花。"
    ]
  },
  {
    "volume": 557,
    "sequence": 11,
    "title": "还淮却寄睢阳",
    "author": "孟迟",
    "content": [
      "梁王池苑已苍然，满树斜阳极浦烟。",
      "尽日回头看不见，两行愁泪上南船。"
    ]
  },
  {
    "volume": 557,
    "sequence": 12,
    "title": "乌江",
    "author": "孟迟",
    "content": [
      "中分岂是无遗策，百战空劳不逝骓。",
      "大业固非人事及，乌江亭长又何知。"
    ]
  },
  {
    "volume": 557,
    "sequence": 13,
    "title": "新安故关",
    "author": "孟迟",
    "content": [
      "汉帝英雄重武材，崇山险处凿门开。",
      "如今更有将军否，移取潼关向北来。"
    ]
  },
  {
    "volume": 557,
    "sequence": 14,
    "title": "广陵城（一作赵嘏诗）",
    "author": "孟迟",
    "content": [
      "红绕高台绿绕城，城边春草傍墙生。",
      "隋家不向此中尽，汴水应无东去声。"
    ]
  },
  {
    "volume": 557,
    "sequence": 15,
    "title": "过骊山（一作赵嘏诗）",
    "author": "孟迟",
    "content": [
      "冷日微烟渭水愁，华清宫树不胜秋。",
      "霓裳一曲千门锁，白尽梨园弟子头。"
    ]
  },
  {
    "volume": 557,
    "sequence": 16,
    "title": "吴故宫",
    "author": "孟迟",
    "content": [
      "越女歌长君且听，芙蓉香满水边城。",
      "岂知一日终非主，犹自如今有怨声。"
    ]
  },
  {
    "volume": 557,
    "sequence": 17,
    "title": "兰昌宫",
    "author": "孟迟",
    "content": [
      "宫门两片掩埃尘，墙上无花草不春。",
      "谁见当时禁中事，阿娇解佩与何人。"
    ]
  },
  {
    "volume": 557,
    "sequence": 18,
    "title": "宫人斜",
    "author": "孟迟",
    "content": [
      "云惨烟愁苑路斜，路傍丘冢尽宫娃。",
      "茂陵不是同归处，空寄香魂著野花。"
    ]
  },
  {
    "volume": 557,
    "sequence": 19,
    "title": "句",
    "author": "孟迟",
    "content": [
      "天地有时饶一掷。",
      "江山无主任平分。"
    ]
  },
  {
    "volume": 557,
    "sequence": 20,
    "title": "和于兴宗登越王楼诗",
    "author": "王铎",
    "content": [
      "谢脁题诗处，危楼压郡城。",
      "雨余江水碧，云断雪山明。",
      "锦绣来仙境，风光入帝京。",
      "恨无青玉案，何以报高情。"
    ]
  },
  {
    "volume": 557,
    "sequence": 21,
    "title": "谒梓潼张恶子庙",
    "author": "王铎",
    "content": [
      "盛唐圣主解青萍，欲振新封济顺名。",
      "夜雨龙抛三尺匣，春云凤入九重城。",
      "剑门喜气随雷动，玉垒韶光待贼平。",
      "惟报关东诸将相，柱天功业赖阴兵。"
    ]
  },
  {
    "volume": 557,
    "sequence": 22,
    "title": "罢都统守镇滑州作",
    "author": "王铎",
    "content": [
      "用军何事敢迁延，恩重才轻分使然。",
      "黜诏已闻来阙下，檄书犹未遍军前。",
      "腰间尽解苏秦印，波上虚迎范蠡船。",
      "正会星辰扶北极，却驱戈甲镇南燕。",
      "三尘上相逢明主，九合诸侯愧昔贤。",
      "看却中兴扶大业，杀身无路好归田。"
    ]
  },
  {
    "volume": 557,
    "sequence": 23,
    "title": "句",
    "author": "王铎",
    "content": [
      "华表尚迷丁令鹤，竹坡犹认葛溪龙。"
    ]
  },
  {
    "volume": 557,
    "sequence": 24,
    "title": "中秋月直禁苑",
    "author": "郑畋",
    "content": [
      "禁署方怀忝，纶闱已再加。",
      "暂来西掖路，还整上清槎。",
      "恍惚归丹地，深严宿绛霞。",
      "幽襟聊自适，闲弄紫薇花。"
    ]
  },
  {
    "volume": 557,
    "sequence": 25,
    "title": "麦穗两岐",
    "author": "郑畋",
    "content": [
      "圣虑忧千亩，嘉苗荐两岐。",
      "如云方表盛，成穗忽标奇。",
      "瑞露纵横滴，祥风左右吹。",
      "讴歌连上苑，化日遍平陂。",
      "史册书堪重，丹青画更宜。",
      "愿依连理树，俱作万年枝。"
    ]
  },
  {
    "volume": 557,
    "sequence": 26,
    "title": "五月一日紫宸候对时属禁直穿内而行因书六韵",
    "author": "郑畋",
    "content": [
      "朱夏五更后，步廊三里余。",
      "有人从翰苑，穿入内中书。",
      "漏响飘银箭，灯光照玉除。",
      "禁扉犹锁钥，宫妓已妆梳。",
      "紫府游应似，钧天梦不如。",
      "尘埃九重外，谁信在清虚。"
    ]
  },
  {
    "volume": 557,
    "sequence": 27,
    "title": "题缑山王子晋庙",
    "author": "郑畋",
    "content": [
      "有昔灵王子，吹笙溯泬。",
      "六宫攀不住，三岛去相招。",
      "亡国原陵古，宾天岁月遥。",
      "无蹊窥海曲，有庙访山椒。",
      "石帐龙蛇拱，云栊彩翠销。",
      "露坛装琬琰，真像写松乔。",
      "珠馆青童宴，琳宫阿母朝。",
      "气舆仙女侍，天马吏兵调。",
      "湘妓红丝瑟，秦郎白管箫。",
      "西城要绰约，南岳命娇娆。",
      "句曲觞金洞，天台啸石桥。",
      "晚花珠弄蕊，春茹玉生苗。",
      "二景神光秘，三元宝箓饶。",
      "雾垂鸦翅发，冰束虎章腰。",
      "鹤驭争衔箭，龙妃合献绡。",
      "衣从星渚浣，丹就日宫烧。",
      "物外花尝满，人间叶自凋。",
      "望台悲汉戾，阅水笑梁昭。",
      "古殿香残灺，荒阶柳长条。",
      "几曾期七日，无复降重霄。",
      "嵩岭连天汉，伊澜入海潮。",
      "何由得真诀，使我佩环飘。"
    ]
  },
  {
    "volume": 557,
    "sequence": 28,
    "title": "初秋寓直三首",
    "author": "郑畋",
    "content": [
      "晓星独挂结麟楼，三殿风高药树秋。",
      "玉笛数声飘不住，问人依约在东头。",
      "宿鸟翩翩落照微，石台楼阁锁重扉。",
      "步廊无限金羁响，应是诸司扈从归。",
      "幽阁焚香万虑凝，下帘胎息过禅僧。",
      "玉堂分照无人后，消尽金盆一碗冰。"
    ]
  },
  {
    "volume": 557,
    "sequence": 29,
    "title": "夜景又作",
    "author": "郑畋",
    "content": [
      "铃绦无响闭珠宫，小阁凉添玉蕊风。",
      "枕簟满床明月到，自疑身在五云中。"
    ]
  },
  {
    "volume": 557,
    "sequence": 30,
    "title": "杪秋夜直",
    "author": "郑畋",
    "content": [
      "蕊宫裁诏与宵分，虽在青云忆白云。",
      "待报君恩了归去，山翁何急草移文。"
    ]
  },
  {
    "volume": 557,
    "sequence": 31,
    "title": "禁直寄崔员外",
    "author": "郑畋",
    "content": [
      "银台楼北蕊珠宫，夐与人间路不同。",
      "在省五更春睡侣，早来分梦玉堂中。"
    ]
  },
  {
    "volume": 557,
    "sequence": 32,
    "title": "闻号",
    "author": "郑畋",
    "content": [
      "陛兵偏近羽林营，夜静仍传禁号声。",
      "应笑执金双阙下，近南犹隔两重城。"
    ]
  },
  {
    "volume": 557,
    "sequence": 33,
    "title": "禁直和人饮酒",
    "author": "郑畋",
    "content": [
      "卉醴陀花物外香，清浓标格胜椒浆。",
      "我来尚有钧天会，犹得金尊半日尝。"
    ]
  },
  {
    "volume": 557,
    "sequence": 34,
    "title": "下直早出",
    "author": "郑畋",
    "content": [
      "诸司人尽马蹄稀，紫帕云竿九钉归。",
      "偏觉石台清贵处，榜悬金字射晴晖。"
    ]
  },
  {
    "volume": 557,
    "sequence": 35,
    "title": "金銮坡上南望",
    "author": "郑畋",
    "content": [
      "玉晨钟韵上清虚，画戟祥烟拱帝居。",
      "极眼向南无限地，绿烟深处认中书。"
    ]
  },
  {
    "volume": 557,
    "sequence": 36,
    "title": "酬隐珪舍人寄红烛",
    "author": "郑畋",
    "content": [
      "蜜炬殷红画不如，且将归去照吾庐。",
      "今来并得三般事，灵运诗篇逸少书。"
    ]
  },
  {
    "volume": 557,
    "sequence": 37,
    "title": "马嵬坡",
    "author": "郑畋",
    "content": [
      "玄宗回马杨妃死，云雨虽亡日月新。",
      "终是圣明天子事，景阳宫井又何人。"
    ]
  },
  {
    "volume": 557,
    "sequence": 38,
    "title": "句",
    "author": "郑畋",
    "content": [
      "圆明青饣迅饭，光润碧霞浆。",
      "浴殿睛秋倘中谢，残英犹可醉琼杯。"
    ]
  },
  {
    "volume": 557,
    "sequence": 39,
    "title": "题九华山",
    "author": "谭铢",
    "content": [
      "忆闻九华山，尚在童稚年。",
      "浮沉任名路，窥仰会无缘。",
      "罢职池阳时，复遭迎送牵。",
      "因兹契诚愿，瞩望枕席前。",
      "况值春正浓，气色无不全。",
      "或如碧玉静，或似青霭鲜。",
      "或接白云堆，或映红霞天。",
      "呈姿既不一，变态何啻千。",
      "巍峨本无动，崇峻性岂偏。",
      "外景自隐隐，潜虚固幽玄。",
      "我来暗凝情，务道志更坚。",
      "色与山异性，性并山亦然。",
      "境变山不动，性存形自迁。",
      "自迁不阻俗，自定不失贤。",
      "浮华与朱紫，安可迷心田。"
    ]
  },
  {
    "volume": 557,
    "sequence": 40,
    "title": "真娘墓",
    "author": "谭铢",
    "content": [
      "武丘山下冢累累，松柏萧条尽可悲。",
      "何事世人偏重色，真娘墓上独题诗。"
    ]
  },
  {
    "volume": 557,
    "sequence": 41,
    "title": "望九华山",
    "author": "卢嗣立",
    "content": [
      "九华深翠落轩楹，迥眺澄江气象明。",
      "不遇阴霾孤岫隐，正当寒日众峰呈。",
      "坐观风雪销烦思，惜别烟岚驻晓行。",
      "得路归山期早诀，夜来潜已告精诚。"
    ]
  },
  {
    "volume": 557,
    "sequence": 42,
    "title": "应举日寄兄弟",
    "author": "朱可名",
    "content": [
      "废刈镜湖田，上书紫阁前。",
      "愁人久委地，诗道未闻天。",
      "不是烧金手，徒抛钓月船。",
      "多惭兄弟意，不敢问林泉。"
    ]
  },
  {
    "volume": 557,
    "sequence": 43,
    "title": "河出荣光",
    "author": "张良器",
    "content": [
      "引派昆山峻，朝宗海路长。",
      "千龄逢圣主，五色瑞荣光。",
      "隐映浮中国，晶明助太阳。",
      "坤维连浩漫，天汉接微茫。",
      "丹阙清氛里，函关紫气旁。",
      "位尊常守伯，道泰每呈祥。",
      "习坎灵逾久，居卑德有常。",
      "龙门如可涉，忠信是舟梁。"
    ]
  }
]