[
  {
    "volume": 141,
    "sequence": 1,
    "title": "咏史",
    "author": "王昌龄",
    "content": [
      "荷畚至洛阳，杖策游北门。",
      "天下尽兵甲，豺狼满中原。",
      "明夷方遘患，顾我徒崩奔。",
      "自惭菲薄才，误蒙国士恩。",
      "位重任亦重，时危志弥敦。",
      "西北未及终，东南不可吞。",
      "进则耻保躬，退乃为触藩。",
      "叹息嵩山老，而后知其尊。"
    ]
  },
  {
    "volume": 141,
    "sequence": 2,
    "title": "杂兴",
    "author": "王昌龄",
    "content": [
      "握中铜匕首，粉锉楚山铁。",
      "义士频报雠，杀人不曾缺。",
      "可悲燕丹事，终被狼虎灭。",
      "一举无两全，荆轲遂为血。",
      "诚知匹夫勇，何取万人杰。",
      "无道吞诸侯，坐见九州裂。"
    ]
  },
  {
    "volume": 141,
    "sequence": 3,
    "title": "秋兴",
    "author": "王昌龄",
    "content": [
      "日暮西北堂，凉风洗修木。",
      "著书在南窗，门馆常肃肃。",
      "苔草延古意，视听转幽独。",
      "或问余所营，刈黍就寒谷。"
    ]
  },
  {
    "volume": 141,
    "sequence": 4,
    "title": "斋心",
    "author": "王昌龄",
    "content": [
      "女萝覆石壁，溪水幽濛胧。",
      "紫葛蔓黄花，娟娟寒露中。",
      "朝饮花上露，夜卧松下风。",
      "云英化为水，光采与我同。",
      "日月荡精魄，寥寥天宇空。"
    ]
  },
  {
    "volume": 141,
    "sequence": 5,
    "title": "独游",
    "author": "王昌龄",
    "content": [
      "林卧情每闲，独游景常晏。",
      "时从灞陵下，垂钓往南涧。",
      "手携双鲤鱼，目送千里雁。",
      "悟彼飞有适，知此罹忧患。",
      "放之清冷泉，因得省疏慢。",
      "永怀青岑客，回首白云间。",
      "神超物无违，岂系名与宦。"
    ]
  },
  {
    "volume": 141,
    "sequence": 6,
    "title": "香积寺礼拜万回平等二圣僧塔",
    "author": "王昌龄",
    "content": [
      "真无御化来，借有乘化归。",
      "如彼双塔内，孰能知是非。",
      "愚也骇苍生，圣哉为帝师。",
      "当为时世出，不由天地资。",
      "万回主此方，平等性无违。",
      "今我一礼心，亿劫同不移。",
      "肃肃松柏下，诸天来有时。"
    ]
  },
  {
    "volume": 141,
    "sequence": 7,
    "title": "就道士问周易参同契",
    "author": "王昌龄",
    "content": [
      "仙人骑白鹿，发短耳何长。",
      "时余采菖蒲，忽见嵩之阳。",
      "稽首求丹经，乃出怀中方。",
      "披读了不悟，归来问嵇康。",
      "嗟余无道骨，发我入太行。"
    ]
  },
  {
    "volume": 141,
    "sequence": 8,
    "title": "诸官游招隐寺",
    "author": "王昌龄",
    "content": [
      "山馆人已空，青萝换风雨。",
      "自从永明世，月向龙宫吐。",
      "凿井长幽泉，白云今如古。",
      "应真坐松柏，锡杖挂窗户。",
      "口云七十馀，能救诸有苦。",
      "回指岩树花，如闻道场鼓。",
      "金色身坏灭，真如性无主。",
      "僚友同一心，清光遣谁取。"
    ]
  },
  {
    "volume": 141,
    "sequence": 9,
    "title": "宴南亭",
    "author": "王昌龄",
    "content": [
      "寒江映村林，亭上纳鲜洁。",
      "楚客共闲饮，静坐金管阕。",
      "酣竟日入山，暝来云归穴。",
      "城楼空杳霭，猿鸟备清切。",
      "物状如丝纶，上心为予决。",
      "访君东溪事，早晚樵路绝。"
    ]
  },
  {
    "volume": 141,
    "sequence": 10,
    "title": "何九于客舍集",
    "author": "王昌龄",
    "content": [
      "客有住桂阳，亦如巢林鸟。",
      "罍觞且终宴，功业会未了。",
      "山月空霁时，江明高楼晓。",
      "门前泊舟楫，行次入松筱。",
      "此意投赠君，沧波风袅袅。"
    ]
  },
  {
    "volume": 141,
    "sequence": 11,
    "title": "洛阳尉刘晏与府掾诸公茶集天宫寺岸道上人房",
    "author": "王昌龄",
    "content": [
      "良友呼我宿，月明悬天宫。",
      "道安风尘外，洒扫青林中。",
      "削去府县理，豁然神机空。",
      "自从三湘还，始得今夕同。",
      "旧居太行北，远宦沧溟东。",
      "各有四方事，白云处处通。"
    ]
  },
  {
    "volume": 141,
    "sequence": 12,
    "title": "观江淮名胜图",
    "author": "王昌龄",
    "content": [
      "刻意吟云山，尤知隐沦妙。",
      "远公何为者，再诣临海峤。",
      "而我高其风，披图得遗照。",
      "援毫无逃境，遂展千里眺。",
      "淡扫荆门烟，明标赤城烧。",
      "青葱林间岭，隐见淮海徼。",
      "但指香炉顶，无闻白猿啸。",
      "沙门既云灭，独往岂殊调。",
      "感对怀拂衣，胡宁事渔钓。",
      "安期始遗舄，千古谢荣耀。",
      "投迹庶可齐，沧浪有孤棹。"
    ]
  },
  {
    "volume": 141,
    "sequence": 13,
    "title": "灞上闲居",
    "author": "王昌龄",
    "content": [
      "鸿都有归客，偃卧滋阳村。",
      "轩冕无枉顾，清川照我门。",
      "空林网夕阳，寒鸟赴荒园。",
      "廓落时得意，怀哉莫与言。",
      "庭前有孤鹤，欲啄常翩翻。",
      "为我衔素书，吊彼颜与原。",
      "二君既不朽，所以慰其魂。"
    ]
  },
  {
    "volume": 141,
    "sequence": 14,
    "title": "风凉原上作",
    "author": "王昌龄",
    "content": [
      "阴岑宿云归，烟雾湿松柏。",
      "风凄日初晓，下岭望川泽。",
      "远山无晦明，秋水千里白。",
      "佳气盘未央，圣人在凝碧。",
      "关门阻天下，信是帝王宅。",
      "海内方晏然，庙堂有奇策。",
      "时贞守全运，罢去游说客。",
      "予忝兰台人，幽寻免贻责。"
    ]
  },
  {
    "volume": 141,
    "sequence": 15,
    "title": "裴六书堂",
    "author": "王昌龄",
    "content": [
      "闲堂闭空阴，竹林但清响。",
      "窗下长啸客，区中无遗想。",
      "经纶精微言，兼济当独往。"
    ]
  },
  {
    "volume": 141,
    "sequence": 16,
    "title": "江上闻笛",
    "author": "王昌龄",
    "content": [
      "横笛怨江月，扁舟何处寻。",
      "声长楚山外，曲绕胡关深。",
      "相去万馀里，遥传此夜心。",
      "寥寥浦溆寒，响尽惟幽林。",
      "不知谁家子，复奏邯郸音。",
      "水客皆拥棹，空霜遂盈襟。",
      "羸马望北走，迁人悲越吟。",
      "何当边草白，旌节陇城阴。"
    ]
  },
  {
    "volume": 141,
    "sequence": 17,
    "title": "太湖秋夕",
    "author": "王昌龄",
    "content": [
      "水宿烟雨寒，洞庭霜落微。",
      "月明移舟去，夜静魂梦归。",
      "暗觉海风度，萧萧闻雁飞。"
    ]
  },
  {
    "volume": 141,
    "sequence": 18,
    "title": "赵十四兄见访",
    "author": "王昌龄",
    "content": [
      "客来舒长簟，开閤延清风。",
      "但有无弦琴，共君尽尊中。",
      "晚来常读易，顷者欲还嵩。",
      "世事何须道，黄精且养蒙。",
      "嵇康殊寡识，张翰独知终。",
      "忽忆鲈鱼鲙，扁舟往江东。"
    ]
  },
  {
    "volume": 141,
    "sequence": 19,
    "title": "过华阴",
    "author": "王昌龄",
    "content": [
      "云起太华山，云山互明灭。",
      "东峰始含景，了了见松雪。",
      "羁人感幽栖，窅映转奇绝。",
      "欣然忘所疲，永望吟不辍。",
      "信宿百馀里，出关玩新月。",
      "何意昨来心，遇物遂迁别。",
      "人生屡如此，何以肆愉悦。"
    ]
  },
  {
    "volume": 141,
    "sequence": 20,
    "title": "九江口作",
    "author": "王昌龄",
    "content": [
      "漭漭江势阔，雨开浔阳秋。",
      "驿门是高岸，望尽黄芦洲。",
      "水与五溪合，心期万里游。",
      "明时无弃才，谪去随孤舟。",
      "鸷鸟立寒木，丈夫佩吴钩。",
      "何当报君恩，却系单于头。"
    ]
  },
  {
    "volume": 141,
    "sequence": 21,
    "title": "大梁途中作",
    "author": "王昌龄",
    "content": [
      "怏怏步长道，客行渺无端。",
      "郊原欲下雪，天地棱棱寒。",
      "当时每酣醉，不觉行路难。",
      "今日无酒钱，凄惶向谁叹。"
    ]
  },
  {
    "volume": 141,
    "sequence": 22,
    "title": "途中作",
    "author": "王昌龄",
    "content": [
      "游人愁岁晏，早起遵王畿。",
      "坠叶吹未晓，疏林月微微。",
      "惊禽栖不定，寒兽相因依。",
      "叹此霜露下，复闻鸿雁飞。",
      "渺然江南意，惜与中途违。",
      "羁旅悲壮发，别离念征衣。",
      "永图岂劳止，明节期所归。",
      "宁厌楚山曲，无人长掩扉。"
    ]
  },
  {
    "volume": 141,
    "sequence": 23,
    "title": "山行入泾州",
    "author": "王昌龄",
    "content": [
      "倦此山路长，停骖问宾御。",
      "林峦信回惑，白日落何处。",
      "徙倚望长风，滔滔引归虑。",
      "微雨随云收，濛濛傍山去。",
      "西临有边邑，北走尽亭戍。",
      "泾水横白烟，州城隐寒树。",
      "所嗟异风俗，已自少情趣。",
      "岂伊怀土多，触目忻所遇。"
    ]
  },
  {
    "volume": 141,
    "sequence": 24,
    "title": "小敷谷龙潭祠作",
    "author": "王昌龄",
    "content": [
      "崖谷喷疾流，地中有雷集。",
      "百泉势相荡，巨石皆却立。",
      "跳波沸峥嵘，深处不可挹。",
      "昏为蛟龙怒，清见云雨入。",
      "灵怪崇偏祠，废兴自兹邑。",
      "沉淫顷多昧，檐宇遂不葺。",
      "吾闻被明典，盛德惟世及。",
      "生人载山川，血食报原隰。",
      "岂伊骇微险，将以循甿揖。",
      "□飞振吕梁，忠信亦我习。",
      "波流浸已广，悔吝在所汲。",
      "溪水有清源，褰裳靡沾湿。"
    ]
  },
  {
    "volume": 141,
    "sequence": 25,
    "title": "段宥厅孤桐",
    "author": "王昌龄",
    "content": [
      "凤凰所宿处，月映孤桐寒。",
      "槁叶零落尽，空柯苍翠残。",
      "虚心谁能见，直影非无端。",
      "响发调尚苦，清商劳一弹。"
    ]
  },
  {
    "volume": 141,
    "sequence": 26,
    "title": "琴",
    "author": "王昌龄",
    "content": [
      "孤桐秘虚鸣，朴素传幽真。",
      "仿佛弦指外，遂见初古人。",
      "意远风雪苦，时来江山春。",
      "高宴未终曲，谁能辨经纶。"
    ]
  },
  {
    "volume": 141,
    "sequence": 27,
    "title": "初日",
    "author": "王昌龄",
    "content": [
      "初日净金闺，先照床前暖。",
      "斜光入罗幕，稍稍亲丝管。",
      "云发不能梳，杨花更吹满。"
    ]
  },
  {
    "volume": 141,
    "sequence": 28,
    "title": "失题",
    "author": "王昌龄",
    "content": [
      "奸雄乃得志，遂使群心摇。",
      "赤风荡中原，烈火无遗巢。",
      "一人计不用，万里空萧条。"
    ]
  },
  {
    "volume": 141,
    "sequence": 29,
    "title": "赠宇文中丞（本畅当诗）",
    "author": "王昌龄",
    "content": [
      "仆本濩落人，辱当州郡使。",
      "量力颇及早，谢归今即已。",
      "萧萧若凌虚，衿带顷消靡。",
      "车服卒然来，涔阳作游子。",
      "郁郁寡开颜，默默独行李。",
      "忽逢平生友，一笑方在此。",
      "秋清宁风日，楚思浩云水。",
      "为语弋林者，冥冥鸿远矣。"
    ]
  },
  {
    "volume": 141,
    "sequence": 30,
    "title": "箜篌引",
    "author": "王昌龄",
    "content": [
      "卢谿郡南夜泊舟，夜闻两岸羌戎讴，其时月黑猿啾啾。",
      "微雨沾衣令人愁，有一迁客登高楼，不言不寐弹箜篌。",
      "弹作蓟门桑叶秋，风沙飒飒青冢头，将军铁骢汗血流。",
      "深入匈奴战未休，黄旗一点兵马收，乱杀胡人积如丘。",
      "疮病驱来配边州，仍披漠北羔羊裘，颜色饥枯掩面羞。",
      "眼眶泪滴深两眸，思还本乡食牦牛，欲语不得指咽喉。",
      "或有强壮能咿嚘，意说被他边将雠，五世属藩汉主留。",
      "碧毛毡帐河曲游，橐驼五万部落稠，敕赐飞凤金兜鍪。",
      "为君百战如过筹，静扫阴山无鸟投，家藏铁券特承优。",
      "黄金千斤不称求，九族分离作楚囚，深溪寂寞弦苦幽。",
      "草木悲感声飕飗，仆本东山为国忧，明光殿前论九畴。",
      "簏读兵书尽冥搜，为君掌上施权谋，洞晓山川无与俦。",
      "紫宸诏发远怀柔，摇笔飞霜如夺钩，鬼神不得知其由。",
      "怜爱苍生比蚍蜉，朔河屯兵须渐抽，尽遣降来拜御沟。",
      "便令海内休戈矛，何用班超定远侯，史臣书之得已不。"
    ]
  },
  {
    "volume": 141,
    "sequence": 31,
    "title": "乌栖曲",
    "author": "王昌龄",
    "content": [
      "白马逐朱车，黄昏入狭邪。",
      "柳树乌争宿，争枝未得飞上屋。",
      "东房少妇婿从军，每听乌啼知夜分。"
    ]
  },
  {
    "volume": 141,
    "sequence": 32,
    "title": "城傍曲",
    "author": "王昌龄",
    "content": [
      "秋风鸣桑条，草白狐兔骄。",
      "邯郸饮来酒未消，城北原平掣皂雕。",
      "射杀空营两腾虎，回身却月佩弓弰。"
    ]
  },
  {
    "volume": 141,
    "sequence": 33,
    "title": "行路难",
    "author": "王昌龄",
    "content": [
      "双丝作绠系银瓶，百尺寒泉辘轳上。",
      "悬丝一绝不可望，似妾倾心在君掌。",
      "人生意气好迁捐，只重狂花不重贤。",
      "宴罢调筝奏离鹤，回娇转盼泣君前。",
      "君不见，眼前事，岂保须臾心勿异。",
      "西山日下雨足稀，侧有浮云无所寄。",
      "但愿莫忘前者言，锉骨黄尘亦无愧。",
      "行路难，劝君酒，莫辞烦，美酒千钟犹可尽，心中片愧何可论。",
      "一闻汉主思故剑，使妾长嗟万古魂。"
    ]
  },
  {
    "volume": 141,
    "sequence": 34,
    "title": "奉赠张荆州",
    "author": "王昌龄",
    "content": [
      "祝融之峰紫云衔，翠如何其雪崭岩。",
      "邑西有路缘石壁，我欲从之卧穹嵌。",
      "鱼有心兮脱网罟，江无人兮鸣枫杉。",
      "王君飞舄仍未去，苏耽宅中意遥缄。"
    ]
  }
]