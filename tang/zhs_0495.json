[
  {
    "volume": 495,
    "sequence": 1,
    "title": "不赴拾遗召",
    "author": "费冠卿",
    "content": [
      "君亲同是先王道，何如骨肉一处老。",
      "也知臣子合佐时，自古荣华谁可保。"
    ]
  },
  {
    "volume": 495,
    "sequence": 2,
    "title": "闲居即事",
    "author": "费冠卿",
    "content": [
      "生计唯将三尺僮，学他贤者隐墙东。",
      "照眠夜后多因月，扫地春来只藉风。",
      "几处红旗驱战士，一园青草伴衰翁。",
      "子房仙去孔明死，更有何人解指踪。"
    ]
  },
  {
    "volume": 495,
    "sequence": 3,
    "title": "酬范中丞见",
    "author": "费冠卿",
    "content": [
      "花宫柳陌正从行，紫袂金鞍问姓名。",
      "战国方须礼干木，康时何必重侯嬴。",
      "捧将束帛山僮喜，传示银钩邑客惊。",
      "直为云泥相去远，一言知己杀身轻。"
    ]
  },
  {
    "volume": 495,
    "sequence": 4,
    "title": "秋日与冷然上人寺庄观稼",
    "author": "费冠卿",
    "content": [
      "世人从扰扰，独自爱身闲。",
      "美景当新霁，随僧过远山。",
      "村桥出秋稼，空翠落澄湾。",
      "唯有中林犬，犹应望我还。"
    ]
  },
  {
    "volume": 495,
    "sequence": 5,
    "title": "题中峰",
    "author": "费冠卿",
    "content": [
      "中峰高拄泬寥天，上有茅庵与石泉。",
      "晴景猎人曾望见，青蓝色里一僧禅。"
    ]
  },
  {
    "volume": 495,
    "sequence": 6,
    "title": "蒙召拜拾遗书情二首",
    "author": "费冠卿",
    "content": [
      "拾遗帝侧知难得，官紧才微恐不胜。",
      "好是中朝绝亲友，九华山下诏来征。",
      "三千里外一微臣，二十年来任运身。",
      "今日忽蒙天子召，自惭惊动国中人。"
    ]
  },
  {
    "volume": 495,
    "sequence": 7,
    "title": "挂树藤",
    "author": "费冠卿",
    "content": [
      "本为独立难，寄彼高树枝。",
      "蔓衍数条远，溟濛千朵垂。",
      "向日助成阴，当风藉持危。",
      "谁言柔可屈，坐见蟠蛟螭。"
    ]
  },
  {
    "volume": 495,
    "sequence": 8,
    "title": "枕流石",
    "author": "费冠卿",
    "content": [
      "不为幽岸隐，古色涵空出。",
      "愿以清泚流，鉴此坚贞质。",
      "傍临玉光润，时泻苔花密。",
      "往往惊游鳞，尚疑垂钓日。"
    ]
  },
  {
    "volume": 495,
    "sequence": 9,
    "title": "久居京师感怀诗",
    "author": "费冠卿",
    "content": [
      "茕独不为苦，求名始辛酸。",
      "上国无交亲，请谒多少难。",
      "九月风到面，羞汗成冰片。",
      "求名俟公道，名与公道远。",
      "力尽得一名，他喜我且轻。",
      "家书十年绝，归去知谁荣。",
      "马嘶渭桥柳，特地起秋声。"
    ]
  },
  {
    "volume": 495,
    "sequence": 10,
    "title": "答萧建",
    "author": "费冠卿",
    "content": [
      "自地上青峰，悬崖一万重。",
      "践危频侧足，登堑半齐胸。",
      "飞狖啼攀桂，游人喘倚松。",
      "入林寒痒痒，近瀑雨濛濛。",
      "径滑石棱上，寺开山掌中。",
      "幡花扑净地，台殿印晴空。",
      "胜境层层别，高僧院院逢。",
      "泉鱼候洗钵，老玃戏撞钟。",
      "外户凭云掩，中厨课水舂。",
      "搜泥时和面，拾橡半添穜。",
      "渡壑缘槎险，持灯入洞穷。",
      "夹天开壁峭，透石蹙波雄。",
      "润蔼清无土，潭深碧有龙。",
      "畬田一片净，谷树万株浓。",
      "野客登临惯，山房幽寂同。",
      "寒炉树根火，夏牖竹稍风。",
      "边鄙筹贤相，黔黎托圣躬。",
      "君能弃名利，岁晏一相从。"
    ]
  },
  {
    "volume": 495,
    "sequence": 11,
    "title": "代书问费征君九华亭",
    "author": "萧建",
    "content": [
      "见说九华峰上寺，日宫犹在下方开。",
      "其中幽境客难到，请为诗中图画来。"
    ]
  },
  {
    "volume": 495,
    "sequence": 12,
    "title": "献主文",
    "author": "刘虚白",
    "content": [
      "二十年前此夜中，一般灯烛一般风。",
      "不知岁月能多少，犹著麻衣待至公。"
    ]
  },
  {
    "volume": 495,
    "sequence": 13,
    "title": "句",
    "author": "刘虚白",
    "content": [
      "知道醉乡无户税，任他荒却下丹田。"
    ]
  },
  {
    "volume": 495,
    "sequence": 14,
    "title": "山出云（元和元年试）",
    "author": "张复",
    "content": [
      "山静云初吐，霏微触石新。",
      "无心离碧岫，有叶占青春。",
      "散类如虹气，轻同不让尘。",
      "凌空还似翼，映润欲成鳞。",
      "异起临汾鼎，疑随出峡神。",
      "为霖终济旱，非独降贤人。"
    ]
  },
  {
    "volume": 495,
    "sequence": 15,
    "title": "山出云",
    "author": "张胜之",
    "content": [
      "片云初出岫，孤迥色难亲。",
      "盖小辞山近，根轻触石新。",
      "飘飖经绿野，明丽照晴春。",
      "拂树疑舒叶，临流似结鳞。",
      "从龙方有感，捧日岂无因。",
      "看取为霖去，恩沾雨露均。"
    ]
  }
]