[
  {
    "volume": 154,
    "sequence": 1,
    "title": "江有枫一篇十章",
    "author": "萧颖士",
    "content": [
      "江有枫，其叶蒙蒙。",
      "我友自东，于以游从。",
      "山有槭，其叶漠漠。",
      "我友徂北，于以休息。",
      "想彼槭矣，亦类其枫。",
      "矧伊怀人，而忘其东。",
      "东可游矣，会之丘矣。",
      "于山于水，于庙于寺，于亭于里，君子游焉。",
      "于以宴喜，其乐亹亹。",
      "粤东可居，彼吴之墟。",
      "有田有庭，有朋有书，有莼有鱼，君子居焉。",
      "惟以宴醑，其乐徐徐。",
      "我朋在矣，彼陆之子。",
      "如松如杞，淑问不已。",
      "我友于征，彼郑之子。",
      "如琇如英，德音孔明。",
      "我思震泽，菱芡幕幕。",
      "寤寐如觌，我思剡溪。",
      "杉筱萋萋，寤寐无迷。",
      "有鸟有鸟，粤鸥与鹭。",
      "浮湍戏渚，皓然洁素，忘其猜妒。",
      "彼何人斯，曾足伤惧。",
      "此惧惟何，惧置于罗。",
      "彼骄者子，谗言孔多。",
      "我闻先师，体命委和。",
      "公伯之愬，则如予何。",
      "怅然山河，惟以啸歌，其忧也哉。"
    ]
  },
  {
    "volume": 154,
    "sequence": 2,
    "title": "菊荣一篇五章",
    "author": "萧颖士",
    "content": [
      "采采者菊，芬其荣斯。",
      "紫英黄萼，照灼丹墀。",
      "恺悌君子，佩服攸宜。",
      "王国是维，大君是毗。",
      "贻尔子孙，百禄萃之。",
      "采采者菊，于邑之城。",
      "旧根新茎，布叶垂英。",
      "彼美淑人，应家之祯。",
      "有弦既鸣，我政则平。",
      "宜尔栋崇，必复其庆。",
      "采采者菊，于邦之府。",
      "阴槐翳柳，迩楹近宇。",
      "彼劳者子，喧卑是处。",
      "慨其莫知，蕴结谁语。",
      "企彼高人，色斯遐举。",
      "采采者菊，于宾之馆。",
      "既低其枝，又弱其干。",
      "有斐君子，是焉披玩。",
      "良辰旨酒，宴饮无算。",
      "怆其仳别，终然永叹。",
      "岁方晏矣，霜露残促。",
      "谁其荣斯，有英者菊。",
      "岂微春华，懿此贞色。",
      "人之侮我，混于薪棘。",
      "诗人有言，好是正直。"
    ]
  },
  {
    "volume": 154,
    "sequence": 3,
    "title": "凉雨一章",
    "author": "萧颖士",
    "content": [
      "习习凉风，泠泠浮飙。",
      "君子乐胥，于其宾僚。",
      "有女斯夭，式歌且谣。",
      "欲言终宥，惟以招邀。",
      "于胥乐兮。"
    ]
  },
  {
    "volume": 154,
    "sequence": 4,
    "title": "有竹一篇七章",
    "author": "萧颖士",
    "content": [
      "有竹斯竿，于阁之前。",
      "君子秉心，惟其贞坚兮。",
      "有竿斯竹，于阁之侧。",
      "君子秉操，惟其正直兮。",
      "彼蔚者竹，萧其森矣。",
      "有开者阁，宛其深矣。",
      "回檐幽砌，如翼如齿。",
      "冬之宵，霰雪斯瀌。",
      "我有金炉，熹其以歊。",
      "夏之日，炎景斯郁。",
      "我有珍簟，凄其以栗。",
      "彼纷者务，体其豫矣。",
      "有旨者酒，欢其且矣。",
      "友僚萃止，跗萼载靴。",
      "彼美公之姓兮，那欤应积庆兮，期子惟去之柄兮。"
    ]
  },
  {
    "volume": 154,
    "sequence": 5,
    "title": "江有归舟三章",
    "author": "萧颖士",
    "content": [
      "江有归舟，亦乱其流。",
      "之子言旋，嘉名孔修。",
      "扬于王庭，允焯其休。",
      "舟既归止，人亦荣止。",
      "兄矣弟矣，孝斯践矣。",
      "称觞燕喜，于岵于屺。",
      "彼游惟帆，匪风不扬。",
      "有彬伊父，匪学不彰。",
      "予其怀而，勉尔无忘。"
    ]
  },
  {
    "volume": 154,
    "sequence": 6,
    "title": "过河滨，和文学张志尹",
    "author": "萧颖士",
    "content": [
      "隆古日以远，举世丧其淳。",
      "慷慨怀黄虞，化理何由臻。",
      "步出城西门，裴回见河滨。",
      "当其侧陋时，河水清且潾。",
      "沧桑一以变，莽然翳荆榛。",
      "至化无苦窳，宇宙将陶甄。",
      "太息感悲泉，人往迹未湮。",
      "瑟瑟寒原暮，冷风吹衣巾。",
      "顾我譾劣质，希圣杳无因。",
      "且尽登临意，斗酒欢相亲。"
    ]
  },
  {
    "volume": 154,
    "sequence": 7,
    "title": "舟中遇陆棣兄西归数日得广陵二三子书知迟晚…垫西岸作",
    "author": "萧颖士",
    "content": [
      "林鸟遥岸鸣，早知东方曙。",
      "波上风雨歇，舟人叫将去。",
      "苍苍前洲日，的的回沙鹭。",
      "水气清晓阴，滩声隐川雾。",
      "旧山劳魂想，忆人阻洄溯。",
      "信宿千里馀，佳期曷由遇。",
      "前程入楚乡，弭棹问维扬。",
      "但见土音异，始知程路长。",
      "寥寥晚空静，漫漫风淮凉。",
      "云景信可美，风潮殊未央。",
      "故人江皋上，永日念容光。",
      "中路枉尺书，谓余琼树芳。",
      "深期结晤语，竟夕恨相望。",
      "冀愿崇朝霁，吾其一苇航。"
    ]
  },
  {
    "volume": 154,
    "sequence": 8,
    "title": "重阳日陪元鲁山德秀登北城，瞩对新霁，因以赠别",
    "author": "萧颖士",
    "content": [
      "山县绕古堞，悠悠快登望。",
      "雨馀秋天高，目尽无隐状。",
      "绵连滍川回，杳渺鸦路深。",
      "彭泽兴不浅，临风动归心。",
      "赖兹琴堂暇，傲睨倾菊酒。",
      "人和岁已登，从政复何有。",
      "远山十里碧，一道衔长云。",
      "青霞半落日，混合疑晴曛。",
      "渐闻惊栖羽，坐叹清夜月。",
      "中欢怆有违，行子念明发。",
      "仅能泯宠辱，未免伤别离。",
      "江湖不可忘，风雨劳相思。",
      "明时当盛才，短伎安所设。",
      "何日谢百里，从君汉之澨。"
    ]
  },
  {
    "volume": 154,
    "sequence": 9,
    "title": "留别二三子，得韵字",
    "author": "萧颖士",
    "content": [
      "二纪尚雌伏，徒然忝先进。",
      "英英尔众贤，名实郁双振。",
      "残春惜将别，清洛行不近。",
      "相与爱后时，无令孤逸韵。"
    ]
  },
  {
    "volume": 154,
    "sequence": 10,
    "title": "仰答韦司业垂访五首",
    "author": "萧颖士",
    "content": [
      "呦呦食苹鹿，常饮清泠川。",
      "但悦丰草美，宁知牢馔鲜。",
      "主人有幽意，将以充林泉。",
      "罗网幸免伤，蒙君复羁牵。",
      "高堂列众宾，广座鸣清弦。",
      "俯仰转惊惕，裴回独忧煎。",
      "缅怀云岩路，欲往无由缘。",
      "物各有所好，违之伤自然。",
      "神龟在南国，缅邈湘川阴。",
      "游止莲叶上，岁时嘉树林。",
      "毒虫且不近，斤斧何由寻。",
      "错落负奇文，荧煌耀丹金。",
      "江山万里馀，淮海阻且深。",
      "独保贞素质，不为寒暑侵。",
      "一逢盛明代，应见通灵心。",
      "晋代有儒臣，当年富词藻。",
      "立言寄青史，将以赞王道。",
      "辽落缅岁时，辛勤历江岛。",
      "且言风波倦，探涉岂为宝。",
      "不遇庾征西，云谁展怀抱。",
      "士贫乏知己，安得成所好。",
      "彭阳昔游说，愿谒南郢都。",
      "王果尚未达，况从夷节谟。",
      "岂知晋叔向，无罪婴囚拘。",
      "临难俟解纷，独知祁大夫。",
      "举雠且不弃，何必论亲疏。",
      "夫子觉者也，其能遗我乎。",
      "关西一公子，年貌独青春。",
      "被褐来上京，翳然声未振。",
      "中郎何为者，倒屣惊座宾。",
      "词赋岂不佳，盛名亦相因。",
      "为君奏此曲，此曲多苦辛。",
      "千载不可诬，孰言今无人。"
    ]
  },
  {
    "volume": 154,
    "sequence": 11,
    "title": "答邹象先",
    "author": "萧颖士",
    "content": [
      "桂枝常共擢，茅茨冀同荐。",
      "一命何阻修，载驰各川县。",
      "壮图悲岁月，明代耻贫贱。",
      "回首无津梁，只令二毛变。"
    ]
  },
  {
    "volume": 154,
    "sequence": 12,
    "title": "蒙山作",
    "author": "萧颖士",
    "content": [
      "东蒙镇海沂，合沓馀百里。",
      "清秋净氛霭，崖崿隐天起。",
      "于役劳往还，息徒暂攀跻。",
      "将穷绝迹处，偶得冥心理。",
      "云气杂虹霓，松声乱风水。",
      "微明绿林际，杳窱丹洞里。",
      "仙鸟时可闻，羽人邈难视。",
      "此焉多深邃，贤达昔所止。",
      "子尚捐俗纷，季随蹑遐轨。",
      "蕴真道弥旷，怀古情未已。",
      "白鹿凡几游，黄精复奚似。",
      "顾予尚牵缠，家业重书史。",
      "少学务从师，壮年贵趋仕。",
      "方驰桂林誉，未暇桃源美。",
      "岁暮期再寻，幽哉羡门子。"
    ]
  },
  {
    "volume": 154,
    "sequence": 13,
    "title": "早春过七岭，寄题硖石裴丞厅壁",
    "author": "萧颖士",
    "content": [
      "出硖寄趣少，晚行偏忆君。",
      "依然向来处，官路溪边云。",
      "兹路岂不剧，能无俗累纷。",
      "槐阴永未合，泉声细犹闻。",
      "弥叹春罢酒，牵卑从此分。",
      "登高望城入，斜影半风薰。"
    ]
  },
  {
    "volume": 154,
    "sequence": 14,
    "title": "送张翚下第归江东",
    "author": "萧颖士",
    "content": [
      "俱飞仍失路，彩服迩清波。",
      "地积东南美，朝遗甲乙科。",
      "客愁千里别，春色五湖多。",
      "明日旧山去，其如相望何。"
    ]
  },
  {
    "volume": 154,
    "sequence": 15,
    "title": "越江秋曙",
    "author": "萧颖士",
    "content": [
      "扁舟东路远，晓月下江濆。",
      "潋滟信潮上，苍茫孤屿分。",
      "林声寒动叶，水气曙连云。",
      "暾日浪中出，榜歌天际闻。",
      "伯鸾常去国，安道惜离群。",
      "延首剡溪近，咏言怀数君。"
    ]
  },
  {
    "volume": 154,
    "sequence": 16,
    "title": "山庄月夜作",
    "author": "萧颖士",
    "content": [
      "献书嗟弃置，疲拙归田园。",
      "且事计然策，将符公冶言。",
      "桑榆清暮景，鸡犬应遥村。",
      "蚕罢里闾晏，麦秋田野喧。",
      "涧声连枕簟，峰势入阶轩。",
      "未奏东山妓，先倾北海尊。",
      "陇瓜香早熟，庭果落初繁。",
      "更惬野人意，农谈朝竟昏。"
    ]
  }
]