[
  {
    "volume": 499,
    "sequence": 1,
    "title": "题凤翔西郭新亭",
    "author": "姚合",
    "content": [
      "西郭尘埃外，新亭制度奇。",
      "地形当要处，人力是闲时。",
      "结构方殊绝，高低更合宜。",
      "栋梁清俸买，松竹远山移。",
      "佛寺幽难敌，仙家景可追。",
      "良工惭巧尽，上客恨逢迟。",
      "两面寒波涨，当前软柳垂。",
      "清虚宜月入，凉冷胜风吹。",
      "宴赏军容静，登临妓乐随。",
      "鱼龙听弦管，凫鹤识旌旗。",
      "泛鹢春流阔，飞觞白日欹。",
      "闲花长在户，嫩藓乍缘墀。",
      "永望情无极，频来困不辞。",
      "云峰晴转翠，烟树晓逾滋。",
      "向野惟贪静，临空遽觉危。",
      "行人如不到，游乐更何为。"
    ]
  },
  {
    "volume": 499,
    "sequence": 2,
    "title": "题金州西园九首·江榭",
    "author": "姚合",
    "content": [
      "亭亭白云榭，下有清江流。",
      "见江不得亲，不如波上鸥。",
      "有榭江可见，无榭无双眸。"
    ]
  },
  {
    "volume": 499,
    "sequence": 3,
    "title": "题金州西园九首·药堂",
    "author": "姚合",
    "content": [
      "僮仆不到阈，双扉常自关。",
      "四壁画远水，堂前耸秋山。",
      "时闻有仙鼠，窃药檐隙间。"
    ]
  },
  {
    "volume": 499,
    "sequence": 4,
    "title": "题金州西园九首·草阁",
    "author": "姚合",
    "content": [
      "编草覆柏椽，轩扉皆竹织。",
      "閤成似僧居，学僧居未得。",
      "有时公府劳，还复来此息。"
    ]
  },
  {
    "volume": 499,
    "sequence": 5,
    "title": "题金州西园九首·松坛",
    "author": "姚合",
    "content": [
      "盘盘松上盖，下覆青石坛。",
      "月中零露垂，日出露尚漙。",
      "山翁称绝境，海桥无所观。"
    ]
  },
  {
    "volume": 499,
    "sequence": 6,
    "title": "题金州西园九首·葼径",
    "author": "姚合",
    "content": [
      "药院径亦高，往来踏葼影。",
      "方当繁暑日，草屩微微冷。",
      "爱此不能行，折薪坐煎茗。"
    ]
  },
  {
    "volume": 499,
    "sequence": 7,
    "title": "题金州西园九首·垣竹",
    "author": "姚合",
    "content": [
      "种竹爱庭际，亦以资玩赏。",
      "穷秋雨萧条，但见墙垣长。",
      "宣尼高数仞，固应非土壤。"
    ]
  },
  {
    "volume": 499,
    "sequence": 8,
    "title": "题金州西园九首·石庭",
    "author": "姚合",
    "content": [
      "布石满山庭，磷磷洁还清。",
      "幽人常履此，月下屐齿鸣。",
      "药草枝叶动，似向山中生。"
    ]
  },
  {
    "volume": 499,
    "sequence": 9,
    "title": "题金州西园九首·莓苔",
    "author": "姚合",
    "content": [
      "茅堂阶岂高，数寸是苔藓。",
      "只恐秋雨中，窗户亦不溅。",
      "眼前无此物，我情何由遣。"
    ]
  },
  {
    "volume": 499,
    "sequence": 10,
    "title": "题金州西园九首·芭蕉屏",
    "author": "姚合",
    "content": [
      "芭蕉丛丛生，月照参差影。",
      "数叶大如墙，作我门之屏。",
      "稍稍闻见稀，耳目得安静。"
    ]
  },
  {
    "volume": 499,
    "sequence": 11,
    "title": "杏溪十首·杏溪",
    "author": "姚合",
    "content": [
      "桃花四散飞，桃子压枝垂。",
      "寂寂青阴里，幽人举步迟。",
      "殷勤念此径，我去复来谁。"
    ]
  },
  {
    "volume": 499,
    "sequence": 12,
    "title": "杏溪十首·莲塘",
    "author": "姚合",
    "content": [
      "方塘菡萏高，繁艳相照耀。",
      "幽人夜眠起，忽疑野中烧。",
      "晓寻不知休，白石岸亦峭。"
    ]
  },
  {
    "volume": 499,
    "sequence": 13,
    "title": "杏溪十首·架水藤",
    "author": "姚合",
    "content": [
      "濛濛紫花藤，下复清溪水。",
      "若遣随波流，不如风飘起。",
      "风飘或近堤，随波千万里。"
    ]
  },
  {
    "volume": 499,
    "sequence": 14,
    "title": "杏溪十首·石潭",
    "author": "姚合",
    "content": [
      "晓向潭上行，夕就潭边宿。",
      "清冷无波澜，潎潎鱼相逐。",
      "钓翁坐不起，见我往来熟。"
    ]
  },
  {
    "volume": 499,
    "sequence": 15,
    "title": "杏溪十首·溪路",
    "author": "姚合",
    "content": [
      "此路何潇洒，永无公卿迹。",
      "日日多往来，藜杖与桑屐。",
      "路边何所有，磊磊青渌石。"
    ]
  },
  {
    "volume": 499,
    "sequence": 16,
    "title": "杏溪十首·望江峰",
    "author": "姚合",
    "content": [
      "念昔有此峰，在彼江陵先。",
      "举世未能知，愚亦望同贤。",
      "我来心益闷，欲上天公笺。"
    ]
  },
  {
    "volume": 499,
    "sequence": 17,
    "title": "杏溪十首·杏水",
    "author": "姚合",
    "content": [
      "不与江水接，自出林中央。",
      "穿花复远水，一山闻杏香。",
      "我来持茗瓯，日屡此来尝。"
    ]
  },
  {
    "volume": 499,
    "sequence": 18,
    "title": "杏溪十首·渚上竹",
    "author": "姚合",
    "content": [
      "叶叶新春筠，下复清浅流。",
      "微风屡此来，决决复修修。",
      "诗人月下吟，月堕吟不休。"
    ]
  },
  {
    "volume": 499,
    "sequence": 19,
    "title": "杏溪十首·枫林堰",
    "author": "姚合",
    "content": [
      "森森枫树林，护此石门堰。",
      "杏堤数里馀，枫影覆亦遍。",
      "鸬鹚与钓童，质异同所愿。"
    ]
  },
  {
    "volume": 499,
    "sequence": 20,
    "title": "杏溪十首·石濑",
    "author": "姚合",
    "content": [
      "散漫复潺湲，半砂半和石。",
      "清风波亦无，历历鱼可搦。",
      "我来亦屡久，归路常日夕。"
    ]
  },
  {
    "volume": 499,
    "sequence": 21,
    "title": "陕下厉玄侍御宅五题·濯缨溪",
    "author": "姚合",
    "content": [
      "旧山宁要去，此有濯缨泉。",
      "晓景松枝覆，秋光月色连。",
      "行寻屐齿尽，坐对角巾偏。",
      "寂寂幽栖处，无妨请俸钱。"
    ]
  },
  {
    "volume": 499,
    "sequence": 22,
    "title": "陕下厉玄侍御宅五题·垂钓亭",
    "author": "姚合",
    "content": [
      "由钓起茅亭，柴扉复竹楹。",
      "波清见丝影，坐久识鱼情。",
      "白鸟依窗宿，青蒲傍砌生。",
      "欲同渔父舍，须自减逢迎。"
    ]
  },
  {
    "volume": 499,
    "sequence": 23,
    "title": "陕下厉玄侍御宅五题·吟诗岛",
    "author": "姚合",
    "content": [
      "幽岛藓层层，诗人日日登。",
      "坐危石是榻，吟冷唾成冰。",
      "静对唯秋水，同来但老僧。",
      "竹枝题字处，小篆复谁能。"
    ]
  },
  {
    "volume": 499,
    "sequence": 24,
    "title": "陕下厉玄侍御宅五题·竹里径",
    "author": "姚合",
    "content": [
      "微径婵娟里，唯闻静者知。",
      "迹深苔长处，步狭笋生时。",
      "高是连幽树，穷应到曲池。",
      "纱巾灵寿杖，行乐复相宜。"
    ]
  },
  {
    "volume": 499,
    "sequence": 25,
    "title": "陕下厉玄侍御宅五题·泛觞泉",
    "author": "姚合",
    "content": [
      "不上酒家楼，池边日献酬。",
      "杯来转巴字，客坐绕方流。",
      "酹滴苔纹断，泉连石岸秋。",
      "若能山下置，岁晚愿同游。"
    ]
  },
  {
    "volume": 499,
    "sequence": 26,
    "title": "题僧院引泉",
    "author": "姚合",
    "content": [
      "泉眼高千尺，山僧取得归。",
      "架空横竹引，凿石透渠飞。",
      "洗药溪流浊，浇花雨力微。",
      "朝昏长绕看，护惜似持衣。"
    ]
  },
  {
    "volume": 499,
    "sequence": 27,
    "title": "题家园新池",
    "author": "姚合",
    "content": [
      "数日自穿池，引泉来近陂。",
      "寻渠通咽处，绕岸待清时。",
      "深好求鱼养，闲堪与鹤期。",
      "幽声听难尽，入夜睡常迟。"
    ]
  },
  {
    "volume": 499,
    "sequence": 28,
    "title": "咏盆池",
    "author": "姚合",
    "content": [
      "浮萍重叠水团圆，客绕千遭屐齿痕。",
      "莫惊池里寻常满，一井清泉是上源。"
    ]
  },
  {
    "volume": 499,
    "sequence": 29,
    "title": "买太湖石",
    "author": "姚合",
    "content": [
      "我尝游太湖，爱石青嵯峨。",
      "波澜取不得，自后长咨嗟。",
      "奇哉卖石翁，不傍豪贵家。",
      "负石听苦吟，虽贫亦来过。",
      "贵我辨识精，取价复不多。",
      "比之昔所见，珍怪颇更加。",
      "背面淙注痕，孔隙若琢磨。",
      "水称至柔物，湖乃生壮波。",
      "或云此天生，嵌空亦非他。",
      "气质偶不合，如地生江河。",
      "置之书房前，晓雾常纷罗。",
      "碧光入四邻，墙壁难蔽遮。",
      "客来谓我宅，忽若岩之阿。"
    ]
  },
  {
    "volume": 499,
    "sequence": 30,
    "title": "天竺寺殿前立石",
    "author": "姚合",
    "content": [
      "补天残片女娲抛，扑落禅门压地坳。",
      "霹雳划深龙旧攫，屈槃痕浅虎新抓。",
      "苔黏月眼风挑剔，尘结云头雨磕敲。",
      "秋至莫言长矻立，春来自有薜萝交。"
    ]
  },
  {
    "volume": 499,
    "sequence": 31,
    "title": "杭州观潮",
    "author": "姚合",
    "content": [
      "楼有章亭号，涛来自古今。",
      "势连沧海阔，色比白云深。",
      "怒雪驱寒气，狂雷散大音。",
      "浪高风更起，波急石难沈。",
      "鸟惧多遥过，龙惊不敢吟。",
      "坳如开玉穴，危似走琼岑。",
      "但褫千人魄，那知伍相心。",
      "岸摧连古道，洲涨踣丛林。",
      "跳沫山皆湿，当江日半阴。",
      "天然与禹凿，此理遣谁寻。"
    ]
  },
  {
    "volume": 499,
    "sequence": 32,
    "title": "题李频新居",
    "author": "姚合",
    "content": [
      "赁居求贱处，深僻任人嫌。",
      "盖地花如绣，当门竹胜帘。",
      "劝僧尝药酒，教仆辨书签。",
      "庭际山宜小，休令著石添。"
    ]
  },
  {
    "volume": 499,
    "sequence": 33,
    "title": "寄题纵上人院",
    "author": "姚合",
    "content": [
      "营营是与非，前乐后还悲。",
      "今世已如此，他生愿似师。",
      "禅房空旦暮，画壁半陈隋。",
      "绕径苍苔迹，幽人来是谁。"
    ]
  },
  {
    "volume": 499,
    "sequence": 34,
    "title": "题山寺",
    "author": "姚合",
    "content": [
      "千重山崦里，楼阁影参差。",
      "未暇寻僧院，先看置寺碑。",
      "竹深行渐暗，石稳坐多时。",
      "古塔虫蛇善，阴廊鸟雀痴。",
      "云开上界近，泉落下方迟。",
      "为爱青桐叶，因题满树诗。"
    ]
  },
  {
    "volume": 499,
    "sequence": 35,
    "title": "题贞女祠",
    "author": "姚合",
    "content": [
      "此女骨为土，贞名不可移。",
      "精灵閟何处，蘋藻奠空祠。",
      "水石生异状，杉松无病枝。",
      "我来方谢雨，延滞失归期。"
    ]
  },
  {
    "volume": 499,
    "sequence": 36,
    "title": "题刑部马员外修行里南街新居",
    "author": "姚合",
    "content": [
      "帝里谁无宅，青山只属君。",
      "闲窗连竹色，幽砌上苔文。",
      "远近高低树，东西南北云。",
      "朝朝常独见，免被四邻分。"
    ]
  },
  {
    "volume": 499,
    "sequence": 37,
    "title": "题郭侍郎亲仁里幽居",
    "author": "姚合",
    "content": [
      "入门尘外思，苔径药苗间。",
      "洞里应生玉，庭前自有山。",
      "帝城唯此静，朝客更谁闲。",
      "野鹤松中语，时时去复还。"
    ]
  },
  {
    "volume": 499,
    "sequence": 38,
    "title": "题宣义池亭",
    "author": "姚合",
    "content": [
      "春入池亭好，风光暖更鲜。",
      "寻芳行不困，逐胜坐还迁。",
      "细草乱如发，幽禽鸣似弦。",
      "苔文翻古篆，石色学秋天。",
      "花落能漂酒，萍开解避船。",
      "暂来还愈疾，久住合成仙。",
      "迸笋支阶起，垂藤压树偏。",
      "此生应借看，自计买无钱。"
    ]
  },
  {
    "volume": 499,
    "sequence": 39,
    "title": "题薛十二池亭（一作王建诗）",
    "author": "姚合",
    "content": [
      "每日树边消一日，绕池行过又须行。",
      "异花多是非时有，好竹皆当要处生。",
      "斜立小桥看岛势，远移幽石作泉声。",
      "浮萍著岸风吹歇，水面无尘晚更清。"
    ]
  },
  {
    "volume": 499,
    "sequence": 40,
    "title": "题大理崔少卿驸马林亭",
    "author": "姚合",
    "content": [
      "每来归意懒，都尉似山人。",
      "台榭栖双鹭，松篁隔四邻。",
      "迸泉清胜雨，深洞暖如春。",
      "更看题诗处，前轩粉壁新。"
    ]
  },
  {
    "volume": 499,
    "sequence": 41,
    "title": "题杭州南亭",
    "author": "姚合",
    "content": [
      "旧隐即云林，思归日日深。",
      "如今来此地，无复有前心。",
      "古石生灵草，长松栖异禽。",
      "暮潮檐下过，溅浪湿衣襟。"
    ]
  },
  {
    "volume": 499,
    "sequence": 42,
    "title": "题郑驸马林亭",
    "author": "姚合",
    "content": [
      "东园连宅起，胜事与心期。",
      "幽洞自生药，新篁迸入池。",
      "密林行不尽，芳草坐难移。",
      "石翠疑无质，莺歌似有词。",
      "莎台高出树，藓壁净题诗。",
      "我独多来赏，九衢人不知。"
    ]
  },
  {
    "volume": 499,
    "sequence": 43,
    "title": "题厉玄侍御所居",
    "author": "姚合",
    "content": [
      "幽栖一亩宫，清峭似山峰。",
      "邻里不通径，俸钱唯买松。",
      "野人时寄宿，谷鸟自相逢。",
      "朝路床前是，谁知晓起慵。"
    ]
  },
  {
    "volume": 499,
    "sequence": 44,
    "title": "题田将军宅",
    "author": "姚合",
    "content": [
      "焚香书院最风流，莎草缘墙绿藓秋。",
      "近砌别穿浇药井，临街新起看山楼。",
      "栖禽恋竹明犹在，闲客观花夜未休。",
      "好是暗移城里宅，清凉浑得似江头。"
    ]
  },
  {
    "volume": 499,
    "sequence": 45,
    "title": "题崔驸马宅",
    "author": "姚合",
    "content": [
      "心在林泉身在城，凤凰楼下得闲名。",
      "洞中见凿寻仙路，月里犹烧煮药铛。",
      "数树异花皆敕赐，并竿修竹自天生。",
      "诗人多说离君宅，不得青苔地上行。"
    ]
  },
  {
    "volume": 499,
    "sequence": 46,
    "title": "题河上亭",
    "author": "姚合",
    "content": [
      "亭亭河上亭，鱼踯水禽鸣。",
      "九曲何时尽，千峰今日清。",
      "晨光秋更远，暑气夏常轻。",
      "杯里移樯影，琴中有浪声。",
      "岸莎连砌静，渔火入窗明。",
      "来此多沈醉，神高无宿酲。"
    ]
  },
  {
    "volume": 499,
    "sequence": 47,
    "title": "题长安薛员外水阁",
    "author": "姚合",
    "content": [
      "亭亭新阁成，风景益鲜明。",
      "石尽太湖色，水多湘渚声。",
      "翠筠和粉长，零露逐荷倾。",
      "时倚高窗望，幽寻小径行。",
      "林疏看鸟语，池近识鱼情。",
      "政暇招闲客，唯将酒送迎。"
    ]
  },
  {
    "volume": 499,
    "sequence": 48,
    "title": "题梁国公主池亭",
    "author": "姚合",
    "content": [
      "平阳池馆枕秦川，门锁南山一带烟。",
      "素奈花开西子面，绿榆枝种沈郎钱。",
      "装帘玳瑁随风落，庭岸䴔䴖趁暖眠。",
      "寂寞空余歌舞地，玉箫惊起凤归天。"
    ]
  },
  {
    "volume": 499,
    "sequence": 49,
    "title": "寄题尉迟少卿郊居",
    "author": "姚合",
    "content": [
      "卿仕在关东，林居思不穷。",
      "朝衣挂壁上，厩马放田中。",
      "隅坐唯禅子，随行只药童。",
      "砌莎留宿露，庭竹出清风。",
      "浓翠生苔点，辛香发桂丛。",
      "莲池伊水入，石径远山通。",
      "愚者心还静，高人迹自同。",
      "无能相近住，终日羡邻翁。"
    ]
  },
  {
    "volume": 499,
    "sequence": 50,
    "title": "题永城驿",
    "author": "姚合",
    "content": [
      "秋赋春还计尽违，自知身是拙求知。",
      "惟思旷海无休日，却喜孤舟似去时。",
      "连浦一程兼汴宋，夹堤千柳杂唐隋。",
      "从来此恨皆前达，敢负吾君作楚词。"
    ]
  }
]