[
  {
    "volume": 811,
    "sequence": 1,
    "title": "归山作",
    "author": "护国",
    "content": [
      "喧静各有路，偶随心所安。",
      "纵然在朝市，终不忘林峦。",
      "四皓将拂衣，二疏能挂冠。",
      "窗前隐逸传，每日三时看。",
      "靳尚那可论，屈原亦可叹。",
      "至今黄泉下，名及青云端。",
      "松牖见初月，花间礼古坛。",
      "何处论心怀，世上空漫漫。"
    ]
  },
  {
    "volume": 811,
    "sequence": 2,
    "title": "题醴陵玉仙观歌（一作灵一诗）",
    "author": "护国",
    "content": [
      "王乔一去空仙观，白云至今凝不散。",
      "星垣松殿几千秋，往往笙歌下天半。",
      "瀑布西行过石桥，黄精采根还采苗。",
      "路逢一人擎药碗，松花夜雨风吹满。",
      "自言家住在东坡，白犬相随邀我过。",
      "南山石上有棋局，曾使樵夫烂斧柯。"
    ]
  },
  {
    "volume": 811,
    "sequence": 3,
    "title": "访云母山僧",
    "author": "护国",
    "content": [
      "森然古岩里，净行一番僧。",
      "松下滤寒水，佛前挑夜灯。",
      "莲花国土异，贝叶梵书能。",
      "想到空王境，无心问爱憎。"
    ]
  },
  {
    "volume": 811,
    "sequence": 4,
    "title": "题王班水亭",
    "author": "护国",
    "content": [
      "湖上见秋色，旷然如尔怀。",
      "岂惟欢陇亩，兼亦外形骸。",
      "待月归山寺，弹琴坐暝斋。",
      "布衣闲自贵，何用谒天阶。"
    ]
  },
  {
    "volume": 811,
    "sequence": 5,
    "title": "山中寄王员外",
    "author": "护国",
    "content": [
      "为问幽兰桂，空山复若何。",
      "芬芳终有分，采折更谁过。",
      "望在轩阶近，恩沾雨露多。",
      "移居傥得地，长愿接琼柯。"
    ]
  },
  {
    "volume": 811,
    "sequence": 6,
    "title": "许州郑使君孩子（一作法振诗）",
    "author": "护国",
    "content": [
      "毛骨贵天生，肌肤片玉明。",
      "见人空解笑，弄物不知名。",
      "国器嗟犹小，门风望益清。",
      "抱来芳树下，时引凤雏声。"
    ]
  },
  {
    "volume": 811,
    "sequence": 7,
    "title": "怆故人旧居",
    "author": "护国",
    "content": [
      "惆怅至日暮，寒鸦啼树林。",
      "破阶苔色厚，残壁雨痕深。",
      "命与时不遇，福为祸所侵。",
      "空余行径在，令我叹人吟。"
    ]
  },
  {
    "volume": 811,
    "sequence": 8,
    "title": "逢灵道士",
    "author": "护国",
    "content": [
      "浮丘山上见黄冠，松柏森森登古坛。",
      "一茎青竹以为杖，数颗仙桃仍未餐。",
      "长安市里仍卖卜，武陵溪畔每烧丹。",
      "缩地往来无定所，花源到处路漫漫。"
    ]
  },
  {
    "volume": 811,
    "sequence": 9,
    "title": "别盛安",
    "author": "护国",
    "content": [
      "情人取次几淹留，别后南州与北州。",
      "月色为怜今夜客，砧声那似去年秋。",
      "欲除豺虎论三略，莫对云山咏四愁。",
      "亲故相逢且借问，古来无种是王侯。"
    ]
  },
  {
    "volume": 811,
    "sequence": 10,
    "title": "伤蔡处士",
    "author": "护国",
    "content": [
      "箧中遗草是琅玕，对此空令洒泪看。",
      "三径尚余行迹在，数萤犹是映书残。",
      "晨光不借泉门晓，暝色唯添陇树寒。",
      "欲问皇天天更远，有才无命说应难。"
    ]
  },
  {
    "volume": 811,
    "sequence": 11,
    "title": "临川道中",
    "author": "护国",
    "content": [
      "出谷入谷路回转，秋风已至归期晚。",
      "举头何处望来踪，万仞千山鸟飞远。"
    ]
  },
  {
    "volume": 811,
    "sequence": 12,
    "title": "赠张驸马斑竹柱杖",
    "author": "护国",
    "content": [
      "此君与我在云溪，劲节奇文胜杖藜。",
      "为有岁寒堪赠远，玉阶行处愿提携。"
    ]
  },
  {
    "volume": 811,
    "sequence": 13,
    "title": "病愈寄友",
    "author": "法振",
    "content": [
      "哀乐暗成疾，卧中芳月移。",
      "西山有清士，孤啸不可追。",
      "捣药昼林静，汲泉阴涧迟。",
      "微踪与麋鹿，远谢求羊知。"
    ]
  },
  {
    "volume": 811,
    "sequence": 14,
    "title": "程评事西园之作",
    "author": "法振",
    "content": [
      "谁向春莺道，名园已共知。",
      "檐前回水影，城上出花枝。",
      "摇拂烟云动，登临翰墨随。",
      "相招能不厌，山舍为君移。"
    ]
  },
  {
    "volume": 811,
    "sequence": 15,
    "title": "陈九溪中草堂",
    "author": "法振",
    "content": [
      "溪草落溅溅，鱼飞入稻田。",
      "早寒临洞月，轻素卷帘烟。",
      "弁页帻题新句，蓑衣象古贤。",
      "曙花闲秀色，三十六峰前。"
    ]
  },
  {
    "volume": 811,
    "sequence": 16,
    "title": "题天长阮少府湖上客归",
    "author": "法振",
    "content": [
      "孤棹移官舍，新农寄楚田。",
      "晴林渡海日，春草长湖烟。",
      "卧对闲鸥戏，谈经稚子贤。",
      "佳期更何许，应向啸台前。"
    ]
  },
  {
    "volume": 811,
    "sequence": 17,
    "title": "题万山许炼师",
    "author": "法振",
    "content": [
      "道成人不识，流水响空山。",
      "花暗轩窗外，云随坐卧间。",
      "验图名已久，绝粒事长闲。",
      "更欲昆仑去，羞看绛节还。"
    ]
  },
  {
    "volume": 811,
    "sequence": 18,
    "title": "河源破贼后赠袁将军",
    "author": "法振",
    "content": [
      "白羽三千驻，萧萧万里行。",
      "出关深汉垒，带月破蕃营。",
      "蔓草河原色，悲笳碎叶声。",
      "欲朝王母殿，前路驻高旌。"
    ]
  },
  {
    "volume": 811,
    "sequence": 19,
    "title": "越中赠程先生",
    "author": "法振",
    "content": [
      "纱帽度残春，虚舟寄一身。",
      "溪边逢越女，花里问秦人。",
      "古塞连山静，阴霞落海新。",
      "有时城郭去，暗与酒家亲。"
    ]
  },
  {
    "volume": 811,
    "sequence": 20,
    "title": "送常大夫赴朔方",
    "author": "法振",
    "content": [
      "关山今不掩，军候鸟先知。",
      "大汉嫖姚入，乌孙部曲随。",
      "高旌天外驻，寒角月中吹。",
      "归到长安第，花应再满枝。"
    ]
  },
  {
    "volume": 811,
    "sequence": 21,
    "title": "送人游闽越",
    "author": "法振",
    "content": [
      "不须行借问，为尔话闽中。",
      "海岛阴晴日，江帆来去风。",
      "道游玄度宅，身寄朗陵公。",
      "此别何伤远，如今关塞通。"
    ]
  },
  {
    "volume": 811,
    "sequence": 22,
    "title": "送褚先生海上寻封炼师",
    "author": "法振",
    "content": [
      "潮落风初定，天吴避客舟。",
      "近承三殿旨，欲向五湖游。",
      "不厌乌皮几，新缝鹤氅裘。",
      "明珠漂断岸，阴火映中流。",
      "华盖芝童引，神丹桂女收。",
      "悬知居缥缈，因为识浮丘。"
    ]
  },
  {
    "volume": 811,
    "sequence": 23,
    "title": "送韩侍御自使幕巡海北",
    "author": "法振",
    "content": [
      "微雨空山夜洗兵，绣衣朝拂海云清。",
      "幕中运策心应苦，马上吟诗卷已成。",
      "离亭不惜花源醉，古道犹看蔓草生。",
      "因说元戎能破敌，高歌一曲陇关情。"
    ]
  },
  {
    "volume": 811,
    "sequence": 24,
    "title": "张舍人南溪别业",
    "author": "法振",
    "content": [
      "新田绕屋半春耕，藜杖闲门引客行。",
      "山翠自成微雨色，谿花不隐乱泉声。",
      "渔家远到堪留兴，公府悬知欲厌名。",
      "入夜更宜明月满，双童唤出解吹笙。"
    ]
  },
  {
    "volume": 811,
    "sequence": 25,
    "title": "别卢使君归故栅村",
    "author": "法振",
    "content": [
      "归风白马引嘶声，落日犹看楚客情。",
      "塞口竹缘空戍没，潮头沙拥慢冈成。",
      "松田且欲亲耕种，郡守何偏问姓名。",
      "东道宿程投故栅，依依渔父解相迎。"
    ]
  },
  {
    "volume": 811,
    "sequence": 26,
    "title": "丹阳浦送客之海上",
    "author": "法振",
    "content": [
      "不到终南向几秋，移居更欲近沧洲。",
      "风吹雨色连村暗，潮拥菱花出岸浮。",
      "漠漠望中春自艳，寥寥泊处夜堪愁。",
      "如君岂得空高枕，只益天书遣远求。"
    ]
  },
  {
    "volume": 811,
    "sequence": 27,
    "title": "月夜泛舟",
    "author": "法振",
    "content": [
      "西塞长云尽，南湖片月斜。",
      "漾舟人不见，卧入武陵花。"
    ]
  },
  {
    "volume": 811,
    "sequence": 28,
    "title": "送友人之上都",
    "author": "法振",
    "content": [
      "玉帛征贤楚客稀，猿啼相送武陵归。",
      "湖头望入桃花去，一片春帆带雨飞。"
    ]
  },
  {
    "volume": 811,
    "sequence": 29,
    "title": "句",
    "author": "法振",
    "content": [
      "画鼓催来锦臂襄，小娥双起整霓裳。"
    ]
  }
]