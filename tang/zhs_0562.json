[
  {
    "volume": 562,
    "sequence": 1,
    "title": "早春",
    "author": "刘威",
    "content": [
      "晓来庭户外，草树似依依。",
      "一夜东风起，万山春色归。",
      "冰消泉派动，日暖露珠晞。",
      "已酝看花酒，娇莺莫预飞。"
    ]
  },
  {
    "volume": 562,
    "sequence": 2,
    "title": "伤春感怀",
    "author": "刘威",
    "content": [
      "花飞惜不得，年长更堪悲。",
      "春尽有归日，老来无去时。",
      "风前千片雪，镜里数茎丝。",
      "肠断青山暮，独攀杨柳枝。"
    ]
  },
  {
    "volume": 562,
    "sequence": 3,
    "title": "闰三月",
    "author": "刘威",
    "content": [
      "三年皆一闰，此闰胜常时。",
      "莫怪花开晚，都缘春尽迟。",
      "节分炎气近，律应蕙风移。",
      "梦得成胡蝶，芳菲幸不遗。"
    ]
  },
  {
    "volume": 562,
    "sequence": 4,
    "title": "早秋游湖上亭",
    "author": "刘威",
    "content": [
      "危亭秋尚早，野思已无穷。",
      "竹叶一尊酒，荷香四座风。",
      "晓烟孤屿外，归鸟夕阳中。",
      "渐爱湖光冷，移舟月满空。"
    ]
  },
  {
    "volume": 562,
    "sequence": 5,
    "title": "宿渔家",
    "author": "刘威",
    "content": [
      "竹屋清江上，风烟四五家。",
      "水园分芰叶，邻界认芦花。",
      "雨到鱼翻浪，洲回鸟傍沙。",
      "月明何处去，片片席帆斜。"
    ]
  },
  {
    "volume": 562,
    "sequence": 6,
    "title": "旅中早秋",
    "author": "刘威",
    "content": [
      "金威生止水，爽气遍遥空。",
      "草色萧条路，槐花零落风。",
      "夜来万里月，觉后一声鸿。",
      "莫问前程事，飒然沙上蓬。"
    ]
  },
  {
    "volume": 562,
    "sequence": 7,
    "title": "早秋西归有怀",
    "author": "刘威",
    "content": [
      "求归方有计，惜别更堪愁。",
      "上马江城暮，出郊山戍秋。",
      "暗销何限事，白尽去年头。",
      "莫怪频惆怅，异乡难再游。"
    ]
  },
  {
    "volume": 562,
    "sequence": 8,
    "title": "冬夜旅怀",
    "author": "刘威",
    "content": [
      "寒窗危竹枕，月过半床阴。",
      "嫩叶不归梦，晴虫成苦吟。",
      "酒无通夜力，事满五更心。",
      "寂寞谁相似，残灯与素琴。"
    ]
  },
  {
    "volume": 562,
    "sequence": 9,
    "title": "塞上作",
    "author": "刘威",
    "content": [
      "萧萧陇水侧，落日客愁中。",
      "古塞一声笛，长沙千里风。",
      "鸟无栖息处，人爱战争功。",
      "数夜城头月，弯弯如引弓。"
    ]
  },
  {
    "volume": 562,
    "sequence": 10,
    "title": "秋日寄陈景孚秀才",
    "author": "刘威",
    "content": [
      "征车日已远，物候尚凄凄。",
      "风叶青桐落，露花红槿低。",
      "心随秦国远，梦到楚山迷。",
      "却恨衔芦雁，秋飞不向西。"
    ]
  },
  {
    "volume": 562,
    "sequence": 11,
    "title": "冬日送友人西归",
    "author": "刘威",
    "content": [
      "北风吹别思，杳杳度云山。",
      "满望是归处，一生犹未闲。",
      "知音方见誉，浮宦久相关。",
      "空有心如月，同居千里还。"
    ]
  },
  {
    "volume": 562,
    "sequence": 12,
    "title": "感寓",
    "author": "刘威",
    "content": [
      "海竭山移岁月深，分明齐得世人心。",
      "颜回徒恨少成古，彭祖何曾老至今。",
      "须向道中平贵贱，还从限内任浮沉。",
      "他年免似骊山鬼，信有蓬莱不可寻。"
    ]
  },
  {
    "volume": 562,
    "sequence": 13,
    "title": "七夕",
    "author": "刘威",
    "content": [
      "乌鹊桥成上界通，千秋灵会此宵同。",
      "云收喜气星楼晓，香拂轻尘玉殿空。",
      "翠辇不行青草路，金銮徒候白榆风。",
      "采盘花阁无穷意，只在游丝一缕中。"
    ]
  },
  {
    "volume": 562,
    "sequence": 14,
    "title": "晚春陪王员外东塘游宴",
    "author": "刘威",
    "content": [
      "水绿山青春日长，政成因暇泛回塘。",
      "初移柳岸笙歌合，欲过蘋洲罗绮香。",
      "共济已惊依玉树，随流还许醉金觞。",
      "一声画角严城暮，云雨分时满路光。"
    ]
  },
  {
    "volume": 562,
    "sequence": 15,
    "title": "游东湖黄处士园林",
    "author": "刘威",
    "content": [
      "偶向东湖更向东，数声鸡犬翠微中。",
      "遥知杨柳是门处，似隔芙蓉无路通。",
      "樵客出来山带雨，渔舟过去水生风。",
      "物情多与闲相称，所恨求安计不同。"
    ]
  },
  {
    "volume": 562,
    "sequence": 16,
    "title": "题许子正处士新池",
    "author": "刘威",
    "content": [
      "坐爱风尘日已西，功成得与化工齐。",
      "巧分孤岛思何远，欲似五湖心易迷。",
      "渐有野禽来试水，又怜春草自侵堤。",
      "那堪更到芙蓉拆，晚夕香联桃李蹊。"
    ]
  },
  {
    "volume": 562,
    "sequence": 17,
    "title": "旅怀",
    "author": "刘威",
    "content": [
      "物态人心渐渺茫，十年徒学钓沧浪。",
      "老将何面还吾土，梦有惊魂在楚乡。",
      "自是一身嫌苟合，谁怜今日欲佯狂。",
      "无名无位却无事，醉落乌纱卧夕阳。"
    ]
  },
  {
    "volume": 562,
    "sequence": 18,
    "title": "早秋归",
    "author": "刘威",
    "content": [
      "数口飘零身未回，梦魂遥断越王台。",
      "家书欲寄雁飞远，客恨正深秋又来。",
      "风解绿杨三署冷，月当银汉四山开。",
      "茫茫归路在何处，砧杵一声心已摧。"
    ]
  },
  {
    "volume": 562,
    "sequence": 19,
    "title": "欧阳示新诗因贻四韵",
    "author": "刘威",
    "content": [
      "冲戛瑶琼得至音，数篇清越应南金。",
      "都由苦思无休日，已证前贤不到心。",
      "风入寒松声自古，水归沧海意皆深。",
      "欲知字字惊神鬼，一气秋时试夜吟。"
    ]
  },
  {
    "volume": 562,
    "sequence": 20,
    "title": "尉迟将军",
    "author": "刘威",
    "content": [
      "天仗拥门希授钺，重臣入梦岂安金。",
      "江河定后威风在，社稷危来寄托深。",
      "扶病暂将弓试力，感恩重与剑论心。",
      "明妃若遇英雄世，青冢何由怨陆沉。"
    ]
  },
  {
    "volume": 562,
    "sequence": 21,
    "title": "赠欧阳秀才",
    "author": "刘威",
    "content": [
      "桐上知音日下身，道光谁不仰清尘。",
      "偶来水馆逢为客，旧熟诗名似故人。",
      "永日空惊沧海阔。",
      "何年重见白头新。",
      "权门要路应行遍，闲伴山夫一夜贫。"
    ]
  },
  {
    "volume": 562,
    "sequence": 22,
    "title": "赠道者",
    "author": "刘威",
    "content": [
      "五云深处有真仙，岁月催多却少年。",
      "入郭不知今世事，卖丹犹觅古时钱。",
      "闲寻白鹿眠瑶草，暗摘红桃去洞天。",
      "时向人间深夜坐，鬼神长在药囊边。"
    ]
  },
  {
    "volume": 562,
    "sequence": 23,
    "title": "赠道者",
    "author": "刘威",
    "content": [
      "道帔轻裾三岛云，绿髯长占镜中春。",
      "高风已驾祥鸾驭，浮世休惊野马尘。",
      "过海独辞王母面，度关谁识老聃身。",
      "儒生也爱长生术，不见人间大笑人。"
    ]
  },
  {
    "volume": 562,
    "sequence": 24,
    "title": "遣怀寄欧阳秀才",
    "author": "刘威",
    "content": [
      "地上江河天上乌，百年流转只须臾。",
      "平生闲过日将日，欲老始知吾负吾。",
      "似豹一班时或有，如龟三顾岂全无。",
      "古来晚达人何限，莫笑空枝犹望苏。"
    ]
  },
  {
    "volume": 562,
    "sequence": 25,
    "title": "送元秀才入道",
    "author": "刘威",
    "content": [
      "不教荣乐损天机，愿逐鸾皇次第飞。",
      "明月满时开道帔，欲尘飘处脱儒衣，只携仙籍还金洞，便与时流隔翠微。",
      "空有缄题报亲爱，一千年后始西归。"
    ]
  },
  {
    "volume": 562,
    "sequence": 26,
    "title": "三闾大夫",
    "author": "刘威",
    "content": [
      "三闾一去湘山老，烟水悠悠痛古今。",
      "青史已书殷鉴在，词人劳咏楚江深。",
      "竹移低影潜贞节，月入中流洗恨心。",
      "再引离骚见微旨，肯教渔父会升沈。"
    ]
  },
  {
    "volume": 562,
    "sequence": 27,
    "title": "伤曾秀才马",
    "author": "刘威",
    "content": [
      "买得龙媒越水濆，轻桃细杏色初分。",
      "秋归未过阳关日，夜魄忽销阴塞云。",
      "吴练已知随影没，朔风犹想带嘶闻。",
      "临轩振策休惆怅，坐致烟霄只在君。"
    ]
  },
  {
    "volume": 562,
    "sequence": 28,
    "title": "喷玉泉冥会诗八首·白衣叟途中吟二首",
    "author": "李玖",
    "content": [
      "春草萋萋春水绿，野棠开尽飘香玉。",
      "绣岭宫前鹤发人，犹唱开元太平曲。",
      "厌世逃名者，谁能答姓名。",
      "曾闻王乐否，眷取路傍情。"
    ]
  },
  {
    "volume": 562,
    "sequence": 29,
    "title": "喷玉泉冥会诗八首·白衣叟述甘棠馆西楹诗",
    "author": "李玖",
    "content": [
      "浮云凄惨日微明，沉痛将军负罪名。",
      "白昼叫阍无近戚，缟衣饮气只门生。",
      "佳人暗泣填宫泪，厩马连嘶换主声。",
      "六合茫茫皆汉土，此身无处哭田横。"
    ]
  },
  {
    "volume": 562,
    "sequence": 30,
    "title": "喷玉泉冥会诗八首·白衣叟喷玉泉感旧游书怀",
    "author": "李玖",
    "content": [
      "树色川光向晚晴，旧曾游处事分明。",
      "鼠穿月榭荆榛合，草掩花园畦垄平。",
      "迹陷黄沙仍未寤，罪标青简竟何名。",
      "伤心谷口东流水，犹喷当时寒玉声。"
    ]
  },
  {
    "volume": 562,
    "sequence": 31,
    "title": "喷玉泉冥会诗八首·四丈夫同赋",
    "author": "李玖",
    "content": [
      "鸟啼莺语思何穷，一世荣华一梦中。",
      "李固有冤藏蠹简，邓攸无子续清风。",
      "文章高韵传流水，丝管遗音托草虫。",
      "春月不知人事改，闲垂光影照洿宫。",
      "桃蹊李径尽荒凉，访旧寻新益自伤。",
      "虽有衣衾藏李固，终无表疏雪王章。",
      "羁魂尚觉霜风冷，朽骨徒惊月桂香。",
      "天爵竟为人爵误，谁能高叫问苍苍。",
      "落花寂寂草绵绵，云影山光尽宛然。",
      "坏室基摧新石鼠，潴宫水引故山泉。",
      "青云自致惭天爵，白首同归感昔贤。",
      "惆怅林间中夜月，孤光曾照读书筵。",
      "新荆棘路旧衡门，又驻高车会一尊。",
      "寒骨未沾新雨露，春风不长败兰荪。",
      "丹诚岂分埋幽壤，白日终希照覆盆。",
      "珍重昔年金谷友，共来泉际话幽魂。"
    ]
  },
  {
    "volume": 562,
    "sequence": 32,
    "title": "下第归宜春酬黄颇饯别",
    "author": "潘唐",
    "content": [
      "圣代澄清雨露均，独怀惆怅出咸秦。",
      "承明未荐相如赋，故国犹惭季子贫。",
      "御苑钟声临远水，都门树色背行尘。",
      "一从此地曾携手，益羡江头桃李春。"
    ]
  }
]