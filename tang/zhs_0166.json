[
  {
    "volume": 166,
    "sequence": 1,
    "title": "襄阳歌",
    "author": "李白",
    "content": [
      "落日欲没岘山西，倒著接篱花下迷。",
      "襄阳小儿齐拍手，拦街争唱白铜鞮。",
      "傍人借问笑何事，笑杀山翁醉似泥。",
      "鸬鹚杓，鹦鹉杯。",
      "百年三万六千日，一日须倾三百杯。",
      "遥看汉水鸭头绿，恰似葡萄初酦醅。",
      "此江若变作春酒，垒麹便筑糟丘台。",
      "千金骏马换小妾，笑坐雕鞍歌落梅。",
      "车傍侧挂一壶酒，凤笙龙管行相催。",
      "咸阳市中叹黄犬，何如月下倾金罍。",
      "君不见晋朝羊公一片石，龟头剥落生莓苔。",
      "泪亦不能为之堕，心亦不能为之哀。",
      "清风朗月不用一钱买，玉山自倒非人推。",
      "舒州杓，力士铛，李白与尔同死生。",
      "襄王云雨今安在，江水东流猿夜声。"
    ]
  },
  {
    "volume": 166,
    "sequence": 2,
    "title": "南都行",
    "author": "李白",
    "content": [
      "南都信佳丽，武阙横西关。",
      "白水真人居，万商罗鄽闤。",
      "高楼对紫陌，甲第连青山。",
      "此地多英豪，邈然不可攀。",
      "陶朱与五羖，名播天壤间。",
      "丽华秀玉色，汉女娇朱颜。",
      "清歌遏流云，艳舞有馀闲。",
      "遨游盛宛洛，冠盖随风还。",
      "走马红阳城，呼鹰白河湾。",
      "谁识卧龙客，长吟愁鬓斑。"
    ]
  },
  {
    "volume": 166,
    "sequence": 3,
    "title": "江上吟",
    "author": "李白",
    "content": [
      "木兰之枻沙棠舟，玉箫金管坐两头。",
      "美酒尊中置千斛，载妓随波任去留。",
      "仙人有待乘黄鹤，海客无心随白鸥。",
      "屈平词赋悬日月，楚王台榭空山丘。",
      "兴酣落笔摇五岳，诗成笑傲凌沧洲。",
      "功名富贵若长在，汉水亦应西北流。"
    ]
  },
  {
    "volume": 166,
    "sequence": 4,
    "title": "侍从宜春苑奉诏赋龙池柳色初青听新莺百啭歌",
    "author": "李白",
    "content": [
      "东风已绿瀛洲草，紫殿红楼觉春好。",
      "池南柳色半青青，萦烟袅娜拂绮城。",
      "垂丝百尺挂雕楹，上有好鸟相和鸣，间关早得春风情。",
      "春风卷入碧云去，千门万户皆春声。",
      "是时君王在镐京，五云垂晖耀紫清。",
      "仗出金宫随日转，天回玉辇绕花行。",
      "始向蓬莱看舞鹤，还过茝石听新莺。",
      "新莺飞绕上林苑，愿入箫韶杂凤笙。"
    ]
  },
  {
    "volume": 166,
    "sequence": 5,
    "title": "玉壶吟",
    "author": "李白",
    "content": [
      "烈士击玉壶，壮心惜暮年。",
      "三杯拂剑舞秋月，忽然高咏涕泗涟。",
      "凤凰初下紫泥诏，谒帝称觞登御筵。",
      "揄扬九重万乘主，谑浪赤墀青琐贤。",
      "朝天数换飞龙马，敕赐珊瑚白玉鞭。",
      "世人不识东方朔，大隐金门是谪仙。",
      "西施宜笑复宜颦，丑女效之徒累身。",
      "君王虽爱蛾眉好，无奈宫中妒杀人。"
    ]
  },
  {
    "volume": 166,
    "sequence": 6,
    "title": "豳歌行，上新平长史兄粲",
    "author": "李白",
    "content": [
      "豳谷稍稍振庭柯，泾水浩浩扬湍波。",
      "哀鸿酸嘶暮声急，愁云苍惨寒气多。",
      "忆昨去家此为客，荷花初红柳条碧。",
      "中宵出饮三百杯，明朝归揖二千石。",
      "宁知流寓变光辉，胡霜萧飒绕客衣。",
      "寒灰寂寞凭谁暖，落叶飘扬何处归。",
      "吾兄行乐穷曛旭，满堂有美颜如玉。",
      "赵女长歌入彩云，燕姬醉舞娇红烛。",
      "狐裘兽炭酌流霞，壮士悲吟宁见嗟。",
      "前荣后枯相翻覆，何惜馀光及棣华。"
    ]
  },
  {
    "volume": 166,
    "sequence": 7,
    "title": "西岳云台歌，送丹丘子",
    "author": "李白",
    "content": [
      "西岳峥嵘何壮哉，黄河如丝天际来。",
      "黄河万里触山动，盘涡毂转秦地雷。",
      "荣光休气纷五彩，千年一清圣人在。",
      "巨灵咆哮擘两山，洪波喷箭射东海。",
      "三峰却立如欲摧，翠崖丹谷高掌开。",
      "白帝金精运元气，石作莲花云作台。",
      "云台阁道连窈冥，中有不死丹丘生。",
      "明星玉女备洒扫，麻姑搔背指爪轻。",
      "我皇手把天地户，丹丘谈天与天语。",
      "九重出入生光辉，东来蓬莱复西归。",
      "玉浆倘惠故人饮，骑二茅龙上天飞。"
    ]
  },
  {
    "volume": 166,
    "sequence": 8,
    "title": "元丹丘歌",
    "author": "李白",
    "content": [
      "元丹丘，爱神仙。",
      "朝饮颍川之清流，暮还嵩岑之紫烟，三十六峰长周旋。",
      "长周旋，蹑星虹，身骑飞龙耳生风，横河跨海与天通，我知尔游心无穷。"
    ]
  },
  {
    "volume": 166,
    "sequence": 9,
    "title": "扶风豪士歌",
    "author": "李白",
    "content": [
      "洛阳三月飞胡沙，洛阳城中人怨嗟。",
      "天津流水波赤血，白骨相撑如乱麻。",
      "我亦东奔向吴国，浮云四塞道路赊。",
      "东方日出啼早鸦，城门人开扫落花。",
      "梧桐杨柳拂金井，来醉扶风豪士家。",
      "扶风豪士天下奇，意气相倾山可移。",
      "作人不倚将军势，饮酒岂顾尚书期。",
      "雕盘绮食会众客，吴歌赵舞香风吹。",
      "原尝春陵六国时，开心写意君所知。",
      "堂中各有三千士，明日报恩知是谁。",
      "抚长剑，一扬眉，清水白石何离离。",
      "脱吾帽，向君笑。",
      "饮君酒，为君吟。",
      "张良未逐赤松去，桥边黄石知我心。"
    ]
  },
  {
    "volume": 166,
    "sequence": 10,
    "title": "同族弟金城尉叔卿烛照山水壁画歌",
    "author": "李白",
    "content": [
      "高堂粉壁图蓬瀛，烛前一见沧洲清。",
      "洪波汹涌山峥嵘，皎若丹丘隔海望赤城。",
      "光中乍喜岚气灭，谓逢山阴晴后雪。",
      "回溪碧流寂无喧，又如秦人月下窥花源。",
      "了然不觉清心魂，只将叠嶂鸣秋猿。",
      "与君对此欢未歇，放歌行吟达明发。",
      "却顾海客扬云帆，便欲因之向溟渤。"
    ]
  },
  {
    "volume": 166,
    "sequence": 11,
    "title": "白毫子歌",
    "author": "李白",
    "content": [
      "淮南小山白毫子，乃在淮南小山里。",
      "夜卧松下云，朝餐石中髓。",
      "小山连绵向江开，碧峰巉岩绿水回。",
      "余配白毫子，独酌流霞杯。",
      "拂花弄琴坐青苔，绿萝树下春风来。",
      "南窗萧飒松声起，凭崖一听清心耳。",
      "可得见，未得亲。",
      "八公携手五云去，空馀桂树愁杀人。"
    ]
  },
  {
    "volume": 166,
    "sequence": 12,
    "title": "梁园吟",
    "author": "李白",
    "content": [
      "我浮黄云去京阙，挂席欲进波连山。",
      "天长水阔厌远涉，访古始及平台间。",
      "平台为客忧思多，对酒遂作梁园歌。",
      "却忆蓬池阮公咏，因吟渌水扬洪波。",
      "洪波浩荡迷旧国，路远西归安可得。",
      "人生达命岂暇愁，且饮美酒登高楼。",
      "平头奴子摇大扇，五月不热疑清秋。",
      "玉盘杨梅为君设，吴盐如花皎白雪。",
      "持盐把酒但饮之，莫学夷齐事高洁。",
      "昔人豪贵信陵君，今人耕种信陵坟。",
      "荒城虚照碧山月，古木尽入苍梧云。",
      "梁王宫阙今安在，枚马先归不相待。",
      "舞影歌声散绿池，空馀汴水东流海。",
      "沉吟此事泪满衣，黄金买醉未能归。",
      "连呼五白行六博，分曹赌酒酣驰辉。",
      "歌且谣，意方远。",
      "东山高卧时起来，欲济苍生未应晚。"
    ]
  },
  {
    "volume": 166,
    "sequence": 13,
    "title": "鸣皋歌，送岑征君（时梁园三尺雪，在清泠池作）",
    "author": "李白",
    "content": [
      "若有人兮思鸣皋，阻积雪兮心烦劳。",
      "洪河凌竞不可以径度，冰龙鳞兮难容舠。",
      "邈仙山之峻极兮，闻天籁之嘈嘈。",
      "霜崖缟皓以合沓兮，若长风扇海涌沧溟之波涛。",
      "玄猿绿罴，舔舕崟岌。",
      "危柯振石，骇胆栗魄，群呼而相号。",
      "峰峥嵘以路绝，挂星辰于岩嶅。",
      "送君之归兮，动鸣皋之新作。",
      "交鼓吹兮弹丝，觞清泠之池阁。",
      "君不行兮何待，若反顾之黄鹤。",
      "扫梁园之群英，振大雅于东洛。",
      "巾征轩兮历阻折，寻幽居兮越巘崿。",
      "盘白石兮坐素月，琴松风兮寂万壑。",
      "望不见兮心氛氲，萝冥冥兮霰纷纷。",
      "水横洞以下渌，波小声而上闻。",
      "虎啸谷而生风，龙藏溪而吐云。",
      "寡鹤清唳，饥鼯颦呻。",
      "魂独处此幽默兮，愀空山而愁人。",
      "鸡聚族以争食，凤孤飞而无邻。",
      "蝘蜓嘲龙，鱼目混珍。",
      "嫫母衣锦，西施负薪。",
      "若使巢由桎梏于轩冕兮，亦奚异乎夔龙蹩躠于风尘。",
      "哭何苦而救楚，笑何夸而却秦。",
      "吾诚不能学二子沽名矫节以耀世兮，固将弃天地而遗身。",
      "白鸥兮飞来，长与君兮相亲。"
    ]
  },
  {
    "volume": 166,
    "sequence": 14,
    "title": "鸣皋歌奉饯从翁清归五崖山居（河南府陆浑县有鸣皋山）",
    "author": "李白",
    "content": [
      "忆昨鸣皋梦里还，手弄素月清潭间。",
      "觉时枕席非碧山，侧身西望阻秦关。",
      "麒麟阁上春还早，著书却忆伊阳好。",
      "青松来风吹古道，绿萝飞花覆烟草。",
      "我家仙翁爱清真，才雄草圣凌古人，欲卧鸣皋绝世尘。",
      "鸣皋微茫在何处，五崖峡水横樵路。",
      "身披翠云裘，袖拂紫烟去。",
      "去时应过嵩少间，相思为折三花树。"
    ]
  },
  {
    "volume": 166,
    "sequence": 15,
    "title": "劳劳亭歌（在江宁县南十五里古送别之所，一名临沧观）",
    "author": "李白",
    "content": [
      "金陵劳劳送客堂，蔓草离离生道傍。",
      "古情不尽东流水，此地悲风愁白杨。",
      "我乘素舸同康乐，朗咏清川飞夜霜。",
      "昔闻牛渚吟五章，今来何谢袁家郎。",
      "苦竹寒声动秋月，独宿空帘归梦长。"
    ]
  },
  {
    "volume": 166,
    "sequence": 16,
    "title": "横江词六首",
    "author": "李白",
    "content": [
      "人道横江好，侬道横江恶。",
      "一风三日吹倒山，白浪高于瓦官阁。",
      "海潮南去过浔阳，牛渚由来险马当。",
      "横江欲渡风波恶，一水牵愁万里长。",
      "横江西望阻西秦，汉水东连扬子津。",
      "白浪如山那可渡，狂风愁杀峭帆人。",
      "海神来过恶风回，浪打天门石壁开。",
      "浙江八月何如此，涛似连山喷雪来。",
      "横江馆前津吏迎，向余东指海云生。",
      "郎今欲渡缘何事，如此风波不可行。",
      "月晕天风雾不开，海鲸东蹙百川回。",
      "惊波一起三山动，公无渡河归去来。"
    ]
  },
  {
    "volume": 166,
    "sequence": 17,
    "title": "金陵城西楼月下吟",
    "author": "李白",
    "content": [
      "金陵夜寂凉风发，独上高楼望吴越。",
      "白云映水摇空城，白露垂珠滴秋月。",
      "月下沉吟久不归，古来相接眼中稀。",
      "解道澄江净如练，令人长忆谢玄晖。"
    ]
  },
  {
    "volume": 166,
    "sequence": 18,
    "title": "东山吟",
    "author": "李白",
    "content": [
      "携妓东土山，怅然悲谢安。",
      "我妓今朝如花月，他妓古坟荒草寒。",
      "白鸡梦后三百岁，洒酒浇君同所欢。",
      "酣来自作青海舞，秋风吹落紫绮冠。",
      "彼亦一时，此亦一时，浩浩洪流之咏何必奇。"
    ]
  },
  {
    "volume": 166,
    "sequence": 19,
    "title": "僧伽歌",
    "author": "李白",
    "content": [
      "真僧法号号僧伽，有时与我论三车。",
      "问言诵咒几千遍，口道恒河沙复沙。",
      "此僧本住南天竺，为法头陀来此国。",
      "戒得长天秋月明，心如世上青莲色。",
      "意清净，貌棱棱。",
      "亦不减，亦不增。",
      "瓶里千年铁柱骨，手中万岁胡孙藤。",
      "嗟予落魄江淮久，罕遇真僧说空有。",
      "一言散尽波罗夷，再礼浑除犯轻垢。"
    ]
  },
  {
    "volume": 166,
    "sequence": 20,
    "title": "白云歌，送刘十六归山",
    "author": "李白",
    "content": [
      "楚山秦山皆白云，白云处处长随君。",
      "长随君，君入楚山里，云亦随君渡湘水。",
      "湘水上，女萝衣，白云堪卧君早归。"
    ]
  },
  {
    "volume": 166,
    "sequence": 21,
    "title": "金陵歌，送别范宣",
    "author": "李白",
    "content": [
      "石头巉岩如虎踞，凌波欲过沧江去。",
      "钟山龙盘走势来，秀色横分历阳树。",
      "四十馀帝三百秋，功名事迹随东流。",
      "白马小儿谁家子，泰清之岁来关囚。",
      "金陵昔时何壮哉，席卷英豪天下来。",
      "冠盖散为烟雾尽，金舆玉座成寒灰。",
      "扣剑悲吟空咄嗟，梁陈白骨乱如麻。",
      "天子龙沉景阳井，谁歌玉树后庭花。",
      "此地伤心不能道，目下离离长春草。",
      "送尔长江万里心，他年来访南山老。"
    ]
  },
  {
    "volume": 166,
    "sequence": 22,
    "title": "笑歌行（以下二首，苏轼云是伪作）",
    "author": "李白",
    "content": [
      "笑矣乎，笑矣乎。",
      "君不见曲如钩，古人知尔封公侯。",
      "君不见直如弦，古人知尔死道边。",
      "张仪所以只掉三寸舌，苏秦所以不垦二顷田。",
      "笑矣乎，笑矣乎。",
      "君不见沧浪老人歌一曲，还道沧浪濯吾足。",
      "平生不解谋此身，虚作离骚遣人读。",
      "笑矣乎，笑矣乎。",
      "赵有豫让楚屈平，卖身买得千年名。",
      "巢由洗耳有何益，夷齐饿死终无成。",
      "君爱身后名，我爱眼前酒。",
      "饮酒眼前乐，虚名何处有。",
      "男儿穷通当有时，曲腰向君君不知。",
      "猛虎不看几上肉，洪炉不铸囊中锥。",
      "笑矣乎，笑矣乎。",
      "宁武子，朱买臣，扣角行歌背负薪。",
      "今日逢君君不识，岂得不如佯狂人。"
    ]
  },
  {
    "volume": 166,
    "sequence": 23,
    "title": "悲歌行",
    "author": "李白",
    "content": [
      "悲来乎，悲来乎。",
      "主人有酒且莫斟，听我一曲悲来吟。",
      "悲来不吟还不笑，天下无人知我心。",
      "君有数斗酒，我有三尺琴。",
      "琴鸣酒乐两相得，一杯不啻千钧金。",
      "悲来乎，悲来乎。",
      "天虽长，地虽久，金玉满堂应不守。",
      "富贵百年能几何，死生一度人皆有。",
      "孤猿坐啼坟上月，且须一尽杯中酒。",
      "悲来乎，悲来乎。",
      "凤凰不至河无图，微子去之箕子奴。",
      "汉帝不忆李将军，楚王放却屈大夫。",
      "悲来乎，悲来乎。",
      "秦家李斯早追悔，虚名拨向身之外。",
      "范子何曾爱五湖，功成名遂身自退。",
      "剑是一夫用，书能知姓名。",
      "惠施不肯干万乘，卜式未必穷一经。",
      "还须黑头取方伯，莫谩白首为儒生。"
    ]
  }
]