[
  {
    "volume": 662,
    "sequence": 1,
    "title": "夜泊义兴戏呈邑宰",
    "author": "罗隐",
    "content": [
      "溪畔维舟问戴星，此中三害有图经。",
      "长桥可避南山远，却恐难防是最灵。"
    ]
  },
  {
    "volume": 662,
    "sequence": 2,
    "title": "听琵琶",
    "author": "罗隐",
    "content": [
      "香筵酒散思朝散，偶向梧桐暗处闻。",
      "大底曲中皆有恨，满楼人自不知君。"
    ]
  },
  {
    "volume": 662,
    "sequence": 3,
    "title": "经耒阳杜工部墓",
    "author": "罗隐",
    "content": [
      "紫菊馨香覆楚醪，奠君江畔雨萧骚。",
      "旅魂自是才相累，闲骨何妨冢更高。",
      "騄骥丧来空蹇蹶，芝兰衰后长蓬蒿。",
      "屈原宋玉邻君处，几驾青螭缓郁陶。"
    ]
  },
  {
    "volume": 662,
    "sequence": 4,
    "title": "题袁溪张逸人所居",
    "author": "罗隐",
    "content": [
      "蒲梢猎猎燕差差，数里溪光日落时。",
      "芳树文君机上锦，远山孙寿镜中眉。",
      "鸡窗夜静开书卷，鱼槛春深展钓丝。",
      "若使浮名拘绊得，世间何处有男儿。"
    ]
  },
  {
    "volume": 662,
    "sequence": 5,
    "title": "升平公主旧第",
    "author": "罗隐",
    "content": [
      "乘凤仙人降此时，玉篇才罢到文词。",
      "两轮水磑光明照，百尺鲛绡换好诗。",
      "带砺山河今尽在，风流樽俎见无期。",
      "坛场客散香街暝，惆怅齐竽取次吹。"
    ]
  },
  {
    "volume": 662,
    "sequence": 6,
    "title": "寄黔中王从事",
    "author": "罗隐",
    "content": [
      "故人刀笔事军书，南转黔江半月余。",
      "别后乡关情几许，近来诗酒兴何如？",
      "贪将醉袖矜莺谷，不把瑶缄附鲤鱼。",
      "今日举觞君莫问，生涯牢落鬓萧疏。"
    ]
  },
  {
    "volume": 662,
    "sequence": 7,
    "title": "关亭春望",
    "author": "罗隐",
    "content": [
      "关畔春云拂马头，马前春事共悠悠。",
      "风摇岸柳长条困，露裛山花小朵愁。",
      "信越功名高似狗，裴王气力大于牛。",
      "未知至竟将何用，渭水泾川一向流。"
    ]
  },
  {
    "volume": 662,
    "sequence": 8,
    "title": "寄徐济进士",
    "author": "罗隐",
    "content": [
      "往年疏懒共江湖，月满花香记得无。",
      "霜压楚莲秋后折，雨催蛮酒夜深酤。",
      "红尘偶别迷前事，丹桂相倾愧后徒。",
      "出得函关抽得手，从来不及阮元瑜。"
    ]
  },
  {
    "volume": 662,
    "sequence": 9,
    "title": "寄韦赡",
    "author": "罗隐",
    "content": [
      "石城蓑笠阻心期，落尽山花有所思。",
      "羸马二年蓬转后，故人何处月明时？",
      "风催晓雁看看别，雨胁秋蝇渐渐痴。",
      "禅智阑干市桥酒，纵然相见只相悲。"
    ]
  },
  {
    "volume": 662,
    "sequence": 10,
    "title": "霅溪晚泊寄裴庶子",
    "author": "罗隐",
    "content": [
      "溪风如扇雨如丝，闲步闲吟柳恽诗。",
      "杯酒疏狂非曩日，野花狼藉似当时。",
      "道穷谩有依刘感，才急应无借寇期。",
      "满眼云山莫相笑，与君俱是受深知。"
    ]
  },
  {
    "volume": 662,
    "sequence": 11,
    "title": "送姚安之赴任秋浦",
    "author": "罗隐",
    "content": [
      "官罢春坊地象雷，片帆高指贵池开。",
      "五侯水暖鱼鳞去，九子山晴雁叙来。",
      "江夏黄童徒逞辩，广都庞令恐非才。",
      "到头称意须年少，赢得时光向酒杯。"
    ]
  },
  {
    "volume": 662,
    "sequence": 12,
    "title": "寄乔逸人",
    "author": "罗隐",
    "content": [
      "南经湘浦北扬州，别后风帆几度游。",
      "春酒谁家禁烂漫，野花何处最淹留。",
      "欲凭尺素边鸿懒，未定雕梁海燕愁。",
      "长短此行须入手，更饶君占一年秋。"
    ]
  },
  {
    "volume": 662,
    "sequence": 13,
    "title": "塞外",
    "author": "罗隐",
    "content": [
      "塞外偷儿塞内兵，圣君宵旰望升平。",
      "碧幢未作朝廷计，白梃犹驱妇女行。",
      "可使御戎无上策，只应忧国是虚声。",
      "汉王第宅秦田土，今日将军已自荣。"
    ]
  },
  {
    "volume": 662,
    "sequence": 14,
    "title": "裴庶子除太仆卿因贺",
    "author": "罗隐",
    "content": [
      "楚珪班序未为轻，莫惜良途副圣明。",
      "宫省旧推皇甫谧，寺曹今得夏侯婴。",
      "秩随科第临时贵，官逐簪裾到处清。",
      "应笑马安虚巧宦，四回迁转始为卿。"
    ]
  },
  {
    "volume": 662,
    "sequence": 15,
    "title": "咏史",
    "author": "罗隐",
    "content": [
      "蠹简遗编试一寻，寂寥前事似如今。",
      "徐陵笔砚珊瑚架，赵胜宾朋玳瑁簪。",
      "未必片言资国计，只应邪说动人心。",
      "九原郝泚何由起，虚误西蕃八尺金。"
    ]
  },
  {
    "volume": 662,
    "sequence": 16,
    "title": "中元夜泊淮口",
    "author": "罗隐",
    "content": [
      "木叶回飘水面平，偶因孤棹已三更。",
      "秋凉雾露侵灯下，夜静鱼龙逼岸行。",
      "欹枕正牵题柱思，隔楼谁转绕梁声？",
      "锦帆天子狂魂魄，应过扬州看月明。"
    ]
  },
  {
    "volume": 662,
    "sequence": 17,
    "title": "寄池州郑员外",
    "author": "罗隐",
    "content": [
      "兽绕朱轮酒满船，郡城萧洒贵池边。",
      "衣同莱子曾分笔，扇似袁宏别有天。",
      "九点好山楼上客，两行高柳雨中烟。",
      "陵阳百姓将何福，社舞村歌又一年。"
    ]
  },
  {
    "volume": 662,
    "sequence": 18,
    "title": "归梦",
    "author": "罗隐",
    "content": [
      "陆海波涛渐渐深，一回归梦抵千金。",
      "路傍草色休多事，墙外莺声肯有心。",
      "日晚向隅悲断梗，夜阑浇酒哭知音。",
      "贪财败阵谁相悉，鲍叔如今不可寻。"
    ]
  },
  {
    "volume": 662,
    "sequence": 19,
    "title": "送溪州使君",
    "author": "罗隐",
    "content": [
      "兵寇伤残国力衰，就中南土藉良医。",
      "凤衔泥诏辞丹阙，雕倚霜风上画旗。",
      "官职不须轻远地，生灵只是计临时。",
      "灞桥酒醆黔巫月，从此江心两所思。"
    ]
  },
  {
    "volume": 662,
    "sequence": 20,
    "title": "送霅川郑员外",
    "author": "罗隐",
    "content": [
      "明时塞诏列分麾，东拥朱轮出帝畿。",
      "铜虎贵提天子印，银鱼荣傍老莱衣。",
      "歌听茗坞春山暖，诗咏蘋洲暮鸟飞。",
      "知有掖垣南步在，可能须待政成归。"
    ]
  },
  {
    "volume": 662,
    "sequence": 21,
    "title": "酬寄右司李员外",
    "author": "罗隐",
    "content": [
      "当年忆见桂枝春，自此清途未四旬。",
      "左省望高推健笔，右曹官重得名人。",
      "闲摛丽藻嫌秋兴，静猎遗编笑过秦。",
      "犹把随和向泥滓，应怜疏散任天真。"
    ]
  },
  {
    "volume": 662,
    "sequence": 22,
    "title": "莲塘驿",
    "author": "罗隐",
    "content": [
      "莲塘馆东初日明，莲塘馆西行人行。",
      "隔林啼鸟似相应，当路好花疑有情。",
      "一梦不须追往事，数杯犹可慰劳生。",
      "莫言来去只如此，君看鬓边霜几茎。"
    ]
  },
  {
    "volume": 662,
    "sequence": 23,
    "title": "甘露寺火后",
    "author": "罗隐",
    "content": [
      "六朝胜事已尘埃，犹有闲人怅望来。",
      "只道鬼神能护物，不知龙象自成灰。",
      "犀惭水府浑非怪，燕说吴宫未是灾。",
      "还识平泉故侯否，一生踪迹比楼台。"
    ]
  },
  {
    "volume": 662,
    "sequence": 24,
    "title": "春日登上元石头故城",
    "author": "罗隐",
    "content": [
      "万里伤心极目春，东南王气只逡巡。",
      "野花相笑落满地，山鸟自惊啼傍人。",
      "谩道城池须险阻，可知豪杰亦埃尘。",
      "太平寺主惟轻薄，却把三公与贼臣。"
    ]
  },
  {
    "volume": 662,
    "sequence": 25,
    "title": "送宣武徐巡官",
    "author": "罗隐",
    "content": [
      "傲睨公卿二十年，东来西去只悠然。",
      "白知关畔元非马，玄觉壶中别有天。",
      "汉帝诏衔应异日，梁王风雪是初筵。",
      "临行不惜刀圭便，愁杀长安买笑钱。"
    ]
  },
  {
    "volume": 662,
    "sequence": 26,
    "title": "冬暮寄裴郎中",
    "author": "罗隐",
    "content": [
      "晓发星星入镜宜，早年容易近年悲。",
      "敢言得事时将晚，只恐酬恩日渐迟。",
      "南国倾心应望速，东堂开口欲从谁？",
      "仙郎旧有黄金约，沥胆隳肝更祷祈。"
    ]
  },
  {
    "volume": 662,
    "sequence": 27,
    "title": "中元甲子以辛丑驾幸蜀四首（第五首一作偶怀）",
    "author": "罗隐",
    "content": [
      "子仪不起浑瑊亡，西幸谁人从武皇？",
      "四海为家虽未远，九州多事竟难防。",
      "已闻旰食思真将，会待畋游致假王。",
      "应感两朝巡狩迹，绿槐端正驿荒凉。",
      "爪牙柱石两俱销，一点渝尘九土摇。",
      "敢恨甲兵为弃物，所嗟流品误清朝。",
      "几时睿算歼张角，何处愚人戴隗嚣？",
      "跪望嵕山重启告，可能余烈不胜妖。",
      "邪气奔屯瑞气移，清平过尽到艰危。",
      "纵饶犬彘迷常理，不奈豺狼幸此时。",
      "九庙有灵思李令，三川悲忆恨张仪。",
      "可怜一曲还京乐，重对红蕉教蜀儿。",
      "白丁攘臂犯长安，翠辇苍黄路屈盘。",
      "丹凤有情尘外远，玉龙无迹渡头寒。",
      "静怜贵族谋身易，危惜文皇创业难。",
      "不将不侯何计是，钓鱼船上泪阑干。"
    ]
  },
  {
    "volume": 662,
    "sequence": 28,
    "title": "题润州妙善前石羊",
    "author": "罗隐",
    "content": [
      "紫髯桑盖此沈吟，很石犹存事可寻。",
      "汉鼎未安聊把手，楚醪虽满肯同心。",
      "英雄已往时难问，苔藓何知日渐深。",
      "还有市鄽沽酒客，雀喧鸠聚话蹄涔。"
    ]
  },
  {
    "volume": 662,
    "sequence": 29,
    "title": "登宛陵条风楼寄窦常侍",
    "author": "罗隐",
    "content": [
      "乱罹时节懒登临，试借条风半日吟。",
      "只有远山含暖律，不知高阁动归心。",
      "溪喧晚棹千声浪，云护寒郊数丈阴。",
      "自笑疏慵似麋鹿，也教台上费黄金。"
    ]
  },
  {
    "volume": 662,
    "sequence": 30,
    "title": "台城",
    "author": "罗隐",
    "content": [
      "晚云阴映下空城，六代累累夕照明。",
      "玉井已干龙不起，金瓯虽破虎曾争。",
      "亦知霸世才难得，却是蒙尘事最平。",
      "深谷作陵山作海，茂弘流辈莫伤情。"
    ]
  },
  {
    "volume": 662,
    "sequence": 31,
    "title": "甘露寺看雪上周相公",
    "author": "罗隐",
    "content": [
      "筛寒洒白乱溟濛，祷请功兼造化功。",
      "光薄乍迷京口月，影交初转海门风。",
      "细黏谢客衣裾上，轻堕梁王酒醆中。",
      "一种为祥君看取，半禳灾沴半年丰。"
    ]
  },
  {
    "volume": 662,
    "sequence": 32,
    "title": "寄京阙陆郎中昆仲",
    "author": "罗隐",
    "content": [
      "柏台兰署四周旋，宾榻何妨雁影连。",
      "才见玳簪欹细柳，便知油幕胜红莲。",
      "家从入洛声名大，迹为依刘事分偏。",
      "争奈乱罹人渐少，麦城新赋许谁传。"
    ]
  },
  {
    "volume": 662,
    "sequence": 33,
    "title": "偶题（一作嘲钟陵妓云英）",
    "author": "罗隐",
    "content": [
      "钟陵醉别十余春，重见云英掌上身。",
      "我未成名君未嫁，可能俱是不如人。"
    ]
  },
  {
    "volume": 662,
    "sequence": 34,
    "title": "故都",
    "author": "罗隐",
    "content": [
      "江南江北两风流，一作迷津一拜侯。",
      "至竟不如隋炀帝，破家犹得到扬州。"
    ]
  },
  {
    "volume": 662,
    "sequence": 35,
    "title": "董仲舒",
    "author": "罗隐",
    "content": [
      "灾变儒生不合闻，谩将刀笔指乾坤。",
      "偶然留得阴阳术，闭却南门又北门。"
    ]
  },
  {
    "volume": 662,
    "sequence": 36,
    "title": "献尚父大王",
    "author": "罗隐",
    "content": [
      "数年铁甲定东瓯，夜渡江山瞻斗牛。",
      "今日朱方平殄后，虎符龙节十三州。"
    ]
  },
  {
    "volume": 662,
    "sequence": 37,
    "title": "蜂",
    "author": "罗隐",
    "content": [
      "不论平地与山尖，无限风光尽被占。",
      "采得百花成蜜后，为谁辛苦为谁甜？"
    ]
  },
  {
    "volume": 662,
    "sequence": 38,
    "title": "帘二首",
    "author": "罗隐",
    "content": [
      "叠影重纹映画堂，玉钩银烛共荧煌。",
      "会应得见神仙在，休下真珠十二行。",
      "翡翠佳名世共稀，玉堂高下巧相宜。",
      "殷勤为嘱纤纤手，卷上银钩莫放垂。"
    ]
  }
]