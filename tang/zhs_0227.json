[
  {
    "volume": 227,
    "sequence": 1,
    "title": "奉和严中丞西城晚眺十韵",
    "author": "杜甫",
    "content": [
      "汲黯匡君切，廉颇出将频。",
      "直词才不世，雄略动如神。",
      "政简移风速，诗清立意新。",
      "层城临暇景，绝域望馀春。",
      "旗尾蛟龙会，楼头燕雀驯。",
      "地平江动蜀，天阔树浮秦。",
      "帝念深分阃，军须远算缗。",
      "花罗封蛱蝶，瑞锦送麒麟。",
      "辞第输高义，观图忆古人。",
      "征南多兴绪，事业闇相亲。"
    ]
  },
  {
    "volume": 227,
    "sequence": 2,
    "title": "严中丞枉驾见过",
    "author": "杜甫",
    "content": [
      "元戎小队出郊坰，问柳寻花到野亭。",
      "川合东西瞻使节，地分南北任流萍。",
      "扁舟不独如张翰，白帽还应似管宁。",
      "寂寞江天云雾里，何人道有少微星。"
    ]
  },
  {
    "volume": 227,
    "sequence": 3,
    "title": "广州段功曹到得杨五长史谭书功曹却归聊寄此诗",
    "author": "杜甫",
    "content": [
      "卫青开幕府，杨仆将楼船。",
      "汉节梅花外，春城海水边。",
      "铜梁书远及，珠浦使将旋。",
      "贫病他乡老，烦君万里传。"
    ]
  },
  {
    "volume": 227,
    "sequence": 4,
    "title": "得广州张判官叔卿书，使还，以诗代意",
    "author": "杜甫",
    "content": [
      "乡关胡骑远，宇宙蜀城偏。",
      "忽得炎州信，遥从月峡传。",
      "云深骠骑幕，夜隔孝廉船。",
      "却寄双愁眼，相思泪点悬。"
    ]
  },
  {
    "volume": 227,
    "sequence": 5,
    "title": "送段功曹归广州",
    "author": "杜甫",
    "content": [
      "南海春天外，功曹几月程。",
      "峡云笼树小，湖日落船明。",
      "交趾丹砂重，韶州白葛轻。",
      "幸君因旅客，时寄锦官城。"
    ]
  },
  {
    "volume": 227,
    "sequence": 6,
    "title": "绝句漫兴九首",
    "author": "杜甫",
    "content": [
      "眼见客愁愁不醒，无赖春色到江亭。",
      "即遣花开深造次，便觉莺语太丁宁。",
      "手种桃李非无主，野老墙低还似家。",
      "恰似春风相欺得，夜来吹折数枝花。",
      "熟知茅斋绝低小，江上燕子故来频。",
      "衔泥点污琴书内，更接飞虫打著人。",
      "二月已破三月来，渐老逢春能几回。",
      "莫思身外无穷事，且尽生前有限杯。",
      "肠断春江欲尽头，杖藜徐步立芳洲。",
      "颠狂柳絮随风去，轻薄桃花逐水流。",
      "懒慢无堪不出村，呼儿日在掩柴门。",
      "苍苔浊酒林中静，碧水春风野外昏。",
      "糁径杨花铺白毡，点溪荷叶叠青钱。",
      "笋根稚子无人见，沙上凫雏傍母眠。",
      "舍西柔桑叶可拈，江畔细麦复纤纤。",
      "人生几何春已夏，不放香醪如蜜甜。",
      "隔户杨柳弱袅袅，恰似十五女儿腰。",
      "谁谓朝来不作意，狂风挽断最长条。"
    ]
  },
  {
    "volume": 227,
    "sequence": 7,
    "title": "江畔独步寻花七绝句",
    "author": "杜甫",
    "content": [
      "江上被花恼不彻，无处告诉只颠狂。",
      "走觅南邻爱酒伴，经旬出饮独空床。",
      "稠花乱蕊畏江滨，行步欹危实怕春。",
      "诗酒尚堪驱使在，未须料理白头人。",
      "江深竹静两三家，多事红花映白花。",
      "报答春光知有处，应须美酒送生涯。",
      "东望少城花满烟，百花高楼更可怜。",
      "谁能载酒开金盏，唤取佳人舞绣筵。",
      "黄师塔前江水东，春光懒困倚微风。",
      "桃花一簇开无主，可爱深红爱浅红。",
      "黄四娘家花满蹊，千朵万朵压枝低。",
      "留连戏蝶时时舞，自在娇莺恰恰啼。",
      "不是爱花即肯死，只恐花尽老相催。",
      "繁枝容易纷纷落，嫩叶商量细细开。"
    ]
  },
  {
    "volume": 227,
    "sequence": 8,
    "title": "三绝句",
    "author": "杜甫",
    "content": [
      "楸树馨香倚钓矶，斩新花蕊未应飞。",
      "不如醉里风吹尽，可忍醒时雨打稀。",
      "门外鸬鹚去不来，沙头忽见眼相猜。",
      "自今已后知人意，一日须来一百回。",
      "无数春笋满林生，柴门密掩断人行。",
      "会须上番看成竹，客至从嗔不出迎。"
    ]
  },
  {
    "volume": 227,
    "sequence": 9,
    "title": "戏为六绝句",
    "author": "杜甫",
    "content": [
      "庾信文章老更成，凌云健笔意纵横。",
      "今人嗤点流传赋，不觉前贤畏后生。",
      "杨王卢骆当时体，轻薄为文哂未休。",
      "尔曹身与名俱灭，不废江河万古流。",
      "纵使卢王操翰墨，劣于汉魏近风骚。",
      "龙文虎脊皆君驭，历块过都见尔曹。",
      "才力应难夸数公，凡今谁是出群雄。",
      "或看翡翠兰苕上，未掣鲸鱼碧海中。",
      "不薄今人爱古人，清词丽句必为邻。",
      "窃攀屈宋宜方驾，恐与齐梁作后尘。",
      "未及前贤更勿疑，递相祖述复先谁。",
      "别裁伪体亲风雅，转益多师是汝师。"
    ]
  },
  {
    "volume": 227,
    "sequence": 10,
    "title": "江头四咏·丁香",
    "author": "杜甫",
    "content": [
      "丁香体柔弱，乱结枝犹垫。",
      "细叶带浮毛，疏花披素艳。",
      "深栽小斋后，庶近幽人占。",
      "晚堕兰麝中，休怀粉身念。"
    ]
  },
  {
    "volume": 227,
    "sequence": 11,
    "title": "江头四咏·栀子",
    "author": "杜甫",
    "content": [
      "栀子比众木，人间诚未多。",
      "于身色有用，与道气伤和。",
      "红取风霜实，青看雨露柯。",
      "无情移得汝，贵在映江波。"
    ]
  },
  {
    "volume": 227,
    "sequence": 12,
    "title": "江头四咏·鸂鶒",
    "author": "杜甫",
    "content": [
      "故使笼宽织，须知动损毛。",
      "看云莫怅望，失水任呼号。",
      "六翮曾经剪，孤飞卒未高。",
      "且无鹰隼虑，留滞莫辞劳。"
    ]
  },
  {
    "volume": 227,
    "sequence": 13,
    "title": "江头四咏·花鸭",
    "author": "杜甫",
    "content": [
      "花鸭无泥滓，阶前每缓行。",
      "羽毛知独立，黑白太分明。",
      "不觉群心妒，休牵众眼惊。",
      "稻粱沾汝在，作意莫先鸣。"
    ]
  },
  {
    "volume": 227,
    "sequence": 14,
    "title": "畏人",
    "author": "杜甫",
    "content": [
      "早花随处发，春鸟异方啼。",
      "万里清江上，三年落日低。",
      "畏人成小筑，褊性合幽栖。",
      "门径从榛草，无心走马蹄。"
    ]
  },
  {
    "volume": 227,
    "sequence": 15,
    "title": "远游",
    "author": "杜甫",
    "content": [
      "贱子何人记，迷芳著处家。",
      "竹风连野色，江沫拥春沙。",
      "种药扶衰病，吟诗解叹嗟。",
      "似闻胡骑走，失喜问京华。"
    ]
  },
  {
    "volume": 227,
    "sequence": 16,
    "title": "野望",
    "author": "杜甫",
    "content": [
      "西山白雪三奇戍，南浦清江万里桥。",
      "海内风尘诸弟隔，天涯涕泪一身遥。",
      "唯将迟暮供多病，未有涓埃答圣朝。",
      "跨马出郊时极目，不堪人事日萧条。"
    ]
  },
  {
    "volume": 227,
    "sequence": 17,
    "title": "官池春雁二首",
    "author": "杜甫",
    "content": [
      "自古稻粱多不足，至今鸂鶒乱为群。",
      "且休怅望看春水，更恐归飞隔暮云。",
      "青春欲尽急还乡，紫塞宁论尚有霜。",
      "翅在云天终不远，力微矰缴绝须防。"
    ]
  },
  {
    "volume": 227,
    "sequence": 18,
    "title": "水槛遣心二首",
    "author": "杜甫",
    "content": [
      "去郭轩楹敞，无村眺望赊。",
      "澄江平少岸，幽树晚多花。",
      "细雨鱼儿出，微风燕子斜。",
      "城中十万户，此地两三家。",
      "蜀天常夜雨，江槛已朝晴。",
      "叶润林塘密，衣干枕席清。",
      "不堪祗老病，何得尚浮名。",
      "浅把涓涓酒，深凭送此生。"
    ]
  },
  {
    "volume": 227,
    "sequence": 19,
    "title": "屏迹三首",
    "author": "杜甫",
    "content": [
      "用拙存吾道，幽居近物情。",
      "桑麻深雨露，燕雀半生成。",
      "村鼓时时急，渔舟个个轻。",
      "杖藜从白首，心迹喜双清。",
      "晚起家何事，无营地转幽。",
      "竹光团野色，舍影漾江流。",
      "失学从儿懒，长贫任妇愁。",
      "百年浑得醉，一月不梳头。",
      "衰颜甘屏迹，幽事供高卧。",
      "鸟下竹根行，龟开萍叶过。",
      "年荒酒价乏，日并园蔬课。",
      "犹酌甘泉歌，歌长击樽破。"
    ]
  },
  {
    "volume": 227,
    "sequence": 20,
    "title": "奉酬严公寄题野亭之作",
    "author": "杜甫",
    "content": [
      "拾遗曾奏数行书，懒性从来水竹居。",
      "奉引滥骑沙苑马，幽栖真钓锦江鱼。",
      "谢安不倦登临费，阮籍焉知礼法疏。",
      "枉沐旌麾出城府，草茅无径欲教锄。"
    ]
  },
  {
    "volume": 227,
    "sequence": 21,
    "title": "中丞严公雨中垂寄见忆一绝，奉答二绝",
    "author": "杜甫",
    "content": [
      "雨映行宫辱赠诗，元戎肯赴野人期。",
      "江边老病虽无力，强拟晴天理钓丝。",
      "何日雨晴云出溪，白沙青石先无泥。",
      "只须伐竹开荒径，倚杖穿花听马嘶。"
    ]
  },
  {
    "volume": 227,
    "sequence": 22,
    "title": "谢严中丞送青城山道士乳酒一瓶",
    "author": "杜甫",
    "content": [
      "山瓶乳酒下青云，气味浓香幸见分。",
      "鸣鞭走送怜渔父，洗盏开尝对马军。"
    ]
  },
  {
    "volume": 227,
    "sequence": 23,
    "title": "严公仲夏枉驾草堂，兼携酒馔（得寒字）",
    "author": "杜甫",
    "content": [
      "竹里行厨洗玉盘，花边立马簇金鞍。",
      "非关使者征求急，自识将军礼数宽。",
      "百年地辟柴门迥，五月江深草阁寒。",
      "看弄渔舟移白日，老农何有罄交欢。"
    ]
  },
  {
    "volume": 227,
    "sequence": 24,
    "title": "严公厅宴，同咏蜀道画图（得空字）",
    "author": "杜甫",
    "content": [
      "日临公馆静，画满地图雄。",
      "剑阁星桥北，松州雪岭东。",
      "华夷山不断，吴蜀水相通。",
      "兴与烟霞会，清樽幸不空。"
    ]
  },
  {
    "volume": 227,
    "sequence": 25,
    "title": "奉送严公入朝十韵",
    "author": "杜甫",
    "content": [
      "鼎湖瞻望远，象阙宪章新。",
      "四海犹多难，中原忆旧臣。",
      "与时安反侧，自昔有经纶。",
      "感激张天步，从容静塞尘。",
      "南图回羽翮，北极捧星辰。",
      "漏鼓还思昼，宫莺罢啭春。",
      "空留玉帐术，愁杀锦城人。",
      "阁道通丹地，江潭隐白蘋。",
      "此生那老蜀，不死会归秦。",
      "公若登台辅，临危莫爱身。"
    ]
  },
  {
    "volume": 227,
    "sequence": 26,
    "title": "送严侍郎到绵州，同登杜使君江楼（得心字）",
    "author": "杜甫",
    "content": [
      "野兴每难尽，江楼延赏心。",
      "归朝送使节，落景惜登临。",
      "稍稍烟集渚，微微风动襟。",
      "重船依浅濑，轻鸟度层阴。",
      "槛峻背幽谷，窗虚交茂林。",
      "灯光散远近，月彩静高深。",
      "城拥朝来客，天横醉后参。",
      "穷途衰谢意，苦调短长吟。",
      "此会共能几，诸孙贤至今。",
      "不劳朱户闭，自待白河沉。"
    ]
  },
  {
    "volume": 227,
    "sequence": 27,
    "title": "奉济驿重送严公四韵",
    "author": "杜甫",
    "content": [
      "远送从此别，青山空复情。",
      "几时杯重把，昨夜月同行。",
      "列郡讴歌惜，三朝出入荣。",
      "江村独归处，寂寞养残生。"
    ]
  },
  {
    "volume": 227,
    "sequence": 28,
    "title": "送梓州李使君之任（原注故陈拾遗射洪人也篇末有云）",
    "author": "杜甫",
    "content": [
      "籍甚黄丞相，能名自颍川。",
      "近看除刺史，还喜得吾贤。",
      "五马何时到，双鱼会早传。",
      "老思筇竹杖，冬要锦衾眠。",
      "不作临岐恨，惟听举最先。",
      "火云挥汗日，山驿醒心泉。",
      "遇害陈公殒，于今蜀道怜。",
      "君行射洪县，为我一潸然。"
    ]
  },
  {
    "volume": 227,
    "sequence": 29,
    "title": "巴西驿亭观江涨，呈窦使君（一作窦十五使君）",
    "author": "杜甫",
    "content": [
      "宿雨南江涨，波涛乱远峰。",
      "孤亭凌喷薄，万井逼舂容。",
      "霄汉愁高鸟，泥沙困老龙。",
      "天边同客舍，携我豁心胸。"
    ]
  },
  {
    "volume": 227,
    "sequence": 30,
    "title": "九日登梓州城",
    "author": "杜甫",
    "content": [
      "伊昔黄花酒，如今白发翁。",
      "追欢筋力异，望远岁时同。",
      "弟妹悲歌里，朝廷醉眼中。",
      "兵戈与关塞，此日意无穷。"
    ]
  },
  {
    "volume": 227,
    "sequence": 31,
    "title": "九日奉寄严大夫",
    "author": "杜甫",
    "content": [
      "九日应愁思，经时冒险艰。",
      "不眠持汉节，何路出巴山。",
      "小驿香醪嫩，重岩细菊斑。",
      "遥知簇鞍马，回首白云间。"
    ]
  },
  {
    "volume": 227,
    "sequence": 32,
    "title": "黄草",
    "author": "杜甫",
    "content": [
      "黄草峡西船不归，赤甲山下行人稀。",
      "秦中驿使无消息，蜀道兵戈有是非。",
      "万里秋风吹锦水，谁家别泪湿罗衣。",
      "莫愁剑阁终堪据，闻道松州已被围。"
    ]
  },
  {
    "volume": 227,
    "sequence": 33,
    "title": "怀旧",
    "author": "杜甫",
    "content": [
      "地下苏司业，情亲独有君。",
      "那因丧乱后，便有死生分。",
      "老罢知明镜，悲来望白云。",
      "自从失词伯，不复更论文。"
    ]
  },
  {
    "volume": 227,
    "sequence": 34,
    "title": "所思（得台州郑司户虔消息）",
    "author": "杜甫",
    "content": [
      "郑老身仍窜，台州信所传。",
      "为农山涧曲，卧病海云边。",
      "世已疏儒素，人犹乞酒钱。",
      "徒劳望牛斗，无计劚龙泉。"
    ]
  },
  {
    "volume": 227,
    "sequence": 35,
    "title": "不见（近无李白消息）",
    "author": "杜甫",
    "content": [
      "不见李生久，佯狂真可哀。",
      "世人皆欲杀，吾意独怜才。",
      "敏捷诗千首，飘零酒一杯。",
      "匡山读书处，头白好归来。"
    ]
  },
  {
    "volume": 227,
    "sequence": 36,
    "title": "题玄武禅师屋壁（屋在中江大雄山）",
    "author": "杜甫",
    "content": [
      "何年顾虎头，满壁画瀛州。",
      "赤日石林气，青天江海流。",
      "锡飞常近鹤，杯度不惊鸥。",
      "似得庐山路，真随惠远游。"
    ]
  },
  {
    "volume": 227,
    "sequence": 37,
    "title": "客夜",
    "author": "杜甫",
    "content": [
      "客睡何曾著，秋天不肯明。",
      "卷帘残月影，高枕远江声。",
      "计拙无衣食，途穷仗友生。",
      "老妻书数纸，应悉未归情。"
    ]
  },
  {
    "volume": 227,
    "sequence": 38,
    "title": "客亭",
    "author": "杜甫",
    "content": [
      "秋窗犹曙色，落木更天风。",
      "日出寒山外，江流宿雾中。",
      "圣朝无弃物，老病已成翁。",
      "多少残生事，飘零似转蓬。"
    ]
  },
  {
    "volume": 227,
    "sequence": 39,
    "title": "秋尽",
    "author": "杜甫",
    "content": [
      "秋尽东行且未回，茅斋寄在少城隈。",
      "篱边老却陶潜菊，江上徒逢袁绍杯。",
      "雪岭独看西日落，剑门犹阻北人来。",
      "不辞万里长为客，怀抱何时得好开。"
    ]
  },
  {
    "volume": 227,
    "sequence": 40,
    "title": "陪王侍御宴通泉东山野亭",
    "author": "杜甫",
    "content": [
      "江水东流去，清樽日复斜。",
      "异方同宴赏，何处是京华。",
      "亭景临山水，村烟对浦沙。",
      "狂歌过于胜，得醉即为家。"
    ]
  },
  {
    "volume": 227,
    "sequence": 41,
    "title": "野望",
    "author": "杜甫",
    "content": [
      "金华山北涪水西，仲冬风日始凄凄。",
      "山连越巂蟠三蜀，水散巴渝下五溪。",
      "独鹤不知何事舞，饥乌似欲向人啼。",
      "射洪春酒寒仍绿，目极伤神谁为携。"
    ]
  },
  {
    "volume": 227,
    "sequence": 42,
    "title": "闻官军收河南河北",
    "author": "杜甫",
    "content": [
      "剑外忽传收蓟北，初闻涕泪满衣裳。",
      "却看妻子愁何在，漫卷诗书喜欲狂。",
      "白日放歌须纵酒，青春作伴好还乡。",
      "即从巴峡穿巫峡，便下襄阳向洛阳。"
    ]
  },
  {
    "volume": 227,
    "sequence": 43,
    "title": "涪江泛舟送韦班归京（得山字）",
    "author": "杜甫",
    "content": [
      "追饯同舟日，伤春一水间。",
      "飘零为客久，衰老羡君还。",
      "花远重重树，云轻处处山。",
      "天涯故人少，更益鬓毛斑。"
    ]
  },
  {
    "volume": 227,
    "sequence": 44,
    "title": "春日梓州登楼二首",
    "author": "杜甫",
    "content": [
      "行路难如此，登楼望欲迷。",
      "身无却少壮，迹有但羁栖。",
      "江水流城郭，春风入鼓鼙。",
      "双双新燕子，依旧已衔泥。",
      "天畔登楼眼，随春入故园。",
      "战场今始定，移柳更能存。",
      "厌蜀交游冷，思吴胜事繁。",
      "应须理舟楫，长啸下荆门。"
    ]
  },
  {
    "volume": 227,
    "sequence": 45,
    "title": "郪城西原送李判官兄、武判官弟赴成都府",
    "author": "杜甫",
    "content": [
      "凭高送所亲，久坐惜芳辰。",
      "远水非无浪，他山自有春。",
      "野花随处发，官柳著行新。",
      "天际伤愁别，离筵何太频。"
    ]
  },
  {
    "volume": 227,
    "sequence": 46,
    "title": "泛江送魏十八仓曹还京，因寄岑中允参、范郎中季明",
    "author": "杜甫",
    "content": [
      "迟日深春水，轻舟送别筵。",
      "帝乡愁绪外，春色泪痕边。",
      "见酒须相忆，将诗莫浪传。",
      "若逢岑与范，为报各衰年。"
    ]
  },
  {
    "volume": 227,
    "sequence": 47,
    "title": "送路六侍御入朝",
    "author": "杜甫",
    "content": [
      "童稚情亲四十年，中间消息两茫然。",
      "更为后会知何地，忽漫相逢是别筵。",
      "不分桃花红胜锦，生憎柳絮白于绵。",
      "剑南春色还无赖，触忤愁人到酒边。"
    ]
  },
  {
    "volume": 227,
    "sequence": 48,
    "title": "泛江送客",
    "author": "杜甫",
    "content": [
      "二月频送客，东津江欲平。",
      "烟花山际重，舟楫浪前轻。",
      "泪逐劝杯下，愁连吹笛生。",
      "离筵不隔日，那得易为情。"
    ]
  },
  {
    "volume": 227,
    "sequence": 49,
    "title": "上牛头寺（牛头山在郪县西南，下有长乐寺）",
    "author": "杜甫",
    "content": [
      "青山意不尽，衮衮上牛头。",
      "无复能拘碍，真成浪出游。",
      "花浓春寺静，竹细野池幽。",
      "何处莺啼切，移时独未休。"
    ]
  },
  {
    "volume": 227,
    "sequence": 50,
    "title": "望牛头寺",
    "author": "杜甫",
    "content": [
      "牛头见鹤林，梯迳绕幽深。",
      "春色浮山外，天河宿殿阴。",
      "传灯无白日，布地有黄金。",
      "休作狂歌老，回看不住心。"
    ]
  },
  {
    "volume": 227,
    "sequence": 51,
    "title": "上兜率寺",
    "author": "杜甫",
    "content": [
      "兜率知名寺，真如会法堂。",
      "江山有巴蜀，栋宇自齐梁。",
      "庾信哀虽久，何颙好不忘。",
      "白牛车远近，且欲上慈航。"
    ]
  },
  {
    "volume": 227,
    "sequence": 52,
    "title": "望兜率寺",
    "author": "杜甫",
    "content": [
      "树密当山径，江深隔寺门。",
      "霏霏云气重，闪闪浪花翻。",
      "不复知天大，空馀见佛尊。",
      "时应清盥罢，随喜给孤园。"
    ]
  },
  {
    "volume": 227,
    "sequence": 53,
    "title": "甘园",
    "author": "杜甫",
    "content": [
      "春日清江岸，千甘二顷园。",
      "青云羞叶密，白雪避花繁。",
      "结子随边使，开筒近至尊。",
      "后于桃李熟，终得献金门。"
    ]
  },
  {
    "volume": 227,
    "sequence": 54,
    "title": "数陪李梓州泛江，有女乐在诸舫，戏为艳曲二首赠李",
    "author": "杜甫",
    "content": [
      "上客回空骑，佳人满近船。",
      "江清歌扇底，野旷舞衣前。",
      "玉袖凌风并，金壶隐浪偏。",
      "竞将明媚色，偷眼艳阳天。",
      "白日移歌袖，清霄近笛床。",
      "翠眉萦度曲，云鬓俨分行。",
      "立马千山暮，回舟一水香。",
      "使君自有妇，莫学野鸳鸯。"
    ]
  },
  {
    "volume": 227,
    "sequence": 55,
    "title": "登牛头山亭子",
    "author": "杜甫",
    "content": [
      "路出双林外，亭窥万井中。",
      "江城孤照日，山谷远含风。",
      "兵革身将老，关河信不通。",
      "犹残数行泪，忍对百花丛。"
    ]
  },
  {
    "volume": 227,
    "sequence": 56,
    "title": "陪李梓州、王阆州、苏遂州、李果州四使君登惠义寺",
    "author": "杜甫",
    "content": [
      "春日无人境，虚空不住天。",
      "莺花随世界，楼阁寄山巅。",
      "迟暮身何得，登临意惘然。",
      "谁能解金印，潇洒共安禅。"
    ]
  },
  {
    "volume": 227,
    "sequence": 57,
    "title": "送何侍御归朝（李梓州泛舟筵上作）",
    "author": "杜甫",
    "content": [
      "舟楫诸侯饯，车舆使者归。",
      "山花相映发，水鸟自孤飞。",
      "春日垂霜鬓，天隅把绣衣。",
      "故人从此去，寥落寸心违。"
    ]
  },
  {
    "volume": 227,
    "sequence": 58,
    "title": "江亭送眉州辛别驾升之（得芜字）",
    "author": "杜甫",
    "content": [
      "柳影含云幕，江波近酒壶。",
      "异方惊会面，终宴惜征途。",
      "沙晚低风蝶，天晴喜浴凫。",
      "别离伤老大，意绪日荒芜。"
    ]
  },
  {
    "volume": 227,
    "sequence": 59,
    "title": "涪城县香积寺官阁",
    "author": "杜甫",
    "content": [
      "寺下春江深不流，山腰官阁迥添愁。",
      "含风翠壁孤云细，背日丹枫万木稠。",
      "小院回廊春寂寂，浴凫飞鹭晚悠悠。",
      "诸天合在藤萝外，昏黑应须到上头。"
    ]
  },
  {
    "volume": 227,
    "sequence": 60,
    "title": "戏题寄上汉中王三首",
    "author": "杜甫",
    "content": [
      "西汉亲王子，成都老客星。",
      "百年双白鬓，一别五秋萤。",
      "忍断杯中物，祗看座右铭。",
      "不能随皂盖，自醉逐浮萍。",
      "策杖时能出，王门异昔游。",
      "已知嗟不起，未许醉相留。",
      "蜀酒浓无敌，江鱼美可求。",
      "终思一酩酊，净扫雁池头。",
      "群盗无归路，衰颜会远方。",
      "尚怜诗警策，犹记酒颠狂。",
      "鲁卫弥尊重，徐陈略丧亡。",
      "空馀枚叟在，应念早升堂。"
    ]
  },
  {
    "volume": 227,
    "sequence": 61,
    "title": "陪章留后侍御宴南楼（得风字）",
    "author": "杜甫",
    "content": [
      "绝域长夏晚，兹楼清宴同。",
      "朝廷烧栈北，鼓角满天东。",
      "屡食将军第，仍骑御史骢。",
      "本无丹灶术，那免白头翁。",
      "寇盗狂歌外，形骸痛饮中。",
      "野云低渡水，檐雨细随风。",
      "出号江城黑，题诗蜡炬红。",
      "此身醒复醉，不拟哭途穷。"
    ]
  },
  {
    "volume": 227,
    "sequence": 62,
    "title": "台上（得凉字）",
    "author": "杜甫",
    "content": [
      "改席台能迥，留门月复光。",
      "云行遗暑湿，山谷进风凉。",
      "老去一杯足，谁怜屡舞长。",
      "何须把官烛，似恼鬓毛苍。"
    ]
  },
  {
    "volume": 227,
    "sequence": 63,
    "title": "送王十五判官扶侍还黔中（得开字）",
    "author": "杜甫",
    "content": [
      "大家东征逐子回，风生洲渚锦帆开。",
      "青青竹笋迎船出，日日江鱼入馔来。",
      "离别不堪无限意，艰危深仗济时才。",
      "黔阳信使应稀少，莫怪频频劝酒杯。"
    ]
  },
  {
    "volume": 227,
    "sequence": 64,
    "title": "倦夜（吴曾《漫录》云：\\n顾陶《类编》题作倦秋夜）",
    "author": "杜甫",
    "content": [
      "竹凉侵卧内，野月满庭隅。",
      "重露成涓滴，稀星乍有无。",
      "暗飞萤自照，水宿鸟相呼。",
      "万事干戈里，空悲清夜徂。"
    ]
  },
  {
    "volume": 227,
    "sequence": 65,
    "title": "悲秋",
    "author": "杜甫",
    "content": [
      "凉风动万里，群盗尚纵横。",
      "家远传书日，秋来为客情。",
      "愁窥高鸟过，老逐众人行。",
      "始欲投三峡，何由见两京。"
    ]
  },
  {
    "volume": 227,
    "sequence": 66,
    "title": "对雨",
    "author": "杜甫",
    "content": [
      "莽莽天涯雨，江边独立时。",
      "不愁巴道路，恐湿汉旌旗。",
      "雪岭防秋急，绳桥战胜迟。",
      "西戎甥舅礼，未敢背恩私。"
    ]
  },
  {
    "volume": 227,
    "sequence": 67,
    "title": "警急（时高公適领西川节度）",
    "author": "杜甫",
    "content": [
      "才名旧楚将，妙略拥兵机。",
      "玉垒虽传檄，松州会解围。",
      "和亲知拙计，公主漫无归。",
      "青海今谁得，西戎实饱飞。"
    ]
  },
  {
    "volume": 227,
    "sequence": 68,
    "title": "王命",
    "author": "杜甫",
    "content": [
      "汉北豺狼满，巴西道路难。",
      "血埋诸将甲，骨断使臣鞍。",
      "牢落新烧栈，苍茫旧筑坛。",
      "深怀喻蜀意，恸哭望王官。"
    ]
  },
  {
    "volume": 227,
    "sequence": 69,
    "title": "征夫",
    "author": "杜甫",
    "content": [
      "十室几人在，千山空自多。",
      "路衢唯见哭，城市不闻歌。",
      "漂梗无安地，衔枚有荷戈。",
      "官军未通蜀，吾道竟如何。"
    ]
  },
  {
    "volume": 227,
    "sequence": 70,
    "title": "有感五首",
    "author": "杜甫",
    "content": [
      "将帅蒙恩泽，兵戈有岁年。",
      "至今劳圣主，可以报皇天。",
      "白骨新交战，云台旧拓边。",
      "乘槎断消息，无处觅张骞。",
      "幽蓟馀蛇豕，乾坤尚虎狼。",
      "诸侯春不贡，使者日相望。",
      "慎勿吞青海，无劳问越裳。",
      "大君先息战，归马华山阳。",
      "洛下舟车入，天中贡赋均。",
      "日闻红粟腐，寒待翠华春。",
      "莫取金汤固，长令宇宙新。",
      "不过行俭德，盗贼本王臣。",
      "丹桂风霜急，青梧日夜凋。",
      "由来强干地，未有不臣朝。",
      "受钺亲贤往，卑宫制诏遥。",
      "终依古封建，岂独听箫韶。",
      "盗灭人还乱，兵残将自疑。",
      "登坛名绝假，报主尔何迟。",
      "领郡辄无色，之官皆有词。",
      "愿闻哀痛诏，端拱问疮痍。"
    ]
  },
  {
    "volume": 227,
    "sequence": 71,
    "title": "送元二适江左",
    "author": "杜甫",
    "content": [
      "乱后今相见，秋深复远行。",
      "风尘为客日，江海送君情。",
      "晋室丹阳尹，公孙白帝城。",
      "经过自爱惜，取次莫论兵。"
    ]
  },
  {
    "volume": 227,
    "sequence": 72,
    "title": "章梓州水亭",
    "author": "杜甫",
    "content": [
      "城晚通云雾，亭深到芰荷。",
      "吏人桥外少，秋水席边多。",
      "近属淮王至，高门蓟子过。",
      "荆州爱山简，吾醉亦长歌。"
    ]
  },
  {
    "volume": 227,
    "sequence": 73,
    "title": "玩月呈汉中王",
    "author": "杜甫",
    "content": [
      "夜深露气清，江月满江城。",
      "浮客转危坐，归舟应独行。",
      "关山同一照，乌鹊自多惊。",
      "欲得淮王术，风吹晕已生。"
    ]
  },
  {
    "volume": 227,
    "sequence": 74,
    "title": "戏作寄上汉中王二首",
    "author": "杜甫",
    "content": [
      "云里不闻双雁过，掌中贪见一珠新。",
      "秋风袅袅吹江汉，只在他乡何处人。",
      "谢安舟楫风还起，梁苑池台雪欲飞。",
      "杳杳东山携汉妓，泠泠修竹待王归。"
    ]
  },
  {
    "volume": 227,
    "sequence": 75,
    "title": "投简梓州幕府，兼简韦十郎官",
    "author": "杜甫",
    "content": [
      "幕下郎官安稳无，从来不奉一行书。",
      "固知贫病人须弃，能使韦郎迹也疏。"
    ]
  },
  {
    "volume": 227,
    "sequence": 76,
    "title": "登高",
    "author": "杜甫",
    "content": [
      "风急天高猿啸哀，渚清沙白鸟飞回。",
      "无边落木萧萧下，不尽长江衮衮来。",
      "万里悲秋常作客，百年多病独登台。",
      "艰难苦恨繁霜鬓，潦倒新停浊酒杯。"
    ]
  },
  {
    "volume": 227,
    "sequence": 77,
    "title": "九日",
    "author": "杜甫",
    "content": [
      "去年登高郪县北，今日重在涪江滨。",
      "苦遭白发不相放，羞见黄花无数新。",
      "世乱郁郁久为客，路难悠悠常傍人。",
      "酒阑却忆十年事，肠断骊山清路尘。"
    ]
  },
  {
    "volume": 227,
    "sequence": 78,
    "title": "遣愤",
    "author": "杜甫",
    "content": [
      "闻道花门将，论功未尽归。",
      "自从收帝里，谁复总戎机。",
      "蜂虿终怀毒，雷霆可震威。",
      "莫令鞭血地，再湿汉臣衣。"
    ]
  },
  {
    "volume": 227,
    "sequence": 79,
    "title": "章梓州橘亭饯成都窦少尹（得凉字）",
    "author": "杜甫",
    "content": [
      "秋日野亭千橘香，玉盘锦席高云凉。",
      "主人送客何所作，行酒赋诗殊未央。",
      "衰老应为难离别，贤声此去有辉光。",
      "预传籍籍新京尹，青史无劳数赵张。"
    ]
  },
  {
    "volume": 227,
    "sequence": 80,
    "title": "送陵州路使君赴任",
    "author": "杜甫",
    "content": [
      "王室比多难，高官皆武臣。",
      "幽燕通使者，岳牧用词人。",
      "国待贤良急，君当拔擢新。",
      "佩刀成气象，行盖出风尘。",
      "战伐乾坤破，疮痍府库贫。",
      "众僚宜洁白，万役但平均。",
      "霄汉瞻佳士，泥途任此身。",
      "秋天正摇落，回首大江滨。"
    ]
  },
  {
    "volume": 227,
    "sequence": 81,
    "title": "薄暮",
    "author": "杜甫",
    "content": [
      "江水长流地，山云薄暮时。",
      "寒花隐乱草，宿鸟择深枝。",
      "旧国见何日，高秋心苦悲。",
      "人生不再好，鬓发白成丝。"
    ]
  },
  {
    "volume": 227,
    "sequence": 82,
    "title": "西山三首（即岷山，捍阻羌夷，全蜀巨障）",
    "author": "杜甫",
    "content": [
      "彝界荒山顶，蕃州积雪边。",
      "筑城依白帝，转粟上青天。",
      "蜀将分旗鼓，羌兵助井泉。",
      "西戎背和好，杀气日相缠。",
      "辛苦三城戍，长防万里秋。",
      "烟尘侵火井，雨雪闭松州。",
      "风动将军幕，天寒使者裘。",
      "漫山贼营垒，回首得无忧。",
      "子弟犹深入，关城未解围。",
      "蚕崖铁马瘦，灌口米船稀。",
      "辩士安边策，元戎决胜威。",
      "今朝乌鹊喜，欲报凯歌归。"
    ]
  },
  {
    "volume": 227,
    "sequence": 83,
    "title": "薄游",
    "author": "杜甫",
    "content": [
      "淅淅风生砌，团团日隐墙。",
      "遥空秋雁灭，半岭暮云长。",
      "病叶多先坠，寒花只暂香。",
      "巴城添泪眼，今夜复清光。"
    ]
  },
  {
    "volume": 227,
    "sequence": 84,
    "title": "赠韦赞善别",
    "author": "杜甫",
    "content": [
      "扶病送君发，自怜犹不归。",
      "只应尽客泪，复作掩荆扉。",
      "江汉故人少，音书从此稀。",
      "往还二十载，岁晚寸心违。"
    ]
  },
  {
    "volume": 227,
    "sequence": 85,
    "title": "送李卿晔（晔，淮安忠公琇之子，时以罪贬岭南）",
    "author": "杜甫",
    "content": [
      "王子思归日，长安已乱兵。",
      "沾衣问行在，走马向承明。",
      "暮景巴蜀僻，春风江汉清。",
      "晋山虽自弃，魏阙尚含情。"
    ]
  },
  {
    "volume": 227,
    "sequence": 86,
    "title": "绝句",
    "author": "杜甫",
    "content": [
      "江边踏青罢，回首见旌旗。",
      "风起春城暮，高楼鼓角悲。"
    ]
  },
  {
    "volume": 227,
    "sequence": 87,
    "title": "城上（一作空城）",
    "author": "杜甫",
    "content": [
      "草满巴西绿，空城白日长。",
      "风吹花片片，春动水茫茫。",
      "八骏随天子，群臣从武皇。",
      "遥闻出巡守，早晚遍遐荒。"
    ]
  },
  {
    "volume": 227,
    "sequence": 88,
    "title": "舍弟占归草堂检校聊示此诗",
    "author": "杜甫",
    "content": [
      "久客应吾道，相随独尔来。",
      "孰知江路近，频为草堂回。",
      "鹅鸭宜长数，柴荆莫浪开。",
      "东林竹影薄，腊月更须栽。"
    ]
  }
]