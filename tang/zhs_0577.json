[
  {
    "volume": 577,
    "sequence": 1,
    "title": "春晓曲（一作齐梁体）",
    "author": "温庭筠",
    "content": [
      "家临长信往来道，乳燕双双拂烟草。",
      "油壁车轻金犊肥，流苏帐晓春鸡早。",
      "笼中娇鸟暖犹睡，帘外落花闲不扫。",
      "衰桃一树近前池，似惜红颜镜中老。"
    ]
  },
  {
    "volume": 577,
    "sequence": 2,
    "title": "猎骑辞",
    "author": "温庭筠",
    "content": [
      "早辞平扆殿，夕奉湘南宴。",
      "香兔抱微烟，重鳞叠轻扇。",
      "蚕饥使君马，雁避将军箭。",
      "宝柱惜离弦，流黄悲赤县。",
      "理钗低舞鬓，换袖回歌面。",
      "晚柳未如丝，春花已如霰。",
      "所嗟故里曲，不及青楼宴。"
    ]
  },
  {
    "volume": 577,
    "sequence": 3,
    "title": "西州词（吴声）",
    "author": "温庭筠",
    "content": [
      "悠悠复悠悠，昨日下西州。",
      "西州风色好，遥见武昌楼。",
      "武昌何郁郁，侬家定无匹。",
      "小妇被流黄，登楼抚瑶瑟。",
      "朱弦繁复轻，素手直凄清。",
      "一弹三四解，掩抑似含情。",
      "南楼登且望，西江广复平。",
      "艇子摇两桨，催过石头城。",
      "门前乌臼树，惨澹天将曙。",
      "鸂鶒飞复还，郎随早帆去。",
      "回头语同伴，定复负情侬。",
      "去帆不安幅，作抵使西风。",
      "他日相寻索，莫作西州客。",
      "西州人不归，春草年年碧。"
    ]
  },
  {
    "volume": 577,
    "sequence": 4,
    "title": "烧歌",
    "author": "温庭筠",
    "content": [
      "起来望南山，山火烧山田。",
      "微红夕如灭，短焰复相连。",
      "差差向岩石，冉冉凌青壁。",
      "低随回风尽，远照檐茅赤。",
      "邻翁能楚言，倚插欲潸然。",
      "自言楚越俗，烧畬为早田。",
      "豆苗虫促促，篱上花当屋。",
      "废栈豕归栏，广场鸡啄粟。",
      "新年春雨晴，处处赛神声。",
      "持钱就人卜，敲瓦隔林鸣。",
      "卜得山上卦，归来桑枣下。",
      "吹火向白茅，腰镰映赪蔗。",
      "风驱槲叶烟，槲树连平山。",
      "迸星拂霞外，飞烬落阶前。",
      "仰面呻复嚏，鸦娘咒丰岁。",
      "谁知苍翠容，尽作官家税。"
    ]
  },
  {
    "volume": 577,
    "sequence": 5,
    "title": "长安寺",
    "author": "温庭筠",
    "content": [
      "仁祠写露宫，长安佳气浓。",
      "烟树含葱蒨，金刹映艹丰茸。",
      "绣户香焚象，珠网玉盘龙。",
      "宝题斜翡翠，天井倒芙蓉。",
      "幡长回远吹，窗虚含晓风。",
      "游骑迷青锁，归鸟思华钟。",
      "云栱承跗逦，羽葆背花重。",
      "所嗟莲社客，轻荡不相从。"
    ]
  },
  {
    "volume": 577,
    "sequence": 6,
    "title": "和沈参军招友生观芙蓉池",
    "author": "温庭筠",
    "content": [
      "桂栋坐清晓，瑶琴商凤丝。",
      "况闻楚泽香，适与秋风期。",
      "遂从棹萍客，静啸烟草湄。",
      "倒影回澹荡，愁红媚涟漪。",
      "湘茎久鲜涩，宿雨增离披。",
      "而我江海意，楚游动梦思。",
      "北渚水云叶，南塘烟雾枝。",
      "岂亡台榭芳，独与鸥鸟知。",
      "珠坠鱼迸浅，影多凫泛迟。",
      "落英不可攀，返照昏澄陂。"
    ]
  },
  {
    "volume": 577,
    "sequence": 7,
    "title": "寓怀",
    "author": "温庭筠",
    "content": [
      "诚足不顾得，妄矜徒有言。",
      "语斯谅未尽，隐显何悠然。",
      "洵彼都邑盛，眷惟车马喧。",
      "自期尊客卿，非意干王孙。",
      "衔知有贞爵，处实非厚颜。",
      "苟无海岱气，奚取壶浆恩。",
      "唯丝南山杨，适我松菊香。",
      "鹏鹍诚未忆，谁谓凌风翔。"
    ]
  },
  {
    "volume": 577,
    "sequence": 8,
    "title": "余昔自西滨得兰数本移艺于庭亦既逾岁…遂寄情于此",
    "author": "温庭筠",
    "content": [
      "寓赏本殊致，意幽非我情。",
      "吾常有流浅，外物无重轻。",
      "各言艺幽深，彼美香素茎。",
      "岂为赏者设，自保孤根生。",
      "易地无赤株，丽土亦同荣。",
      "赏际林壑近，泛余烟露清。",
      "余怀既郁陶，尔类徒纵横。",
      "妍蚩苟不信，宠辱何为惊。",
      "贞隐谅无迹，激时犹拣名。",
      "幽丛霭绿畹，岂必怀归耕。"
    ]
  },
  {
    "volume": 577,
    "sequence": 9,
    "title": "秋日",
    "author": "温庭筠",
    "content": [
      "爽气变昏旦，神皋遍原隰。",
      "烟华久荡摇，石涧仍清急。",
      "柳暗山犬吠，蒲荒水禽立。",
      "菊花明欲迷，枣叶光如湿。",
      "天籁思林岭，车尘倦都邑。",
      "譸张夙所违，悔吝何由入。",
      "芳草秋可藉，幽泉晓堪汲。",
      "牧羊烧外鸣，林果雨中拾。",
      "复此遂闲旷，翛然脱羁絷。",
      "田收鸟雀喧，气肃龙蛇蛰。",
      "佳节足丰穰，良朋阻游集。",
      "沉机日寂寥，葆素常呼吸。",
      "投迹倦攸往，放怀志所执。",
      "良时有东菑，吾将事蓑笠。"
    ]
  },
  {
    "volume": 577,
    "sequence": 10,
    "title": "七夕",
    "author": "温庭筠",
    "content": [
      "鸣机札札停金梭，芙蓉澹荡生池波。",
      "神轩红粉陈香罗，凤低蝉薄愁双蛾。",
      "微光奕奕凌天河，鸾咽鹤唳飘飖歌。",
      "弯桥销尽愁奈何，天气骀荡云陂阤。",
      "平明花木有秋意，露湿彩盘蛛网多。"
    ]
  },
  {
    "volume": 577,
    "sequence": 11,
    "title": "酬友人",
    "author": "温庭筠",
    "content": [
      "辞荣亦素尚，倦游非夙心。",
      "宁复思金籍，独此卧烟林。",
      "闲云无定貌，佳树有余阴。",
      "坐久芰荷发，钓阑茭苇深。",
      "游鱼自摇漾，浴鸟故浮沉。",
      "唯君清露夕，一为洒烦襟。"
    ]
  },
  {
    "volume": 577,
    "sequence": 12,
    "title": "观舞妓",
    "author": "温庭筠",
    "content": [
      "朔音悲嘒管，瑶踏动芳尘。",
      "总袖时增怨，听破复含嚬。",
      "凝腰倚风软，花题照锦春。",
      "朱弦固凄紧，琼树亦迷人。"
    ]
  },
  {
    "volume": 577,
    "sequence": 13,
    "title": "边笳曲（一作齐梁体）",
    "author": "温庭筠",
    "content": [
      "朔管迎秋动，雕阴雁来早。",
      "上郡隐黄云，天山吹白草。",
      "嘶马悲寒碛，朝阳照霜堡。",
      "江南戍客心，门外芙蓉老。"
    ]
  },
  {
    "volume": 577,
    "sequence": 14,
    "title": "经西坞偶题",
    "author": "温庭筠",
    "content": [
      "摇摇弱柳黄鹂啼，芳草无情人自迷。",
      "日影明灭金色鲤，杏花唼喋青头鸡。",
      "微红奈蒂惹峰粉，洁白芹芽穿燕泥。",
      "借问含嚬向何事，昔年曾到武陵溪。"
    ]
  },
  {
    "volume": 577,
    "sequence": 15,
    "title": "金虎台",
    "author": "温庭筠",
    "content": [
      "碧草连金虎，青苔蔽石麟。",
      "皓齿芳尘起，纤腰玉树春。",
      "倚瑟红铅湿，分香翠黛嚬。",
      "谁言奉陵寝，相顾复沾巾。"
    ]
  },
  {
    "volume": 577,
    "sequence": 16,
    "title": "侠客行（一作齐梁体）",
    "author": "温庭筠",
    "content": [
      "欲出鸿都门，阴云蔽城阙。",
      "宝剑黯如水，微红湿余血。",
      "白马夜频惊，三更霸陵雪。"
    ]
  },
  {
    "volume": 577,
    "sequence": 17,
    "title": "咏晓",
    "author": "温庭筠",
    "content": [
      "虫歇纱窗静，鸦散碧梧寒。",
      "稍惊朝珮动，犹传清漏残。",
      "乱珠凝烛泪，微红上露盘。",
      "褰衣复理鬓，余润拂芝兰。"
    ]
  },
  {
    "volume": 577,
    "sequence": 18,
    "title": "芙蓉",
    "author": "温庭筠",
    "content": [
      "剌茎澹荡碧，花片参差红。",
      "吴歌秋水冷，湘庙夜云空。",
      "浓艳香露里，美人青镜中。",
      "南楼未归客，一夕练塘东。"
    ]
  },
  {
    "volume": 577,
    "sequence": 19,
    "title": "敕勒歌塞北",
    "author": "温庭筠",
    "content": [
      "敕勒金巾贵壁，阴山无岁华。",
      "帐外风飘雪，营前月照沙。",
      "羌儿吹玉管，胡姬踏锦花。",
      "却笑江南客，梅落不归家。"
    ]
  },
  {
    "volume": 577,
    "sequence": 20,
    "title": "邯郸郭公词",
    "author": "温庭筠",
    "content": [
      "金笳悲故曲，玉座积深尘。",
      "言是邯郸伎，不见邺城人。",
      "青苔竟埋骨，红粉自伤神。",
      "唯有漳河柳，还向旧营春。"
    ]
  },
  {
    "volume": 577,
    "sequence": 21,
    "title": "古意",
    "author": "温庭筠",
    "content": [
      "莫莫复莫莫，丝萝缘涧壑。",
      "散木无斧斤，纤茎得依托。",
      "枝低浴鸟歇，根静悬泉落。",
      "不虑见春迟，空伤致身错。"
    ]
  },
  {
    "volume": 577,
    "sequence": 22,
    "title": "齐宫",
    "author": "温庭筠",
    "content": [
      "白马杂金饰，言从雕辇回。",
      "粉香随笑度，鬓态伴愁来。",
      "远水斜如剪，青莎绿似裁。",
      "所恨章华日，冉冉下层台。"
    ]
  },
  {
    "volume": 577,
    "sequence": 23,
    "title": "春日（一作齐梁体）",
    "author": "温庭筠",
    "content": [
      "柳岸杏花稀，梅梁乳燕飞。",
      "美人鸾镜笑，嘶马雁门归。",
      "楚宫云影薄，台城心赏违。",
      "从来千里恨，边色满戎衣。"
    ]
  },
  {
    "volume": 577,
    "sequence": 24,
    "title": "咏春幡",
    "author": "温庭筠",
    "content": [
      "闲庭见早梅，花影为谁栽。",
      "碧烟随刃落，蝉鬓觉春来。",
      "代郡嘶金勒，梵声悲镜台。",
      "玉钗风不定，香步独徘徊。"
    ]
  },
  {
    "volume": 577,
    "sequence": 25,
    "title": "陈宫词",
    "author": "温庭筠",
    "content": [
      "鸡鸣人草草，香辇出宫花。",
      "妓语细腰转，马嘶金面斜。",
      "早莺随彩仗，惊雉避凝笳。",
      "淅沥湘风外，红轮映曙霞。"
    ]
  },
  {
    "volume": 577,
    "sequence": 26,
    "title": "春日野行",
    "author": "温庭筠",
    "content": [
      "骑马踏烟莎，青春奈怨何。",
      "蝶翎朝粉尽，鸦背夕阳多。",
      "柳艳欺芳带，山愁萦翠蛾。",
      "别情无处说，方寸是星河。"
    ]
  },
  {
    "volume": 577,
    "sequence": 27,
    "title": "咏嚬（一作齐梁体）",
    "author": "温庭筠",
    "content": [
      "毛羽敛愁翠，黛娇攒艳春。",
      "恨容偏落泪，低态定思人。",
      "枕上梦随月，扇边歌绕尘。",
      "玉钩鸾不住，波浅石磷磷。"
    ]
  },
  {
    "volume": 577,
    "sequence": 28,
    "title": "中书令裴公挽歌词二首",
    "author": "温庭筠",
    "content": [
      "王俭风华首，萧何社稷臣。",
      "丹阳布衣客，莲渚白头人。",
      "铭勒燕山暮，碑沉汉水春。",
      "从今虚醉饱，无复污车茵。",
      "箭下妖星落，风前杀气回。",
      "国香荀令去，楼月庾公来。",
      "玉玺终无虑，金縢意不开。",
      "空嗟荐贤路，芳草满燕台。"
    ]
  },
  {
    "volume": 577,
    "sequence": 29,
    "title": "唐庄恪太子挽歌词二首",
    "author": "温庭筠",
    "content": [
      "叠鼓辞宫殿，悲笳降杳冥。",
      "影离云外日，光灭火前星。",
      "邺客瞻秦苑，商公下汉庭。",
      "依依陵树色，空绕古原青。",
      "东府虚容卫，西园寄梦思。",
      "凤悬吹曲夜，鸡断问安时。",
      "尘陌都人恨，霜郊赗马悲。",
      "唯余埋璧地，烟草近丹墀。"
    ]
  },
  {
    "volume": 577,
    "sequence": 30,
    "title": "秘书刘尚书挽歌词二首",
    "author": "温庭筠",
    "content": [
      "王笔活鸾凤，谢诗生芙蓉。",
      "学筵开绛帐，谈柄发洪钟。",
      "粉署见飞鵩，玉山猜卧龙。",
      "遗风丽清韵，萧散九原松。",
      "麈尾近良玉，鹤裘吹素丝。",
      "坏陵殷浩谪，春墅谢安棋。",
      "京口贵公子，襄阳诸女儿。",
      "折花兼踏月，多唱柳郎词。"
    ]
  },
  {
    "volume": 577,
    "sequence": 31,
    "title": "太子西池二首（一作齐梁体）",
    "author": "温庭筠",
    "content": [
      "梨花雪压枝，莺啭柳如丝。",
      "懒逐妆成晓，春融梦觉迟。",
      "鬓轻全作影，嚬浅未成眉。",
      "莫信张公子，窗间断暗期。",
      "花红兰紫茎，愁草雨新晴。",
      "柳占三春色，莺偷百鸟声。",
      "日长嫌辇重，风暖觉衣轻。",
      "薄暮香尘起，长杨落照明。"
    ]
  },
  {
    "volume": 577,
    "sequence": 32,
    "title": "西陵道士茶歌",
    "author": "温庭筠",
    "content": [
      "乳窦溅溅通石脉，绿尘愁草春江色。",
      "涧花入井水味香，山月当人松影直。",
      "仙翁白扇霜鸟翎，拂坛夜读黄庭经。",
      "疏香皓齿有余味，更觉鹤心通杳冥。"
    ]
  },
  {
    "volume": 577,
    "sequence": 33,
    "title": "过西堡塞北",
    "author": "温庭筠",
    "content": [
      "浅草干河阔，丛棘废城高。",
      "白马犀匕首，黑裘金佩刀。",
      "霜清彻兔目，风急吹雕毛。",
      "一经何用厄，日暮涕沾袍。"
    ]
  }
]