[
  {
    "volume": 759,
    "sequence": 1,
    "title": "杜鹃花",
    "author": "成彦雄",
    "content": [
      "杜鹃花与鸟，怨艳两何赊。",
      "疑是口中血，滴成枝上花。",
      "一声寒食夜，数朵野僧家。",
      "谢豹出不出，日迟迟又斜。"
    ]
  },
  {
    "volume": 759,
    "sequence": 2,
    "title": "江上枫",
    "author": "成彦雄",
    "content": [
      "江枫自蓊郁，不竞松筠力。",
      "一叶落渔家，残阳带秋色。"
    ]
  },
  {
    "volume": 759,
    "sequence": 3,
    "title": "夜夜曲",
    "author": "成彦雄",
    "content": [
      "自从君去夜，锦幌孤兰麝。",
      "攲枕对银缸，秦筝绿窗下。"
    ]
  },
  {
    "volume": 759,
    "sequence": 4,
    "title": "村行",
    "author": "成彦雄",
    "content": [
      "暧暧村烟暮，牧童出深坞。",
      "骑牛不顾人，吹笛寻山去。"
    ]
  },
  {
    "volume": 759,
    "sequence": 5,
    "title": "煎茶",
    "author": "成彦雄",
    "content": [
      "岳寺春深睡起时，虎跑泉畔思迟迟。",
      "蜀茶倩个云僧碾，自拾枯松三四枝。"
    ]
  },
  {
    "volume": 759,
    "sequence": 6,
    "title": "松",
    "author": "成彦雄",
    "content": [
      "大夫名价古今闻，盘屈孤贞更出群。",
      "将谓岭头闲得了，夕阳犹挂数枝云。"
    ]
  },
  {
    "volume": 759,
    "sequence": 7,
    "title": "新燕",
    "author": "成彦雄",
    "content": [
      "才离海岛宿江滨，应梦笙歌作近邻。",
      "减省雕梁并头语，画堂中有未归人。"
    ]
  },
  {
    "volume": 759,
    "sequence": 8,
    "title": "会友不至",
    "author": "成彦雄",
    "content": [
      "王孙还是负佳期，玉马追游日渐西。",
      "独上郊原人不见，鹧鸪飞过落花溪。"
    ]
  },
  {
    "volume": 759,
    "sequence": 9,
    "title": "惜花",
    "author": "成彦雄",
    "content": [
      "忘餐为恋满枝红，锦障频移护晚风。",
      "客散酒酣归未得，栏边独立月明中。"
    ]
  },
  {
    "volume": 759,
    "sequence": 10,
    "title": "中秋月",
    "author": "成彦雄",
    "content": [
      "王母妆成镜未收，倚栏人在水精楼。",
      "笙歌莫占清光尽，留与溪翁一钓舟。"
    ]
  },
  {
    "volume": 759,
    "sequence": 11,
    "title": "暮春日宴溪亭",
    "author": "成彦雄",
    "content": [
      "寒食寻芳游不足，溪亭还醉绿杨烟。",
      "谁家花落临流树，数片残红到槛前。"
    ]
  },
  {
    "volume": 759,
    "sequence": 12,
    "title": "晓",
    "author": "成彦雄",
    "content": [
      "列宿回元朝北极，爽神晞露滴楼台。",
      "佳人卷箔临阶砌，笑指庭花昨夜开。"
    ]
  },
  {
    "volume": 759,
    "sequence": 13,
    "title": "夕",
    "author": "成彦雄",
    "content": [
      "台榭沈沈禁漏初，麝烟红蜡透虾须。",
      "雕笼鹦鹉将栖宿，不许鸦鬟转辘轳。"
    ]
  },
  {
    "volume": 759,
    "sequence": 14,
    "title": "露",
    "author": "成彦雄",
    "content": [
      "银河昨夜降醍醐，洒遍坤维万象苏。",
      "疑是鲛人曾泣处，满池荷叶捧真珠。"
    ]
  },
  {
    "volume": 759,
    "sequence": 15,
    "title": "游紫阳宫",
    "author": "成彦雄",
    "content": [
      "古殿烟霞簇画屏，直疑踪迹到蓬瀛。",
      "碧桃满地眠花鹿，深院松窗捣药声。"
    ]
  },
  {
    "volume": 759,
    "sequence": 16,
    "title": "除夜",
    "author": "成彦雄",
    "content": [
      "铜龙看却送春来，莫惜颠狂酒百杯。",
      "吟鬓就中专拟白，那堪更被二更催。"
    ]
  },
  {
    "volume": 759,
    "sequence": 17,
    "title": "元日",
    "author": "成彦雄",
    "content": [
      "戴星先捧祝尧觞，镜里堪惊两鬓霜。",
      "好是灯前偷失笑，屠苏应不得先尝。"
    ]
  },
  {
    "volume": 759,
    "sequence": 18,
    "title": "寒夜吟",
    "author": "成彦雄",
    "content": [
      "洞房脉脉寒宵永，烛影香消金凤冷。",
      "猧儿睡魇唤不醒，满窗扑落银蟾影。"
    ]
  },
  {
    "volume": 759,
    "sequence": 19,
    "title": "柳枝辞九首",
    "author": "成彦雄",
    "content": [
      "轻笼小径近谁家，玉马追风翠影斜。",
      "爱把长条恼公子，惹他头上海棠花。",
      "鹅黄剪出小花钿，缀上芳枝色转鲜。",
      "饮散无人收拾得，月明阶下伴秋千。",
      "东君爱惜与先春，草泽无人处也新。",
      "委嘱露华并细雨，莫教迟日惹风尘。",
      "句践初迎西子年，琉璃为帚扫溪烟。",
      "至今不改当时色，留与王孙系酒船。",
      "绿杨移傍小亭栽，便拥秾烟拨不开。",
      "谁把金刀为删掠，放教明月入窗来。",
      "远接关河高接云，雨余洗出半天津。",
      "牡丹不用相轻薄，自有清阴覆得人。",
      "掩映莺花媚有余，风流才调比应无。",
      "朝朝奉御临池上，不羡青松拜大夫。",
      "王孙宴罢曲江池，折取春光伴醉归。",
      "怪得美人争斗乞，要他秾翠染罗衣。",
      "残照林梢袅数枝，能招醉客上金堤。",
      "马娇如练缨如火，瑟瑟阴中步步嘶。"
    ]
  },
  {
    "volume": 759,
    "sequence": 20,
    "title": "句",
    "author": "成彦雄",
    "content": [
      "莎草放茵深护砌，海榴喷火巧横墙。",
      "纹鳞引子跳银海，紫燕呼雏语画梁。"
    ]
  }
]