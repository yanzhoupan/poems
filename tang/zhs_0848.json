[
  {
    "volume": 848,
    "sequence": 1,
    "title": "言兴",
    "author": "尚颜",
    "content": [
      "矻矻被吟牵，因师贾浪仙。",
      "江山风月处，一十二三年。",
      "雅颂在于此，浮华致那边。",
      "犹惭功未至，谩道近千篇。"
    ]
  },
  {
    "volume": 848,
    "sequence": 2,
    "title": "江上秋思（一作尚志诗）",
    "author": "尚颜",
    "content": [
      "到来江上久，谁念旅游心。",
      "故国无秋信，邻家有夜砧。",
      "坐遥翻不睡，恐极却成吟。",
      "即恐髭连鬓，还为白所侵。"
    ]
  },
  {
    "volume": 848,
    "sequence": 3,
    "title": "匡山居",
    "author": "尚颜",
    "content": [
      "无才加性拙，道理合藏踪。",
      "是处非深远，其山已万重。",
      "经时邻境战，独夜隔云舂。",
      "昨日泉中见，常鱼亦化龙。"
    ]
  },
  {
    "volume": 848,
    "sequence": 4,
    "title": "夷陵即事",
    "author": "尚颜",
    "content": [
      "不难饶白发，相续是滩波。",
      "避世嫌身晚，思家乞梦多。",
      "暑衣经雪着，冻砚向阳呵。",
      "岂谓临岐路，还闻圣主过。"
    ]
  },
  {
    "volume": 848,
    "sequence": 5,
    "title": "紫阁隐者",
    "author": "尚颜",
    "content": [
      "天高紫阁侵，隐者信沈沈。",
      "道长年兼长，云深草复深。",
      "如非禅客见，即是猎人寻。",
      "北笑长安道，埃尘古到今。"
    ]
  },
  {
    "volume": 848,
    "sequence": 6,
    "title": "与陈陶处士",
    "author": "尚颜",
    "content": [
      "钟陵城外住，喻似玉沈泥。",
      "道直贫嫌杀，神清语亦低。",
      "雪深加酒债，春尽减诗题。",
      "记得曾邀宿，山茶独自携。"
    ]
  },
  {
    "volume": 848,
    "sequence": 7,
    "title": "与王嵩隐",
    "author": "尚颜",
    "content": [
      "一生吟兴僻，方见业精微。",
      "事若终难得，乡应不易归。",
      "乱收西日叶，双掩北风扉。",
      "合国诸卿相，皆曾着布衣。"
    ]
  },
  {
    "volume": 848,
    "sequence": 8,
    "title": "怀陆龟蒙处士",
    "author": "尚颜",
    "content": [
      "布褐东南隐，相传继谢敷。",
      "高谭夫子道，静看海山图。",
      "事免伤心否，棋逢敌手无。",
      "关中花数内，独不见菖蒲。"
    ]
  },
  {
    "volume": 848,
    "sequence": 9,
    "title": "寄华阴司空侍郎",
    "author": "尚颜",
    "content": [
      "剑佩已深扃，茅为岳面亭。",
      "诗犹少绮美，画肯爱丹青。",
      "换笔修僧史，焚香阅道经。",
      "相邀来未得，但想鹤仪形。"
    ]
  },
  {
    "volume": 848,
    "sequence": 10,
    "title": "送陆肱入关",
    "author": "尚颜",
    "content": [
      "舟行复陆行，始得到咸京。",
      "准拟何人口，吹嘘六义名。",
      "乱山遥减翠，业菊早含英。",
      "衣锦还乡日，他时有此荣。"
    ]
  },
  {
    "volume": 848,
    "sequence": 11,
    "title": "送刘必先",
    "author": "尚颜",
    "content": [
      "力进凭诗业，心焦阙问安。",
      "远行无处易，孤立本来难。",
      "楚月船中没，秦星马上残。",
      "明年有公道，更以命推看。"
    ]
  },
  {
    "volume": 848,
    "sequence": 12,
    "title": "寄方干处士",
    "author": "尚颜",
    "content": [
      "格外缀清诗，诗名独得知。",
      "闲居公道日，醉卧牡丹时。",
      "海鸟和涛望，山僧带雪期。",
      "仍闻称处士，圣主肯相违。"
    ]
  },
  {
    "volume": 848,
    "sequence": 13,
    "title": "寄刘逸士",
    "author": "尚颜",
    "content": [
      "无愁无累者，偶向市朝游。",
      "此后乘孤艇，依前入乱流。",
      "高眠歌圣日，下钓坐清秋。",
      "道不离方寸，而能混俗求。"
    ]
  },
  {
    "volume": 848,
    "sequence": 14,
    "title": "送独孤处士",
    "author": "尚颜",
    "content": [
      "万里去非忙，惟携贮药囊。",
      "山家消夜景，酒肆过年光。",
      "立鹤洲侵浪，喧共虫壁近床。",
      "谁人临上路，乞得变髭方。"
    ]
  },
  {
    "volume": 848,
    "sequence": 15,
    "title": "早春送人归岳阳",
    "author": "尚颜",
    "content": [
      "久食主人鱼，春来复旧居。",
      "远无千里浪，轻有半船书。",
      "过片晴云淡，消残暮雪虚。",
      "岳阳多异境，搜思勿令疏。"
    ]
  },
  {
    "volume": 848,
    "sequence": 16,
    "title": "冬暮送人",
    "author": "尚颜",
    "content": [
      "长安冬欲尽，又送一遗贤。",
      "醉后情浑可，言休理不然。",
      "射衣秦岭雪，摇月汉江船。",
      "亦过春兼夏，回期信有蝉。"
    ]
  },
  {
    "volume": 848,
    "sequence": 17,
    "title": "送徐道人东游",
    "author": "尚颜",
    "content": [
      "长安人扰扰，独自有闲心。",
      "海上山中去，风前月下吟。",
      "引猿秋果熟，藏鹤晓云深。",
      "易姓更名数，难教弟子寻。"
    ]
  },
  {
    "volume": 848,
    "sequence": 18,
    "title": "自纪",
    "author": "尚颜",
    "content": [
      "诸机忘尽未忘诗，似向诗中有所依。",
      "远境等闲支枕觅，空山容易杖藜归。",
      "清猿一一居林叫，白鸟双双避钓飞。",
      "欲画净名居士像，焚香愿见陆探微。"
    ]
  },
  {
    "volume": 848,
    "sequence": 19,
    "title": "怀智栖上人",
    "author": "尚颜",
    "content": [
      "临水登山自有期，不同游子暮何之。",
      "闲眠默坐身堪赏，已去还来事可知。",
      "林鸟隔云飞一饷，草虫和雨叫多时。",
      "思君最易令人老，倚槛空吟所寄诗。"
    ]
  },
  {
    "volume": 848,
    "sequence": 20,
    "title": "峡中酬荆南郑准",
    "author": "尚颜",
    "content": [
      "山斋西向蜀江濆，四载安居复有群。",
      "风雁势高犹可见，雪猿声苦不堪闻。",
      "新诗写出难胜宝，破衲披行却类云。",
      "每喜溯流宾客说，元瑜刀笔润雄军。"
    ]
  },
  {
    "volume": 848,
    "sequence": 21,
    "title": "寄荆门郑准",
    "author": "尚颜",
    "content": [
      "传衣传钵理难论，绮靡销磨二雅尊。",
      "不许姓名留月观，终携瓶锡去云门。",
      "窗间挂烛通宵在，竹上题诗隔岁存。",
      "珍重荆门郑从事，十年同受景升恩。"
    ]
  },
  {
    "volume": 848,
    "sequence": 22,
    "title": "将欲再游荆渚留辞岐下司徒",
    "author": "尚颜",
    "content": [
      "竹锡铜瓶配衲衣，殷公楼畔偶然离。",
      "白莲几看从开日，明月长吟到落时。",
      "活计本无桑柘润，疏慵寻有水云资。",
      "今朝回去精神别，为得头厅宰相诗。"
    ]
  },
  {
    "volume": 848,
    "sequence": 23,
    "title": "赠村公",
    "author": "尚颜",
    "content": [
      "纟由衣木突此乡尊，白尽须眉眼未昏。",
      "醉舞神筵随鼓笛，闲歌圣代和儿孙。",
      "黍苗一顷垂秋日，茅栋三间映古原。",
      "也笑长安名利处，红尘半是马蹄翻。"
    ]
  },
  {
    "volume": 848,
    "sequence": 24,
    "title": "秋夜吟",
    "author": "尚颜",
    "content": [
      "梧桐雨畔夜愁吟，抖擞衣裾藓色侵。",
      "枉道一生无系着，湘南山水别人寻。"
    ]
  },
  {
    "volume": 848,
    "sequence": 25,
    "title": "读齐己上人集（一作栖蟾诗）",
    "author": "尚颜",
    "content": [
      "诗为儒者禅，此格的惟仙。",
      "古雅如周颂，清和甚舜弦。",
      "冰生听瀑句，香发早梅篇。",
      "想得吟成夜，文星照楚天。"
    ]
  },
  {
    "volume": 848,
    "sequence": 26,
    "title": "除夜（一作栖蟾诗）",
    "author": "尚颜",
    "content": [
      "九冬三十夜，寒与暖分开。",
      "坐到四更后，身添一岁来。",
      "鱼灯延腊火，兽炭化春灰。",
      "青帝今应老，迎新见几回。"
    ]
  },
  {
    "volume": 848,
    "sequence": 27,
    "title": "送人归乡",
    "author": "尚颜",
    "content": [
      "多才与命违，末路忆柴扉。",
      "白发何人问，青山一剑归。",
      "晴烟独鸟没，野渡乱花飞。",
      "寂寞长亭外，依然空落晖。"
    ]
  },
  {
    "volume": 848,
    "sequence": 28,
    "title": "述怀",
    "author": "尚颜",
    "content": [
      "青门聊极望，何事久离群。",
      "芳草失归路，故乡空暮云。",
      "信回陵树老，梦断灞流分。",
      "兄弟正南北，鸿声堪独闻。",
      "五城初罢构，海上忆闲行。",
      "触雪麻衣静，登山竹锡轻。",
      "天寒岳寺出，日晚岛泉清。",
      "坐与幽期遇，何湖心渺冥。"
    ]
  },
  {
    "volume": 848,
    "sequence": 29,
    "title": "宿寿安甘棠馆",
    "author": "尚颜",
    "content": [
      "行人方倦役，到此似还乡。",
      "流水来关外，青山近洛阳。",
      "溪云归洞鹤，松月半轩霜。",
      "坐恐晨钟动，天涯道路长。",
      "山空蕙气香，乳管折云房。",
      "愿值壶中客，亲传肘后方。",
      "三更礼星斗，寸匕服丹霜。",
      "默坐树阴下，仙经横石床。"
    ]
  },
  {
    "volume": 848,
    "sequence": 30,
    "title": "送朴山人归新罗",
    "author": "尚颜",
    "content": [
      "浩渺行无极，扬帆但信风。",
      "云山过海半，乡树入舟中。",
      "波定遥天出，沙平远岸穷。",
      "离心寄何处，目击曙霞东。"
    ]
  },
  {
    "volume": 848,
    "sequence": 31,
    "title": "宿清远峡山寺",
    "author": "尚颜",
    "content": [
      "寺近朝天路，多闻玉佩音。",
      "鉴人开慧眼，归鸟息禅心。",
      "磬接星河曙，窗连夏木深。",
      "此中能宴坐，何必在云林。"
    ]
  },
  {
    "volume": 848,
    "sequence": 32,
    "title": "松山岭",
    "author": "尚颜",
    "content": [
      "平生闲放久，野鹿许为群。",
      "居止邻西岳，轩窗度白云。",
      "斋心饭松子，话道接茅君。",
      "汉主恩情去，空山起夕氛。"
    ]
  },
  {
    "volume": 848,
    "sequence": 33,
    "title": "句",
    "author": "尚颜",
    "content": [
      "浸浸三楚白，渺渺九江寒。"
    ]
  },
  {
    "volume": 848,
    "sequence": 34,
    "title": "泊洞庭",
    "author": "虚中",
    "content": [
      "槐柳未知秋，依依馆驿头。",
      "客心俱念远，时雨自相留。",
      "浪没货鱼市，帆高卖酒楼。",
      "夜来思展转，故里在南州。"
    ]
  },
  {
    "volume": 848,
    "sequence": 35,
    "title": "善卷坛",
    "author": "虚中",
    "content": [
      "耕荒凿原时，高趣在希夷。",
      "大舜欲逊国，先生空敛眉。",
      "五溪清不足，千古美无亏。",
      "纵遣亡淳者，何人投所思。"
    ]
  },
  {
    "volume": 848,
    "sequence": 36,
    "title": "石城金谷",
    "author": "虚中",
    "content": [
      "晋祚一倾摧，骄奢去不回。",
      "只应荆棘地，犹作绮罗灰。",
      "狐兔闲生长，樵苏静往来。",
      "踟蹰意无尽，寒日又西颓。"
    ]
  },
  {
    "volume": 848,
    "sequence": 37,
    "title": "庾楼",
    "author": "虚中",
    "content": [
      "郡楼名甚远，几换见楼人。",
      "庾亮魂应在，清风到白蘋。",
      "晴轩分楚汉，夜酒揖星辰。",
      "何必匡山上，独言无世尘。"
    ]
  },
  {
    "volume": 848,
    "sequence": 38,
    "title": "经贺监旧居",
    "author": "虚中",
    "content": [
      "不恋明皇宠，归来镜水隅。",
      "道装汀鹤识，春醉钓人扶。",
      "逐朵云如吐，成行雁侣驱。",
      "兰亭名景在，踪迹未为孤。"
    ]
  },
  {
    "volume": 848,
    "sequence": 39,
    "title": "献郑都官",
    "author": "虚中",
    "content": [
      "早晚辞班列，归寻旧隐峰。",
      "代移家集在，身老诏书重。",
      "药秘仙都诀，茶开蜀国封。",
      "何当答群望，高蹑傅岩踪。"
    ]
  },
  {
    "volume": 848,
    "sequence": 40,
    "title": "寄华山司空图二首",
    "author": "虚中",
    "content": [
      "门径放莎垂，往来投刺稀。",
      "有时开御札，特地挂朝衣。",
      "岳信僧传去，仙香鹤带归。",
      "他年二南化，无复更衰微。",
      "逍遥短褐成，一剑动精灵。",
      "白昼梦仙岛，清晨礼道经。",
      "黍苗侵野径，桑椹污闲庭。",
      "肯要为邻者，西南太华青。"
    ]
  },
  {
    "volume": 848,
    "sequence": 41,
    "title": "赠屏风岩栖蟾上人",
    "author": "虚中",
    "content": [
      "岩房高且静，住此几寒暄。",
      "鹿嗅安禅石，猿啼乞食村。",
      "朝阳生树罅，古路透云根。",
      "独我闲相觅，凄凉碧洞门。"
    ]
  },
  {
    "volume": 848,
    "sequence": 42,
    "title": "赠秀才",
    "author": "虚中",
    "content": [
      "筠阳多胜致，夫子纵游遨。",
      "凤鸟瑞不见，鲈鱼价转高。",
      "门开沙觜静，船系树根牢。",
      "谁解伊人趣，村沽对郁陶。"
    ]
  },
  {
    "volume": 848,
    "sequence": 43,
    "title": "送迁客",
    "author": "虚中",
    "content": [
      "倏忽堕鹓行，天南去路长。",
      "片言曾不谄，获罪亦何伤。",
      "象恋藏牙浦，人贪卖子乡。",
      "此心终合雪，去已莫思量。"
    ]
  },
  {
    "volume": 848,
    "sequence": 44,
    "title": "哭悼朝贤",
    "author": "虚中",
    "content": [
      "前昨回私第，旋闻寝疾终。",
      "四邻方响绝，二月牡丹空。",
      "冢已迁名境，碑仍待至公。",
      "只应遗爱理，长在楚南风。"
    ]
  },
  {
    "volume": 848,
    "sequence": 45,
    "title": "悼方干处士",
    "author": "虚中",
    "content": [
      "先生在世日，只向镜湖居。",
      "明主未巡狩，白头闲钓鱼。",
      "烟莎一径小，洲岛四邻疏。",
      "独有为儒者，时来吊旧庐。"
    ]
  },
  {
    "volume": 848,
    "sequence": 46,
    "title": "听轩辕先生琴",
    "author": "虚中",
    "content": [
      "诀妙与功精，通宵膝上横。",
      "一堂风冷淡，千古意分明。",
      "坐客神魂凝，巢禽耳目倾。",
      "酷哉商纣世，曾不遇先生。"
    ]
  },
  {
    "volume": 848,
    "sequence": 47,
    "title": "芳草",
    "author": "虚中",
    "content": [
      "绵绵芳草绿，何处动深思。",
      "金谷人亡后，沙场日暖时。",
      "龙鳞藏有瑞，风雨洒无私。",
      "欲采兰兼蕙，清香可赠谁？"
    ]
  },
  {
    "volume": 848,
    "sequence": 48,
    "title": "句",
    "author": "虚中",
    "content": [
      "喜鱼在深处，幽鸟立多时。",
      "菖蒲花不艳，鸲鹆性多灵。",
      "盘中是祥瑞，天下恰炎蒸。",
      "待暖还须去，门前有路岐。",
      "春雨无高下，花枝有短长。",
      "老负峨眉月，闲看云水心。"
    ]
  },
  {
    "volume": 848,
    "sequence": 49,
    "title": "短歌行",
    "author": "栖蟾",
    "content": [
      "蟾光堪自笑，浮世懒思量。",
      "身得几时活，眼开终日忙。",
      "千门无寿药，一镜有愁霜。",
      "早向尘埃外，光阴任短长。"
    ]
  },
  {
    "volume": 848,
    "sequence": 50,
    "title": "除夜（一作尚颜诗）",
    "author": "栖蟾",
    "content": [
      "九冬三十夜，寒与暖分开。",
      "坐到四更后，身添一岁来。",
      "鱼灯延腊火，兽炭化春灰。",
      "青帝今应老，迎新见几回。"
    ]
  },
  {
    "volume": 848,
    "sequence": 51,
    "title": "宿巴江",
    "author": "栖蟾",
    "content": [
      "江声五十里，泻碧急于弦。",
      "不觉日又夜，争教人少年。",
      "一汀巫峡月，两岸子规天。",
      "山影似相伴，浓遮到晓船。"
    ]
  },
  {
    "volume": 848,
    "sequence": 52,
    "title": "游边",
    "author": "栖蟾",
    "content": [
      "边云四顾浓，饥马嗅枯丛。",
      "万里八九月，一身西北风。",
      "偷营天正黑，战地雪多红。",
      "昨夜东归梦，桃花暖色中。"
    ]
  },
  {
    "volume": 848,
    "sequence": 53,
    "title": "居南岳怀沈彬",
    "author": "栖蟾",
    "content": [
      "石房开竹扉，茗外独支颐。",
      "万木还无叶，百年能几时。",
      "隔云闻狖过，截雨见虹垂。",
      "因忆岳南客，晏眠吟好诗。"
    ]
  },
  {
    "volume": 848,
    "sequence": 54,
    "title": "南中怀友生",
    "author": "栖蟾",
    "content": [
      "荔枝江上立，望北几思量。",
      "隔海无书札，前年在汉阳。",
      "瘴村人起早，铜柱象揩光。",
      "居此成何事，寻君过碧湘。"
    ]
  },
  {
    "volume": 848,
    "sequence": 55,
    "title": "赠南岳玄泰布衲",
    "author": "栖蟾",
    "content": [
      "曹溪入室人，终老甚难群。",
      "四十馀年内，青山与白云。",
      "松和巢鹤看，果共野猿分。",
      "海外僧来说，名高自小闻。"
    ]
  },
  {
    "volume": 848,
    "sequence": 56,
    "title": "寄问政山聂威仪",
    "author": "栖蟾",
    "content": [
      "先生卧碧岑，诸祖是知音。",
      "得道无一法，孤云同寸心。",
      "岚光薰鹤诏，茶味敌人参。",
      "苦向壶中去，他年许我寻。"
    ]
  },
  {
    "volume": 848,
    "sequence": 57,
    "title": "送迁客",
    "author": "栖蟾",
    "content": [
      "谏频甘得罪，一骑入南深。",
      "若顺吾皇意，即无臣子心。",
      "织花蛮市布，捣月象州砧。",
      "蒙雪知何日，凭楼望北吟。"
    ]
  },
  {
    "volume": 848,
    "sequence": 58,
    "title": "读齐己上人集（一作尚颜诗）",
    "author": "栖蟾",
    "content": [
      "诗为儒者禅，此格的惟仙。",
      "古雅如周颂，清和甚舜弦。",
      "冰生听瀑句，香发早梅篇。",
      "想得吟成夜，文星照楚天。"
    ]
  },
  {
    "volume": 848,
    "sequence": 59,
    "title": "牧童",
    "author": "栖蟾",
    "content": [
      "牛得自由骑，春风细雨飞。",
      "青山青草里，一笛一蓑衣。",
      "日出唱歌去，月明抚掌归。",
      "何人得似尔，无是亦无非。"
    ]
  },
  {
    "volume": 848,
    "sequence": 60,
    "title": "再宿京口禅院",
    "author": "栖蟾",
    "content": [
      "滩声依旧水溶溶，岸影参差对梵宫。",
      "楚树七回凋旧叶，江人两至宿秋风。",
      "蟾蜍竹老摇疏白，菡萏池干落碎红。",
      "多病支郎念行止，晚年生计转如蓬。"
    ]
  }
]