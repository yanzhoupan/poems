[
  {
    "volume": 752,
    "sequence": 1,
    "title": "观人读《春秋》",
    "author": "徐铉",
    "content": [
      "日觉儒风薄，谁将霸道羞。",
      "乱臣无所惧，何用读春秋。"
    ]
  },
  {
    "volume": 752,
    "sequence": 2,
    "title": "秋日雨中与萧赞善访殷舍人于翰林座中作",
    "author": "徐铉",
    "content": [
      "野出西垣步步迟，秋光如水雨如丝。",
      "铜龙楼下逢闲客，红药阶前访旧知。",
      "乱点乍滋承露处，碎声因想滴蓬时。",
      "银台钥入须归去，不惜余欢尽酒卮。"
    ]
  },
  {
    "volume": 752,
    "sequence": 3,
    "title": "送和州张员外为江都令",
    "author": "徐铉",
    "content": [
      "经年相望隔重湖，一旦相逢在上都。",
      "塞诏官班聊慰否，埋轮意气尚存无。",
      "由来圣代怜才子，始觉清风激懦夫。",
      "若向西冈寻胜赏，旧题名处为踌躇。"
    ]
  },
  {
    "volume": 752,
    "sequence": 4,
    "title": "和明道人宿山寺",
    "author": "徐铉",
    "content": [
      "闻道经行处，山前与水阳。",
      "磬声深小院，灯影迥高房。",
      "落宿依楼角，归云拥殿廊。",
      "羡师闲未得，早起逐班行。"
    ]
  },
  {
    "volume": 752,
    "sequence": 5,
    "title": "晚归",
    "author": "徐铉",
    "content": [
      "暑服道情出，烟街薄暮还。",
      "风清飘短袂，马健弄连环。",
      "水静闻归橹，霞明见远山。",
      "过从本无事，从此涉旬间。"
    ]
  },
  {
    "volume": 752,
    "sequence": 6,
    "title": "月真歌",
    "author": "徐铉",
    "content": [
      "扬州胜地多丽人，其间丽者名月真。",
      "月真初年十四五，能弹琵琶善歌舞。",
      "风前弱柳一枝春，花里娇莺百般语。",
      "扬州帝京多名贤，其间贤者殷德川。",
      "德川初秉纶闱笔，职近名高常罕出。",
      "花前月下或游从，一见月真如旧识。",
      "闲庭深院资贤宅，宅门严峻无凡客。",
      "垂帘偶坐唯月真，调弄琵琶郎为拍。",
      "殷郎一旦过江去，镜中懒作孤鸾舞。",
      "朝云暮雨镇相随，石头城下还相遇。",
      "二月三月江南春，满城蒙蒙起香尘。",
      "隔墙试听歌一曲，乃是资贤宅里人。",
      "绿窗绣幌天将晓，残烛依依香袅袅。",
      "离肠却恨苦多情，软障薰笼空悄悄。",
      "殷郎去冬入翰林，九霄官署转深沉。",
      "人间想望不可见，唯向月真存旧心。",
      "我惭闒茸何为者，长感余光每相假。",
      "陋巷萧条正掩扉，相携访我衡茅下。",
      "我本山人愚且贞，歌筵歌席常无情。",
      "自从一见月真后，至今赢得颠狂名。",
      "殷郎月真听我语，少壮光阴能几许。",
      "良辰美景数追随，莫教长说相思苦。"
    ]
  },
  {
    "volume": 752,
    "sequence": 7,
    "title": "走笔送义兴令赵宣辅",
    "author": "徐铉",
    "content": [
      "闻君孤棹泛荆溪，陇首云随别恨飞。",
      "杜牧旧居凭买取，他年藜杖愿同归。"
    ]
  },
  {
    "volume": 752,
    "sequence": 8,
    "title": "天阙山绝句",
    "author": "徐铉",
    "content": [
      "散诞爱山客，凄凉怀古心。",
      "寒风天阙晚，尽日倚轩吟。"
    ]
  },
  {
    "volume": 752,
    "sequence": 9,
    "title": "除夜",
    "author": "徐铉",
    "content": [
      "寒灯耿耿漏迟迟，送故迎新了不欺。",
      "往事并随残曆日，春风宁识旧容仪。",
      "预惭岁酒难先饮，更对乡傩羡小儿。",
      "吟罢明朝赠知己，便须题作去年诗。"
    ]
  },
  {
    "volume": 752,
    "sequence": 10,
    "title": "寄钟谟",
    "author": "徐铉",
    "content": [
      "看看潘鬓二毛生，昨日林梢又转莺。",
      "欲对春风忘世虑，敢言尊酒召时英。",
      "假中西阁应无事，筵上南威幸有情。",
      "不得车公终不乐，已教红袖出门迎。"
    ]
  },
  {
    "volume": 752,
    "sequence": 11,
    "title": "正初答钟郎中见招",
    "author": "徐铉",
    "content": [
      "高斋迟景雪初晴，风拂乔枝待早莺。",
      "南省郎官名籍籍，东邻妓女字英英。",
      "流年倏忽成陈事，春物依稀有旧情。",
      "新岁相思自过访，不烦虚左远相迎。"
    ]
  },
  {
    "volume": 752,
    "sequence": 12,
    "title": "闻雁寄故人",
    "author": "徐铉",
    "content": [
      "久作他乡客，深惭薄宦非。",
      "不知云上雁，何得每年归。",
      "夜静声弥怨，天空影更微。",
      "往年离别泪，今夕重沾衣。"
    ]
  },
  {
    "volume": 752,
    "sequence": 13,
    "title": "江舍人宅筵上有妓唱和州韩舍人歌辞，因以寄",
    "author": "徐铉",
    "content": [
      "良宵丝竹偶成欢，中有佳人俯翠鬟。",
      "白雪飘飖传乐府，阮郎憔悴在人间。",
      "清风朗月长相忆，佩蕙纫兰早晚还。",
      "深夜酒空筵欲散，向隅惆怅鬓堪斑。"
    ]
  },
  {
    "volume": 752,
    "sequence": 14,
    "title": "寒食日作",
    "author": "徐铉",
    "content": [
      "厨冷烟初禁，门闲日更斜。",
      "东风不好事，吹落满庭花。",
      "过社纷纷燕，新晴淡淡霞。",
      "京都盛游观，谁访子云家。"
    ]
  },
  {
    "volume": 752,
    "sequence": 15,
    "title": "贺殷游二舍人入翰林、江给事拜中丞",
    "author": "徐铉",
    "content": [
      "清晨待漏独徘徊，霄汉悬心不易裁。",
      "阁老深严归翰苑，夕郎威望拜霜台。",
      "青绫对覆蓬壶晚，赤棒前驱道路开。",
      "犹有西垣厅记在，莫忘同草紫泥来。"
    ]
  },
  {
    "volume": 752,
    "sequence": 16,
    "title": "欧阳太监雨中视决堤因堕水明日见于省中因戏之",
    "author": "徐铉",
    "content": [
      "闻道张晨盖，徘徊石首东。",
      "浚川非伯禹，落水异三公。",
      "衣湿仍愁雨，冠攲更怯风。",
      "今朝复相见，疑是葛仙翁。"
    ]
  },
  {
    "volume": 752,
    "sequence": 17,
    "title": "送吴郎中为宣州推官知泾县",
    "author": "徐铉",
    "content": [
      "征虏亭边月，鸡鸣伴客行。",
      "可怜何水部，今事谢宣城。",
      "风物聊供赏，班资莫系情。",
      "同心不同载，留滞为浮名。"
    ]
  },
  {
    "volume": 752,
    "sequence": 18,
    "title": "寄舒州杜员外",
    "author": "徐铉",
    "content": [
      "信到得君书，知君已下车。",
      "粉闱情在否，莲幕兴何如。",
      "人望征贤入，余思从子居。",
      "灊山真隐地，凭为卜茅庐。"
    ]
  },
  {
    "volume": 752,
    "sequence": 19,
    "title": "九月十一日寄陈郎中",
    "author": "徐铉",
    "content": [
      "我多吏事君多病，寂绝过从又几旬。",
      "前日龙山烟景好，风前落帽是何人？"
    ]
  },
  {
    "volume": 752,
    "sequence": 20,
    "title": "和司门郎中陈彦",
    "author": "徐铉",
    "content": [
      "衡门寂寂逢迎少，不见仙郎向五旬。",
      "莫问龙山前日事，菊花开却为闲人。"
    ]
  },
  {
    "volume": 752,
    "sequence": 21,
    "title": "赋得捣衣",
    "author": "徐铉",
    "content": [
      "江上多离别，居人夜捣衣。",
      "拂砧知露滴，促杵恐霜飞。",
      "漏转声频断，愁多力自微。",
      "裁缝依梦见，腰带定应非。"
    ]
  },
  {
    "volume": 752,
    "sequence": 22,
    "title": "九月三十夜雨寄故人",
    "author": "徐铉",
    "content": [
      "独听空阶雨，方知秋事悲。",
      "寂寥旬假日，萧飒夜长时。",
      "别念纷纷起，寒更故故迟。",
      "情人如不醉，定是两相思。"
    ]
  },
  {
    "volume": 752,
    "sequence": 23,
    "title": "寄抚州钟郎中（时王师败绩于闽中，谟在建州）",
    "author": "徐铉",
    "content": [
      "去载分襟后，寻闻在建安。",
      "封疆正多事，尊俎若为欢。",
      "都护空遗镞，明君欲舞干。",
      "绕朝时不用，非是杀身难。"
    ]
  },
  {
    "volume": 752,
    "sequence": 24,
    "title": "送欧阳太监游庐山",
    "author": "徐铉",
    "content": [
      "家家门外庐山路，唯有夫君乞假游。",
      "案牍乍抛公署晚，林泉已近暑天秋。",
      "海潮尽处逢陶石，江月圆时上庾楼。",
      "此去萧然好长往，人间何事不悠悠。"
    ]
  },
  {
    "volume": 752,
    "sequence": 25,
    "title": "立秋后一日与朱舍人同直",
    "author": "徐铉",
    "content": [
      "一宿秋风未觉凉，数声宫漏日犹长。",
      "林泉无计消残暑，虚向华池费稻粱。"
    ]
  },
  {
    "volume": 752,
    "sequence": 26,
    "title": "赋得霍将军辞第",
    "author": "徐铉",
    "content": [
      "汉将承恩久，图勋肯顾私。",
      "匈奴犹未灭，安用以家为。",
      "郢匠虽闻诏，衡门竟不移。",
      "宁烦张老颂，无待晏婴辞。",
      "甲乙人徒费，亲邻我自持。",
      "悠悠千载下，长作帅臣师。"
    ]
  },
  {
    "volume": 752,
    "sequence": 27,
    "title": "和元帅书记萧郎中观习水师",
    "author": "徐铉",
    "content": [
      "元帅楼船出治兵，落星山外火旗明。",
      "千帆日助江陵势，万里风驰下濑声。",
      "杀气晓严波上鹢，凯歌遥骇海边鲸。",
      "仲宣一作从军咏，回顾儒衣自不平。"
    ]
  },
  {
    "volume": 752,
    "sequence": 28,
    "title": "秋日卢龙村舍",
    "author": "徐铉",
    "content": [
      "置却人间事，闲从野老游。",
      "树声村店晚，草色古城秋。",
      "独鸟飞天外，闲云度陇头。",
      "姓名君莫问，山木与虚舟。"
    ]
  },
  {
    "volume": 752,
    "sequence": 29,
    "title": "和萧郎中小雪日作",
    "author": "徐铉",
    "content": [
      "征西府里日西斜，独试新炉自煮茶。",
      "篱菊尽来低覆水，塞鸿飞去远连霞。",
      "寂寥小雪闲中过，斑驳轻霜鬓上加。",
      "算得流年无奈处，莫将诗句祝苍华。"
    ]
  },
  {
    "volume": 752,
    "sequence": 30,
    "title": "中书相公谿亭闲宴依韵（李建勋）",
    "author": "徐铉",
    "content": [
      "雨霁秋光晚，亭虚野兴回。",
      "沙鸥掠岸去，溪水上阶来。",
      "客傲风攲帻，筵香菊在杯。",
      "东山长许醉，何事忆天台。"
    ]
  },
  {
    "volume": 752,
    "sequence": 31,
    "title": "寄饶州王郎中效李白体",
    "author": "徐铉",
    "content": [
      "珍重王光嗣，交情尚在不。",
      "芜城连宅住，楚塞并车游。",
      "别后官三改，年来岁六周。",
      "银钩无一字，何以缓离愁。"
    ]
  },
  {
    "volume": 752,
    "sequence": 32,
    "title": "寄歙州吕判官",
    "author": "徐铉",
    "content": [
      "任公郡占好山川，溪水萦回路屈盘。",
      "南国自来推胜境，故人此地作郎官。",
      "风光适意须留恋，禄秩资贫且喜欢。",
      "莫忆班行重回首，是非多处是长安。"
    ]
  },
  {
    "volume": 752,
    "sequence": 33,
    "title": "宣威苗将军贬官后重经故宅",
    "author": "徐铉",
    "content": [
      "蒋山南望近西坊，亭馆依然锁院墙。",
      "天子未尝过细柳，将军寻已戍敦煌。",
      "攲倾怪石山无色，零落圆荷水不香。",
      "为将为儒皆寂寞，门前愁杀马中郎。"
    ]
  },
  {
    "volume": 752,
    "sequence": 34,
    "title": "附池州薛郎中书因寄歙州张员外",
    "author": "徐铉",
    "content": [
      "新安从事旧台郎，直气多才不可忘。",
      "一旦江山驰别梦，几年簪绂共周行。",
      "岐分出处何方是，情共穷通此义长。",
      "因附邻州寄消息，接舆今日信为狂。"
    ]
  },
  {
    "volume": 752,
    "sequence": 35,
    "title": "寄江都路员外",
    "author": "徐铉",
    "content": [
      "吾兄失意在东都，闻说襟怀任所如。",
      "已纵乖慵为傲吏，有何关键制豪胥。",
      "县斋晓闭多移病，南亩秋荒忆遂初。",
      "知道故人相忆否，嵇康不得懒修书。"
    ]
  },
  {
    "volume": 752,
    "sequence": 36,
    "title": "张员外好茅山风景，求为句容令，作此送",
    "author": "徐铉",
    "content": [
      "句曲山前县，依依数舍程。",
      "还同适勾漏，非是厌承明。",
      "柳谷供诗景，华阳契道情。",
      "金门容傲吏，官满且还城。"
    ]
  },
  {
    "volume": 752,
    "sequence": 37,
    "title": "送应之道人归江西",
    "author": "徐铉",
    "content": [
      "曾骑竹马傍洪厓，二十余年变物华。",
      "客梦等闲过驿阁，归帆遥羡指龙沙。",
      "名垂小篆矜垂露，诗作吴吟对绮霞。",
      "岁暮定知回未得，信来凭为寄梅花。"
    ]
  },
  {
    "volume": 752,
    "sequence": 38,
    "title": "送元帅书记高郎中出为婺源建威军使",
    "author": "徐铉",
    "content": [
      "寒风萧瑟楚江南，记室戎装挂锦帆。",
      "倚马未曾妨笑傲，斩牲先要厉威严。",
      "危言昔日尝无隐，壮节今来信不凡。",
      "惟有杯盘思上国，酒醪甜淡菜蔬甘。"
    ]
  },
  {
    "volume": 752,
    "sequence": 39,
    "title": "游方山宿李道士房",
    "author": "徐铉",
    "content": [
      "从来未面李先生，借我西窗卧月明。",
      "二十三家同愿识，素骡何日暂还城。"
    ]
  },
  {
    "volume": 752,
    "sequence": 40,
    "title": "题画石山",
    "author": "徐铉",
    "content": [
      "彼美巉岩石，谁施黼藻功。",
      "回岩明照地，绝壁烂临空。",
      "锦段鲜须濯，罗屏展易穷。",
      "不因秋藓绿，非假晚霞红。",
      "羽客藏书洞，樵人取箭风。",
      "灵踪理难问，仙路去何通。",
      "返驾归尘里，留情向此中。",
      "回瞻画图畔，遥羡面山翁。"
    ]
  },
  {
    "volume": 752,
    "sequence": 41,
    "title": "临石步港",
    "author": "徐铉",
    "content": [
      "埼岸堕萦带，微风起细涟。",
      "绿阴三月后，倒影乱峰前。",
      "吹浪游鳞小，黏苔碎石圆。",
      "会将腰下组，换取钓鱼船。"
    ]
  },
  {
    "volume": 752,
    "sequence": 42,
    "title": "病题二首",
    "author": "徐铉",
    "content": [
      "性灵慵懒百无能，唯被朝参遣夙兴。",
      "圣主优容恩未答，丹经疏阔病相陵。",
      "脾伤对客偏愁酒，眼暗看书每愧灯。",
      "进与时乖不知退，可怜身计谩腾腾。",
      "人间多事本难论，况是人间懒慢人。",
      "不解养生何怪病，已能知命敢辞贫。",
      "向空咄咄烦书字，举世滔滔莫问津。",
      "金马门前君识否，东方曼倩是前身。"
    ]
  },
  {
    "volume": 752,
    "sequence": 43,
    "title": "寄江州萧给事",
    "author": "徐铉",
    "content": [
      "夕郎忧国不忧身，今向天涯作逐臣。",
      "魂梦暗驰龙阙曙，啸吟闲绕虎谿春。",
      "朝车载酒过山寺，谏纸题诗寄野人。",
      "惆怅懦夫何足道，自离群后已同尘。"
    ]
  },
  {
    "volume": 752,
    "sequence": 44,
    "title": "和江州江中丞见寄",
    "author": "徐铉",
    "content": [
      "贾傅南迁久，江关道路遥。",
      "北来空见雁，西去不如潮。",
      "鼠穴依城社，鸿飞在泬寥。",
      "高低各有处，不拟更相招。"
    ]
  },
  {
    "volume": 752,
    "sequence": 45,
    "title": "和钟郎中送朱先辈还京垂寄",
    "author": "徐铉",
    "content": [
      "分司洗马无人问，辞客殷勤辍棹歌。",
      "苍藓满庭行径小，高梧临槛雨声多。",
      "春愁尽付千杯酒，乡思遥闻一曲歌。",
      "且共胜游消永日，西冈风物近如何？"
    ]
  },
  {
    "volume": 752,
    "sequence": 46,
    "title": "送郝郎中为浙西判官",
    "author": "徐铉",
    "content": [
      "大藩从事本优贤，幕府仍当北固前。",
      "花绕楼台山倚郭，寺临江海水连天。",
      "恐君到即忘归日，忆我游曾历二年。",
      "若许他时作闲伴，殷勤为买钓鱼船。"
    ]
  },
  {
    "volume": 752,
    "sequence": 47,
    "title": "翰林游舍人清明日入院中途见过余明日…因寄游君",
    "author": "徐铉",
    "content": [
      "榆柳开新焰，梨花发故枝。",
      "辎輧隘城市，圭组坐曹司。",
      "独对芝泥检，遥怜白马儿。",
      "禁林还视草，气味两相知。"
    ]
  },
  {
    "volume": 752,
    "sequence": 48,
    "title": "陪王庶子游后湖涵虚阁（东宫园）",
    "author": "徐铉",
    "content": [
      "悬圃清虚乍过秋，看山寻水上兹楼。",
      "轻鸥的的飞难没，红叶纷纷晚更稠。",
      "风卷微云分远岫，浪摇晴日照中洲。",
      "跻攀况有承华客，如在南皮奉胜游。"
    ]
  },
  {
    "volume": 752,
    "sequence": 49,
    "title": "柳枝辞十二首",
    "author": "徐铉",
    "content": [
      "把酒凭君唱柳枝，也从丝管递相随。",
      "逢春只合朝朝醉，记取秋风落叶时。",
      "南园日暮起春风，吹散杨花雪满空。",
      "不惜杨花飞也得，愁君老尽脸边红。",
      "陌上朱门柳映花，帘钩半卷绿阴斜。",
      "凭郎暂驻青骢马，此是钱塘小小家。",
      "夹岸朱栏柳映楼，绿波平幔带花流。",
      "歌声不出长条密，忽地风回见彩舟。",
      "老大逢春总恨春，绿杨阴里最愁人。",
      "旧游一别无因见，嫩叶如眉处处新。",
      "蒙蒙堤畔柳含烟，疑是阳和二月天。",
      "醉里不知时节改，漫随儿女打秋千。",
      "水阁春来乍减寒，晓妆初罢倚栏干。",
      "长条乱拂春波动，不许佳人照影看。",
      "柳岸烟昏醉里归，不知深处有芳菲。",
      "重来已见花飘尽，唯有黄莺啭树飞。",
      "此去仙源不是遥，垂杨深处有朱桥。",
      "共君同过朱桥去，索映垂杨听洞箫。",
      "暂别扬州十度春，不知光景属何人。",
      "一帆归客千条柳，肠断东风扬子津。",
      "仙乐春来按舞腰，清声偏似傍娇饶。",
      "应缘莺舌多情赖，长向双成说翠条。",
      "凤笙临槛不能吹，舞袖当筵亦自疑。",
      "唯有美人多意绪，解依芳态画双眉。"
    ]
  },
  {
    "volume": 752,
    "sequence": 50,
    "title": "贬官泰州出城作",
    "author": "徐铉",
    "content": [
      "浮名浮利信悠悠，四海干戈痛主忧。",
      "三谏不从为逐客，一身无累似虚舟。",
      "满朝权贵皆曾忤，绕郭林泉已遍游。",
      "惟有恋恩终不改，半程犹自望城楼。"
    ]
  },
  {
    "volume": 752,
    "sequence": 51,
    "title": "过江",
    "author": "徐铉",
    "content": [
      "别路知何极，离肠有所思。",
      "登舻望城远，摇橹过江迟。",
      "断岸烟中失，长天水际垂。",
      "此心非橘柚，不为两乡移。"
    ]
  },
  {
    "volume": 752,
    "sequence": 52,
    "title": "经东都太子桥",
    "author": "徐铉",
    "content": [
      "纶闱放逐知何道，桂苑风流且暂归。",
      "莫问升迁桥上客，身谋疏拙旧心违。"
    ]
  }
]