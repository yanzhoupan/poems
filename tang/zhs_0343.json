[
  {
    "volume": 343,
    "sequence": 1,
    "title": "题楚昭王庙",
    "author": "韩愈",
    "content": [
      "丘坟满目衣冠尽，城阙连云草树荒。",
      "犹有国人怀旧德，一间茅屋祭昭王。"
    ]
  },
  {
    "volume": 343,
    "sequence": 2,
    "title": "宿龙宫滩",
    "author": "韩愈",
    "content": [
      "浩浩复汤汤，滩声抑更扬。",
      "奔流疑激电，惊浪似浮霜。",
      "梦觉灯生晕，宵残雨送凉。",
      "如何连晓语，一半是思乡。"
    ]
  },
  {
    "volume": 343,
    "sequence": 3,
    "title": "叉鱼招张功曹（署）",
    "author": "韩愈",
    "content": [
      "叉鱼春岸阔，此兴在中宵。",
      "大炬然如昼，长船缚似桥。",
      "深窥沙可数，静搒水无摇。",
      "刃下那能脱，波间或自跳。",
      "中鳞怜锦碎，当目讶珠销。",
      "迷火逃翻近，惊人去暂遥。",
      "竞多心转细，得隽语时嚣。",
      "潭罄知存寡，舷平觉获饶。",
      "交头疑凑饵，骈首类同条。",
      "濡沫情虽密，登门事已辽。",
      "盈车欺故事，饲犬验今朝。",
      "血浪凝犹沸，腥风远更飘。",
      "盖江烟幂幂，拂棹影寥寥。",
      "獭去愁无食，龙移惧见烧。",
      "如棠名既误，钓渭日徒消。",
      "文客惊先赋，篙工喜尽谣。",
      "脍成思我友，观乐忆吾僚。",
      "自可捐忧累，何须强问鸮。"
    ]
  },
  {
    "volume": 343,
    "sequence": 4,
    "title": "李员外寄纸笔（李伯康也，郴州刺史）",
    "author": "韩愈",
    "content": [
      "题是临池后，分从起草余。",
      "兔尖针莫并，茧净雪难如。",
      "莫怪殷勤谢，虞卿正著书。"
    ]
  },
  {
    "volume": 343,
    "sequence": 5,
    "title": "次同冠峡（赴阳山作）",
    "author": "韩愈",
    "content": [
      "今日是何朝，天晴物色饶。",
      "落英千尺堕，游丝百丈飘。",
      "泄乳交岩脉，悬流揭浪标。",
      "无心思岭北，猿鸟莫相撩。"
    ]
  },
  {
    "volume": 343,
    "sequence": 6,
    "title": "答张十一功曹",
    "author": "韩愈",
    "content": [
      "山净江空水见沙，哀猿啼处两三家。",
      "筼筜竞长纤纤笋，踯躅闲开艳艳花。",
      "未报恩波知死所，莫令炎瘴送生涯。",
      "吟君诗罢看双鬓，斗觉霜毛一半加。"
    ]
  },
  {
    "volume": 343,
    "sequence": 7,
    "title": "郴州祈雨",
    "author": "韩愈",
    "content": [
      "乞雨女郎魂，炰羞洁且繁。",
      "庙开鼯鼠叫，神降越巫言。",
      "旱气期销荡，阴官想骏奔。",
      "行看五马入，萧飒已随轩。"
    ]
  },
  {
    "volume": 343,
    "sequence": 8,
    "title": "湘中酬张十一功曹",
    "author": "韩愈",
    "content": [
      "休垂绝徼千行泪，共泛清湘一叶舟。",
      "今日岭猿兼越鸟，可怜同听不知愁。"
    ]
  },
  {
    "volume": 343,
    "sequence": 9,
    "title": "郴口又赠二首",
    "author": "韩愈",
    "content": [
      "山作剑攒江写镜，扁舟斗转疾于飞。",
      "回头笑向张公子，终日思归此日归。",
      "雪飐霜翻看不分，雷惊电激语难闻。",
      "沿涯宛转到深处，何限青天无片云。"
    ]
  },
  {
    "volume": 343,
    "sequence": 10,
    "title": "题木居士二首",
    "author": "韩愈",
    "content": [
      "火透波穿不计春，根如头面干如身。",
      "偶然题作木居士，便有无穷求福人。",
      "为神讵比沟中断，遇赏还同爨下余。",
      "朽蠹不胜刀锯力，匠人虽巧欲何如。"
    ]
  },
  {
    "volume": 343,
    "sequence": 11,
    "title": "晚泊江口",
    "author": "韩愈",
    "content": [
      "郡城朝解缆，江岸暮依村。",
      "二女竹上泪，孤臣水底魂。",
      "双双归蛰燕，一一叫群猿。",
      "回首那闻语，空看别袖翻。"
    ]
  },
  {
    "volume": 343,
    "sequence": 12,
    "title": "湘中",
    "author": "韩愈",
    "content": [
      "猿愁鱼踊水翻波，自古流传是汨罗。",
      "蘋藻满盘无处奠，空闻渔父扣舷歌。"
    ]
  },
  {
    "volume": 343,
    "sequence": 13,
    "title": "别盈上人",
    "author": "韩愈",
    "content": [
      "山僧爱山出无期，俗士牵俗来何时。",
      "祝融峰下一回首，即是此生长别离。"
    ]
  },
  {
    "volume": 343,
    "sequence": 14,
    "title": "喜雪献裴尚书（裴均也，时为荆南节度使）",
    "author": "韩愈",
    "content": [
      "宿云寒不卷，春雪堕如簁。",
      "骋巧先投隙，潜光半入池。",
      "喜深将策试，惊密仰檐窥。",
      "自下何曾污，增高未觉危。",
      "比心明可烛，拂面爱还吹。",
      "妒舞时飘袖，欺梅并压枝。",
      "地空迷界限，砌满接高卑。",
      "浩荡乾坤合，霏微物象移。",
      "为祥矜大熟，布泽荷平施。",
      "已分年华晚，犹怜曙色随。",
      "气严当酒换，洒急听窗知。",
      "照曜临初日，玲珑滴晚澌。",
      "聚庭看岳耸，扫路见云披。",
      "阵势鱼丽远，书文鸟篆奇。",
      "纵欢罗艳黠，列贺拥熊螭。",
      "履敝行偏冷，门扃卧更羸。",
      "悲嘶闻病马，浪走信娇儿。",
      "灶静愁烟绝，丝繁念鬓衰。",
      "拟盐吟旧句，授简慕前规。",
      "捧赠同燕石，多惭失所宜。"
    ]
  },
  {
    "volume": 343,
    "sequence": 15,
    "title": "春雪",
    "author": "韩愈",
    "content": [
      "看雪乘清旦，无人坐独谣。",
      "拂花轻尚起，落地暖初销。",
      "已讶陵歌扇，还来伴舞腰。",
      "洒篁留密节，著柳送长条。",
      "入镜鸾窥沼，行天马度桥。",
      "遍阶怜可掬，满树戏成摇。",
      "江浪迎涛日，风毛纵猎朝。",
      "弄闲时细转，争急忽惊飘。",
      "城险疑悬布，砧寒未捣绡。",
      "莫愁阴景促，夜色自相饶。"
    ]
  },
  {
    "volume": 343,
    "sequence": 16,
    "title": "闻梨花发赠刘师命",
    "author": "韩愈",
    "content": [
      "桃溪惆怅不能过，红艳纷纷落地多。",
      "闻道郭西千树雪，欲将君去醉如何。"
    ]
  },
  {
    "volume": 343,
    "sequence": 17,
    "title": "春雪间早梅",
    "author": "韩愈",
    "content": [
      "梅将雪共春，彩艳不相因。",
      "逐吹能争密，排枝巧妒新。",
      "谁令香满座，独使净无尘。",
      "芳意饶呈瑞，寒光助照人。",
      "玲珑开已遍，点缀坐来频。",
      "那是俱疑似，须知两逼真。",
      "荧煌初乱眼，浩荡忽迷神。",
      "未许琼华比，从将玉树亲。",
      "先期迎献岁，更伴占兹晨。",
      "愿得长辉映，轻微敢自珍。"
    ]
  },
  {
    "volume": 343,
    "sequence": 18,
    "title": "早春雪中闻莺",
    "author": "韩愈",
    "content": [
      "朝莺雪里新，雪树眼前春。",
      "带涩先迎气，侵寒已报人。",
      "共矜初听早，谁贵后闻频。",
      "暂啭那成曲，孤鸣岂及辰。",
      "风霜徒自保，桃李讵相亲。",
      "寄谢幽栖友，辛勤不为身。"
    ]
  },
  {
    "volume": 343,
    "sequence": 19,
    "title": "梨花下赠刘师命",
    "author": "韩愈",
    "content": [
      "洛阳城外清明节，百花寥落梨花发。",
      "今日相逢瘴海头，共惊烂漫开正月。"
    ]
  },
  {
    "volume": 343,
    "sequence": 20,
    "title": "和归工部送僧约（工部，归登也，约，荆州人）",
    "author": "韩愈",
    "content": [
      "早知皆是自拘囚，不学因循到白头。",
      "汝既出家还扰扰，何人更得死前休。"
    ]
  },
  {
    "volume": 343,
    "sequence": 21,
    "title": "入关咏马",
    "author": "韩愈",
    "content": [
      "岁老岂能充上驷，力微当自慎前程。",
      "不知何故翻骧首，牵过关门妄一鸣。"
    ]
  },
  {
    "volume": 343,
    "sequence": 22,
    "title": "木芙蓉",
    "author": "韩愈",
    "content": [
      "新开寒露丛，远比水间红。",
      "艳色宁相妒，嘉名偶自同。",
      "采江官渡晚，搴木古祠空。",
      "愿得勤来看，无令便逐风。"
    ]
  },
  {
    "volume": 343,
    "sequence": 23,
    "title": "题张十一旅舍三咏·榴花",
    "author": "韩愈",
    "content": [
      "五月榴花照眼明，枝间时见子初成。",
      "可怜此地无车马，颠倒青苔落绛英。"
    ]
  },
  {
    "volume": 343,
    "sequence": 24,
    "title": "题张十一旅舍三咏·井",
    "author": "韩愈",
    "content": [
      "贾谊宅中今始见，葛洪山下昔曾窥。",
      "寒泉百尺空看影，正是行人渴死时。"
    ]
  },
  {
    "volume": 343,
    "sequence": 25,
    "title": "题张十一旅舍三咏·蒲萄",
    "author": "韩愈",
    "content": [
      "新茎未遍半犹枯，高架支离倒复扶。",
      "若欲满盘堆马乳，莫辞添竹引龙须。"
    ]
  },
  {
    "volume": 343,
    "sequence": 26,
    "title": "峡石西泉（一作寒泉）",
    "author": "韩愈",
    "content": [
      "居然鳞介不能容，石眼环环水一钟。",
      "闻说旱时求得雨，只疑科斗是蛟龙。"
    ]
  },
  {
    "volume": 343,
    "sequence": 27,
    "title": "梁国惠康公主挽歌二首",
    "author": "韩愈",
    "content": [
      "定谥芳声远，移封大国新。",
      "巽宫尊长女，台室属良人。",
      "河汉重泉夜，梧桐半树春。",
      "龙輀非厌翟，还辗禁城尘。",
      "秦地吹箫女，湘波鼓瑟妃。",
      "佩兰初应梦，奔月竟沦辉。",
      "夫族迎魂去，宫官会葬归。",
      "从今沁园草，无复更芳菲。"
    ]
  },
  {
    "volume": 343,
    "sequence": 28,
    "title": "和崔舍人咏月二十韵",
    "author": "韩愈",
    "content": [
      "三秋端正月，今夜出东溟。",
      "对日犹分势，腾天渐吐灵。",
      "未高烝远气，半上霁孤形。",
      "赫奕当躔次，虚徐度杳冥。",
      "长河晴散雾，列宿曙分萤。",
      "浩荡英华溢，萧疏物象泠。",
      "池边临倒照，檐际送横经。",
      "花树参差见，皋禽断续聆。",
      "牖光窥寂寞，砧影伴娉婷。",
      "幽坐看侵户，闲吟爱满庭。",
      "辉斜通壁练，彩碎射沙星。",
      "清洁云间路，空凉水上亭。",
      "净堪分顾兔，细得数飘萍。",
      "山翠相凝绿，林烟共幂青。",
      "过隅惊桂侧，当午觉轮停。",
      "属思摛霞锦，追欢罄缥瓶。",
      "郡楼何处望，陇笛此时听。",
      "右掖连台座，重门限禁扃。",
      "风台观滉漾，冰砌步青荧。",
      "独有虞庠客，无由拾落蓂。"
    ]
  },
  {
    "volume": 343,
    "sequence": 29,
    "title": "咏雪赠张籍",
    "author": "韩愈",
    "content": [
      "只见纵横落，宁知远近来。",
      "飘飖还自弄，历乱竟谁催。",
      "座暖销那怪，池清失可猜。",
      "坳中初盖底，垤处遂成堆。",
      "慢有先居后，轻多去却回。",
      "度前铺瓦陇，发本积墙隈。",
      "穿细时双透，乘危忽半摧。",
      "舞深逢坎井，集早值层台。",
      "砧练终宜捣，阶纨未暇裁。",
      "城寒装睥睨，树冻裹莓苔。",
      "片片匀如剪，纷纷碎若挼。",
      "定非燖鹄鹭，真是屑琼瑰。",
      "纬繣观朝萼，冥茫瞩晚埃。",
      "当窗恒凛凛，出户即皑皑。",
      "压野荣芝菌，倾都委货财。",
      "娥嬉华荡漾，胥怒浪崔嵬。",
      "碛迥疑浮地，云平想辗雷。",
      "随车翻缟带，逐马散银杯。",
      "万屋漫汗合，千株照曜开。",
      "松篁遭挫抑，粪壤获饶培。",
      "隔绝门庭遽，挤排陛级才。",
      "岂堪裨岳镇，强欲效盐梅。",
      "隐匿瑕疵尽，包罗委琐该。",
      "误鸡宵呃喔，惊雀暗裴回。",
      "浩浩过三暮，悠悠匝九垓。",
      "鲸鲵陆死骨，玉石火炎灰。",
      "厚虑填溟壑，高愁斗魁□。",
      "日轮埋欲侧，坤轴压将颓。",
      "岸类长蛇搅，陵犹巨象豗。",
      "水官夸杰黠，木气怯胚胎。",
      "著地无由卷，连天不易推。",
      "龙鱼冷蛰苦，虎豹饿号哀。",
      "巧借奢华便，专绳困约灾。",
      "威贪陵布被，光肯离金罍。",
      "赏玩捐他事，歌谣放我才。",
      "狂教诗硉矹，兴与酒陪鳃。",
      "惟子能谙耳，诸人得语哉。",
      "助留风作党，劝坐火为媒。",
      "雕刻文刀利，搜求智网恢。",
      "莫烦相属和，传示及提孩。"
    ]
  },
  {
    "volume": 343,
    "sequence": 30,
    "title": "酬王二十舍人雪中见寄",
    "author": "韩愈",
    "content": [
      "三日柴门拥不开，阶平庭满白皑皑。",
      "今朝蹋作琼瑶迹，为有诗从凤沼来。"
    ]
  },
  {
    "volume": 343,
    "sequence": 31,
    "title": "送侯喜",
    "author": "韩愈",
    "content": [
      "已作龙钟后时者，懒于街里蹋尘埃。",
      "如今便别长官去，直到新年衙日来。"
    ]
  },
  {
    "volume": 343,
    "sequence": 32,
    "title": "学诸进士作精卫衔石填海",
    "author": "韩愈",
    "content": [
      "鸟有偿冤者，终年抱寸诚。",
      "口衔山石细，心望海波平。",
      "渺渺功难见，区区命已轻。",
      "人皆讥造次，我独赏专精。",
      "岂计休无日，惟应尽此生。",
      "何惭刺客传，不著报雠名。"
    ]
  },
  {
    "volume": 343,
    "sequence": 33,
    "title": "奉酬振武胡十二丈大夫",
    "author": "韩愈",
    "content": [
      "倾朝共羡宠光频，半岁迁腾作虎臣。",
      "戎旆暂停辞社树，里门先下敬乡人。",
      "横飞玉盏家山晓，远蹀金珂塞草春。",
      "自笑平生夸胆气，不离文字鬓毛新。"
    ]
  },
  {
    "volume": 343,
    "sequence": 34,
    "title": "奉和库部卢四兄曹长元日朝回（卢汀也）",
    "author": "韩愈",
    "content": [
      "天仗宵严建羽旄，春云送色晓鸡号。",
      "金炉香动螭头暗，玉佩声来雉尾高。",
      "戎服上趋承北极，儒冠列侍映东曹。",
      "太平时节难身遇，郎署何须叹二毛。"
    ]
  },
  {
    "volume": 343,
    "sequence": 35,
    "title": "寒食直归遇雨",
    "author": "韩愈",
    "content": [
      "寒食时看度，春游事已违。",
      "风光连日直，阴雨半朝归。",
      "不见红球上，那论彩索飞。",
      "惟将新赐火，向曙著朝衣。"
    ]
  },
  {
    "volume": 343,
    "sequence": 36,
    "title": "送李六协律归荆南（翱）",
    "author": "韩愈",
    "content": [
      "早日羁游所，春风送客归。",
      "柳花还漠漠，江燕正飞飞。",
      "歌舞知谁在，宾僚逐使非。",
      "宋亭池水绿，莫忘蹋芳菲。"
    ]
  },
  {
    "volume": 343,
    "sequence": 37,
    "title": "题百叶桃花（知制诰时作）",
    "author": "韩愈",
    "content": [
      "百叶双桃晚更红，窥窗映竹见玲珑。",
      "应知侍史归天上，故伴仙郎宿禁中。"
    ]
  },
  {
    "volume": 343,
    "sequence": 38,
    "title": "春雪",
    "author": "韩愈",
    "content": [
      "新年都未有芳华，二月初惊见草芽。",
      "白雪却嫌春色晚，故穿庭树作飞花。"
    ]
  },
  {
    "volume": 343,
    "sequence": 39,
    "title": "戏题牡丹",
    "author": "韩愈",
    "content": [
      "幸自同开俱阴隐，何须相倚斗轻盈。",
      "陵晨并作新妆面，对客偏含不语情。",
      "双燕无机还拂掠，游蜂多思正经营。",
      "长年是事皆抛尽，今日栏边暂眼明。"
    ]
  },
  {
    "volume": 343,
    "sequence": 40,
    "title": "盆池五首",
    "author": "韩愈",
    "content": [
      "老翁真个似童儿，汲水埋盆作小池。",
      "一夜青蛙鸣到晓，恰如方口钓鱼时。",
      "莫道盆池作不成，藕稍初种已齐生。",
      "从今有雨君须记，来听萧萧打叶声。",
      "瓦沼晨朝水自清，小虫无数不知名。",
      "忽然分散无踪影，惟有鱼儿作队行。",
      "泥盆浅小讵成池，夜半青蛙圣得知。",
      "一听暗来将伴侣，不烦鸣唤斗雄雌。",
      "池光天影共青青，拍岸才添水数瓶。",
      "且待夜深明月去，试看涵泳几多星。"
    ]
  },
  {
    "volume": 343,
    "sequence": 41,
    "title": "芍药（元和中知制诰寓直禁中作）",
    "author": "韩愈",
    "content": [
      "浩态狂香昔未逢，红灯烁烁绿盘笼。",
      "觉来独对情惊恐，身在仙宫第几重。"
    ]
  },
  {
    "volume": 343,
    "sequence": 42,
    "title": "奉和虢州刘给事使君三堂新题二十一咏·新亭",
    "author": "韩愈",
    "content": [
      "湖上新亭好，公来日出初。",
      "水文浮枕簟，瓦影荫龟鱼。"
    ]
  },
  {
    "volume": 343,
    "sequence": 43,
    "title": "奉和虢州刘给事使君三堂新题二十一咏·流水",
    "author": "韩愈",
    "content": [
      "汩汩几时休，从春复到秋。",
      "只言池未满，池满强交流。"
    ]
  },
  {
    "volume": 343,
    "sequence": 44,
    "title": "奉和虢州刘给事使君三堂新题二十一咏·竹洞",
    "author": "韩愈",
    "content": [
      "竹洞何年有，公初斫竹开。",
      "洞门无锁钥，俗客不曾来。"
    ]
  },
  {
    "volume": 343,
    "sequence": 45,
    "title": "奉和虢州刘给事使君三堂新题二十一咏·月台",
    "author": "韩愈",
    "content": [
      "南馆城阴阔，东湖水气多。",
      "直须台上看，始奈月明何。"
    ]
  },
  {
    "volume": 343,
    "sequence": 46,
    "title": "奉和虢州刘给事使君三堂新题二十一咏·渚亭",
    "author": "韩愈",
    "content": [
      "自有人知处，那无步往踪。",
      "莫教安四壁，面面看芙蓉。"
    ]
  },
  {
    "volume": 343,
    "sequence": 47,
    "title": "奉和虢州刘给事使君三堂新题二十一咏·竹溪",
    "author": "韩愈",
    "content": [
      "蔼蔼溪流慢，梢梢岸筱长。",
      "穿沙碧竿净，落水紫苞香。"
    ]
  },
  {
    "volume": 343,
    "sequence": 48,
    "title": "奉和虢州刘给事使君三堂新题二十一咏·北湖",
    "author": "韩愈",
    "content": [
      "闻说游湖棹，寻常到此回。",
      "应留醒心处，准拟醉时来。"
    ]
  },
  {
    "volume": 343,
    "sequence": 49,
    "title": "奉和虢州刘给事使君三堂新题二十一咏·花岛",
    "author": "韩愈",
    "content": [
      "蜂蝶去纷纷，香风隔岸闻。",
      "欲知花岛处，水上觅红云。"
    ]
  },
  {
    "volume": 343,
    "sequence": 50,
    "title": "奉和虢州刘给事使君三堂新题二十一咏·柳溪",
    "author": "韩愈",
    "content": [
      "柳树谁人种，行行夹岸高。",
      "莫将条系缆，著处有蝉号。"
    ]
  },
  {
    "volume": 343,
    "sequence": 51,
    "title": "奉和虢州刘给事使君三堂新题二十一咏·西山",
    "author": "韩愈",
    "content": [
      "新月迎宵挂，晴云到晚留。",
      "为遮西望眼，终是懒回头。"
    ]
  },
  {
    "volume": 343,
    "sequence": 52,
    "title": "奉和虢州刘给事使君三堂新题二十一咏·竹径",
    "author": "韩愈",
    "content": [
      "无尘从不扫，有鸟莫令弹。",
      "若要添风月，应除数百竿。"
    ]
  },
  {
    "volume": 343,
    "sequence": 53,
    "title": "奉和虢州刘给事使君三堂新题二十一咏·荷池",
    "author": "韩愈",
    "content": [
      "风雨秋池上，高荷盖水繁。",
      "未谙鸣摵摵，那似卷翻翻。"
    ]
  },
  {
    "volume": 343,
    "sequence": 54,
    "title": "奉和虢州刘给事使君三堂新题二十一咏·稻畦",
    "author": "韩愈",
    "content": [
      "罫布畦堪数，枝分水莫寻。",
      "鱼肥知已秀，鹤没觉初深。"
    ]
  },
  {
    "volume": 343,
    "sequence": 55,
    "title": "奉和虢州刘给事使君三堂新题二十一咏·柳巷",
    "author": "韩愈",
    "content": [
      "柳巷还飞絮，春馀几许时。",
      "吏人休报事，公作送春诗。"
    ]
  },
  {
    "volume": 343,
    "sequence": 56,
    "title": "奉和虢州刘给事使君三堂新题二十一咏·花源",
    "author": "韩愈",
    "content": [
      "源上花初发，公应日日来。",
      "丁宁红与紫，慎莫一时开。"
    ]
  },
  {
    "volume": 343,
    "sequence": 57,
    "title": "奉和虢州刘给事使君三堂新题二十一咏·北楼",
    "author": "韩愈",
    "content": [
      "郡楼乘晓上，尽日不能回。",
      "晚色将秋至，长风送月来。"
    ]
  },
  {
    "volume": 343,
    "sequence": 58,
    "title": "奉和虢州刘给事使君三堂新题二十一咏·镜潭",
    "author": "韩愈",
    "content": [
      "非铸复非熔，泓澄忽此逢。",
      "鱼虾不用避，只是照蛟龙。"
    ]
  },
  {
    "volume": 343,
    "sequence": 59,
    "title": "奉和虢州刘给事使君三堂新题二十一咏·孤屿",
    "author": "韩愈",
    "content": [
      "朝游孤屿南，暮戏孤屿北。",
      "所以孤屿鸟，与公尽相识。"
    ]
  },
  {
    "volume": 343,
    "sequence": 60,
    "title": "奉和虢州刘给事使君三堂新题二十一咏·方桥",
    "author": "韩愈",
    "content": [
      "非阁复非船，可居兼可过。",
      "君欲问方桥，方桥如此作。"
    ]
  },
  {
    "volume": 343,
    "sequence": 61,
    "title": "奉和虢州刘给事使君三堂新题二十一咏·梯桥",
    "author": "韩愈",
    "content": [
      "乍似上青冥，初疑蹑菡萏。",
      "自无飞仙骨，欲度何由敢。"
    ]
  },
  {
    "volume": 343,
    "sequence": 62,
    "title": "奉和虢州刘给事使君三堂新题二十一咏·月池",
    "author": "韩愈",
    "content": [
      "寒池月下明，新月池边曲。",
      "若不妒清妍，却成相映烛。"
    ]
  },
  {
    "volume": 343,
    "sequence": 63,
    "title": "游城南十六首·赛神",
    "author": "韩愈",
    "content": [
      "白布长衫紫领巾，差科未动是闲人。",
      "麦苗含穟桑生葚，共向田头乐社神。"
    ]
  },
  {
    "volume": 343,
    "sequence": 64,
    "title": "游城南十六首·题于宾客庄",
    "author": "韩愈",
    "content": [
      "榆荚车前盖地皮，蔷薇蘸水笋穿篱。",
      "马蹄无入朱门迹，纵使春归可得知。"
    ]
  },
  {
    "volume": 343,
    "sequence": 65,
    "title": "游城南十六首·晚春",
    "author": "韩愈",
    "content": [
      "草树知春不久归，百般红紫斗芳菲。",
      "杨花榆荚无才思，惟解漫天作雪飞。"
    ]
  },
  {
    "volume": 343,
    "sequence": 66,
    "title": "游城南十六首·落花",
    "author": "韩愈",
    "content": [
      "已分将身著地飞，那羞践踏损光晖。",
      "无端又被春风误，吹落西家不得归。"
    ]
  },
  {
    "volume": 343,
    "sequence": 67,
    "title": "游城南十六首·楸树二首",
    "author": "韩愈",
    "content": [
      "几岁生成为大树，一朝缠绕困长藤。",
      "谁人与脱青罗帔，看吐高花万万层。",
      "幸自枝条能树立，可烦萝蔓作交加。",
      "傍人不解寻根本，却道新花胜旧花。"
    ]
  },
  {
    "volume": 343,
    "sequence": 68,
    "title": "游城南十六首·风折花枝",
    "author": "韩愈",
    "content": [
      "浮艳侵天难就看，清香扑地只遥闻。",
      "春风也是多情思，故拣繁枝折赠君。"
    ]
  },
  {
    "volume": 343,
    "sequence": 69,
    "title": "游城南十六首·赠同游",
    "author": "韩愈",
    "content": [
      "唤起窗全曙，催归日未西。",
      "无心花里鸟，更与尽情啼。"
    ]
  },
  {
    "volume": 343,
    "sequence": 70,
    "title": "游城南十六首·赠张十八助教",
    "author": "韩愈",
    "content": [
      "喜君眸子重清朗，携手城南历旧游。",
      "忽见孟生题竹处，相看泪落不能收。"
    ]
  },
  {
    "volume": 343,
    "sequence": 71,
    "title": "游城南十六首·题韦氏庄",
    "author": "韩愈",
    "content": [
      "昔者谁能比，今来事不同。",
      "寂寥青草曲，散漫白榆风。",
      "架倒藤全落，篱崩竹半空。",
      "宁须惆怅立，翻覆本无穷。"
    ]
  },
  {
    "volume": 343,
    "sequence": 72,
    "title": "游城南十六首·晚雨",
    "author": "韩愈",
    "content": [
      "廉纤晚雨不能晴，池岸草间蚯蚓鸣。",
      "投竿跨马蹋归路，才到城门打鼓声。"
    ]
  },
  {
    "volume": 343,
    "sequence": 73,
    "title": "游城南十六首·出城",
    "author": "韩愈",
    "content": [
      "暂出城门蹋青草，远于林下见春山。",
      "应须韦杜家家到，只有今朝一日闲。"
    ]
  },
  {
    "volume": 343,
    "sequence": 74,
    "title": "游城南十六首·把酒",
    "author": "韩愈",
    "content": [
      "扰扰驰名者，谁能一日闲。",
      "我来无伴侣，把酒对南山。"
    ]
  },
  {
    "volume": 343,
    "sequence": 75,
    "title": "游城南十六首·嘲少年",
    "author": "韩愈",
    "content": [
      "直把春偿酒，都将命乞花。",
      "只知闲信马，不觉误随车。"
    ]
  },
  {
    "volume": 343,
    "sequence": 76,
    "title": "游城南十六首·楸树",
    "author": "韩愈",
    "content": [
      "青幢紫盖立童童，细雨浮烟作彩笼。",
      "不得画师来貌取，定知难见一生中。"
    ]
  },
  {
    "volume": 343,
    "sequence": 77,
    "title": "游城南十六首·遣兴",
    "author": "韩愈",
    "content": [
      "断送一生惟有酒，寻思百计不如闲。",
      "莫忧世事兼身事，须著人间比梦间。"
    ]
  }
]