[
  {
    "volume": 66,
    "sequence": 1,
    "title": "古剑篇（一作宝剑篇）",
    "author": "郭震",
    "content": [
      "君不见昆吾铁冶飞炎烟，红光紫气俱赫然。",
      "良工锻炼凡几年，铸得宝剑名龙泉。",
      "龙泉颜色如霜雪，良工咨嗟叹奇绝。",
      "琉璃玉匣吐莲花，错镂金环映明月。",
      "正逢天下无风尘，幸得周防君子身。",
      "精光黯黯青蛇色，文章片片绿龟鳞。",
      "非直结交游侠子，亦曾亲近英雄人。",
      "何言中路遭弃捐，零落漂沦古狱边。",
      "虽复尘埋无所用，犹能夜夜气冲天。",
      "古"
    ]
  },
  {
    "volume": 66,
    "sequence": 2,
    "title": "塞上",
    "author": "郭震",
    "content": [
      "塞外虏尘飞，频年出武威。",
      "死生随玉剑，辛苦向金微。",
      "久戍人将老，长征马不肥。",
      "仍闻酒泉郡，已合数重围。"
    ]
  },
  {
    "volume": 66,
    "sequence": 3,
    "title": "寄刘校书",
    "author": "郭震",
    "content": [
      "俗吏三年何足论，每将荣辱在朝昏。",
      "才微易向风尘老，身贱难酬知己恩。",
      "御苑残莺啼落日，黄山细雨湿归轩。",
      "回首汉家丞相府，昨来谁得扫重门。"
    ]
  },
  {
    "volume": 66,
    "sequence": 4,
    "title": "同徐员外除太子舍人寓直之作",
    "author": "郭震",
    "content": [
      "太子擅元良，宫臣命伟长。",
      "除荣辞会府，直宿总书坊。",
      "露湿幽岩桂，风吹便坐桑。",
      "阁连云一色，池带月重光。",
      "叶死兰无气，荷枯水不香。",
      "遥闻秋兴作，言是晋中郎。"
    ]
  },
  {
    "volume": 66,
    "sequence": 5,
    "title": "春江曲",
    "author": "郭震",
    "content": [
      "江水春沉沉，上有双竹林。",
      "竹叶坏水色，郎亦坏人心。"
    ]
  },
  {
    "volume": 66,
    "sequence": 6,
    "title": "王昭君三首",
    "author": "郭震",
    "content": [
      "自嫁单于国，长衔汉掖悲。",
      "容颜日憔悴，有甚画图时。",
      "压践冰霜域，嗟为边塞人。",
      "思从漠南猎，一见汉家尘。",
      "闻有南河信，传言杀画师。",
      "始知君念重，更肯惜峨眉。"
    ]
  },
  {
    "volume": 66,
    "sequence": 7,
    "title": "子夜四时歌六首·春歌",
    "author": "郭震",
    "content": [
      "陌头杨柳枝，已被春风吹。",
      "妾心正断绝，君怀那得知。",
      "青楼含日光，绿池起风色。",
      "赠子同心花，殷勤此何极。"
    ]
  },
  {
    "volume": 66,
    "sequence": 8,
    "title": "子夜四时歌六首·秋歌",
    "author": "郭震",
    "content": [
      "邀欢空伫立，望美频回顾。",
      "何时复采菱，江中密相遇。",
      "辟恶茱萸囊，延年菊花酒。",
      "与子结绸缪，丹心此何有。"
    ]
  },
  {
    "volume": 66,
    "sequence": 9,
    "title": "子夜四时歌六首·冬歌",
    "author": "郭震",
    "content": [
      "北极严气升，南至温风谢。",
      "调丝竞短歌，拂枕怜长夜。",
      "帷横双翡翠，被卷两鸳鸯。",
      "婉态不自得，宛转君王床。"
    ]
  },
  {
    "volume": 66,
    "sequence": 10,
    "title": "二月乐游诗",
    "author": "郭震",
    "content": [
      "二月芳游始，开轩望晓池。",
      "绿兰日吐叶，红蕊向盈枝。",
      "柳色行将改，君心幸莫移。",
      "阳春遽多意，唯愿两人知。"
    ]
  },
  {
    "volume": 66,
    "sequence": 11,
    "title": "十月乐游诗",
    "author": "郭震",
    "content": [
      "十月严阴盛，霜气下玉台。",
      "罗衣差自解，绮帐待君开。",
      "银箭更筹缓，金炉香气来。",
      "愁仍夜未几，已使炭成灰。"
    ]
  },
  {
    "volume": 66,
    "sequence": 12,
    "title": "萤",
    "author": "郭震",
    "content": [
      "秋风凛凛月依依，飞过高梧影里时。",
      "暗处若教同众类，世间争得有人知。"
    ]
  },
  {
    "volume": 66,
    "sequence": 13,
    "title": "蛩",
    "author": "郭震",
    "content": [
      "愁杀离家未达人，一声声到枕前闻。",
      "苦吟莫向朱门里，满耳笙歌不听君。"
    ]
  },
  {
    "volume": 66,
    "sequence": 14,
    "title": "云",
    "author": "郭震",
    "content": [
      "聚散虚空去复还，野人闲处倚筇看。",
      "不知身是无根物，蔽月遮星作万端。"
    ]
  },
  {
    "volume": 66,
    "sequence": 15,
    "title": "野井",
    "author": "郭震",
    "content": [
      "纵无汲引味清澄，冷浸寒空月一轮。",
      "凿处若教当要路，为君常济往来人。"
    ]
  },
  {
    "volume": 66,
    "sequence": 16,
    "title": "米囊花",
    "author": "郭震",
    "content": [
      "开花空道胜于草，结实何曾济得民。",
      "却笑野田禾与黍，不闻弦管过青春。"
    ]
  },
  {
    "volume": 66,
    "sequence": 17,
    "title": "惜花",
    "author": "郭震",
    "content": [
      "艳拂衣襟蕊拂杯，绕枝闲共蝶徘徊。",
      "春风满目还惆怅，半欲离披半未开。"
    ]
  },
  {
    "volume": 66,
    "sequence": 18,
    "title": "莲花",
    "author": "郭震",
    "content": [
      "脸腻香薰似有情，世间何物比轻盈。",
      "湘妃雨后来池看，碧玉盘中弄水晶。",
      "卷六十七"
    ]
  }
]