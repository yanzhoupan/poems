[
  {
    "volume": 367,
    "sequence": 1,
    "title": "缑山鹤",
    "author": "张仲素",
    "content": [
      "羽客骖仙鹤，将飞驻碧山。",
      "映松残雪在，度岭片云还。",
      "清唳因风远，高姿对水闲。",
      "笙歌忆天上，城郭叹人间。",
      "几变霜毛洁，方殊藻质斑。",
      "迢迢烟路逸，奋翮讵能攀。"
    ]
  },
  {
    "volume": 367,
    "sequence": 2,
    "title": "夜闻洛滨吹笙",
    "author": "张仲素",
    "content": [
      "王子千年后，笙音五夜闻。",
      "逶迤绕清洛，断续下仙云。",
      "泄泄飘难定，啾啾曲未分。",
      "松风助幽律，波月动轻文。",
      "凤管听何远，鸾声若在群。",
      "暗空思羽盖，馀气自氛氲。"
    ]
  },
  {
    "volume": 367,
    "sequence": 3,
    "title": "上元日听太清宫步虚",
    "author": "张仲素",
    "content": [
      "仙客开金箓，元辰会玉京。",
      "灵歌宾紫府，雅韵出层城。",
      "磬杂音徐彻，风飘响更清。",
      "纡馀空外尽，断续听中生。",
      "舞鹤纷将集，流云住未行。",
      "谁知九陌上，尘俗仰遗声。"
    ]
  },
  {
    "volume": 367,
    "sequence": 4,
    "title": "玉绳低建章",
    "author": "张仲素",
    "content": [
      "迢迢玉绳下，芒彩正阑干。",
      "稍复临鳷鹊，方疑近露寒。",
      "微明连粉堞，的皪映仙盘。",
      "横接河流照，低将夜色残。",
      "天榆随影没，宫树与光攒。",
      "遐想西垣客，长吟欲罢难。"
    ]
  },
  {
    "volume": 367,
    "sequence": 5,
    "title": "寒云轻重色",
    "author": "张仲素",
    "content": [
      "佳期当可许，托思望云端。",
      "鳞影朝犹落，繁阴暮自寒。",
      "因风方袅袅，间石已漫漫。",
      "隐映看鸿度，霏微觉树攒。",
      "凝空多似黛，引素乍如纨。",
      "每向愁中览，含毫欲状难。"
    ]
  },
  {
    "volume": 367,
    "sequence": 6,
    "title": "圣明乐",
    "author": "张仲素",
    "content": [
      "九陌祥烟合，千春瑞月明。",
      "宫花将苑柳，先发凤凰城。"
    ]
  },
  {
    "volume": 367,
    "sequence": 7,
    "title": "献寿词",
    "author": "张仲素",
    "content": [
      "玉帛殊方至，歌钟比屋闻。",
      "华夷今一贯，同贺圣朝君。"
    ]
  },
  {
    "volume": 367,
    "sequence": 8,
    "title": "宫中乐五首",
    "author": "张仲素",
    "content": [
      "网户交如绮，纱窗薄似烟。",
      "乐吹天上曲，人是月中仙。",
      "翠匣开寒镜，珠钗挂步摇。",
      "妆成只畏晓，更漏促春宵。",
      "红果瑶池实，金盘露井冰。",
      "甘泉将避暑，台殿晓光凝。",
      "月采浮鸾殿，砧声隔凤楼。",
      "笙歌临水槛，红烛乍迎秋。",
      "奇树留寒翠，神池结夕波。",
      "黄山一夜雪，渭水泻声多。"
    ]
  },
  {
    "volume": 367,
    "sequence": 9,
    "title": "春游曲三首",
    "author": "张仲素",
    "content": [
      "烟柳飞轻絮，风榆落小钱。",
      "濛濛百花里，罗绮竞秋千。",
      "骋望登香阁，争高下砌台。",
      "林间踏青去，席上寄笺来。",
      "行乐三春节，林花百和香。",
      "当年重意气，先占斗鸡场。"
    ]
  },
  {
    "volume": 367,
    "sequence": 10,
    "title": "春闺思",
    "author": "张仲素",
    "content": [
      "袅袅城边柳，青青陌上桑。",
      "提笼忘采叶，昨夜梦渔阳。"
    ]
  },
  {
    "volume": 367,
    "sequence": 11,
    "title": "春江曲二首",
    "author": "张仲素",
    "content": [
      "家寄征河岸，征人几岁游。",
      "不如潮水信，每日到沙头。",
      "乘晓南湖去，参差叠浪横。",
      "前洲在何处，霜里雁嘤嘤。"
    ]
  },
  {
    "volume": 367,
    "sequence": 12,
    "title": "太平词",
    "author": "张仲素",
    "content": [
      "圣德超千古，皇威静四方。",
      "苍生今息战，无事觉时良。"
    ]
  },
  {
    "volume": 367,
    "sequence": 13,
    "title": "陇上行",
    "author": "张仲素",
    "content": [
      "行到黄云陇，唯闻羌戍鼙。",
      "不如山下水，犹得任东西。"
    ]
  },
  {
    "volume": 367,
    "sequence": 14,
    "title": "思君恩",
    "author": "张仲素",
    "content": [
      "紫禁香如雾，青天月似霜。",
      "云韶何处奏，只是在朝阳。"
    ]
  },
  {
    "volume": 367,
    "sequence": 15,
    "title": "王昭君",
    "author": "张仲素",
    "content": [
      "仙娥今下嫁，骄子自同和。",
      "剑戟归田尽，牛羊绕塞多。"
    ]
  },
  {
    "volume": 367,
    "sequence": 16,
    "title": "秋夜曲",
    "author": "张仲素",
    "content": [
      "丁丁漏水夜何长，漫漫轻云露月光。",
      "秋逼暗虫通夕响，征衣未寄莫飞霜。"
    ]
  },
  {
    "volume": 367,
    "sequence": 17,
    "title": "秋思赠远",
    "author": "张仲素",
    "content": [
      "博山沉燎绝馀香，兰烬金檠怨夜长。",
      "为问青青河畔草，几回经雨复经霜。"
    ]
  },
  {
    "volume": 367,
    "sequence": 18,
    "title": "塞上曲",
    "author": "张仲素",
    "content": [
      "卷旆生风喜气新，早持龙节静边尘。",
      "汉家天子图麟阁，身是当今第一人。"
    ]
  },
  {
    "volume": 367,
    "sequence": 19,
    "title": "塞下曲五首",
    "author": "张仲素",
    "content": [
      "三戍渔阳再渡辽，騂弓在臂剑横腰。",
      "匈奴似若知名姓，休傍阴山更射雕。",
      "猎马千行雁几双，燕然山下碧油幢。",
      "传声漠北单于破，火照旌旗夜受降。",
      "朔雪飘飘开雁门，平沙历乱卷蓬根。",
      "功名耻计擒生数，直斩楼兰报国恩。",
      "陇水潺湲陇树秋，征人到此泪双流。",
      "乡关万里无因见，西戍河源早晚休。",
      "阴碛茫茫塞草肥，桔槔烽上暮云飞。",
      "交河北望天连海，苏武曾将汉节归。"
    ]
  },
  {
    "volume": 367,
    "sequence": 20,
    "title": "秋思二首",
    "author": "张仲素",
    "content": [
      "碧窗斜日蔼深晖，愁听寒螀泪湿衣。",
      "梦里分明见关塞，不知何路向金微。",
      "秋天一夜静无云，断续鸿声到晓闻。",
      "欲寄征衣问消息，居延城外又移军。"
    ]
  },
  {
    "volume": 367,
    "sequence": 21,
    "title": "汉苑行二首",
    "author": "张仲素",
    "content": [
      "回雁高飞太液池，新花低发上林枝。",
      "年光到处皆堪赏，春色人间总不知。",
      "春风淡荡景悠悠，莺啭高枝燕入楼。",
      "千步回廊闻凤吹，珠帘处处上银钩。"
    ]
  },
  {
    "volume": 367,
    "sequence": 22,
    "title": "天马辞二首",
    "author": "张仲素",
    "content": [
      "天马初从渥水来，郊歌曾唱得龙媒。",
      "不知玉塞沙中路，苜蓿残花几处开。",
      "躞蹀宛驹齿未齐，摐金喷玉向风嘶。",
      "来时欲尽金河道，猎猎轻风在碧蹄。"
    ]
  },
  {
    "volume": 367,
    "sequence": 23,
    "title": "燕子楼诗三首（一作关盻盻诗）",
    "author": "张仲素",
    "content": [
      "楼上残灯伴晓霜，独眠人起合欢床。",
      "相思一夜情多少，地角天涯不是长。",
      "北邙松柏锁愁烟，燕子楼人思悄然。",
      "自埋剑履歌尘散，红袖香消已十年。",
      "适看鸿雁岳阳回，又睹玄禽逼社来。",
      "瑶瑟玉箫无意绪，任从蛛网任从灰。"
    ]
  }
]