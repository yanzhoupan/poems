[
  {
    "volume": 702,
    "sequence": 1,
    "title": "登单于台",
    "author": "张蠙",
    "content": [
      "边兵春尽回，独上单于台。",
      "白日地中出，黄河天外来。",
      "沙翻痕似浪，风急响疑雷。",
      "欲向阴关度，阴关晓不开。"
    ]
  },
  {
    "volume": 702,
    "sequence": 2,
    "title": "寄友人",
    "author": "张蠙",
    "content": [
      "恋道欲何如，东西远索居。",
      "长疑即见面，翻致久无书。",
      "甸麦深藏雉，淮苔浅露鱼。",
      "相思不我会，明月几盈虚。"
    ]
  },
  {
    "volume": 702,
    "sequence": 3,
    "title": "和崔监丞春游郑仆射东园",
    "author": "张蠙",
    "content": [
      "春兴随花尽，东园自养闲。",
      "不离三亩地，似入万重山。",
      "白鸟穿萝去，清泉抵石还。",
      "岂同秦代客，无位隐商山。"
    ]
  },
  {
    "volume": 702,
    "sequence": 4,
    "title": "过萧关",
    "author": "张蠙",
    "content": [
      "出得萧关北，儒衣不称身。",
      "陇狐来试客，沙鹘下欺人。",
      "晓戍残烽火，晴原起猎尘。",
      "边戎莫相忌，非是霍家亲。"
    ]
  },
  {
    "volume": 702,
    "sequence": 5,
    "title": "盆池",
    "author": "张蠙",
    "content": [
      "圆内陶化功，外绝众流通。",
      "选处离松影，穿时减药丛。",
      "别疑天在地，长对月当空。",
      "每使登门客，烟波入梦中。"
    ]
  },
  {
    "volume": 702,
    "sequence": 6,
    "title": "野泉",
    "author": "张蠙",
    "content": [
      "远出白云中，长年听不同。",
      "清声萦乱石，寒色入长空。",
      "挂壁聊成雨，穿林别起风。",
      "温泉非尔数，源发在深空。"
    ]
  },
  {
    "volume": 702,
    "sequence": 7,
    "title": "送成州牧",
    "author": "张蠙",
    "content": [
      "清时为塞郡，自古有儒流。",
      "素望知难惬，新恩且用酬。",
      "犬牙连蜀国，兵额贯秦州。",
      "只作三年别，谁能听邑留。"
    ]
  },
  {
    "volume": 702,
    "sequence": 8,
    "title": "蓟北书事",
    "author": "张蠙",
    "content": [
      "度碛如经海，茫然但见空。",
      "戍楼承落日，沙塞碍惊蓬。",
      "暑过燕僧出，时平虏客通。",
      "逢人皆上将，谁有定边功。"
    ]
  },
  {
    "volume": 702,
    "sequence": 9,
    "title": "送徐州薛尚书",
    "author": "张蠙",
    "content": [
      "上将出儒中，论诗拟立功。",
      "州从禹后别，军自汉来雄。",
      "远驿销寒日，严城肃暮空。",
      "龙颜有遗庙，犹得奠英风。"
    ]
  },
  {
    "volume": 702,
    "sequence": 10,
    "title": "贻曹郎中",
    "author": "张蠙",
    "content": [
      "所作高前古，封章自曲台。",
      "细看明主意，终用出人才。",
      "省印寻僧锁，书楼领鹤开。",
      "南山有旧友，时向白云来。"
    ]
  },
  {
    "volume": 702,
    "sequence": 11,
    "title": "送缙云尉",
    "author": "张蠙",
    "content": [
      "释褐从仙尉，之官兴若何。",
      "去程唯水石，公署在云萝。",
      "野饭楼中迥，晴峰案上多。",
      "三年罢趋府，应更战高科。"
    ]
  },
  {
    "volume": 702,
    "sequence": 12,
    "title": "送董卿赴台州",
    "author": "张蠙",
    "content": [
      "九陌除书出，寻僧问海城。",
      "家从中路挈，吏隔数州迎。",
      "夜蚌侵灯影，春禽杂橹声。",
      "开图见异迹，思上石桥行。"
    ]
  },
  {
    "volume": 702,
    "sequence": 13,
    "title": "送友人赴泾州幕（一作送李中丞再赴虔州）",
    "author": "张蠙",
    "content": [
      "杏园沈饮散，荣别就佳招。",
      "日月相期尽，山川独去遥。",
      "府楼明蜀雪，关碛转胡雕。",
      "纵有烟尘动，应随上策销。"
    ]
  },
  {
    "volume": 702,
    "sequence": 14,
    "title": "逢漳州崔使君北归",
    "author": "张蠙",
    "content": [
      "在郡多殊称，无人不望回。",
      "离城携客去，度岭担猿来。",
      "障写经冬蕊，瓶缄落暑梅。",
      "长安有归宅，归见锁青苔。"
    ]
  },
  {
    "volume": 702,
    "sequence": 15,
    "title": "云朔逢山友",
    "author": "张蠙",
    "content": [
      "会面却生疑，居然似梦归。",
      "塞深行客少，家远识人稀。",
      "战马分旗牧，惊禽曳箭飞。",
      "将军虽异礼，难便脱麻衣。"
    ]
  },
  {
    "volume": 702,
    "sequence": 16,
    "title": "别后寄友生（一作崔鲁诗）",
    "author": "张蠙",
    "content": [
      "上马如飞鸟，飘然隔去尘。",
      "共看今夜月，独作异乡人。",
      "就养江南熟，移居井赋新。",
      "襄阳曾卜隐，应与孟家邻。"
    ]
  },
  {
    "volume": 702,
    "sequence": 17,
    "title": "边游别友人",
    "author": "张蠙",
    "content": [
      "欲别不止泪，当杯难强歌。",
      "家贫随日长，身病涉寒多。",
      "雨雪迷燕路，田园隔楚波。",
      "良时未自致，归去欲如何。"
    ]
  },
  {
    "volume": 702,
    "sequence": 18,
    "title": "边庭送别",
    "author": "张蠙",
    "content": [
      "一生虽达理，远别亦相悲。",
      "白发无修处，青松有老时。",
      "暮烟传戍起，寒日隔沙垂。",
      "若是长安去，何难定后期。"
    ]
  },
  {
    "volume": 702,
    "sequence": 19,
    "title": "将之京师留别亲友",
    "author": "张蠙",
    "content": [
      "达命何劳问，西游且自期。",
      "至公如有日，知我岂无时。",
      "野迥蝉相答，堤长柳对垂。",
      "酣歌一举袂，明发不堪思。"
    ]
  },
  {
    "volume": 702,
    "sequence": 20,
    "title": "赠别山友",
    "author": "张蠙",
    "content": [
      "从容无限意，不独为离群。",
      "年长惊黄叶，时清厌白云。",
      "旧山回马见，寒瀑别家闻。",
      "相与存吾道，穷通各自分。"
    ]
  },
  {
    "volume": 702,
    "sequence": 21,
    "title": "途次绩溪先寄陈明府",
    "author": "张蠙",
    "content": [
      "入境风烟好，幽人不易传。",
      "新居多是客，旧隐半成仙。",
      "山断云冲骑，溪长柳拂船。",
      "何当许过县，闻有箧中篇。"
    ]
  },
  {
    "volume": 702,
    "sequence": 22,
    "title": "送友人归武陵",
    "author": "张蠙",
    "content": [
      "闻近桃源住，无村不是花。",
      "戍旗招海客，庙鼓集江鸦。",
      "别岛垂橙实，闲田长荻芽。",
      "游秦未得意，看即更离家。"
    ]
  },
  {
    "volume": 702,
    "sequence": 23,
    "title": "乱中寄友人",
    "author": "张蠙",
    "content": [
      "别来难觅信，何处避艰危。",
      "鬓黑无多日，尘清是几时。",
      "人情将厌武，王泽即兴诗。",
      "若便怀深隐，还应圣主知。"
    ]
  },
  {
    "volume": 702,
    "sequence": 24,
    "title": "哭建州李员外",
    "author": "张蠙",
    "content": [
      "诗名不易出，名出又何为。",
      "捷到重科早，官终一郡卑。",
      "素风无后嗣，遗迹有生祠。",
      "自罢羊公市，溪猿哭旧时。"
    ]
  },
  {
    "volume": 702,
    "sequence": 25,
    "title": "吊孟浩然",
    "author": "张蠙",
    "content": [
      "每每樵家说，孤坟亦夜吟。",
      "若重生此世，应更苦前心。",
      "名与襄阳远，诗同汉水深。",
      "亲栽鹿门树，犹盖石床阴。"
    ]
  },
  {
    "volume": 702,
    "sequence": 26,
    "title": "送友人及第归",
    "author": "张蠙",
    "content": [
      "家林沧海东，未晓日先红。",
      "作贡诸蕃别，登科几国同。",
      "远声鱼呷浪，层气蜃迎风。",
      "乡俗稀攀桂，争来问月宫。"
    ]
  },
  {
    "volume": 702,
    "sequence": 27,
    "title": "次韵和友人冬月书斋",
    "author": "张蠙",
    "content": [
      "四季多花木，穷冬亦不凋。",
      "薄冰行处断，残火睡来消。",
      "象版签书帙，蛮藤络酒瓢。",
      "公卿有知己，时得一相招。"
    ]
  },
  {
    "volume": 702,
    "sequence": 28,
    "title": "过山家",
    "author": "张蠙",
    "content": [
      "避暑得探幽，忘言遂久留。",
      "云深窗失曙，松合径先秋。",
      "响谷传人语，鸣泉洗客愁。",
      "家山不在此，至此可归休。"
    ]
  },
  {
    "volume": 702,
    "sequence": 29,
    "title": "宿山驿",
    "author": "张蠙",
    "content": [
      "驿在千峰里，寒宵独此身。",
      "古坟时见火，荒壁悄无邻。",
      "月白翻惊鸟，云闲欲就人。",
      "只应明日鬓，更与老相亲。"
    ]
  },
  {
    "volume": 702,
    "sequence": 30,
    "title": "宿开照寺光泽上人院",
    "author": "张蠙",
    "content": [
      "静室谭玄旨，清宵独细听。",
      "真身非有像，至理本无经。",
      "钟定遥闻水，楼高别见星。",
      "不教人触秽，偏说此山灵。"
    ]
  },
  {
    "volume": 702,
    "sequence": 31,
    "title": "宿山寺",
    "author": "张蠙",
    "content": [
      "中峰半夜起，忽觉有青冥。",
      "此界自生雨，上方犹有星。",
      "楼高钟尚远，殿古像多灵。",
      "好是潺湲水，房房伴诵经。"
    ]
  },
  {
    "volume": 702,
    "sequence": 32,
    "title": "题紫阁院",
    "author": "张蠙",
    "content": [
      "上方人海外，苔径上千层。",
      "洞壑有灵药，房廊无老僧。",
      "古岩雕素像，乔木挂寒灯。",
      "每到思修隐，将回苦不能。"
    ]
  },
  {
    "volume": 702,
    "sequence": 33,
    "title": "白菊",
    "author": "张蠙",
    "content": [
      "秋天木叶干，犹有白花残。",
      "举世稀栽得，豪家却画看。",
      "片苔相应绿，诸卉独宜寒。",
      "几度携佳客，登高欲折难。"
    ]
  },
  {
    "volume": 702,
    "sequence": 34,
    "title": "丛苇",
    "author": "张蠙",
    "content": [
      "丛丛寒水边，曾折打鱼船。",
      "忽与亭台近，翻嫌岛屿偏。",
      "花明无月夜，声急正秋天。",
      "遥忆巴陵渡，残阳一望烟。"
    ]
  },
  {
    "volume": 702,
    "sequence": 35,
    "title": "郑毂补阙山松",
    "author": "张蠙",
    "content": [
      "心将积雪欺，根与白云离。",
      "远寄僧犹忆，高看鹤未知。",
      "影交新长叶，皴匝旧生枝。",
      "多少同时种，深山不得移。"
    ]
  },
  {
    "volume": 702,
    "sequence": 36,
    "title": "新竹",
    "author": "张蠙",
    "content": [
      "新鞭暗入庭，初长两三茎。",
      "不是他山少，无如此地生。",
      "垂梢丛上出，柔叶箨间成。",
      "何用高唐峡，风枝扫月明。"
    ]
  },
  {
    "volume": 702,
    "sequence": 37,
    "title": "和友人送赵能卿东归",
    "author": "张蠙",
    "content": [
      "一第时难得，归期日已过。",
      "相看玄鬓少，共忆白云多。",
      "楚阔天垂草，吴空月上波。",
      "无人不有遇，之子独狂歌。"
    ]
  },
  {
    "volume": 702,
    "sequence": 38,
    "title": "送人归南中",
    "author": "张蠙",
    "content": [
      "有家谁不别，经乱独难寻。",
      "远路波涛恶，穷荒雨雾深。",
      "烧惊山象出，雷触海鳌沉。",
      "为问南迁客，何人在瘴林。"
    ]
  },
  {
    "volume": 702,
    "sequence": 39,
    "title": "塞下曲",
    "author": "张蠙",
    "content": [
      "边事多更变，天心亦为忧。",
      "胡兵来作寇，汉将也封侯。",
      "夜烧冲星赤，寒尘翳日愁。",
      "无门展微略，空上望西楼。"
    ]
  },
  {
    "volume": 702,
    "sequence": 40,
    "title": "边将二首",
    "author": "张蠙",
    "content": [
      "历战燕然北，功高剑有威。",
      "闻名外国惧，轻命故人稀。",
      "角怨星芒动，尘愁日色微。",
      "从为汉都护，未得脱征衣。",
      "按剑立城楼，西看极海头。",
      "承家为上将，开地得边州。",
      "碛迥兵难伏，天寒马易收。",
      "胡风一度猎，吹裂锦貂裘。"
    ]
  },
  {
    "volume": 702,
    "sequence": 41,
    "title": "朔方书事",
    "author": "张蠙",
    "content": [
      "秋尽角声苦，逢人唯荷戈。",
      "城池向陇少，岐路出关多。",
      "雁远行垂地，烽高影入河。",
      "仍闻黑山寇，又觅汉家和。"
    ]
  },
  {
    "volume": 702,
    "sequence": 42,
    "title": "经荒驿",
    "author": "张蠙",
    "content": [
      "古驿成幽境，云萝隔四邻。",
      "夜灯移宿鸟，秋雨禁行人。",
      "废巷荆丛合，荒庭虎迹新。",
      "昔年经此地，终日是红尘。"
    ]
  },
  {
    "volume": 702,
    "sequence": 43,
    "title": "赠栖白大师",
    "author": "张蠙",
    "content": [
      "剃发得时名，僧应别应星。",
      "偶题皆有诏，闲论便成经。",
      "扫叶寒烧鼎，融冰晓注瓶。",
      "长因内斋出，多客叩禅扃。"
    ]
  },
  {
    "volume": 702,
    "sequence": 44,
    "title": "赠闻一上人",
    "author": "张蠙",
    "content": [
      "见面虽年少，闻名似白头。",
      "玄谈穷释旨，清思掩诗流。",
      "果落痕生砌，松高影上楼。",
      "坛场在三殿，应召入焚修。"
    ]
  },
  {
    "volume": 702,
    "sequence": 45,
    "title": "赠可伦上人",
    "author": "张蠙",
    "content": [
      "师教本于空，流来不自东。",
      "修从多劫后，行出众人中。",
      "衲冷湖山雨，幡轻海甸风。",
      "游吴累夏讲，还与虎溪同。"
    ]
  },
  {
    "volume": 702,
    "sequence": 46,
    "title": "寄法乾寺令諲太师",
    "author": "张蠙",
    "content": [
      "师居中禁寺，外请已无缘。",
      "望幸唯修偈，承恩不乱禅。",
      "院多喧种药，池有化生莲。",
      "何日龙宫里，相寻借法船。"
    ]
  },
  {
    "volume": 702,
    "sequence": 47,
    "title": "寄太白禅师",
    "author": "张蠙",
    "content": [
      "何年万仞顶，独有坐禅僧。",
      "客上应无路，人传或见灯。",
      "斋厨唯有橡，讲石任生藤。",
      "遥想东林社，如师谁复能。"
    ]
  },
  {
    "volume": 702,
    "sequence": 48,
    "title": "遇道者",
    "author": "张蠙",
    "content": [
      "数里白云里，身轻无履踪。",
      "故寻多不见，偶到即相逢。",
      "古井生云水，高坛出异松。",
      "聊看杏花酌，便似换颜容。"
    ]
  },
  {
    "volume": 702,
    "sequence": 49,
    "title": "赠道者",
    "author": "张蠙",
    "content": [
      "得道疑人识，都城独闭关。",
      "头从白后黑，心向闹中闲。",
      "饥渴唯调气，儿孙亦驻颜。",
      "始知仙者隐，殊不在深山。"
    ]
  },
  {
    "volume": 702,
    "sequence": 50,
    "title": "雨",
    "author": "张蠙",
    "content": [
      "半夜西亭雨，离人独启关。",
      "桑麻荒旧国，雷电照前山。",
      "细滴高槐底，繁声叠漏间。",
      "唯应孤镜里，明月长愁颜。"
    ]
  },
  {
    "volume": 702,
    "sequence": 51,
    "title": "长安春望",
    "author": "张蠙",
    "content": [
      "明时不敢卧烟霞，又见秦城换物华。",
      "残雪未销双凤阙，新春已发五侯家。",
      "甘贫只拟长缄酒，忍病犹期强采花。",
      "故国别来桑柘尽，十年兵践海西艖。"
    ]
  },
  {
    "volume": 702,
    "sequence": 52,
    "title": "过黄牛峡",
    "author": "张蠙",
    "content": [
      "黄牛来势泻巴川，叠日孤舟逐峡前。",
      "雷电夜惊猿落树，波涛愁恐客离船。",
      "盘涡逆入嵌空地，断壁高分缭绕天。",
      "多少人经过此去，一生魂梦怕潺湲。"
    ]
  },
  {
    "volume": 702,
    "sequence": 53,
    "title": "逢道者",
    "author": "张蠙",
    "content": [
      "纵意出山无远近，还如孤鹤在空虚。",
      "昔年亲种树皆老，此世相逢人自疏。",
      "野叶细苞深洞药，岩萝闲束古仙书。",
      "只寻隐迹归何处，方说烟霞不定居。"
    ]
  },
  {
    "volume": 702,
    "sequence": 54,
    "title": "边情",
    "author": "张蠙",
    "content": [
      "穷荒始得静天骄，又说天兵拟渡辽。",
      "圣主尚嫌蕃界近，将军莫恨汉庭遥。",
      "草枯朔野春难发，冰结河源夏半销。",
      "惆怅临戎皆效国，岂无人似霍嫖姚。"
    ]
  },
  {
    "volume": 702,
    "sequence": 55,
    "title": "赠李司徒",
    "author": "张蠙",
    "content": [
      "承家拓定陇关西，勋贵名应上将齐。",
      "金库夜开龙甲冷，玉堂秋闭凤笙低。",
      "欢筵每恕娇娥醉，闲枥犹惊战马嘶。",
      "长怪鲁儒头枉白，不亲弓剑觅丹梯。"
    ]
  },
  {
    "volume": 702,
    "sequence": 56,
    "title": "送卢尚书赴灵武",
    "author": "张蠙",
    "content": [
      "西北正传烽候急，灵州共喜信臣居。",
      "从军尽是清才去，属郡无非大将除。",
      "新地进图移汉界，古城遗碣见蕃书。",
      "山川不异江湖景，宾馆常闻食有鱼。"
    ]
  },
  {
    "volume": 702,
    "sequence": 57,
    "title": "投翰林张侍郎",
    "author": "张蠙",
    "content": [
      "举家贫拾海边樵，来认仙宗在碧霄。",
      "丹穴虽无凡羽翼，灵椿还向细枝条。",
      "九衢马识他门少，十载身辞故国遥。",
      "愿与吾君作霖雨，且应平地活枯苗。"
    ]
  },
  {
    "volume": 702,
    "sequence": 58,
    "title": "投翰林萧侍郎",
    "author": "张蠙",
    "content": [
      "九仞墙边绝路岐，野才非合自求知。",
      "灵湫岂要鱼栖浪，仙桂那容鸟寄枝。",
      "纤草不销春气力，微尘还助岳形仪。",
      "从来为学投文镜，文镜如今更有谁。"
    ]
  },
  {
    "volume": 702,
    "sequence": 59,
    "title": "宴驸马宅",
    "author": "张蠙",
    "content": [
      "牙香禁乐镇相携，日日君恩降紫泥。",
      "红药院深人半醉，绿杨门掩马频嘶。",
      "座中古物多仙意，壁上新诗有御题。",
      "别向庭芜寘吟石，不教宫妓踏成蹊。"
    ]
  },
  {
    "volume": 702,
    "sequence": 60,
    "title": "边将",
    "author": "张蠙",
    "content": [
      "上马乘秋欲建勋，飞弧夜阙出师频。",
      "若无紫塞烟尘事，谁识青楼歌舞人。",
      "战骨沙中金镞在，贺筵花畔玉蝉新。",
      "由来边卒皆如此，只是君门合杀身。"
    ]
  },
  {
    "volume": 702,
    "sequence": 61,
    "title": "赠水军都将",
    "author": "张蠙",
    "content": [
      "平生为有安邦术，便别秋曹最上阶。",
      "战舰却容儒客卧，公厅唯伴野僧斋。",
      "裁书榭迥冰胶笔，养药堂深藓惹鞋。",
      "直待门前见幢节，始应高惬圣君怀。"
    ]
  },
  {
    "volume": 702,
    "sequence": 62,
    "title": "赠九江太守",
    "author": "张蠙",
    "content": [
      "江头暂驻木兰船，渔父来夸太守贤。",
      "二邑旋添新户口，四营渐废旧戈鋋。",
      "笙歌不似经荒后，礼乐犹如未战前。",
      "昨日西亭从游骑，信旗风里说诗篇。"
    ]
  },
  {
    "volume": 702,
    "sequence": 63,
    "title": "赠信安太守",
    "author": "张蠙",
    "content": [
      "三衢正对福星时，喜得君侯妙抚绥。",
      "甲士散教耕垄亩，书生闲许从旌旗。",
      "条章最是贫家喜，禾黍仍防别郡饥。",
      "昨日中官说天意，即飞丹诏立新碑。"
    ]
  },
  {
    "volume": 702,
    "sequence": 64,
    "title": "赠江都郑明府",
    "author": "张蠙",
    "content": [
      "他人岂是称才术，才术须观力有馀。",
      "兵乱几年临剧邑，公清终日似闲居。",
      "床头怪石神仙画，箧里华笺将相书。",
      "更欲栖踪近彭泽，香炉峰下结茅庐。"
    ]
  },
  {
    "volume": 702,
    "sequence": 65,
    "title": "赠南昌宰",
    "author": "张蠙",
    "content": [
      "假邑邀真邑命分，明庭元有至公存。",
      "每锄奸弊同荆棘，唯抚孤惸似子孙。",
      "折狱不曾偏下笔，灵襟长是大开门。",
      "新衔便合兼朱绂，应待苍生更举论。"
    ]
  },
  {
    "volume": 702,
    "sequence": 66,
    "title": "赠丘衙推",
    "author": "张蠙",
    "content": [
      "仙都高处掩柴扉，人世闻名见者稀。",
      "诗逸不拘凡对属，易穷皆达圣玄微。",
      "偶携童稚离青嶂，便被君侯换白衣。",
      "任醉宾筵莫深隐，绮罗丝竹胜渔矶。"
    ]
  },
  {
    "volume": 702,
    "sequence": 67,
    "title": "献所知",
    "author": "张蠙",
    "content": [
      "迹熟荀家见弟兄，九霄同与指前程。",
      "吹嘘渐觉馨香出，梦寐长疑羽翼生。",
      "住僻骅骝皆识路，来频鹦鹉亦知名。",
      "登龙不敢怀他愿，只望为霖致太平。"
    ]
  },
  {
    "volume": 702,
    "sequence": 68,
    "title": "投所知",
    "author": "张蠙",
    "content": [
      "十五年看帝里春，一枝头白未酬身。",
      "自闻离乱开公道，渐数孤平少屈人。",
      "劣马再寻商岭路，扁舟重寄越溪滨。",
      "省郎门似龙门峻，应借风雷变涸鳞。"
    ]
  },
  {
    "volume": 702,
    "sequence": 69,
    "title": "南康夜宴东溪留别郡守陆郎中",
    "author": "张蠙",
    "content": [
      "飘然野客才无取，多谢君侯独见知。",
      "竹叶樽前教驻乐，桃花纸上待君诗。",
      "香迷蛱蝶投红烛，舞拂蒹葭倚翠帷。",
      "明发别愁何处去，片帆天际酒醒时。"
    ]
  },
  {
    "volume": 702,
    "sequence": 70,
    "title": "言怀",
    "author": "张蠙",
    "content": [
      "十载声沈觉自非，贱身元合衣荷衣。",
      "岂能得路陪先达，却拟还家望少微。",
      "战马到秋长泪落，伤禽无夜不魂飞。",
      "平生只学穿杨箭，更向何门是见机。"
    ]
  },
  {
    "volume": 702,
    "sequence": 71,
    "title": "喜友人日南回",
    "author": "张蠙",
    "content": [
      "南游曾去海南涯，此去游人不易归。",
      "白日雾昏张夜烛，穷冬气暖著春衣。",
      "溪荒毒鸟随船啅，洞黑冤蛇出树飞。",
      "重入帝城何寂寞，共回迁客半轻肥。"
    ]
  },
  {
    "volume": 702,
    "sequence": 72,
    "title": "下第述怀",
    "author": "张蠙",
    "content": [
      "十载长安迹未安，杏花还是看人看。",
      "名从近事方知险，诗到穷玄更觉难。",
      "世薄不惭云路晚，家贫唯怯草堂寒。",
      "如何直道为身累，坐月眠霜思枉干。"
    ]
  },
  {
    "volume": 702,
    "sequence": 73,
    "title": "华阳道者",
    "author": "张蠙",
    "content": [
      "华阳洞里持真经，心嫌来客风尘腥。",
      "惟餐白石过白日，拟骑青竹上青冥，翔螭岂作汉武驾，神娥徒降燕昭庭。",
      "长生不必论贵贱，却是幽人骨主灵。"
    ]
  },
  {
    "volume": 702,
    "sequence": 74,
    "title": "夏日题老将林亭",
    "author": "张蠙",
    "content": [
      "百战功成翻爱静，侯门渐欲似仙家。",
      "墙头雨细垂纤草，水面风回聚落花。",
      "井放辘轳闲浸酒，笼开鹦鹉报煎茶。",
      "几人图在凌烟阁，曾不交锋向塞沙。"
    ]
  },
  {
    "volume": 702,
    "sequence": 75,
    "title": "观江南牡丹",
    "author": "张蠙",
    "content": [
      "北地花开南地风，寄根还与客心同。",
      "群芳尽怯千般态，几醉能消一番红。",
      "举世只将华胜实，真禅元喻色为空。",
      "近年明主思王道，不许新栽满六宫。"
    ]
  },
  {
    "volume": 702,
    "sequence": 76,
    "title": "钱塘夜宴留别郡守",
    "author": "张蠙",
    "content": [
      "四方骚动一州安，夜列樽罍伴客欢。",
      "觱栗调高山阁迥，虾蟆更促海声寒。",
      "屏间佩响藏歌妓，幕外刀光立从官。",
      "沈醉不愁归棹远，晚风吹上子陵滩。"
    ]
  },
  {
    "volume": 702,
    "sequence": 77,
    "title": "送薛郎中赴江州",
    "author": "张蠙",
    "content": [
      "几州闻出刺，谣美有江民。",
      "正面传天旨，悬心祷岳神。",
      "尺书先假路，红旆旋烧尘。",
      "郡显山川别，衙开将吏新。",
      "散招僧坐暑，闲载客行春。",
      "听事棋忘着，探题酒乱巡。",
      "好编高隐传，多貌上升真。",
      "近日居清近，求人在此人。"
    ]
  },
  {
    "volume": 702,
    "sequence": 78,
    "title": "送南海僧游蜀",
    "author": "张蠙",
    "content": [
      "真修绝故乡，一衲度暄凉。",
      "此世能先觉，他生岂再忘。",
      "定中船过海，腊后路沿湘。",
      "野迥鸦随笠，山深虎背囊。",
      "瀑流垂石室，萝蔓盖铜梁。",
      "却后何年会，西方有上房。"
    ]
  },
  {
    "volume": 702,
    "sequence": 79,
    "title": "和友人许裳题宣平里古藤",
    "author": "张蠙",
    "content": [
      "欲结千年茂，生来便近松。",
      "迸根通井润，交叶覆庭秾。",
      "历代频更主，盘空渐变龙。",
      "昼风圆影乱，宵雨细声重。",
      "盖密胜丹桂，层危类远峰。",
      "嫩条悬野鼠，枯节叫秋蛩。",
      "翠老霜难蚀，皴多藓乍封。",
      "几家遥共玩，何寺不堪容。",
      "客对忘离榻，僧看误过钟。",
      "顷因陪预作，终夕绕枝筇。"
    ]
  },
  {
    "volume": 702,
    "sequence": 80,
    "title": "十五夜与友人对月",
    "author": "张蠙",
    "content": [
      "每到月圆思共醉，不宜同醉不成欢。",
      "一千二百如轮夜，浮世谁能得尽看。"
    ]
  },
  {
    "volume": 702,
    "sequence": 81,
    "title": "青冢",
    "author": "张蠙",
    "content": [
      "倾国可能胜效国，无劳冥寞更思回。",
      "太真虽是承恩死，只作飞尘向马嵬。"
    ]
  },
  {
    "volume": 702,
    "sequence": 82,
    "title": "古战场",
    "author": "张蠙",
    "content": [
      "荒骨潜销垒已平，汉家曾说此交兵。",
      "如何万古冤魂在，风雨时闻有战声。"
    ]
  },
  {
    "volume": 702,
    "sequence": 83,
    "title": "赠段逸人",
    "author": "张蠙",
    "content": [
      "长筇自担药兼琴，话著名山即拟寻。",
      "从听世人权似火，不能烧得卧云心。"
    ]
  },
  {
    "volume": 702,
    "sequence": 84,
    "title": "赠郑司业",
    "author": "张蠙",
    "content": [
      "晚学更求来世达，正怀非与百邪侵。",
      "古人名在今人口，不合于名不苦心。"
    ]
  },
  {
    "volume": 702,
    "sequence": 85,
    "title": "上所知",
    "author": "张蠙",
    "content": [
      "初向众中留姓氏，敢期言下致时名。",
      "而今马亦知人意，每到门前不肯行。"
    ]
  },
  {
    "volume": 702,
    "sequence": 86,
    "title": "别郑仁表",
    "author": "张蠙",
    "content": [
      "春雷醉别镜湖边，官显才狂正少年。",
      "红烛满汀歌舞散，美人迎上木兰船。"
    ]
  },
  {
    "volume": 702,
    "sequence": 87,
    "title": "言怀",
    "author": "张蠙",
    "content": [
      "不将高盖竟烟尘，自向蓬茅认此身。",
      "唐祖本来成大业，岂非姚宋是平人。"
    ]
  },
  {
    "volume": 702,
    "sequence": 88,
    "title": "叙怀",
    "author": "张蠙",
    "content": [
      "月里路从何处上，江边身合几时归。",
      "十年九陌寒风夜，梦扫芦花絮客衣。"
    ]
  },
  {
    "volume": 702,
    "sequence": 89,
    "title": "抒怀",
    "author": "张蠙",
    "content": [
      "几出东堂谢不才，便甘闲望故山回。",
      "翻思未是离家久，更有人从外国来。"
    ]
  },
  {
    "volume": 702,
    "sequence": 90,
    "title": "自讽",
    "author": "张蠙",
    "content": [
      "鹿鸣筵上强称贤，一送离家十四年。",
      "同隐海山烧药伴，不求丹桂却登仙。"
    ]
  },
  {
    "volume": 702,
    "sequence": 91,
    "title": "伤贾岛",
    "author": "张蠙",
    "content": [
      "生为明代苦吟身，死作长江一逐臣。",
      "可是当时少知已，不知知己是何人。"
    ]
  },
  {
    "volume": 702,
    "sequence": 92,
    "title": "再游西山赠许尊师",
    "author": "张蠙",
    "content": [
      "别后已闻师得道，不期犹在此山头。",
      "昔时霜鬓今如漆，疑是年光却倒流。"
    ]
  },
  {
    "volume": 702,
    "sequence": 93,
    "title": "宫词",
    "author": "张蠙",
    "content": [
      "日透珠帘见冕旒，六宫争逐百花球。",
      "回看不觉君王去，已听笙歌在远楼。"
    ]
  },
  {
    "volume": 702,
    "sequence": 94,
    "title": "经范蠡旧居",
    "author": "张蠙",
    "content": [
      "一变姓名离百越，越城犹在范家无。",
      "他人不见扁舟意，却笑轻生泛五湖。"
    ]
  },
  {
    "volume": 702,
    "sequence": 95,
    "title": "题嘉陵驿",
    "author": "张蠙",
    "content": [
      "嘉陵路恶石和泥，行到长亭日已西。",
      "独倚阑干正惆怅，海棠花里鹧鸪啼。"
    ]
  },
  {
    "volume": 702,
    "sequence": 96,
    "title": "龟山寺晚望",
    "author": "张蠙",
    "content": [
      "四面湖光绝路岐，鸊鹈飞起暮钟时。",
      "渔舟不用悬帆席，归去乘风插柳枝。"
    ]
  },
  {
    "volume": 702,
    "sequence": 97,
    "title": "华山孤松",
    "author": "张蠙",
    "content": [
      "石罅引根非土力，冒寒犹助岳莲光。",
      "绿槐生在膏腴地，何得无心拒雪霜。"
    ]
  },
  {
    "volume": 702,
    "sequence": 98,
    "title": "吊万人冢",
    "author": "张蠙",
    "content": [
      "兵罢淮边客路通，乱鸦来去噪寒空。",
      "可怜白骨攒孤冢，尽为将军觅战功。"
    ]
  },
  {
    "volume": 702,
    "sequence": 99,
    "title": "送友尉蜀中",
    "author": "张蠙",
    "content": [
      "故友汉中尉，请为西蜀吟。",
      "人家多种橘，风土爱弹琴。",
      "水向昆明阔，山通大夏深。",
      "理闲无别事，时寄一登临。"
    ]
  },
  {
    "volume": 702,
    "sequence": 100,
    "title": "长安寓怀",
    "author": "张蠙",
    "content": [
      "九衢秋雨掩闲扉，不似干名似息机。",
      "贫病却惭墙上土，年来犹自换新衣。"
    ]
  },
  {
    "volume": 702,
    "sequence": 101,
    "title": "费征君旧居",
    "author": "张蠙",
    "content": [
      "浮世抛身外，栖踪入九华。",
      "遗篇补乐府，旧籍隶仙家。",
      "池静龟升树，庭荒鹤隐花。",
      "古来天子命，还少到烟霞。"
    ]
  }
]