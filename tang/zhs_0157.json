[
  {
    "volume": 157,
    "sequence": 1,
    "title": "古别离",
    "author": "孟云卿",
    "content": [
      "朝日上高台，离人怨秋草。",
      "但见万里天，不见万里道。",
      "君行本迢远，苦乐良难保。",
      "宿昔梦同衾，忧心常倾倒。",
      "含酸欲谁诉，展转伤怀抱。",
      "结发年已迟，征行去何早。",
      "寒暄有时谢，憔悴难再好。",
      "人皆算年寿，死者何曾老。",
      "少壮无见期，水深风浩浩。"
    ]
  },
  {
    "volume": 157,
    "sequence": 2,
    "title": "今别离（一作别离曲）",
    "author": "孟云卿",
    "content": [
      "结发生别离，相思复相保。",
      "如何日已久，五变庭中草。",
      "渺渺大海途，悠悠吴江岛。",
      "但恐不出门，出门无远道。",
      "远道行既难，家贫衣复单。",
      "严风吹积雪，晨起鼻何酸。",
      "人生各有志，岂不怀所安。",
      "分明天上日，生死愿同欢。"
    ]
  },
  {
    "volume": 157,
    "sequence": 3,
    "title": "悲哉行",
    "author": "孟云卿",
    "content": [
      "孤儿去慈亲，远客丧主人。",
      "莫吟苦辛曲，此曲谁忍闻。",
      "可闻不可说，去去无期别。",
      "行人念前程，不待参辰没。",
      "朝亦常苦饥，暮亦常苦饥。",
      "飘飘万馀里，贫贱多是非。",
      "少年莫远游，远游多不归。"
    ]
  },
  {
    "volume": 157,
    "sequence": 4,
    "title": "行行且游猎篇",
    "author": "孟云卿",
    "content": [
      "少年多武力，勇气冠幽州。",
      "何以纵心赏，马啼春草头。",
      "迟迟平原上，狐兔奔林丘。",
      "猛虎忽前逝，俊鹰连下鞲。",
      "俯身逐南北，轻捷固难俦。",
      "所发无不中，失之如我雠。",
      "岂唯务驰骋，猗尔暴田畴。",
      "残杀非不痛，古来良有由。"
    ]
  },
  {
    "volume": 157,
    "sequence": 5,
    "title": "古挽歌",
    "author": "孟云卿",
    "content": [
      "草草闾巷喧，涂车俨成位。",
      "冥冥何所须，尽我生人意。",
      "北邙路非远，此别终天地。",
      "临穴频抚棺，至哀反无泪。",
      "尔形未衰老，尔息才童稚。",
      "骨肉安可离，皇天若容易。",
      "房帷即灵帐，庭宇为哀次。",
      "薤露歌若斯，人生尽如寄。"
    ]
  },
  {
    "volume": 157,
    "sequence": 6,
    "title": "放歌行",
    "author": "孟云卿",
    "content": [
      "吾观天地图，世界亦可小。",
      "落落大海中，飘浮数洲岛。",
      "贤愚与蚁虱，一种同草草。",
      "地脉日夜流，天衣有时扫。",
      "东山谒居士，了我生死道。",
      "目见难噬脐，心通可亲脑。",
      "轩皇竟磨灭，周孔亦衰老。",
      "永谢当时人，吾将宝非宝。"
    ]
  },
  {
    "volume": 157,
    "sequence": 7,
    "title": "伤怀赠故人",
    "author": "孟云卿",
    "content": [
      "稍稍晨鸟翔，淅淅草上霜。",
      "人生早罹苦，寿命恐不长。",
      "二十学已成，三十名不彰。",
      "岂无同门友，贵贱易中肠。",
      "驱马行万里，悠悠过帝乡。",
      "幸因弦歌末，得上君子堂。",
      "众乐互喧奏，独子备笙簧。",
      "坐中无知音，安得神扬扬。",
      "愿因高风起，上感白日光。"
    ]
  },
  {
    "volume": 157,
    "sequence": 8,
    "title": "邺城怀古",
    "author": "孟云卿",
    "content": [
      "朝发淇水南，将寻北燕路。",
      "魏家旧城阙，寥落无人住。",
      "伊昔天地屯，曹公独中据。",
      "群臣将北面，白日忽西暮。",
      "三台竟寂寞，万事良难固。",
      "雄图安在哉，衰草沾霜露。",
      "崔嵬长河北，尚见应刘墓。",
      "古树藏龙蛇，荒茅伏狐兔。",
      "永怀故池馆，数子连章句。",
      "逸兴驱山河，雄词变云雾。",
      "我行睹遗迹，精爽如可遇。",
      "斗酒将酹君，悲风白杨树。"
    ]
  },
  {
    "volume": 157,
    "sequence": 9,
    "title": "伤情",
    "author": "孟云卿",
    "content": [
      "为长心易忧，早孤意常伤。",
      "出门先踌躇，入户亦彷徨。",
      "此生一何苦，前事安可忘。",
      "兄弟先我没，孤幼盈我傍。",
      "旧居近东南，河水新为梁。",
      "松柏今在兹，安忍思故乡。",
      "四时与日月，万物各有常。",
      "秋风已一起，草木无不霜。",
      "行行当自勉，不忍再思量。"
    ]
  },
  {
    "volume": 157,
    "sequence": 10,
    "title": "伤时二首（一作宋郊）",
    "author": "孟云卿",
    "content": [
      "徘回宋郊上，不睹平生亲。",
      "独立正伤心，悲风来孟津。",
      "大方载群物，先死有常伦。",
      "虎豹不相食，哀哉人食人。",
      "岂伊逢世运，天道亮云云。",
      "太空流素月，三王何明明。",
      "光耀侵白日，贤愚迷至精。",
      "四时更变化，天道有亏盈。",
      "常恐今夜没，须臾还复生。"
    ]
  },
  {
    "volume": 157,
    "sequence": 11,
    "title": "田园观雨兼晴后作",
    "author": "孟云卿",
    "content": [
      "贫贱少情欲，借荒种南陂。",
      "我非老农圃，安得良土宜。",
      "秋成不廉俭，岁馀多馁饥。",
      "顾视仓廪间，有粮不成炊。",
      "晨登南园上，暮歇清蝉悲。",
      "早苗既芃芃，晚田尚离离。",
      "五行孰堪废，万物当及时。",
      "贤哉数夫子，开翅慎勿迟。"
    ]
  },
  {
    "volume": 157,
    "sequence": 12,
    "title": "汴河阻风",
    "author": "孟云卿",
    "content": [
      "清晨自梁宋，挂席之楚荆。",
      "出浦风渐恶，傍滩舟欲横。",
      "大河喷东注，群动皆窅冥。",
      "白雾鱼龙气，黑云牛马形。",
      "苍茫迷所适，危安惧暂宁。",
      "信此天地内，孰为身命轻。",
      "丈夫苟未达，所向须存诚。",
      "前路舍舟去，东南仍晓晴。"
    ]
  },
  {
    "volume": 157,
    "sequence": 13,
    "title": "行路难",
    "author": "孟云卿",
    "content": [
      "君不见高山万仞连苍旻，天长地久成埃尘。",
      "君不见长松百尺多劲节，狂风暴雨终摧折。",
      "古今何世无圣贤，吾爱伯阳真乃天。",
      "金堂玉阙朝群仙，拍手东海成桑田。",
      "海中之水慎勿枯，乌鸢啄蚌伤明珠。",
      "行路难，艰险莫踟蹰。"
    ]
  },
  {
    "volume": 157,
    "sequence": 14,
    "title": "途中寄友人",
    "author": "孟云卿",
    "content": [
      "昔时闻远路，谓是等闲行。",
      "及到求人地，始知为客情。",
      "事将公道背，尘绕马蹄生。",
      "倘使长如此，便堪休去程。"
    ]
  },
  {
    "volume": 157,
    "sequence": 15,
    "title": "寒食",
    "author": "孟云卿",
    "content": [
      "二月江南花满枝，他乡寒食远堪悲。",
      "贫居往往无烟火，不独明朝为子推。"
    ]
  },
  {
    "volume": 157,
    "sequence": 16,
    "title": "新安江上寄处士",
    "author": "孟云卿",
    "content": [
      "深潭与浅滩，万转出新安。",
      "人远禽鱼静，山空水木寒。",
      "啸起青蘋末，吟瞩白云端。",
      "即事遂幽赏，何必挂儒冠。"
    ]
  },
  {
    "volume": 157,
    "sequence": 17,
    "title": "句",
    "author": "孟云卿",
    "content": [
      "群物归大化，六龙颓西荒。",
      "（《感怀》）安知浮云外，日月不运行。",
      "（苦雨。",
      "见张为《主客图》）"
    ]
  }
]