[
  {
    "volume": 28,
    "sequence": 1,
    "title": "杂曲歌辞·竹枝",
    "author": "顾况",
    "content": [
      "帝子苍梧不复归，洞庭叶下荆云飞。",
      "巴人夜唱竹枝后，肠断晓猿声渐稀。"
    ]
  },
  {
    "volume": 28,
    "sequence": 2,
    "title": "杂曲歌辞·竹枝",
    "author": "刘禹锡",
    "content": [
      "白帝城头春草生，白盐山下蜀江清。",
      "南人上来歌一曲，北人莫上动乡情。",
      "山桃红花满上头，蜀江春水拍江流。",
      "花红易衰似郎意，水流无限似侬愁。",
      "江上朱楼新雨晴，瀼西春水縠文生。",
      "桥东桥西好杨柳，人来人去唱歌行。",
      "日出三竿春雾消，江头蜀客驻兰桡。",
      "凭寄狂夫书一纸，住在成都万里桥。",
      "两岸山花似雪开，家家春酒满银杯。",
      "昭君坊中多女伴，永安宫外踏青来。",
      "瞿塘嘈嘈十二滩，此中道路古来难。",
      "长恨人心不如水，等闲平地起波澜。",
      "巫峡苍苍烟雨时，清猿啼在最高枝。",
      "个里愁人肠自断，由来不是此声悲。",
      "城西门前滟滪堆，年年波浪不能摧。",
      "懊恼人心不如石，少时东去复西来。",
      "山上层层桃李花，云间烟火是人家。",
      "银钏金钗来负水，长刀短笠去烧畬。",
      "杨柳青青江水平，闻郎江上唱歌声。",
      "东边日出西边雨，道是无情还有情。",
      "楚水巴山江雨多，巴人能唱本乡歌。",
      "今朝北客思归去，回入纥那披绿罗。"
    ]
  },
  {
    "volume": 28,
    "sequence": 3,
    "title": "杂曲歌辞·竹枝",
    "author": "白居易",
    "content": [
      "瞿塘峡口冷烟低，白帝城头月向西。",
      "唱到竹枝声咽处，寒猿晴鸟一时啼。",
      "竹枝苦怨怨何人，夜静山空歇又闻。",
      "蛮儿巴女齐声唱，愁杀江楼病使君。",
      "巴东船舫上巴西，波面风生雨脚齐。",
      "水蓼冷花红蔟蔟，江蓠湿叶碧萋萋。",
      "江畔谁人唱竹枝，前声断咽后声迟。",
      "怪来调苦缘词苦，多是通州司马诗。"
    ]
  },
  {
    "volume": 28,
    "sequence": 4,
    "title": "杂曲歌辞·竹枝",
    "author": "李涉",
    "content": [
      "荆门滩急水潺潺，两岸猿啼烟满山。",
      "渡头年少应官去，月落西陵望不还。",
      "巫峡云开神女祠，绿潭红树影参差。",
      "下牢戍口初相问，无义滩头剩别离。",
      "石壁千重树万重，白云斜掩碧芙蓉。",
      "昭君溪上年年月，独自婵娟色最浓。",
      "十二峰头月欲低，空蒙江上子规啼。",
      "孤舟一夜东归客，泣向春风忆建溪。"
    ]
  },
  {
    "volume": 28,
    "sequence": 5,
    "title": "杂曲歌辞·竹枝",
    "author": "孙光宪",
    "content": [
      "门前春水白蘋花，岸上无人小艇斜。",
      "商女经过江欲暮，散抛残食饲神鸦。",
      "乱绳千结绊人深，越罗万丈表长寻。",
      "杨柳在身垂意绪，藕花落尽见莲心。"
    ]
  },
  {
    "volume": 28,
    "sequence": 6,
    "title": "杂曲歌辞·杨柳枝",
    "author": "白居易",
    "content": [
      "一树春风万万枝，嫩于金色软于丝。",
      "永丰西角荒园里，尽日无人属阿谁。",
      "一树衰残委泥土，双枝荣耀植天庭。",
      "定知玄象今春后，柳宿光中添两星。"
    ]
  },
  {
    "volume": 28,
    "sequence": 7,
    "title": "杂曲歌辞·杨柳枝",
    "author": "白居易",
    "content": [
      "六幺水调家家唱，白雪梅花处处吹。",
      "古歌旧曲君休听，听取新翻杨柳枝。",
      "陶令门前四五树，亚夫营里百千条。",
      "何似东都正二月，黄金枝映洛阳桥。",
      "依依袅袅复青青，勾引清风无限情。",
      "白雪花繁空扑地，绿丝条弱不胜莺。",
      "红板江桥青酒旗，馆娃宫暖日斜时。",
      "可怜雨歇东风定，万树千条各自垂。",
      "苏州杨柳任君夸，更有钱塘胜馆娃。",
      "若解多情寻小小，绿杨深处是苏家。",
      "苏家小女旧知名，杨柳风前别有情。",
      "剥条盘作银环样，卷叶吹为玉笛声。",
      "叶含浓露如啼眼，枝袅轻风似舞腰。",
      "小树不禁攀折苦，乞君留取两三条。",
      "人言柳叶似愁眉，更有愁肠似柳丝。",
      "柳丝挽断肠牵断，彼此应无续得期。"
    ]
  },
  {
    "volume": 28,
    "sequence": 8,
    "title": "杂曲歌辞·杨柳枝",
    "author": "卢贞",
    "content": [
      "一树依依在永丰，两枝飞去杳无踪。",
      "玉皇曾采人间曲，应逐歌声入九重。"
    ]
  },
  {
    "volume": 28,
    "sequence": 9,
    "title": "杂曲歌辞·杨柳枝",
    "author": "刘禹锡",
    "content": [
      "塞北梅花羌笛吹，淮南桂树小山词。",
      "请君莫奏前朝曲，听唱新翻杨柳枝。",
      "南陌东城春早时，相逢何处不依依。",
      "桃红李白皆夸好，须得垂杨相发辉。",
      "凤阙轻遮翡翠帷，龙墀遥望曲尘丝。",
      "御沟春水柳晖映，狂杀长安年少儿。",
      "金谷园中莺乱飞，铜驼陌上好风吹。",
      "城东桃李须臾尽，争似垂杨无限时。",
      "花萼楼前初种时，美人楼上斗腰支。",
      "如今抛掷上街里，露叶如啼欲恨谁。",
      "炀帝行宫汴水滨，数株残柳不胜春。",
      "昨来风起花如雪，飞入宫墙不见人。",
      "御陌青门拂地垂，千条金缕万条丝。",
      "如今绾作同心结，将赠行人知不知。",
      "城外春风满酒旗，行人挥袂日西时。",
      "长安陌上无穷树，唯有垂杨管别离。",
      "轻盈袅娜占春华，舞榭妆楼处处遮。",
      "春尽絮飞留不得，随风好去落谁家。"
    ]
  },
  {
    "volume": 28,
    "sequence": 10,
    "title": "杂曲歌辞·杨柳枝",
    "author": "刘禹锡",
    "content": [
      "扬子江头烟景迷，隋家宫树拂金堤。",
      "嵯峨犹有当时色，半蘸波中水鸟栖。",
      "迎得春光先到来，浅黄轻绿映楼台。",
      "只缘袅娜多情思，便被春风长请挼。",
      "巫峡巫山杨柳多，朝云暮雨远相和。",
      "因想阳台无限事，为君回唱竹枝歌。"
    ]
  },
  {
    "volume": 28,
    "sequence": 11,
    "title": "杂曲歌辞·杨柳枝",
    "author": "李商隐",
    "content": [
      "暂凭樽酒送无憀，莫损愁眉与细腰。",
      "人世死前唯有别，春风争拟惜长条。",
      "含烟惹雾每依依，万绪千条拂落晖。",
      "为报行人休尽折，半留相送半迎归。"
    ]
  },
  {
    "volume": 28,
    "sequence": 12,
    "title": "杂曲歌辞·杨柳枝",
    "author": "韩琮",
    "content": [
      "梁苑隋堤事已空，万条犹舞旧春风。",
      "那堪更想千年后，谁见杨花入汉宫。"
    ]
  },
  {
    "volume": 28,
    "sequence": 13,
    "title": "杂曲歌辞·杨柳枝",
    "author": "施肩吾",
    "content": [
      "伤见路傍杨柳春，一枝折尽一重新。",
      "今年还折去年处，不送去年离别人。"
    ]
  },
  {
    "volume": 28,
    "sequence": 14,
    "title": "杂曲歌辞·杨柳枝",
    "author": "温庭筠",
    "content": [
      "宜春苑外最长条，闲袅春风伴舞腰。",
      "正是玉人肠断处，一渠春水赤栏桥。",
      "南内墙东御路傍，预知春色柳丝黄。",
      "杏花未肯无情思，何事情人最断肠。",
      "苏小门前柳万条，毵毵金线拂平桥。",
      "黄莺不语东风起，深闭朱门伴细腰。",
      "金缕毵毵碧瓦沟，六宫眉黛惹春愁。",
      "晚来更带龙池雨，半拂栏干半入楼。",
      "馆娃宫外邺城西，远映征帆近拂堤。",
      "系得王孙归意切，不关春草绿萋萋。",
      "两两黄鹂色似金，袅枝啼露动芳音。",
      "春来幸自长如线，可惜牵缠荡子心。",
      "御柳如丝映九重，凤凰窗柱绣芙蓉。",
      "景阳楼伴千条露，一面新妆待晓钟。",
      "织锦机边莺语频，停梭垂泪忆征人。",
      "塞门三月犹萧索，纵有垂杨未觉春。"
    ]
  },
  {
    "volume": 28,
    "sequence": 15,
    "title": "杂曲歌辞·杨柳枝",
    "author": "皇甫松",
    "content": [
      "春入行宫映翠微，玄宗侍女舞烟丝。",
      "如今柳向空城绿，玉笛何人更把吹。",
      "烂熳春归水国时，吴王宫殿柳垂丝。",
      "黄莺长叫空闺畔，西子无因更得知。"
    ]
  },
  {
    "volume": 28,
    "sequence": 16,
    "title": "杂曲歌辞·杨柳枝",
    "author": "齐己",
    "content": [
      "凤楼高映绿阴阴，凝碧多含雨露深。",
      "莫谓一枝柔软力，几曾牵破别离心。",
      "馆娃宫畔响廊前，依托吴王养翠烟。",
      "剑去国亡台榭毁，却随红树噪秋蝉。",
      "浓低似中陶潜酒，软极如伤宋玉风。",
      "多谢将军绕营种，翠中闲卓战旗红。",
      "高僧爱惜遮江寺，游子伤残露野桥。",
      "争似着行垂上苑，碧桃红杏对摇摇。"
    ]
  },
  {
    "volume": 28,
    "sequence": 17,
    "title": "杂曲歌辞·杨柳枝",
    "author": "张祜",
    "content": [
      "莫折宫前杨柳枝，玄宗曾向笛中吹。",
      "伤心日暮烟霞起，无限春愁生翠眉。",
      "凝碧池边敛翠眉，景阳台下绾青丝。",
      "那胜妃子朝元阁，玉手和烟弄一枝。"
    ]
  },
  {
    "volume": 28,
    "sequence": 18,
    "title": "杂曲歌辞·杨柳枝",
    "author": "孙鲂",
    "content": [
      "灵和风暖太昌春，舞线摇丝向昔人。",
      "何似晓来江雨后，一行如画隔遥津。",
      "彭泽初栽五树时，只应闲看一枝枝。",
      "不知天意风流处，要与佳人学画眉。",
      "暖傍离亭静拂桥，入流穿槛绿摇摇。",
      "不知落日谁相送，魂断千条与万条。",
      "春来绿树遍天涯，未见垂杨未可夸。",
      "晴日万株烟一阵，闲坊兼是莫愁家。",
      "十首当年有旧词，唱青歌翠几无遗。",
      "未曾得向行人道，不为离情莫折伊。"
    ]
  },
  {
    "volume": 28,
    "sequence": 19,
    "title": "杂曲歌辞·杨柳枝",
    "author": "薛能",
    "content": [
      "华清高树出离宫，南陌柔条带暖风。",
      "谁风轻阴是良夜，瀑泉声畔月明中。",
      "洛桥晴影覆江船，羌笛秋声湿塞烟。",
      "闲想习池公宴罢，水蒲风絮夕阳天。",
      "嫩绿轻悬似缀旒，路人遥见隔宫楼。",
      "谁能更近丹墀种，解播皇风入九州。",
      "暖风晴日断浮埃，废路新条发钓台。",
      "处处轻轻可惆怅，后人攀处古人栽。",
      "潭上江边袅袅垂，日高风静絮相随。",
      "青楼一树无人见，正是女郎眠觉时。",
      "汴水高悬百万条，风清两岸一时摇。",
      "隋家力尽虚栽得，无限春风属圣朝。",
      "和花烟树九重城，夹路春阴十万营。",
      "唯向边头不堪望，一株憔悴少人行。",
      "窗外齐垂旭日初，楼边轻好暖风徐。",
      "游人莫道栽无益，桃李清阴却不如。",
      "众木犹寒独早青，御沟桥畔曲江亭。",
      "陶家旧日应如此，一院春条绿绕厅。",
      "帐偃缨垂细复繁，令人心想石家园。",
      "风条月影皆堪重，何事侯门爱树萱。",
      "数首新词带恨成，柳丝牵我我伤情。",
      "柔娥幸有腰支稳，试踏吹声作唱声。",
      "高出军营远映桥，贼兵曾斫火曾烧。",
      "风流性在终难改，依旧春来万万条。",
      "县依陶令想嫌迂，营伴将军即大粗。",
      "此日与君除万恨，数篇风调更应无。",
      "狂似纤腰软胜绵，自多情态更谁怜。",
      "游人不折还堪恨，抛向桥边与路边。",
      "朝阳晴照绿杨烟，一别通波十七年。",
      "应有旧枝无处觅，万株风里卓旌旃。",
      "晴垂芳态吐牙新，雨摆轻条湿面春。",
      "别有出墙高数尺，不知摇动是何人。",
      "暖梳簪朵事登楼，因挂垂杨立地愁。",
      "牵断绿丝攀不得，半空悬着玉搔头。",
      "西园高树后庭根，处处寻芳有折痕。",
      "终忆旧游桃叶舍，一株斜映竹篱门。",
      "刘白苏台总近时，当初章句是谁推。",
      "纤腰舞尽春杨柳，未有侬家一首诗。"
    ]
  },
  {
    "volume": 28,
    "sequence": 20,
    "title": "杂曲歌辞·杨柳枝",
    "author": "牛峤",
    "content": [
      "解冻风来末上青，解垂罗袖拜卿卿。",
      "无端袅娜临官路，舞送行人过一生。",
      "吴王宫里色偏深，一簇纤条万缕金。",
      "不愤钱塘苏小小，引郎枝下结同心。",
      "桥北桥南千万条，恨伊张绪不相饶。",
      "金羁白马临风望，认得羊家静婉腰。",
      "狂雪随风扑马飞，惹烟无力被风欹。",
      "莫交移入灵和殿，宫女三千又妒伊。",
      "袅翠笼烟拂暖波，舞裙新染曲尘罗。",
      "章华台畔隋堤上，倚得春风尔许多。"
    ]
  },
  {
    "volume": 28,
    "sequence": 21,
    "title": "杂曲歌辞·杨柳枝",
    "author": "和凝",
    "content": [
      "软碧摇烟似送人，映花时把翠眉颦。",
      "青青自是风流主，漫飐金丝待洛神。",
      "瑟瑟罗裙金缕腰，黛眉偎破未重描。",
      "醉来咬损新花子，拽住仙郎尽放娇。",
      "鹊桥初就咽银河，今夜仙郎自性和。",
      "不是昔年攀桂树，岂能月里索姮娥。"
    ]
  },
  {
    "volume": 28,
    "sequence": 22,
    "title": "杂曲歌辞·杨柳枝",
    "author": "孙光宪",
    "content": [
      "闾门风暖落花干，飞遍江南雪不寒。",
      "独有晚来临水驿，闲人多凭赤阑干。",
      "有池有榭即蒙蒙，浸润翻成长养功。",
      "恰似有人长点检，着行排立向春风。",
      "根柢虽然傍浊河，无妨终日近笙歌。",
      "骖骖金带谁堪比，还笑黄莺不较多。",
      "万株枯槁怨亡隋，似吊吴台各自垂。",
      "好是淮阴明月里，酒楼横笛不胜吹。"
    ]
  },
  {
    "volume": 28,
    "sequence": 23,
    "title": "杂曲歌辞·浪淘沙",
    "author": "刘禹锡",
    "content": [
      "九曲黄河万里沙，浪淘几簸自天涯。",
      "如今直上银河去，同到牵牛织女家。",
      "洛水桥边春日斜，碧流轻浅见琼沙。",
      "无端陌上狂风急，惊起鸳鸯出浪花。",
      "汴水东流虎眼文，清淮晓色鸭头春。",
      "君看渡口淘沙处，渡却人间多少人。",
      "鹦鹉洲头浪飐沙，青楼春望日将斜。",
      "衔泥燕子争归舍，独自狂夫不忆家。",
      "濯锦江边两岸花，春风吹浪正淘沙。",
      "女郎剪下鸳鸯锦，将向中流匹晚霞。",
      "日照澄洲江雾开，淘金女伴满江隈。",
      "美人首饰侯王印，尽是沙中浪底来。",
      "八月涛声吼地来，头高数丈触山回。",
      "须臾却入海门去，卷起沙堆似雪堆。",
      "莫道谗言如浪深，莫言迁客似沙沉。",
      "千淘万漉虽辛苦，吹尽狂沙始到金。",
      "流水淘沙不暂停，前波未灭后波生。",
      "令人忽忆潇湘渚，回唱迎神三两声。"
    ]
  },
  {
    "volume": 28,
    "sequence": 24,
    "title": "杂曲歌辞·浪淘沙",
    "author": "白居易",
    "content": [
      "一泊沙来一泊去，一重浪灭一重生。",
      "相搅相淘无歇日，会交山海一时平。",
      "白浪茫茫与海连，平沙浩浩四无边。",
      "暮去朝来淘不住，遂令东海变桑田。",
      "青草湖中万里程，黄梅雨里一人行。",
      "愁见滩头夜泊处，风翻暗浪打船声。",
      "借问江湖与海水，何似君情与妾心。",
      "相恨不如潮有信，相思始觉海非深。",
      "海底飞尘终有日，山头化石岂无时。",
      "谁道小郎抛小妇，船头一去没回期。",
      "随波逐浪到天涯，迁客生还有几家。",
      "却到帝乡重富贵，请君莫忘浪淘沙。"
    ]
  },
  {
    "volume": 28,
    "sequence": 25,
    "title": "杂曲歌辞·浪淘沙",
    "author": "皇甫松",
    "content": [
      "滩头细草接疏林，浪恶罾船半欲沉。",
      "宿鹭眠洲非旧浦，去年沙觜是江心。",
      "蛮歌豆蔻北人愁，松雨蒲风夜艇秋。",
      "浪起鵁鶄眠不得，寒沙细细入江流。"
    ]
  },
  {
    "volume": 28,
    "sequence": 26,
    "title": "杂曲歌辞·纥那曲",
    "author": "刘禹锡",
    "content": [
      "杨柳郁青青，竹枝无限情。",
      "同郎一回顾，听唱纥那声。",
      "踏曲兴无穷，调同词不同。",
      "愿郎千万寿，长作主人翁。"
    ]
  },
  {
    "volume": 28,
    "sequence": 27,
    "title": "杂曲歌辞·潇湘神二曲",
    "author": "刘禹锡",
    "content": [
      "湘水流，湘水流，九疑云物至今愁。",
      "君问二妃何处所，零陵香草露中秋。",
      "斑竹枝，斑竹枝，泪痕点点寄相思。",
      "楚客欲听瑶瑟怨，潇湘深夜月明时。"
    ]
  },
  {
    "volume": 28,
    "sequence": 28,
    "title": "杂曲歌辞·抛球乐",
    "author": "刘禹锡",
    "content": [
      "五彩绣团团，登君玳瑁筵。",
      "最宜红烛下，偏称落花前。",
      "上客如先起，应须赠一船。",
      "春早见花枝，朝朝恨发迟。",
      "及看花落后，却忆未开时。",
      "幸有抛球乐，一杯君莫辞。"
    ]
  },
  {
    "volume": 28,
    "sequence": 29,
    "title": "杂曲歌辞·太平乐",
    "author": "白居易",
    "content": [
      "岁丰仍节俭，时泰更销兵。",
      "圣念长如此，何忧不太平。",
      "湛露浮尧酒，熏风起舜歌。",
      "愿同尧舜意，所乐在人和。"
    ]
  },
  {
    "volume": 28,
    "sequence": 30,
    "title": "杂曲歌辞·太平乐",
    "author": "王涯",
    "content": [
      "风俗今和厚，君王在穆清。",
      "行看采花曲，尽是太阶平。"
    ]
  },
  {
    "volume": 28,
    "sequence": 31,
    "title": "杂曲歌辞·太平乐",
    "author": "张仲素",
    "content": [
      "圣德超千古，皇威静四方。",
      "苍生今息战，无事觉时长。"
    ]
  },
  {
    "volume": 28,
    "sequence": 32,
    "title": "杂曲歌辞·升平乐",
    "author": "薛能",
    "content": [
      "正气绕宫楼，皇居信上游。",
      "远冈延圣祚，平地载神州。",
      "会合皆重译，潺湲近八流。",
      "中兴岂假问，据此自千秋。",
      "寥泬敞延英，朝班立位横。",
      "宣传无草动，拜舞有衣声。",
      "鸳瓦云消湿，虫丝日照明。",
      "辛勤自不到，遥见似前生。",
      "处处足欢声，时康岁已深。",
      "不同三尺剑，应似五弦琴。",
      "寿笑山犹尽，明嫌日有阴。",
      "何当怜一物，亦遣断愁吟。",
      "曙质绝埃氛，彤庭列禁军。",
      "圣颜初对日，龙尾竞缘云。",
      "佩响交成韵，帘阴暖带纹。",
      "逍遥岂有事，于此咏南熏。",
      "一物周天至，洪纤尽晏然。",
      "车书无异俗，甲子并丰年。",
      "奇技皆归朴，征夫亦服田。",
      "君王故不有，台鼎合韦弦。",
      "日日听歌谣，区中尽祝尧。",
      "虫蝗初不害，夷狄近全销。",
      "史笔唯书瑞，天台绝见祆。",
      "因令匹夫志，转欲事清朝。",
      "品物尽昭苏，神功复帝谟。",
      "他时应有寿，当代且无虞。",
      "赐历通遐俗，移关入半胡。",
      "鹪鹩一何幸，于此寄微躯。",
      "无战复无私，尧时即此时。",
      "焚香临极早，待月卷帘迟。",
      "端拱乾坤内，何言黄主纩垂。",
      "君看圣明验，只此是神龟。",
      "旭日上清穹，明堂坐圣聪。",
      "衣裳承瑞气，冠冕盖重瞳。",
      "花木经宵露，旌旗立仗风。",
      "何期于此地，见说似仙宫。",
      "五帝三皇主，萧曹魏邴臣。",
      "文章惟反朴，戈甲尽生尘。",
      "谏纸应无用，朝纲自有伦。",
      "升平不可纪，所见是闲人。"
    ]
  },
  {
    "volume": 28,
    "sequence": 33,
    "title": "杂曲歌辞·金缕衣",
    "author": "佚名",
    "content": [
      "劝君莫惜金缕衣，劝君惜取少年时。",
      "花开堪折直须折，莫待无花空折枝。"
    ]
  },
  {
    "volume": 28,
    "sequence": 34,
    "title": "杂曲歌辞·凤归云",
    "author": "滕潜",
    "content": [
      "金井栏边见羽仪，梧桐树上宿寒枝。",
      "五陵公子怜文彩，画与佳人刺绣衣。",
      "饮啄蓬山最上头，和烟飞下禁城秋。",
      "曾将弄玉归云去，金青羽斜开十二楼。"
    ]
  },
  {
    "volume": 28,
    "sequence": 35,
    "title": "杂曲歌辞·拜新月",
    "author": "李端",
    "content": [
      "开帘见新月，便即下阶拜。",
      "细语人不闻，北风吹裙带。"
    ]
  },
  {
    "volume": 28,
    "sequence": 36,
    "title": "杂曲歌辞·拜新月",
    "author": "吉中孚妻",
    "content": [
      "拜新月，拜月出堂前，暗魄深笼桂，虚弓未引弦。",
      "拜新月，拜月妆楼上，鸾镜未安台，蛾眉已相向。",
      "拜新月，拜月不胜情，庭前风露清，月临人自老，望月更长生。",
      "东家阿母亦拜月，一拜一悲声断绝。",
      "昔年拜月逞容仪，如今拜月双泪垂。",
      "回看众女拜新月，却忆红闺年少时。"
    ]
  },
  {
    "volume": 28,
    "sequence": 37,
    "title": "杂曲歌辞·忆江南",
    "author": "白居易",
    "content": [
      "江南好，风景旧曾谙。",
      "日出江花红胜火，春来江水绿如蓝。",
      "能不忆江南。",
      "江南忆，最忆是杭州。",
      "山寺月中寻桂子，郡亭枕上看潮头。",
      "何日更重游。",
      "江南忆，其次忆吴宫。",
      "吴酒一杯春竹叶，吴娃双舞醉芙蓉。",
      "早晚复相逢。"
    ]
  },
  {
    "volume": 28,
    "sequence": 38,
    "title": "杂曲歌辞·忆江南",
    "author": "刘禹锡",
    "content": [
      "春过也，共惜艳阳年。",
      "犹有桃花流水上，无辞竹叶醉樽前，惟待见青天。",
      "春去也，多谢洛城人。",
      "弱柳从风疑举袂，丛兰裛露似沾巾，独笑亦含颦。"
    ]
  },
  {
    "volume": 28,
    "sequence": 39,
    "title": "杂曲歌辞·宫中调笑",
    "author": "王建",
    "content": [
      "团扇，团扇，美人病来遮面。",
      "玉颜憔悴三年，谁复商量管弦。",
      "弦管，弦管，春草昭阳路断。",
      "胡蝶，胡蝶，飞上金花枝叶。",
      "君前对舞春风，百叶桃花树红。",
      "红树，红树，燕语莺啼日暮。",
      "罗袖，罗袖，暗舞春风依旧。",
      "遥看歌舞玉楼，好日新妆坐愁。",
      "愁坐，愁坐，一世虚生虚过。",
      "杨柳，杨柳，日暮白沙渡口。",
      "船头江水茫茫，商人少妇断肠。",
      "肠断，肠断，鹧鸪夜飞失伴。"
    ]
  },
  {
    "volume": 28,
    "sequence": 40,
    "title": "杂曲歌辞·宫中调笑",
    "author": "韦应物",
    "content": [
      "胡马，胡马，远放燕支山下。",
      "咆沙咆雪独嘶，东望西望路迷。",
      "迷路，迷路，边草无穷日暮。",
      "河汉，河汉，晓挂秋城漫漫。",
      "愁人起望相思，江南塞北别离。",
      "离别，离别，河汉虽同路绝。"
    ]
  },
  {
    "volume": 28,
    "sequence": 41,
    "title": "杂曲歌辞·转应词",
    "author": "戴叔伦",
    "content": [
      "边草，边草，边草尽来兵老。",
      "山南山北雪晴，千里万里月明。",
      "明月，明月，胡笳一声愁绝。"
    ]
  },
  {
    "volume": 28,
    "sequence": 42,
    "title": "杂曲歌辞·宫中行乐词",
    "author": "李白",
    "content": [
      "小小生金屋，盈盈在紫微。",
      "山花插宝髻，石竹绣罗衣。",
      "每出深宫里，常随步辇归。",
      "只愁歌舞散，化作彩云飞。",
      "柳色黄金嫩，梨花白雪香。",
      "玉楼巢翡翠，金殿锁鸳鸯。",
      "选妓随雕辇，征歌出洞房。",
      "宫中谁第一，飞燕在昭阳。",
      "卢橘为秦树，葡萄出汉宫。",
      "烟花宜落日，丝管醉春风。",
      "笛奏龙鸣水，箫吟凤下空。",
      "君王多乐事，何必向回中。",
      "玉树春归日，金宫乐事多。",
      "后庭朝未入，轻辇夜相过。",
      "笑出花间语，娇来烛下歌。",
      "莫教明月去，留着醉姮娥。",
      "绣户香风暖，纱窗曙色新。",
      "宫花争笑日，池草暗生春。",
      "绿树闻歌鸟，青楼见舞人。",
      "昭阳桃李月，罗绮自相亲。",
      "今日明光里，还须结伴游。",
      "春风开紫殿，天乐下珠楼。",
      "艳舞全知巧，娇歌半欲羞。",
      "更怜花月夜，宫女笑藏钩。",
      "寒雪梅中尽，春风柳上归。",
      "宫莺娇欲醉，檐燕语还飞。",
      "迟日明歌席，新花艳舞衣。",
      "晚来移彩仗，行乐泥光辉。",
      "水绿南熏殿，花红北阙楼。",
      "莺歌闻太液，凤吹绕瀛洲。",
      "素女鸣珠佩，天人弄彩球。",
      "今朝风日好，宜入未央游。"
    ]
  },
  {
    "volume": 28,
    "sequence": 43,
    "title": "杂曲歌辞·宫中乐",
    "author": "令狐楚",
    "content": [
      "楚塞金陵静，巴山玉垒空。",
      "万方无一事，端拱大明宫。",
      "霜霁长杨苑，冰开太液池。",
      "宫中行乐日，天下盛明时。",
      "柳色烟相似，梨花雪不如。",
      "春风真有意，一一丽皇居。",
      "月上宫花静，烟含苑树深。",
      "银台门已闭，仙漏夜沉沉。",
      "九重青锁闼，百尺碧云楼。",
      "明月秋风起，珠帘上玉钩。"
    ]
  },
  {
    "volume": 28,
    "sequence": 44,
    "title": "杂曲歌辞·宫中乐",
    "author": "张仲素",
    "content": [
      "网户交如绮，纱窗薄似烟。",
      "乐吹天上曲，人是月中仙。",
      "翠匣开寒镜，珠钗挂步摇。",
      "妆成只畏晓，更漏促春宵。",
      "江果瑶池实，金盘露井冰。",
      "甘泉将避暑，台殿晓光凝。",
      "月彩浮鸾殿，砧声隔凤楼。",
      "笙歌临水槛，红烛乍迎秋。",
      "奇树留寒翠，神池结夕波。",
      "黄山一夜雪，渭水雁声多。"
    ]
  },
  {
    "volume": 28,
    "sequence": 45,
    "title": "杂曲歌辞·踏歌词",
    "author": "崔液",
    "content": [
      "彩女迎金屋，仙姬出画堂。",
      "鸳鸯裁锦袖，翡翠帖花黄。",
      "歌响舞分行，艳色动流光。",
      "庭际花微落，楼前汉已横。",
      "金壶催夜尽，罗袖拂寒轻。",
      "乐笑畅欢情，未半着天明。"
    ]
  },
  {
    "volume": 28,
    "sequence": 46,
    "title": "杂曲歌辞·踏歌词",
    "author": "谢偃",
    "content": [
      "春景娇春台，新露泣新梅。",
      "春叶参差吐，新花重迭开。",
      "花影飞莺去，歌声度鸟来。",
      "倩看飘飖雪，何如舞袖回。",
      "逶迤度香阁，顾步出兰闺。",
      "欲绕鸳鸯殿，先过桃李蹊。",
      "风带舒还卷，簪花举复低。",
      "欲问今宵乐，但听歌声齐。",
      "夜久星沉没，更深月影斜。",
      "裙轻才动佩，鬟薄不胜花。",
      "细风吹宝袜，轻露湿红纱。",
      "相看乐未已，兰灯照九华。"
    ]
  },
  {
    "volume": 28,
    "sequence": 47,
    "title": "杂曲歌辞·踏歌词",
    "author": "张说",
    "content": [
      "花萼楼前雨露新，长安城里太平人。",
      "龙衔火树千灯艳，鸡踏莲花万岁春。",
      "帝宫三五戏春台，行雨流风莫妒来。",
      "西域灯轮千影合，东华金阙万重开。"
    ]
  },
  {
    "volume": 28,
    "sequence": 48,
    "title": "杂曲歌辞·踏歌行",
    "author": "刘禹锡",
    "content": [
      "春江月出大堤平，堤上女郎连袂行。",
      "唱尽新词看不见，红霞影树鹧鸪鸣。",
      "桃蹊柳陌好经过，灯下妆成月下歌。",
      "为是襄王故宫地，至今犹自细腰多。",
      "新词宛转递相传，振袖倾鬟风露前。",
      "月落乌啼云雨散，游童陌上拾花钿。",
      "日暮江头闻竹枝，南人行乐北人悲。",
      "自从雪里唱新曲，直至三春花尽时。"
    ]
  },
  {
    "volume": 28,
    "sequence": 49,
    "title": "杂曲歌辞·天长地久词",
    "author": "卢纶",
    "content": [
      "玉砌红花树，香风不敢吹。",
      "春光解天意，偏发殿南枝。",
      "虹桥千步廊，半在水中央。",
      "天子方清暑，宫人重暮妆。",
      "辞辇复当熊，倾心奉上宫。",
      "君王若看貌，甘在众妃中。",
      "云日呈祥礼物殊，北庭生献五单于。",
      "塞天万里无飞鸟，可在边城用郅都。",
      "台殿云凉风日微，君王初赐六宫衣。",
      "楼船罢泛归犹早，行道才人斗射飞。"
    ]
  },
  {
    "volume": 28,
    "sequence": 50,
    "title": "杂曲歌辞·欸乃曲",
    "author": "元结",
    "content": [
      "偏存名迹在人间，顺俗与时未安闲。",
      "来谒大官兼问政，扁舟却入九疑山。",
      "湘江二月春水平，满月和风宜夜行。",
      "唱桡欲过平阳戍，守吏相呼问姓名。",
      "千里枫林烟雨深，无朝无暮有猿吟。",
      "停桡静听曲中意，好是云山韶濩音。",
      "零陵郡北湘水东，浯溪形胜满湘中。",
      "溪口石颠堪自逸，谁能相伴作渔翁。",
      "下泷船似入深渊，上泷船似欲升天。",
      "泷南始到九疑郡，应绝高人乘兴船。"
    ]
  },
  {
    "volume": 28,
    "sequence": 51,
    "title": "杂曲歌辞·十二月乐辞·正月",
    "author": "李贺",
    "content": [
      "上楼迎春新春归，暗黄着柳宫漏迟。",
      "薄薄淡霭弄野姿，寒绿幽泥生短丝。",
      "锦床晓卧玉肌冷，露脸未开对朝暝。",
      "官街柳带不堪折，早晚菖蒲胜绾结。"
    ]
  },
  {
    "volume": 28,
    "sequence": 52,
    "title": "杂曲歌辞·十二月乐辞·二月",
    "author": "李贺",
    "content": [
      "二月饮酒采桑津，宜男草生兰笑人。",
      "蒲如交剑风如熏，劳劳胡燕怨酣春。",
      "薇帐逗烟生绿尘，金翅峨髻愁暮云，沓飒起舞真珠裙。",
      "津头送别唱流水，酒客背寒南山死。"
    ]
  },
  {
    "volume": 28,
    "sequence": 53,
    "title": "杂曲歌辞·十二月乐辞·三月",
    "author": "李贺",
    "content": [
      "东方风来满眼春，花城柳暗愁几人。",
      "复宫深殿竹风起，新翠舞襟静如水。",
      "光风转蕙百馀里，暖雾驱云扑天地。",
      "军装宫妓扫蛾浅，摇摇锦旗夹城暖。",
      "曲水飘香去不归，梨花落尽成秋苑。"
    ]
  },
  {
    "volume": 28,
    "sequence": 54,
    "title": "杂曲歌辞·十二月乐辞·四月",
    "author": "李贺",
    "content": [
      "晓凉暮凉树如盖，千山浓绿生云外。",
      "依微香雨青氛氲，腻叶蟠花照曲门。",
      "金塘闲水摇碧漪，老景沉重无惊飞，堕红残萼暗参差。"
    ]
  },
  {
    "volume": 28,
    "sequence": 55,
    "title": "杂曲歌辞·十二月乐辞·五月",
    "author": "李贺",
    "content": [
      "雕玉押帘上，轻毂笼虚门。",
      "井汲铅华水，扇织鸳鸯文。",
      "回雪舞凉殿，甘露洗空绿。",
      "罗袖从徊翔，香汗沾宝粟。"
    ]
  },
  {
    "volume": 28,
    "sequence": 56,
    "title": "杂曲歌辞·十二月乐辞·六月",
    "author": "李贺",
    "content": [
      "裁生罗，伐湘竹，帔拂疏霜簟秋玉。",
      "炎炎红镜东方开，晕如车轮上徘徊，啾啾赤帝骑龙来。"
    ]
  },
  {
    "volume": 28,
    "sequence": 57,
    "title": "杂曲歌辞·十二月乐辞·七月",
    "author": "李贺",
    "content": [
      "星依云渚冷，露滴盘中圆。",
      "好花生木末，衰蕙愁空园。",
      "夜天如玉砌，池叶极青钱。",
      "仅厌舞衫薄，稍知花簟寒。",
      "晓风何拂拂，北斗光阑干。"
    ]
  },
  {
    "volume": 28,
    "sequence": 58,
    "title": "杂曲歌辞·十二月乐辞·八月",
    "author": "李贺",
    "content": [
      "孀妾怨长夜，独客梦归家。",
      "傍檐虫缉丝，向壁灯垂花。",
      "檐外月光吐，帘中树影斜。",
      "悠悠飞露姿，点缀池中荷。"
    ]
  },
  {
    "volume": 28,
    "sequence": 59,
    "title": "杂曲歌辞·十二月乐辞·九月",
    "author": "李贺",
    "content": [
      "离宫散萤天似水，竹黄池冷芙蓉死。",
      "月缀金铺光脉脉，凉苑虚庭空澹白。",
      "霜花飞飞风草草，翠锦斓斑满层道。",
      "鸡人罢唱晓珑璁，鸦啼金井下疏桐。"
    ]
  },
  {
    "volume": 28,
    "sequence": 60,
    "title": "杂曲歌辞·十二月乐辞·十月",
    "author": "李贺",
    "content": [
      "玉壶银箭稍难倾，釭花夜笑凝幽明。",
      "碎霜斜舞上罗幕，烛笼两行照飞阁。",
      "珠帷怨卧不成眠，金凤刺衣着体寒，长眉对月斗弯环。"
    ]
  },
  {
    "volume": 28,
    "sequence": 61,
    "title": "杂曲歌辞·十二月乐辞·十一月",
    "author": "李贺",
    "content": [
      "宫城团回凛严光，白天碎碎堕琼芳。",
      "挝钟高饮千日酒，却天凝寒作君寿。",
      "御沟泉合如环素，火井温水在何处。"
    ]
  },
  {
    "volume": 28,
    "sequence": 62,
    "title": "杂曲歌辞·十二月乐辞·十二月",
    "author": "李贺",
    "content": [
      "日脚淡光红洒洒，薄霜不销桂枝下。",
      "依稀和气解冬严，已就长日辞长夜。"
    ]
  },
  {
    "volume": 28,
    "sequence": 63,
    "title": "杂曲歌辞·十二月乐辞·闰月",
    "author": "李贺",
    "content": [
      "帝重光，年重时，七十二候回环推。",
      "天官玉管灰剩飞，今岁何长来岁迟。",
      "王母移桃献天子，羲氏和氏迂龙辔。"
    ]
  },
  {
    "volume": 28,
    "sequence": 64,
    "title": "杂曲歌辞·桃花行",
    "author": "李峤",
    "content": [
      "岁去无言忽憔悴，时来含笑吐氛氲。",
      "不能拥路迷仙客，故欲开蹊侍圣君。"
    ]
  },
  {
    "volume": 28,
    "sequence": 65,
    "title": "杂曲歌辞·桃花行",
    "author": "李乂",
    "content": [
      "绮萼成蹊遍籞芳，红英扑地满筵香。",
      "莫将秋宴传王母，来比春华寿圣皇。"
    ]
  },
  {
    "volume": 28,
    "sequence": 66,
    "title": "杂曲歌辞·桃花行",
    "author": "徐彦伯",
    "content": [
      "源水丛花无数开，丹跗红萼间青梅。",
      "从今结子三千岁，预喜仙游复摘来。"
    ]
  },
  {
    "volume": 28,
    "sequence": 67,
    "title": "杂曲歌辞·桃花行",
    "author": "苏颋",
    "content": [
      "桃花灼灼有光辉，无数成蹊点更飞。",
      "为见芳林含笑待，遂同温树不言归。"
    ]
  },
  {
    "volume": 28,
    "sequence": 68,
    "title": "杂曲歌辞·桃花行",
    "author": "赵彦昭",
    "content": [
      "红萼竞妍春苑曙，粉茸新向御筵开。",
      "长年愿奉西王宴，近侍惭无东朔才。"
    ]
  },
  {
    "volume": 28,
    "sequence": 69,
    "title": "杂曲歌辞·苏摩遮",
    "author": "张说",
    "content": [
      "摩遮本出海西胡，琉璃宝服紫髯胡。",
      "闻道皇恩遍宇宙，来时歌舞助欢娱。",
      "绣装帕额宝花冠，夷歌骑舞借人看。",
      "自能激水成阴气，不虑今年寒不寒。",
      "腊月凝阴积帝台，豪歌击鼓送寒来。",
      "油囊取得天河水，将添上寿万年杯。",
      "寒气宜人最可怜，故将寒水散庭前。",
      "惟愿圣君无限寿，长取新年续旧年。",
      "昭成皇后帝家亲，荣乐诸人不比伦。",
      "往日霜前花委地，今年雪后树逢春。"
    ]
  },
  {
    "volume": 28,
    "sequence": 70,
    "title": "杂曲歌辞·舞马词",
    "author": "张说",
    "content": [
      "万玉朝宗凤扆，千金率领龙媒。",
      "眄鼓凝骄躞蹀，听歌弄影徘徊。",
      "天禄遥征卫叔，日龙上借羲和。",
      "将共两骖争舞，来随八骏齐歌。",
      "彩旄八佾成行，时龙五色因方。",
      "屈膝衔杯赴节，倾心献寿无疆。",
      "帝皂龙驹沛艾，星兰骥子权奇。",
      "腾倚骧洋应节，繁骄接迹不移。",
      "二圣先天合德，群灵率土可封。",
      "击石骖马覃紫燕，扌从金顾步苍龙。",
      "圣君出震应箓，神马浮河献图。",
      "足踏天庭鼓舞，心将帝乐踟踌。"
    ]
  },
  {
    "volume": 28,
    "sequence": 71,
    "title": "杂曲歌辞·舞马千秋万岁乐府词",
    "author": "张说",
    "content": [
      "金天诞圣千秋节，玉醴还分万寿觞。",
      "试听紫骝歌乐府，何如騄骥舞华冈。",
      "连骞势出鱼龙变，蹀躞骄生鸟兽行。",
      "岁岁相传指树日，翩翩来伴庆云翔。",
      "圣王至德与天齐，天马来仪自海西。",
      "腕足齐行拜两膝，繁骄不进蹈千蹄。",
      "髤髵奋鬣时蹲踏，鼓怒骧身忽上跻。",
      "更有衔杯终宴曲，垂头掉尾醉如泥。",
      "远听明君爱逸才，玉鞭金翅引龙媒。",
      "不因兹白人间有，定是飞黄天上来。",
      "影弄日华相照耀，喷含云色且徘徊。",
      "莫言阙下桃花舞，别有河中兰叶开。"
    ]
  },
  {
    "volume": 28,
    "sequence": 72,
    "title": "杂曲歌辞·小曲新词",
    "author": "白居易",
    "content": [
      "霁色鲜宫殿，秋声脆管弦。",
      "圣明千岁乐，岁岁似今年。",
      "红裙明月夜，碧殿早秋时。",
      "好向昭阳宿，天凉玉漏迟。"
    ]
  },
  {
    "volume": 28,
    "sequence": 73,
    "title": "杂曲歌辞·闺怨词",
    "author": "白居易",
    "content": [
      "朝憎莺百啭，夜妒燕双栖。",
      "不惯经春别，谁知到晓啼。",
      "珠箔笼寒月，纱窗背晓灯。",
      "夜来巾上泪，一半是春冰。",
      "关山征戍远，闺阁别离难。",
      "苦战应憔悴，寒衣不要宽。"
    ]
  },
  {
    "volume": 28,
    "sequence": 74,
    "title": "杂曲歌辞·皇帝感词",
    "author": "卢纶",
    "content": [
      "提剑云雷动，垂衣日月明。",
      "禁花呈瑞色，国老见星精。",
      "发棹鱼先跃，窥巢鸟不惊。",
      "山呼一万岁，直入九重城。",
      "天衣五凤彩，御马六龙文。",
      "雨露清驰道，风雷翊上军。",
      "高方令花外转，行漏乐前闻。",
      "时见金鞭举，空中指瑞云。",
      "妙算干戈止，神谋宇宙清。",
      "两阶文物盛，七德武功成。",
      "校猎长杨苑，屯军细柳营。",
      "归来献明主，歌舞隘春城。",
      "天乐下天中，云軿俨在空。",
      "铅黄艳河汉，语笑合笙镛。",
      "已见长随凤，仍闻不避熊。",
      "君王亲试舞，阊阖静无风。"
    ]
  }
]