[
  {
    "volume": 200,
    "sequence": 1,
    "title": "长门怨",
    "author": "岑参",
    "content": [
      "君王嫌妾妒，闭妾在长门。",
      "舞袖垂新宠，愁眉结旧恩。",
      "绿钱侵履迹，红粉湿啼痕。",
      "羞被夭桃笑，看春独不言。"
    ]
  },
  {
    "volume": 200,
    "sequence": 2,
    "title": "寄左省杜拾遗",
    "author": "岑参",
    "content": [
      "联步趋丹陛，分曹限紫微。",
      "晓随天仗入，暮惹御香归。",
      "白发悲花落，青云羡鸟飞。",
      "圣朝无阙事，自觉谏书稀。"
    ]
  },
  {
    "volume": 200,
    "sequence": 3,
    "title": "岁暮碛外寄元撝",
    "author": "岑参",
    "content": [
      "西风传戍鼓，南望见前军。",
      "沙碛人愁月，山城犬吠云。",
      "别家逢逼岁，出塞独离群。",
      "发到阳关白，书今远报君。"
    ]
  },
  {
    "volume": 200,
    "sequence": 4,
    "title": "寄宇文判官",
    "author": "岑参",
    "content": [
      "西行殊未已，东望何时还。",
      "终日风与雪，连天沙复山。",
      "二年领公事，两度过阳关。",
      "相忆不可见，别来头已斑。"
    ]
  },
  {
    "volume": 200,
    "sequence": 5,
    "title": "宿关西客舍寄东山严、许二山人时天宝初…见有高道举征",
    "author": "岑参",
    "content": [
      "云送关西雨，风传渭北秋。",
      "孤灯然燃客梦，寒杵捣乡愁。",
      "滩上思严子，山中忆许由。",
      "苍生今有望，飞诏下林丘。"
    ]
  },
  {
    "volume": 200,
    "sequence": 6,
    "title": "丘中春卧寄王子",
    "author": "岑参",
    "content": [
      "田中开白室，林下闭玄关。",
      "卷迹人方处，无心云自闲。",
      "竹深喧暮鸟，花缺露春山。",
      "胜事那能说，王孙去未还。"
    ]
  },
  {
    "volume": 200,
    "sequence": 7,
    "title": "江行夜宿龙吼滩，临眺思峨眉隐者，兼寄幕中诸公",
    "author": "岑参",
    "content": [
      "官舍临江口，滩声入惯闻。",
      "水烟晴吐月，山火夜烧云。",
      "且欲寻方士，无心恋使君。",
      "异乡何可住，况复久离群。"
    ]
  },
  {
    "volume": 200,
    "sequence": 8,
    "title": "汉川山行，呈成少尹",
    "author": "岑参",
    "content": [
      "西蜀方携手，南宫忆比肩。",
      "平生犹不浅，羁旅转相怜。",
      "山店云迎客，江村犬吠船。",
      "秋来取一醉，须待月光眠。"
    ]
  },
  {
    "volume": 200,
    "sequence": 9,
    "title": "奉和杜相公初发京城作",
    "author": "岑参",
    "content": [
      "按节辞黄阁，登坛恋赤墀。",
      "衔恩期报主，授律远行师。",
      "野鹊迎金印，郊云拂画旗。",
      "叨陪幕中客，敢和出车诗。"
    ]
  },
  {
    "volume": 200,
    "sequence": 10,
    "title": "敬酬李判官使院即事见呈",
    "author": "岑参",
    "content": [
      "公府日无事，吾徒只是闲。",
      "草根侵柱础，苔色上门关。",
      "饮砚时见鸟，卷帘晴对山。",
      "新诗吟未足，昨夜梦东还。"
    ]
  },
  {
    "volume": 200,
    "sequence": 11,
    "title": "虢州酬辛侍御见赠",
    "author": "岑参",
    "content": [
      "门柳叶已大，春花今复阑。",
      "鬓毛方二色，愁绪日千端。",
      "夫子屡新命，鄙夫仍旧官。",
      "相思难见面，时展尺书看。"
    ]
  },
  {
    "volume": 200,
    "sequence": 12,
    "title": "酬崔十三侍御登玉垒山思故园见寄",
    "author": "岑参",
    "content": [
      "玉垒天晴望，诸峰尽觉低。",
      "故园江树北，斜日岭云西。",
      "旷野看人小，长空共鸟齐。",
      "高山徒仰止，不得日攀跻。"
    ]
  },
  {
    "volume": 200,
    "sequence": 13,
    "title": "南楼送卫凭（得归字）",
    "author": "岑参",
    "content": [
      "近县多过客，似君诚亦稀。",
      "南楼取凉好，便送故人归。",
      "鸟向望中灭，雨侵晴处飞。",
      "应须乘月去，且为解征衣。"
    ]
  },
  {
    "volume": 200,
    "sequence": 14,
    "title": "送王伯伦应制授正字归",
    "author": "岑参",
    "content": [
      "当年最称意，数子不如君。",
      "战胜时偏许，名高人共闻。",
      "半天城北雨，斜日灞西云。",
      "科斗皆成字，无令错古文。"
    ]
  },
  {
    "volume": 200,
    "sequence": 15,
    "title": "送宇文舍人出宰元城（得阳字）",
    "author": "岑参",
    "content": [
      "双凫出未央，千里过河阳。",
      "马带新行色，衣闻旧御香。",
      "县花迎墨绶，关柳拂铜章。",
      "别后能为政，相思淇水长。"
    ]
  },
  {
    "volume": 200,
    "sequence": 16,
    "title": "崔驸马山池重送宇文明府（得苗字）",
    "author": "岑参",
    "content": [
      "竹里过红桥，花间藉绿苗。",
      "池凉醒别酒，山翠拂行镳。",
      "凤去妆楼闭，凫飞叶县遥。",
      "不逢秦女在，何处听吹箫。"
    ]
  },
  {
    "volume": 200,
    "sequence": 17,
    "title": "送李郎尉武康",
    "author": "岑参",
    "content": [
      "潘郎腰绶新，霅上县花春。",
      "山色低官舍，湖光映吏人。",
      "不须嫌邑小，莫即耻家贫。",
      "更作东征赋，知君有老亲。"
    ]
  },
  {
    "volume": 200,
    "sequence": 18,
    "title": "碛西头送李判官入京",
    "author": "岑参",
    "content": [
      "一身从远使，万里向安西。",
      "汉月垂乡泪，胡沙费马蹄。",
      "寻河愁地尽，过碛觉天低。",
      "送子军中饮，家书醉里题。"
    ]
  },
  {
    "volume": 200,
    "sequence": 19,
    "title": "陪使君早春西亭送王赞府赴选（得归字）",
    "author": "岑参",
    "content": [
      "西亭系五马，为送故人归。",
      "客舍草新出，关门花欲飞。",
      "到来逢岁酒，却去换春衣。",
      "吏部应相待，如君才调稀。"
    ]
  },
  {
    "volume": 200,
    "sequence": 20,
    "title": "送刘郎将归河东（同用边字）",
    "author": "岑参",
    "content": [
      "借问虎贲将，从军凡几年。",
      "杀人宝刀缺，走马貂裘穿。",
      "山雨醒别酒，关云迎渡船。",
      "谢君贤主将，岂忘轮台边。"
    ]
  },
  {
    "volume": 200,
    "sequence": 21,
    "title": "浐水东店送唐子归嵩阳",
    "author": "岑参",
    "content": [
      "野店临官路，重城压御堤。",
      "山开灞水北，雨过杜陵西。",
      "归梦秋能作，乡书醉懒题。",
      "桥回忽不见，征马尚闻嘶。"
    ]
  },
  {
    "volume": 200,
    "sequence": 22,
    "title": "西亭送蒋侍御还京（得来字）",
    "author": "岑参",
    "content": [
      "忽闻骢马至，喜见故人来。",
      "欲语多时别，先愁计日回。",
      "山河宜晚眺，云雾待君开。",
      "为报乌台客，须怜白发催。"
    ]
  },
  {
    "volume": 200,
    "sequence": 23,
    "title": "水亭送刘颙使还归节度（得低字）",
    "author": "岑参",
    "content": [
      "无计留君住，应须绊马蹄。",
      "红亭莫惜醉，白日眼看低。",
      "解带怜高柳，移床爱小溪。",
      "此来相见少，正事各东西。"
    ]
  },
  {
    "volume": 200,
    "sequence": 24,
    "title": "送杨录事充潼关判官（得江字·一作充使）",
    "author": "岑参",
    "content": [
      "夫子方寸里，秋天澄霁江。",
      "关西望第一，郡内政无双。",
      "狭室下珠箔，连宵倾玉缸。",
      "平明犹未醉，斜月隐书窗。"
    ]
  },
  {
    "volume": 200,
    "sequence": 25,
    "title": "送裴判官自贼中再归河阳幕府",
    "author": "岑参",
    "content": [
      "东郊未解围，忠义似君稀。",
      "误落胡尘里，能持汉节归。",
      "卷帘山对酒，上马雪沾衣。",
      "却向嫖姚幕，翩翩去若飞。"
    ]
  },
  {
    "volume": 200,
    "sequence": 26,
    "title": "送陕县王主簿赴襄阳成亲",
    "author": "岑参",
    "content": [
      "六月襄山道，三星汉水边。",
      "求凰应不远，去马剩须鞭。",
      "野店愁中雨，江城梦里蝉。",
      "襄阳多故事，为我访先贤。"
    ]
  },
  {
    "volume": 200,
    "sequence": 27,
    "title": "送李卿，赋得孤岛石（得离字）",
    "author": "岑参",
    "content": [
      "一片他山石，巉巉映小池。",
      "绿窠攒剥藓，尖硕坐鸬鹚。",
      "水底看常倒，花边势欲欹。",
      "君心能不转，卿月岂相离。"
    ]
  },
  {
    "volume": 200,
    "sequence": 28,
    "title": "送王录事却归华阴",
    "author": "岑参",
    "content": [
      "相送欲狂歌，其如此别何。",
      "攀辕人共惜，解印日无多。",
      "仙掌云重见，关门路再过。",
      "双鱼莫不寄，县外是黄河。"
    ]
  },
  {
    "volume": 200,
    "sequence": 29,
    "title": "送二十二兄北游寻罗中",
    "author": "岑参",
    "content": [
      "斗柄欲东指，吾兄方北游。",
      "无媒谒明主，失计干诸侯。",
      "夜雪入穿履，朝霜凝敝裘。",
      "遥知客舍饮，醉里闻春鸠。"
    ]
  },
  {
    "volume": 200,
    "sequence": 30,
    "title": "送郑堪归东京汜水别业（得闲字）",
    "author": "岑参",
    "content": [
      "客舍见春草，忽闻思旧山。",
      "看君灞陵去，匹马成皋还。",
      "对酒风与雪，向家河复关。",
      "因悲宦游子，终岁无时闲。"
    ]
  },
  {
    "volume": 200,
    "sequence": 31,
    "title": "送崔全被放归都觐省",
    "author": "岑参",
    "content": [
      "夫子不自炫，世人知者稀。",
      "来倾阮氏酒，去著老莱衣。",
      "渭北草新出，关东花欲飞。",
      "楚王犹自惑，宋玉且将归。"
    ]
  },
  {
    "volume": 200,
    "sequence": 32,
    "title": "送孟孺卿落第归济阳",
    "author": "岑参",
    "content": [
      "献赋头欲白，还家衣已穿。",
      "羞过灞陵树，归种汶阳田。",
      "客舍少乡信，床头无酒钱。",
      "圣朝徒侧席，济上独遗贤。"
    ]
  },
  {
    "volume": 200,
    "sequence": 33,
    "title": "送裴校书从大夫淄川觐省",
    "author": "岑参",
    "content": [
      "尚书未出守，爱子向青州。",
      "一路通关树，孤城近海楼。",
      "怀中江橘熟，倚处戟门秋。",
      "更奉轻轩去，知君无客愁。"
    ]
  },
  {
    "volume": 200,
    "sequence": 34,
    "title": "送杨千牛趁岁赴汝南郡觐省便成婚（得寒字）",
    "author": "岑参",
    "content": [
      "问吉转征鞍，安仁道姓潘。",
      "归期明主赐，别酒故人欢。",
      "珠箔障炉暖，狐裘耐腊寒。",
      "汝南遥倚望，早去及春盘。"
    ]
  },
  {
    "volume": 200,
    "sequence": 35,
    "title": "送胡象落第归王屋别业",
    "author": "岑参",
    "content": [
      "看君尚少年，不第莫凄然。",
      "可即疲献赋，山村归种田。",
      "野花迎短褐，河柳拂长鞭。",
      "置酒聊相送，青门一醉眠。"
    ]
  },
  {
    "volume": 200,
    "sequence": 36,
    "title": "送颜韶（得飞字）",
    "author": "岑参",
    "content": [
      "迁客犹未老，圣朝今复归。",
      "一从襄阳住，几度梨花飞。",
      "世事了可见，怜君人亦稀。",
      "相逢贪醉卧，未得作春衣。"
    ]
  },
  {
    "volume": 200,
    "sequence": 37,
    "title": "送杜佐下第归陆浑别业",
    "author": "岑参",
    "content": [
      "正月今欲半，陆浑花未开。",
      "出关见青草，春色正东来。",
      "夫子且归去，明时方爱才。",
      "还须及秋赋，莫即隐嵩莱。"
    ]
  },
  {
    "volume": 200,
    "sequence": 38,
    "title": "送张郎中赴陇右觐省卿公（时张卿公亦充节度留后）",
    "author": "岑参",
    "content": [
      "中郎凤一毛，世上独贤豪。",
      "弱冠已银印，出身唯宝刀。",
      "还家卿月迥，度陇将星高。",
      "幕下多相识，边书醉懒操。"
    ]
  },
  {
    "volume": 200,
    "sequence": 39,
    "title": "送楚丘麹少府赴官",
    "author": "岑参",
    "content": [
      "青袍美少年，黄绶一神仙。",
      "微子城东面，梁王苑北边。",
      "桃花色似马，榆荚小于钱。",
      "单父闻相近，家书早为传。"
    ]
  },
  {
    "volume": 200,
    "sequence": 40,
    "title": "送蜀郡李掾",
    "author": "岑参",
    "content": [
      "饮酒俱未醉，一言聊赠君。",
      "功曹善为政，明主还应闻。",
      "夜宿剑门月，朝行巴水云。",
      "江城菊花发，满道香氛氲。"
    ]
  },
  {
    "volume": 200,
    "sequence": 41,
    "title": "送郑少府赴滏阳",
    "author": "岑参",
    "content": [
      "子真河朔尉，邑里带清漳。",
      "春草迎袍色，晴花拂绶香。",
      "青山入官舍，黄鸟度宫墙。",
      "若到铜台上，应怜魏寝荒。"
    ]
  },
  {
    "volume": 200,
    "sequence": 42,
    "title": "还高冠潭口留别舍弟",
    "author": "岑参",
    "content": [
      "昨日山有信，只今耕种时。",
      "遥传杜陵叟，怪我还山迟。",
      "独向潭上酌，无人林下棋。",
      "东谿忆汝处，闲卧对鸬鹚。"
    ]
  },
  {
    "volume": 200,
    "sequence": 43,
    "title": "醴泉东谿送程皓、元镜微入蜀（得寒字）",
    "author": "岑参",
    "content": [
      "蜀郡路漫漫，梁州过七盘。",
      "二人来信宿，一县醉衣冠。",
      "谿逼春衫冷，林交宴席寒。",
      "西南如喷酒，遥向雨中看。"
    ]
  },
  {
    "volume": 200,
    "sequence": 44,
    "title": "夏初醴泉南楼送太康颜少府",
    "author": "岑参",
    "content": [
      "何地堪相饯，南楼出万家。",
      "可怜高处送，远见故人车。",
      "野果新成子，庭槐欲作花。",
      "爱君兄弟好，书向颍中夸。"
    ]
  },
  {
    "volume": 200,
    "sequence": 45,
    "title": "送严诜擢第归蜀",
    "author": "岑参",
    "content": [
      "巴江秋月新，阁道发征轮。",
      "战胜真才子，名高功世人。",
      "工文能似舅，擢第去荣亲。",
      "十月天官待，应须早赴秦。"
    ]
  },
  {
    "volume": 200,
    "sequence": 46,
    "title": "送张直公归南郑拜省",
    "author": "岑参",
    "content": [
      "夫子思何速，世人皆叹奇。",
      "万言不加点，七步犹嫌迟。",
      "对酒落日后，还家飞雪时。",
      "北堂应久待，乡梦促征期。"
    ]
  },
  {
    "volume": 200,
    "sequence": 47,
    "title": "送周子落第游荆南",
    "author": "岑参",
    "content": [
      "足下复不第，家贫寻故人。",
      "且倾湘南酒，羞对关西尘。",
      "山店橘花发，江城枫叶新。",
      "若从巫峡过，应见楚王神。"
    ]
  },
  {
    "volume": 200,
    "sequence": 48,
    "title": "送薛彦伟擢第东归",
    "author": "岑参",
    "content": [
      "时辈似君稀，青春战胜归。",
      "名登郄诜第，身著老莱衣。",
      "称意人皆羡，还家马若飞。",
      "一枝谁不折，棣萼独相辉。"
    ]
  },
  {
    "volume": 200,
    "sequence": 49,
    "title": "送杨瑗尉南海",
    "author": "岑参",
    "content": [
      "不择南州尉，高堂有老亲。",
      "楼台重蜃气，邑里杂鲛人。",
      "海暗三山雨，花明五岭春。",
      "此乡多宝玉，慎莫厌清贫。"
    ]
  },
  {
    "volume": 200,
    "sequence": 50,
    "title": "凤翔府行军送程使君赴成州",
    "author": "岑参",
    "content": [
      "程侯新出守，好日发行军。",
      "拜命时人羡，能官圣主闻。",
      "江楼黑寒雨，山郭冷秋云。",
      "竹马诸童子，朝朝待使君。"
    ]
  },
  {
    "volume": 200,
    "sequence": 51,
    "title": "送张升卿宰新滏",
    "author": "岑参",
    "content": [
      "官柳叶尚小，长安春未浓。",
      "送君浔阳宰，把酒青门钟。",
      "水驿楚云冷，山城江树重。",
      "遥知南湖上，只对香炉峰。"
    ]
  },
  {
    "volume": 200,
    "sequence": 52,
    "title": "送陈子归陆浑别业",
    "author": "岑参",
    "content": [
      "虽不旧相识，知君丞相家。",
      "故园伊川上，夜梦方山花。",
      "种药畏春过，出关愁路赊。",
      "青门酒垆别，日暮东城鸦。"
    ]
  },
  {
    "volume": 200,
    "sequence": 53,
    "title": "稠桑驿喜逢严河南中丞便别（得时字）",
    "author": "岑参",
    "content": [
      "驷马映花枝，人人夹路窥。",
      "离心且莫问，春草自应知。",
      "不谓青云客，犹思紫禁时。",
      "别君能几日，看取鬓成丝。"
    ]
  },
  {
    "volume": 200,
    "sequence": 54,
    "title": "送蒲秀才擢第归蜀",
    "author": "岑参",
    "content": [
      "去马疾如飞，看君战胜归。",
      "新登郄诜第，更著老莱衣。",
      "汉水行人少，巴山客舍稀。",
      "向南风候暖，腊月见春辉。"
    ]
  },
  {
    "volume": 200,
    "sequence": 55,
    "title": "送郭司马赴伊吾郡请示李明府（郭子是赵节度同好）",
    "author": "岑参",
    "content": [
      "安西美少年，脱剑卸弓弦。",
      "不倚将军势，皆称司马贤。",
      "秋山城北面，古治郡东边。",
      "江上舟中月，遥思李郭仙。"
    ]
  },
  {
    "volume": 200,
    "sequence": 56,
    "title": "送滕亢擢第归苏州拜亲",
    "author": "岑参",
    "content": [
      "送尔姑苏客，沧波秋正凉。",
      "橘怀三个去，桂折一枝将。",
      "湖上山当舍，天边水是乡。",
      "江村人事少，时作捕鱼郎。"
    ]
  },
  {
    "volume": 200,
    "sequence": 57,
    "title": "送任郎中出守明州",
    "author": "岑参",
    "content": [
      "罢起郎官草，初封刺史符。",
      "城边楼枕海，郭里树侵湖。",
      "郡政傍连楚，朝恩独借吴。",
      "观涛秋正好，莫不上姑苏。"
    ]
  },
  {
    "volume": 200,
    "sequence": 58,
    "title": "临洮客舍留别祁四",
    "author": "岑参",
    "content": [
      "无事向边外，至今仍不归。",
      "三年绝乡信，六月未春衣。",
      "客舍洮水聒，孤城胡雁飞。",
      "心知别君后，开口笑应稀。"
    ]
  },
  {
    "volume": 200,
    "sequence": 59,
    "title": "送弘文李校书往汉南拜亲",
    "author": "岑参",
    "content": [
      "未识已先闻，清辞果出群。",
      "如逢祢处士，似见鲍参军。",
      "梦暗巴山雨，家连汉水云。",
      "慈亲思爱子，几度泣沾裙。"
    ]
  },
  {
    "volume": 200,
    "sequence": 60,
    "title": "送李别将摄伊吾令充使赴武威，便寄崔员外",
    "author": "岑参",
    "content": [
      "词赋满书囊，胡为在战场。",
      "行间脱宝剑，邑里挂铜章。",
      "马疾飞千里，凫飞向五凉。",
      "遥知竹林下，星使对星郎。"
    ]
  },
  {
    "volume": 200,
    "sequence": 61,
    "title": "送四镇薛侍御东归",
    "author": "岑参",
    "content": [
      "相送泪沾衣，天涯独未归。",
      "将军初得罪，门客复何依。",
      "梦去湖山阔，书停陇雁稀。",
      "园林幸接近，一为到柴扉。"
    ]
  },
  {
    "volume": 200,
    "sequence": 62,
    "title": "送张都尉东归",
    "author": "岑参",
    "content": [
      "白羽绿弓弦，年年只在边。",
      "还家剑锋尽，出塞马蹄穿。",
      "逐虏西逾海，平胡北到天。",
      "封侯应不远，燕颔岂徒然。"
    ]
  },
  {
    "volume": 200,
    "sequence": 63,
    "title": "送樊侍御使丹阳便觐",
    "author": "岑参",
    "content": [
      "卧病穷巷晚，忽惊骢马来。",
      "知君京口去，借问几时回。",
      "驿舫江风引，乡书海雁催。",
      "慈亲应倍喜，爱子在霜台。"
    ]
  },
  {
    "volume": 200,
    "sequence": 64,
    "title": "送张卿郎君赴硖石尉",
    "author": "岑参",
    "content": [
      "卿家送爱子，愁见灞头春。",
      "草羡青袍色，花随黄绶新。",
      "县西函谷路，城北大阳津。",
      "日暮征鞍去，东郊一片尘。"
    ]
  },
  {
    "volume": 200,
    "sequence": 65,
    "title": "送颜少府投郑陈州",
    "author": "岑参",
    "content": [
      "一尉便垂白，数年唯草玄。",
      "出关策匹马，逆旅闻秋蝉。",
      "爱客多酒债，罢官无俸钱。",
      "知君羁思少，所适主人贤。"
    ]
  },
  {
    "volume": 200,
    "sequence": 66,
    "title": "赵少尹南亭送郑侍御归东台（得长字）",
    "author": "岑参",
    "content": [
      "红亭酒瓮香，白面绣衣郎。",
      "砌冷虫喧坐，帘疏雨到床。",
      "钟催离兴急，弦逐醉歌长。",
      "关树应先落，随君满鬓霜。"
    ]
  },
  {
    "volume": 200,
    "sequence": 67,
    "title": "祁四再赴江南别诗",
    "author": "岑参",
    "content": [
      "万里来又去，三湘东复西。",
      "别多人换鬓，行远马穿蹄。",
      "山驿秋云冷，江帆暮雨低。",
      "怜君不解说，相忆在书题。"
    ]
  },
  {
    "volume": 200,
    "sequence": 68,
    "title": "送许员外江外置常平仓",
    "author": "岑参",
    "content": [
      "诏置海陵仓，朝推画省郎。",
      "还家锦服贵，出使绣衣香。",
      "水驿风催舫，江楼月透床。",
      "仍怀陆氏橘，归献老亲尝。"
    ]
  },
  {
    "volume": 200,
    "sequence": 69,
    "title": "送秘省虞校书赴虞乡丞",
    "author": "岑参",
    "content": [
      "花绶傍腰新，关东县欲春。",
      "残书厌科斗，旧阁别麒麟。",
      "虞坂临官舍，条山映吏人。",
      "看君有知己，坦腹向平津。"
    ]
  },
  {
    "volume": 200,
    "sequence": 70,
    "title": "送江陵泉少府赴任，便呈卫荆州",
    "author": "岑参",
    "content": [
      "神仙吏姓梅，人吏待君来。",
      "渭北草新出，江南花已开。",
      "城边宋玉宅，峡口楚王台。",
      "不畏无知己，荆州甚爱才。"
    ]
  },
  {
    "volume": 200,
    "sequence": 71,
    "title": "奉送李太保兼御史大夫充渭北节度使（即太尉光弼弟）",
    "author": "岑参",
    "content": [
      "诏出未央宫，登坛近总戎。",
      "上公周太保，副相汉司空。",
      "弓抱关西月，旗翻渭北风。",
      "弟兄皆许国，天地荷成功。"
    ]
  },
  {
    "volume": 200,
    "sequence": 72,
    "title": "送江陵黎少府",
    "author": "岑参",
    "content": [
      "悔系腰间绶，翻为膝下愁。",
      "那堪汉水远，更值楚山秋。",
      "新橘香官舍，征帆拂县楼。",
      "王城不敢住，岂是爱荆州。"
    ]
  },
  {
    "volume": 200,
    "sequence": 73,
    "title": "虢州送天平何丞入京市马",
    "author": "岑参",
    "content": [
      "关树晚苍苍，长安近夕阳。",
      "回风醒别酒，细雨湿行装。",
      "习战边尘黑，防秋塞草黄。",
      "知君市骏马，不是学燕王。"
    ]
  },
  {
    "volume": 200,
    "sequence": 74,
    "title": "送扬州王司马",
    "author": "岑参",
    "content": [
      "君家旧淮水，水上到扬州。",
      "海树青官舍，江云黑郡楼。",
      "东南随去鸟，人吏待行舟。",
      "为报吾兄道，如今已白头。"
    ]
  },
  {
    "volume": 200,
    "sequence": 75,
    "title": "陕州月城楼送辛判官入奏",
    "author": "岑参",
    "content": [
      "送客飞鸟外，城头楼最高。",
      "樽前遇风雨，窗里动波涛。",
      "谒帝向金殿，随身唯宝刀。",
      "相思灞陵月，只有梦偏劳。"
    ]
  },
  {
    "volume": 200,
    "sequence": 76,
    "title": "送王七录事赴虢州",
    "author": "岑参",
    "content": [
      "早岁即相知，嗟君最后时。",
      "青云仍未达，白发欲成丝。",
      "小店关门树，长河华岳祠。",
      "弘农人吏待，莫使马行迟。"
    ]
  },
  {
    "volume": 200,
    "sequence": 77,
    "title": "阌乡送上官秀才归关西别业",
    "author": "岑参",
    "content": [
      "风尘奈汝何，终日独波波。",
      "亲老无官养，家贫在外多。",
      "醉眼轻白发，春梦渡黄河。",
      "相去关城近，何时更肯过。"
    ]
  },
  {
    "volume": 200,
    "sequence": 78,
    "title": "送羽林长孙将军赴歙州",
    "author": "岑参",
    "content": [
      "剖竹向江濆，能名计日闻。",
      "隼旗新刺史，虎剑旧将军。",
      "驿舫宿湖月，州城浸海云。",
      "青门酒楼上，欲别醉醺醺。"
    ]
  },
  {
    "volume": 200,
    "sequence": 79,
    "title": "送崔主簿赴夏阳",
    "author": "岑参",
    "content": [
      "常爱夏阳县，往年曾再过。",
      "县中饶白鸟，郭外是黄河。",
      "地近行程少，家贫酒债多。",
      "知君新称意，好得奈春何。"
    ]
  },
  {
    "volume": 200,
    "sequence": 80,
    "title": "送梁判官归女几旧庐",
    "author": "岑参",
    "content": [
      "女几知君忆，春云相逐归。",
      "草堂开药裹，苔壁取荷衣。",
      "老竹移时小，新花旧处飞。",
      "可怜真傲吏，尘事到山稀。"
    ]
  },
  {
    "volume": 200,
    "sequence": 81,
    "title": "送怀州吴别驾",
    "author": "岑参",
    "content": [
      "灞上柳枝黄，垆头酒正香。",
      "春流饮去马，暮雨湿行装。",
      "驿路通函谷，州城接太行。",
      "覃怀人总喜，别驾得王祥。"
    ]
  },
  {
    "volume": 200,
    "sequence": 82,
    "title": "送人归江宁",
    "author": "岑参",
    "content": [
      "楚客忆乡信，向家湖水长。",
      "住愁春草绿，去喜桂枝香。",
      "海月迎归楚，江云引到乡。",
      "吾兄应借问，为报鬓毛霜。"
    ]
  },
  {
    "volume": 200,
    "sequence": 83,
    "title": "送襄州任别驾",
    "author": "岑参",
    "content": [
      "别乘向襄州，萧条楚地秋。",
      "江声官舍里，山色郡城头。",
      "莫羡黄公盖，须乘彦伯舟。",
      "高阳诸醉客，唯见古时丘。"
    ]
  },
  {
    "volume": 200,
    "sequence": 84,
    "title": "送李司谏归京（得长字）",
    "author": "岑参",
    "content": [
      "别酒为谁香，春官驳正郎。",
      "醉经秦树远，梦怯汉川长。",
      "雨过风头黑，云开日脚黄。",
      "知君解起草，早去入文昌。"
    ]
  },
  {
    "volume": 200,
    "sequence": 85,
    "title": "送绵州李司马秩满归京，因呈李兵部",
    "author": "岑参",
    "content": [
      "久客厌江月，罢官思早归。",
      "眼看春光老，羞见梨花飞。",
      "剑北山居小，巴南音信稀。",
      "因君报兵部，愁泪日沾衣。"
    ]
  },
  {
    "volume": 200,
    "sequence": 86,
    "title": "送崔员外入秦因访故园",
    "author": "岑参",
    "content": [
      "欲谒明光殿，先趋建礼门。",
      "仙郎去得意，亚相正承恩。",
      "竹里巴山道，花间汉水源。",
      "凭将两行泪，为访邵平园。"
    ]
  },
  {
    "volume": 200,
    "sequence": 87,
    "title": "送柳录事赴梁州",
    "author": "岑参",
    "content": [
      "英掾柳家郎，离亭酒瓮香。",
      "折腰思汉北，随传过巴阳。",
      "江树连官舍，山云到卧床。",
      "知君归梦积，去去剑川长。"
    ]
  },
  {
    "volume": 200,
    "sequence": 88,
    "title": "送韦侍御先归京（得宽字）",
    "author": "岑参",
    "content": [
      "闻欲朝龙阙，应须拂豸冠。",
      "风霜随马去，炎暑为君寒。",
      "客泪题书落，乡愁对酒宽。",
      "先凭报亲友，后月到长安。"
    ]
  },
  {
    "volume": 200,
    "sequence": 89,
    "title": "送裴侍御赴岁入京（得阳字）",
    "author": "岑参",
    "content": [
      "羡他骢马郎，元日谒明光。",
      "立处闻天语，朝回惹御香。",
      "台寒柏树绿，江暖柳条黄。",
      "惜别津亭暮，挥戈忆鲁阳。"
    ]
  },
  {
    "volume": 200,
    "sequence": 90,
    "title": "送颜评事入京",
    "author": "岑参",
    "content": [
      "颜子人叹屈，宦游今未迟。",
      "伫闻明主用，岂负青云姿。",
      "江柳秋吐叶，山花寒满枝。",
      "知君客愁处，月满巴川时。"
    ]
  },
  {
    "volume": 200,
    "sequence": 91,
    "title": "送赵侍御归上都",
    "author": "岑参",
    "content": [
      "骢马五花毛，青云归处高。",
      "霜随驱夏暑，风逐振江涛。",
      "执简皆推直，勤王岂告劳。",
      "帝城谁不恋，回望动离骚。"
    ]
  },
  {
    "volume": 200,
    "sequence": 92,
    "title": "送杨子",
    "author": "岑参",
    "content": [
      "斗酒渭城边，垆头耐醉眠。",
      "梨花千树雪，杨叶万条烟。",
      "惜别添壶酒，临岐赠马鞭。",
      "看君颍上去，新月到家圆。"
    ]
  },
  {
    "volume": 200,
    "sequence": 93,
    "title": "送人赴安西",
    "author": "岑参",
    "content": [
      "上马带胡钩，翩翩度陇头。",
      "小来思报国，不是爱封侯。",
      "万里乡为梦，三边月作愁。",
      "早须清黠虏，无事莫经秋。"
    ]
  },
  {
    "volume": 200,
    "sequence": 94,
    "title": "发临洮将赴北庭留别（得飞字）",
    "author": "岑参",
    "content": [
      "闻说轮台路，连年见雪飞。",
      "春风曾不到，汉使亦应稀。",
      "白草通疏勒，青山过武威。",
      "勤王敢道远，私向梦中归。"
    ]
  },
  {
    "volume": 200,
    "sequence": 95,
    "title": "临洮泛舟，赵仙舟自北庭罢使还京",
    "author": "岑参",
    "content": [
      "白发轮台使，边功竟不成。",
      "云沙万里地，孤负一书生。",
      "池上风回舫，桥西雨过城。",
      "醉眠乡梦罢，东望羡归程。"
    ]
  },
  {
    "volume": 200,
    "sequence": 96,
    "title": "春日醴泉杜明府承恩五品宴席上赋诗",
    "author": "岑参",
    "content": [
      "凫舄旧称仙，鸿私降自天。",
      "青袍移草色，朱绶夺花然。",
      "邑里雷仍震，台中星欲悬。",
      "吾兄此栖棘，因得贺初筵。"
    ]
  },
  {
    "volume": 200,
    "sequence": 97,
    "title": "早春陪崔中丞同泛浣花谿宴",
    "author": "岑参",
    "content": [
      "旌节临谿口，寒郊陡觉暄。",
      "红亭移酒席，画舸逗江村。",
      "云带歌声飏，风飘舞袖翻。",
      "花间催秉烛，川上欲黄昏。"
    ]
  },
  {
    "volume": 200,
    "sequence": 98,
    "title": "喜华阴王少府使到南池宴集",
    "author": "岑参",
    "content": [
      "有客至铃下，自言身姓梅。",
      "仙人掌里使，黄帝鼎边来。",
      "竹影拂棋局，荷香随酒杯。",
      "池前堪醉卧，待月未须回。"
    ]
  },
  {
    "volume": 200,
    "sequence": 99,
    "title": "行军雪后月夜宴王卿家",
    "author": "岑参",
    "content": [
      "子夜雪华馀，卿家月影初。",
      "酒香薰枕席，炉气暖轩除。",
      "晚岁宦情薄，行军欢宴疏。",
      "相逢剩取醉，身外尽空虚。"
    ]
  },
  {
    "volume": 200,
    "sequence": 100,
    "title": "梁州陪赵行军龙冈寺北庭泛舟宴王侍御（得长字）",
    "author": "岑参",
    "content": [
      "谁宴霜台使，行军粉署郎。",
      "唱歌江鸟没，吹笛岸花香。",
      "酒影摇新月，滩声聒夕阳。",
      "江钟闻已暮，归棹绿川长。"
    ]
  },
  {
    "volume": 200,
    "sequence": 101,
    "title": "奉陪封大夫宴，得征字，时封公兼鸿胪卿",
    "author": "岑参",
    "content": [
      "西边虏尽平，何处更专征。",
      "幕下人无事，军中政已成。",
      "座参殊俗语，乐杂异方声。",
      "醉里东楼月，偏能照列卿。"
    ]
  },
  {
    "volume": 200,
    "sequence": 102,
    "title": "陪封大夫宴瀚海亭纳凉（得时字）",
    "author": "岑参",
    "content": [
      "细管杂青丝，千杯倒接蘺。",
      "军中乘兴出，海上纳凉时。",
      "日没鸟飞急，山高云过迟。",
      "吾从大夫后，归路拥旌旗。"
    ]
  },
  {
    "volume": 200,
    "sequence": 103,
    "title": "虢州西亭陪端公宴集",
    "author": "岑参",
    "content": [
      "红亭出鸟外，骏马系云端。",
      "万岭窗前睥，千家肘底看。",
      "开瓶酒色嫩，踏地叶声干。",
      "为逼霜台使，重裘也觉寒。"
    ]
  },
  {
    "volume": 200,
    "sequence": 104,
    "title": "陪使君早春东郊游眺（得春字）",
    "author": "岑参",
    "content": [
      "太守拥朱轮，东郊物候新。",
      "莺声随坐啸，柳色唤行春。",
      "谷口云迎马，溪边水照人。",
      "郡中叨佐理，何幸接芳尘。"
    ]
  },
  {
    "volume": 200,
    "sequence": 105,
    "title": "雪后与群公过慈恩寺",
    "author": "岑参",
    "content": [
      "乘兴忽相招，僧房暮与朝。",
      "雪融双树湿，沙闇一灯烧。",
      "竹外山低塔，藤间院隔桥。",
      "归家如欲懒，俗虑向来销。"
    ]
  },
  {
    "volume": 200,
    "sequence": 106,
    "title": "与鄠县群官泛渼陂",
    "author": "岑参",
    "content": [
      "万顷浸天色，千寻穷地根。",
      "舟移城入树，岸阔水浮村。",
      "闲鹭惊箫管，潜虬傍酒樽。",
      "暝来呼小吏，列火俨归轩。"
    ]
  },
  {
    "volume": 200,
    "sequence": 107,
    "title": "与鄠县源少府泛渼陂（得人字）",
    "author": "岑参",
    "content": [
      "载酒入天色，水凉难醉人。",
      "清摇县郭动，碧洗云山新。",
      "吹笛惊白鹭，垂竿跳紫鳞。",
      "怜君公事后，陂上日娱宾。"
    ]
  },
  {
    "volume": 200,
    "sequence": 108,
    "title": "终南东谿中作",
    "author": "岑参",
    "content": [
      "谿水碧于草，潺潺花底流。",
      "沙平堪濯足，石浅不胜舟。",
      "洗药朝与暮，钓鱼春复秋。",
      "兴来从所适，还欲向沧洲。"
    ]
  },
  {
    "volume": 200,
    "sequence": 109,
    "title": "与鲜于庶子泛汉江",
    "author": "岑参",
    "content": [
      "急管更须吹，杯行莫遣迟。",
      "酒光红琥珀，江色碧琉璃。",
      "日影浮归棹，芦花罥钓丝。",
      "山公醉不醉，问取葛强知。"
    ]
  },
  {
    "volume": 200,
    "sequence": 110,
    "title": "晦日陪侍御泛北池",
    "author": "岑参",
    "content": [
      "春池满复宽，晦节耐邀欢。",
      "月带虾蟆冷，霜随獬豸寒。",
      "水云低锦席，岸柳拂金盘。",
      "日暮舟中散，都人夹道看。"
    ]
  },
  {
    "volume": 200,
    "sequence": 111,
    "title": "登凉州尹台寺",
    "author": "岑参",
    "content": [
      "胡地三月半，梨花今始开。",
      "因从老僧饭，更上夫人台。",
      "清唱云不去，弹弦风飒来。",
      "应须一倒载，还似山公回。"
    ]
  },
  {
    "volume": 200,
    "sequence": 112,
    "title": "登总持阁",
    "author": "岑参",
    "content": [
      "高阁逼诸天，登临近日边。",
      "晴开万井树，愁看五陵烟。",
      "槛外低秦岭，窗中小渭川。",
      "早知清净理，常愿奉金仙。"
    ]
  },
  {
    "volume": 200,
    "sequence": 113,
    "title": "奉陪封大夫九日登高",
    "author": "岑参",
    "content": [
      "九日黄花酒，登高会昔闻。",
      "霜威逐亚相，杀气傍中军。",
      "横笛惊征雁，娇歌落塞云。",
      "边头幸无事，醉舞荷吾君。"
    ]
  },
  {
    "volume": 200,
    "sequence": 114,
    "title": "郡斋平望江山",
    "author": "岑参",
    "content": [
      "水路东连楚，人烟北接巴。",
      "山光围一郡，江月照千家。",
      "庭树纯栽橘，园畦半种茶。",
      "梦魂知忆处，无夜不京华。"
    ]
  },
  {
    "volume": 200,
    "sequence": 115,
    "title": "宿岐州北郭严给事别业",
    "author": "岑参",
    "content": [
      "郭外山色暝，主人林馆秋。",
      "疏钟入卧内，片月到床头。",
      "遥夜惜已半，清言殊未休。",
      "君虽在青琐，心不忘沧洲。"
    ]
  },
  {
    "volume": 200,
    "sequence": 116,
    "title": "暮秋会严京兆后厅竹斋",
    "author": "岑参",
    "content": [
      "京兆小斋宽，公庭半药阑。",
      "瓯香茶色嫩，窗冷竹声干。",
      "盛德中朝贵，清风画省寒。",
      "能将吏部镜，照取寸心看。",
      "竹影遮窗暗，花阴拂簟凉。",
      "君王新赐笔，草奏向明光。"
    ]
  },
  {
    "volume": 200,
    "sequence": 117,
    "title": "省中即事",
    "author": "岑参",
    "content": [
      ""
    ]
  },
  {
    "volume": 200,
    "sequence": 118,
    "title": "寻阳七郎中宅即事",
    "author": "岑参",
    "content": [
      "万事信苍苍，机心久无忘。",
      "无端来出守，不是厌为郎。",
      "雨滴芭蕉赤，霜催橘子黄。",
      "逢君开口笑，何处有他乡。"
    ]
  },
  {
    "volume": 200,
    "sequence": 119,
    "title": "携琴酒寻阎防崇济寺所居僧院（得浓字）",
    "author": "岑参",
    "content": [
      "相访但寻钟，门寒古殿松。",
      "弹琴醒暮酒，卷幔引诸峰。",
      "事惬林中语，人幽物外踪。",
      "吾庐幸接近，兹地兴偏慵。"
    ]
  },
  {
    "volume": 200,
    "sequence": 120,
    "title": "春寻河阳陶处士别业",
    "author": "岑参",
    "content": [
      "风暖日暾暾，黄鹂飞近村。",
      "花明潘子县，柳暗陶公门。",
      "药碗摇山影，鱼竿带水痕。",
      "南桥车马客，何事苦喧喧。"
    ]
  },
  {
    "volume": 200,
    "sequence": 121,
    "title": "晚过盘石寺礼郑和尚",
    "author": "岑参",
    "content": [
      "暂诣高僧话，来寻野寺孤。",
      "岸花藏水碓，溪水映风炉。",
      "顶上巢新鹊，衣中带旧珠。",
      "谈禅未得去，辍棹且踟蹰。"
    ]
  },
  {
    "volume": 200,
    "sequence": 122,
    "title": "寻少室张山人，闻与偃师周明府同入都",
    "author": "岑参",
    "content": [
      "中峰炼金客，昨日游人间。",
      "叶县凫共去，葛陂龙暂还。",
      "春云凑深水，秋雨悬空山。",
      "寂寂清溪上，空馀丹灶闲。"
    ]
  },
  {
    "volume": 200,
    "sequence": 123,
    "title": "虢州卧疾，喜刘判官相过水亭",
    "author": "岑参",
    "content": [
      "卧疾尝晏起，朝来头未梳。",
      "见君胜服药，清话病能除。",
      "低柳共系马，小池堪钓鱼。",
      "观棋不觉暝，月出水亭初。"
    ]
  },
  {
    "volume": 200,
    "sequence": 124,
    "title": "武威春暮，闻宇文判官西使还，已到晋昌",
    "author": "岑参",
    "content": [
      "岸雨过城头，黄鹂上戍楼。",
      "塞花飘客泪，边柳挂乡愁。",
      "白发悲明镜，青春换敝裘。",
      "君从万里使，闻已到瓜州。"
    ]
  },
  {
    "volume": 200,
    "sequence": 125,
    "title": "虢州南池候严中丞不至",
    "author": "岑参",
    "content": [
      "池上日相待，知君殊未回。",
      "徒教柳叶长，漫使梨花开。",
      "驷马去不见，双鱼空往来。",
      "思想不解说，孤负舟中杯。"
    ]
  },
  {
    "volume": 200,
    "sequence": 126,
    "title": "春兴思南山旧庐，招柳建正字",
    "author": "岑参",
    "content": [
      "终岁不得意，春风今复来。",
      "自怜蓬鬓改，羞见梨花开。",
      "西掖诚可恋，南山思早回。",
      "园庐幸接近，相与归蒿莱。"
    ]
  },
  {
    "volume": 200,
    "sequence": 127,
    "title": "郡斋南池招杨辚",
    "author": "岑参",
    "content": [
      "郡僻人事少，云山常眼前。",
      "偶从池上醉，便向舟中眠。",
      "与子居最近，周官情又偏。",
      "闲时耐相访，正有床头钱。"
    ]
  },
  {
    "volume": 200,
    "sequence": 128,
    "title": "高冠谷口招郑鄠",
    "author": "岑参",
    "content": [
      "谷口来相访，空斋不见君。",
      "涧花然暮雨，潭树暖春云。",
      "门径稀人迹，檐峰下鹿群。",
      "衣裳与枕席，山霭碧氛氲。"
    ]
  },
  {
    "volume": 200,
    "sequence": 129,
    "title": "题新乡王釜厅壁",
    "author": "岑参",
    "content": [
      "怜君守一尉，家计复清贫。",
      "禄米尝不足，俸钱供与人。",
      "城头苏门树，陌上黎阳尘。",
      "不是旧相识，声同心自亲。"
    ]
  },
  {
    "volume": 200,
    "sequence": 130,
    "title": "题山寺僧房",
    "author": "岑参",
    "content": [
      "窗影摇群木，墙阴载一峰。",
      "野炉风自爇，山碓水能舂。",
      "勤学翻知误，为官好欲慵。",
      "高僧暝不见，月出但闻钟。"
    ]
  },
  {
    "volume": 200,
    "sequence": 131,
    "title": "汉上题韦氏庄",
    "author": "岑参",
    "content": [
      "结茅闻楚客，卜筑汉江边。",
      "日落数归鸟，夜深闻扣舷。",
      "水痕侵岸柳，山翠借厨烟。",
      "调笑提筐妇，春来蚕几眠。"
    ]
  },
  {
    "volume": 200,
    "sequence": 132,
    "title": "题永乐韦少府厅壁",
    "author": "岑参",
    "content": [
      "大河南郭外，终日气昏昏。",
      "白鸟下公府，青山当县门。",
      "故人是邑尉，过客驻征轩。",
      "不惮烟波阔，思君一笑言。"
    ]
  },
  {
    "volume": 200,
    "sequence": 133,
    "title": "题金城临河驿楼",
    "author": "岑参",
    "content": [
      "古戍依重险，高楼见五凉。",
      "山根盘驿道，河水浸城墙。",
      "庭树巢鹦鹉，园花隐麝香。",
      "忽如江浦上，忆作捕鱼郎。"
    ]
  },
  {
    "volume": 200,
    "sequence": 134,
    "title": "初授官题高冠草堂",
    "author": "岑参",
    "content": [
      "三十始一命，宦情多欲阑。",
      "自怜无旧业，不敢耻微官。",
      "涧水吞樵路，山花醉药栏。",
      "只缘五斗米，辜负一渔竿。"
    ]
  },
  {
    "volume": 200,
    "sequence": 135,
    "title": "题虢州西楼",
    "author": "岑参",
    "content": [
      "错料一生事，蹉跎今白头。",
      "纵横皆失计，妻子也堪羞。",
      "明主虽然弃，丹心亦未休。",
      "愁来无去处，只上郡西楼。"
    ]
  },
  {
    "volume": 200,
    "sequence": 136,
    "title": "夜过盘石，隔河望永乐，寄闺中，效齐梁体",
    "author": "岑参",
    "content": [
      "盈盈一水隔，寂寂二更初。",
      "波上思罗袜，鱼边忆素书。",
      "月如眉已画，云似鬓新梳。",
      "春物知人意，桃花笑索居。"
    ]
  },
  {
    "volume": 200,
    "sequence": 137,
    "title": "河西春暮忆秦中",
    "author": "岑参",
    "content": [
      "渭北春已老，河西人未归。",
      "边城细草出，客馆梨花飞。",
      "别后乡梦数，昨来家信稀。",
      "凉州三月半，犹未脱寒衣。"
    ]
  },
  {
    "volume": 200,
    "sequence": 138,
    "title": "过酒泉，忆杜陵别业",
    "author": "岑参",
    "content": [
      "昨夜宿祁连，今朝过酒泉。",
      "黄沙西际海，白草北连天。",
      "愁里难消日，归期尚隔年。",
      "阳关万里梦，知处杜陵田。"
    ]
  },
  {
    "volume": 200,
    "sequence": 139,
    "title": "早发焉耆，怀终南别业",
    "author": "岑参",
    "content": [
      "晓笛别乡泪，秋冰鸣马蹄。",
      "一身虏云外，万里胡天西。",
      "终日见征战，连年闻鼓鼙。",
      "故山在何处，昨日梦清溪。"
    ]
  },
  {
    "volume": 200,
    "sequence": 140,
    "title": "宿铁关西馆",
    "author": "岑参",
    "content": [
      "马汗踏成泥，朝驰几万蹄。",
      "雪中行地角，火处宿天倪。",
      "塞迥心常怯，乡遥梦亦迷。",
      "那知故园月，也到铁关西。"
    ]
  },
  {
    "volume": 200,
    "sequence": 141,
    "title": "首秋轮台",
    "author": "岑参",
    "content": [
      "异域阴山外，孤城雪海边。",
      "秋来唯有雁，夏尽不闻蝉。",
      "雨拂毡墙湿，风摇毳幕膻。",
      "轮台万里地，无事历三年。"
    ]
  },
  {
    "volume": 200,
    "sequence": 142,
    "title": "北庭作",
    "author": "岑参",
    "content": [
      "雁塞通盐泽，龙堆接醋沟。",
      "孤城天北畔，绝域海西头。",
      "秋雪春仍下，朝风夜不休。",
      "可知年四十，犹自未封侯。"
    ]
  },
  {
    "volume": 200,
    "sequence": 143,
    "title": "轮台即事",
    "author": "岑参",
    "content": [
      "轮台风物异，地是古单于。",
      "三月无青草，千家尽白榆。",
      "蕃书文字别，胡俗语音殊。",
      "愁见流沙北，天西海一隅。"
    ]
  },
  {
    "volume": 200,
    "sequence": 144,
    "title": "还东山洛上作",
    "author": "岑参",
    "content": [
      "春流急不浅，归枻去何迟。",
      "愁客叶舟里，夕阳花水时。",
      "云晴开螮蝀，棹发起鸬鹚。",
      "莫道东山远，衡门在梦思。"
    ]
  },
  {
    "volume": 200,
    "sequence": 145,
    "title": "杨固店",
    "author": "岑参",
    "content": [
      "客舍梨叶赤，邻家闻捣衣。",
      "夜来尝有梦，坠泪缘思归。",
      "洛水行欲尽，缑山看渐微。",
      "长安只千里，何事信音稀。"
    ]
  },
  {
    "volume": 200,
    "sequence": 146,
    "title": "巴南舟中，思陆浑别业",
    "author": "岑参",
    "content": [
      "泸水南州远，巴山北客稀。",
      "岭云撩乱起，谿鹭等闲飞。",
      "镜里愁衰鬓，舟中换旅衣。",
      "梦魂知忆处，无夜不先归。"
    ]
  },
  {
    "volume": 200,
    "sequence": 147,
    "title": "晚发五渡",
    "author": "岑参",
    "content": [
      "客厌巴南地，乡邻剑北天。",
      "江村片雨外，野寺夕阳边。",
      "芋叶藏山径，芦花杂渚田。",
      "舟行未可住，乘月且须牵。"
    ]
  },
  {
    "volume": 200,
    "sequence": 148,
    "title": "巴南舟中夜市",
    "author": "岑参",
    "content": [
      "渡口欲黄昏，归人争流喧。",
      "近钟清野寺，远火点江村。",
      "见雁思乡信，闻猿积泪痕。",
      "孤舟万里外，秋月不堪论。"
    ]
  },
  {
    "volume": 200,
    "sequence": 149,
    "title": "江上春叹",
    "author": "岑参",
    "content": [
      "腊月江上暖，南桥新柳枝。",
      "春风触处到，忆得故园时。",
      "终日不如意，出门何所之。",
      "从人觅颜色，自笑弱男儿。"
    ]
  },
  {
    "volume": 200,
    "sequence": 150,
    "title": "初至犍为作",
    "author": "岑参",
    "content": [
      "山色轩槛内，滩声枕席间。",
      "草生公府静，花落讼庭闲。",
      "云雨连三峡，风尘接百蛮。",
      "到来能几日，不觉鬓毛斑。"
    ]
  },
  {
    "volume": 200,
    "sequence": 151,
    "title": "使院中新栽柏树子，呈李十五栖筠",
    "author": "岑参",
    "content": [
      "爱尔青青色，移根此地来。",
      "不曾台上种，留向碛中栽。",
      "脆叶欺门柳，狂花笑院梅。",
      "不须愁岁晚，霜露岂能摧。"
    ]
  },
  {
    "volume": 200,
    "sequence": 152,
    "title": "咏郡斋壁画片云（得归字）",
    "author": "岑参",
    "content": [
      "云片何人画，尘侵粉色微。",
      "未曾行雨去，不见逐风归。",
      "只怪偏凝壁，回看欲惹衣。",
      "丹青忽借便，移向帝乡飞。"
    ]
  },
  {
    "volume": 200,
    "sequence": 153,
    "title": "临洮龙兴寺玄上人院，同咏青木香丛",
    "author": "岑参",
    "content": [
      "移根自远方，种得在僧房。",
      "六月花新吐，三春叶已长。",
      "抽茎高锡杖，引影到绳床。",
      "只为能除疾，倾心向药王。"
    ]
  },
  {
    "volume": 200,
    "sequence": 154,
    "title": "成王挽歌",
    "author": "岑参",
    "content": [
      "幽山悲旧桂，长坂怆馀兰。",
      "地底孤灯冷，泉中一镜寒。",
      "铭旌门客送，骑吹路人看。",
      "漫作琉璃碗，淮王误合丹。"
    ]
  },
  {
    "volume": 200,
    "sequence": 155,
    "title": "苗侍中挽歌二首",
    "author": "岑参",
    "content": [
      "摄政朝章重，持衡国相尊。",
      "笔端通造化，掌内运乾坤。",
      "青史遗芳满，黄枢故事存。",
      "空悲渭桥路，谁对汉皇言。",
      "天子悲元老，都人惜上公。",
      "优贤几杖在，会葬市朝空。",
      "丹旐飞斜日，清笳怨暮风。",
      "平生门下客，继美庙堂中。"
    ]
  },
  {
    "volume": 200,
    "sequence": 156,
    "title": "故仆射裴公挽歌三首",
    "author": "岑参",
    "content": [
      "盛德资邦杰，嘉谟作世程。",
      "门瞻驷马贵，时仰八龙名。",
      "罢市秦人送，还乡绛老迎。",
      "莫埋丞相印，留著付玄成。",
      "五府瞻高位，三台丧大贤。",
      "礼容还故绛，宠赠冠新田。",
      "气歇汾阴鼎，魂飞京兆阡。",
      "先时剑已没，陇树久苍然。",
      "富贵徒言久，乡闾殁后归。",
      "锦衣都未著，丹旐忽先飞。",
      "哀挽辞秦塞，悲笳出帝畿。",
      "遥知九原上，渐觉吊人稀。"
    ]
  },
  {
    "volume": 200,
    "sequence": 157,
    "title": "河西太守杜公挽歌四首",
    "author": "岑参",
    "content": [
      "蒙叟悲藏壑，殷宗惜济川。",
      "长安非旧日，京兆是新阡。",
      "黄霸官犹屈，苍生望已愆。",
      "唯馀卿月在，留向杜陵悬。",
      "鼓角城中出，坟茔郭外新。",
      "雨随思太守，云从送夫人。",
      "蒿里埋双剑，松门闭万春。",
      "回瞻北堂上，金印已生尘。",
      "忆昨明光殿，新承天子恩。",
      "剖符移北地，授钺领西门。",
      "塞草迎军幕，边云拂使轩。",
      "至今闻陇外，戎虏尚亡魂。",
      "漫漫澄波阔，沉沉大厦深。",
      "秉心常匪席，行义每挥金。",
      "汲引窥兰室，招携入翰林。",
      "多君有令子，犹注世人心。"
    ]
  },
  {
    "volume": 200,
    "sequence": 158,
    "title": "故河南尹岐国公赠工部尚书苏公挽歌二首",
    "author": "岑参",
    "content": [
      "河尹恩荣旧，尚书宠赠新。",
      "一门传画戟，几世驾朱轮。",
      "夜色何时晓，泉台不复春。",
      "唯馀朝服在，金印已生尘。",
      "白日扃泉户，青春掩夜台。",
      "旧堂阶草长，空院砌花开。",
      "山晚铭旌去，郊寒骑吹回。",
      "三川难可见，应惜庾公才。"
    ]
  },
  {
    "volume": 200,
    "sequence": 159,
    "title": "韩员外夫人清河县君崔氏挽歌二首",
    "author": "岑参",
    "content": [
      "令德当时重，高门举世推。",
      "从夫荣已绝，封邑宠难追。",
      "陌上人皆惜，花间鸟亦悲。",
      "仙郎看陇月，犹忆画眉时。",
      "遽闻伤别剑，忽复叹藏舟。",
      "灯冷泉中夜，衣寒地下秋。",
      "青松吊客泪，丹旐路人愁。",
      "徒有清河在，空悲逝水流。"
    ]
  },
  {
    "volume": 200,
    "sequence": 160,
    "title": "西河郡太原守张夫人挽歌",
    "author": "岑参",
    "content": [
      "鹊印庆仍传，鱼轩宠莫先。",
      "从夫元凯贵，训子孟轲贤。",
      "龙是双归日，鸾非独舞年。",
      "哀容今共尽，凄怆杜陵田。"
    ]
  },
  {
    "volume": 200,
    "sequence": 161,
    "title": "南溪别业",
    "author": "岑参",
    "content": [
      "结宇依青嶂，开轩对翠畴。",
      "树交花雨色，溪合水重流。",
      "竹径春来扫，兰樽夜不收。",
      "逍遥自得意，鼓腹醉中游。"
    ]
  }
]